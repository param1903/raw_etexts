जनमेजय उवाच	001  
वसमानेषु पार्थेषु वने तस्मिन्महात्मसु	001a  
धार्तराष्ट्रा महेष्वासाः किमकुर्वन्त सत्तम	001c  
कर्णो वैकर्तनश्चापि शकुनिश्च महाबलः	002a  
भीष्मद्रोणकृपाश्चैव तन्मे शंसितुमर्हसि	002c  
वैशम्पायन उवाच	003  
एवं गतेषु पार्थेषु विसृष्टे च सुयोधने	003a  
आगते हास्तिनपुरं मोक्षिते पाण्डुनन्दनैः	003c  
भीष्मोऽब्रवीन्महाराज धार्तराष्ट्रमिदं वचः	003e  
उक्तं तात मया पूर्वं गच्छतस्ते तपोवनम्	004a  
गमनं मे न रुचितं तव तन्न कृतं च ते	004c  
ततः प्राप्तं त्वया वीर ग्रहणं शत्रुभिर्बलात्	005a  
मोक्षितश्चासि धर्मज्ञैः पाण्डवैर्न च लज्जसे	005c  
प्रत्यक्षं तव गान्धारे ससैन्यस्य विशां पते	006a  
सूतपुत्रोऽपयाद्भीतो गन्धर्वाणां तदा रणात्	006c  
क्रोशतस्तव राजेन्द्र ससैन्यस्य नृपात्मज	006e  
दृष्टस्ते विक्रमश्चैव पाण्डवानां महात्मनाम्	007a  
कर्णस्य च महाबाहो सूतपुत्रस्य दुर्मतेः	007c  
न चापि पादभाक्कर्णः पाण्डवानां नृपोत्तम	008a  
धनुर्वेदे च शौर्ये च धर्मे वा धर्मवत्सल	008c  
तस्य तेऽहं क्षमं मन्ये पाण्डवैस्तैर्महात्मभिः	009a  
सन्धिं सन्धिविदां श्रेष्ठ कुलस्यास्य विवृद्धये	009c  
एवमुक्तस्तु भीष्मेण धार्तराष्ट्रो जनेश्वरः	010a  
प्रहस्य सहसा राजन्विप्रतस्थे ससौबलः	010c  
तं तु प्रस्थितमाज्ञाय कर्णदुःशासनादयः	011a  
अनुजग्मुर्महेष्वासा धार्तराष्ट्रं महाबलम्	011c  
तांस्तु सम्प्रस्थितान्दृष्ट्वा भीष्मः कुरुपितामहः	012a  
लज्जया व्रीडितो राजञ्जगाम स्वं निवेशनम्	012c  
गते भीष्मे महाराज धार्तराष्ट्रो जनाधिपः	013a  
पुनरागम्य तं देशममन्त्रयत मन्त्रिभिः	013c  
किमस्माकं भवेच्छ्रेयः किं कार्यमवशिष्यते	014a  
कथं नु सुकृतं च स्यान्मन्त्रयामास भारत	014c  
कर्ण उवाच	015  
दुर्योधन निबोधेदं यत्त्वा वक्ष्यामि कौरव	015a  
श्रुत्वा च तत्तथा सर्वं कर्तुमर्हस्यरिन्दम	015c  
तवाद्य पृथिवी वीर निःसपत्ना नृपोत्तम	016a  
तां पालय यथा शक्रो हतशत्रुर्महामनाः	016c  
वैशम्पायन उवाच	017  
एवमुक्तस्तु कर्णेन कर्णं राजाब्रवीत्पुनः	017a  
न किञ्चिद्दुर्लभं तस्य यस्य त्वं पुरुषर्षभ	017c  
सहायश्चानुरक्तश्च मदर्थं च समुद्यतः	018a  
अभिप्रायस्तु मे कश्चित्तं वै शृणु यथातथम्	018c  
राजसूयं पाण्डवस्य दृष्ट्वा क्रतुवरं तदा	019a  
मम स्पृहा समुत्पन्ना तां सम्पादय सूतज	019c  
एवमुक्तस्ततः कर्णो राजानमिदमब्रवीत्	020a  
तवाद्य पृथिवीपाला वश्याः सर्वे नृपोत्तम	020c  
आहूयन्तां द्विजवराः सम्भाराश्च यथाविधि	021a  
सम्भ्रियन्तां कुरुश्रेष्ठ यज्ञोपकरणानि च	021c  
ऋत्विजश्च समाहूता यथोक्तं वेदपारगाः	022a  
क्रियां कुर्वन्तु ते राजन्यथाशास्त्रमरिन्दम	022c  
बह्वन्नपानसंयुक्तः सुसमृद्धगुणान्वितः	023a  
प्रवर्ततां महायज्ञस्तवापि भरतर्षभ	023c  
एवमुक्तस्तु कर्णेन धार्तराष्ट्रो विशां पते	024a  
पुरोहितं समानाय्य इदं वचनमब्रवीत्	024c  
राजसूयं क्रतुश्रेष्ठं समाप्तवरदक्षिणम्	025a  
आहर त्वं मम कृते यथान्यायं यथाक्रमम्	025c  
स एवमुक्तो नृपतिमुवाच द्विजपुङ्गवः	026a  
न स शक्यः क्रतुश्रेष्ठो जीवमाने युधिष्ठिरे	026c  
आहर्तुं कौरवश्रेष्ठ कुले तव नृपोत्तम	026e  
दीर्घायुर्जीवति च वै धृतराष्ट्रः पिता तव	027a  
अतश्चापि विरुद्धस्ते क्रतुरेष नृपोत्तम	027c  
अस्ति त्वन्यन्महत्सत्रं राजसूयसमं प्रभो	028a  
तेन त्वं यज राजेन्द्र शृणु चेदं वचो मम	028c  
य इमे पृथिवीपालाः करदास्तव पार्थिव	029a  
ते करान्सम्प्रयच्छन्तु सुवर्णं च कृताकृतम्	029c  
तेन ते क्रियतामद्य लाङ्गलं नृपसत्तम	030a  
यज्ञवाटस्य ते भूमिः कृष्यतां तेन भारत	030c  
तत्र यज्ञो नृपश्रेष्ठ प्रभूतान्नः सुसंस्कृतः	031a  
प्रवर्ततां यथान्यायं सर्वतो ह्यनिवारितः	031c  
एष ते वैष्णवो नाम यज्ञः सत्पुरुषोचितः	032a  
एतेन नेष्टवान्कश्चिदृते विष्णुं पुरातनम्	032c  
राजसूयं क्रतुश्रेष्ठं स्पर्धत्येष महाक्रतुः	033a  
अस्माकं रोचते चैव श्रेयश्च तव भारत	033c  
अविघ्नश्च भवेदेष सफला स्यात्स्पृहा तव	033e  
एवमुक्तस्तु तैर्विप्रैर्धार्तराष्ट्रो महीपतिः	034a  
कर्णं च सौबलं चैव भ्रातॄंश्चैवेदमब्रवीत्	034c  
रोचते मे वचः कृत्स्नं ब्राह्मणानां न संशयः	035a  
रोचते यदि युष्माकं तन्मा प्रब्रूत माचिरम्	035c  
एवमुक्तास्तु ते सर्वे तथेत्यूचुर्नराधिपम्	036a  
सन्दिदेश ततो राजा व्यापारस्थान्यथाक्रमम्	036c  
हलस्य करणे चापि व्यादिष्टाः सर्वशिल्पिनः	037a  
यथोक्तं च नृपश्रेष्ठ कृतं सर्वं यथाक्रमम्	037c  
