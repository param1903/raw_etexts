वैशम्पायन उवाच	001  
नगोत्तमं प्रस्रवणैरुपेतं दिशां गजैः किन्नरपक्षिभिश्च	001a  
सुखं निवासं जहतां हि तेषां न प्रीतिरासीद्भरतर्षभाणाम्	001c  
ततस्तु तेषां पुनरेव हर्षः कैलासमालोक्य महान्बभूव	002a  
कुबेरकान्तं भरतर्षभाणां महीधरं वारिधरप्रकाशम्	002c  
समुच्छ्रयान्पर्वतसन्निरोधान्गोष्ठान्गिरीणां गिरिसेतुमालाः	003a  
बहून्प्रपातांश्च समीक्ष्य वीराः स्थलानि निम्नानि च तत्र तत्र	003c  
तथैव चान्यानि महावनानि मृगद्विजानेकपसेवितानि	004a  
आलोकयन्तोऽभिययुः प्रतीतास्ते धन्विनः खड्गधरा नराग्र्याः	004c  
वनानि रम्याणि सरांसि नद्यो गुहा गिरीणां गिरिगह्वराणि	005a  
एते निवासाः सततं बभूवुर्निशानिशं प्राप्य नरर्षभाणाम्	005c  
ते दुर्गवासं बहुधा निरुष्य व्यतीत्य कैलासमचिन्त्यरूपम्	006a  
आसेदुरत्यर्थमनोरमं वै तमाश्रमाग्र्यं वृषपर्वणस्ते	006c  
समेत्य राज्ञा वृषपर्वणस्ते प्रत्यर्चितास्तेन च वीतमोहाः	007a  
शशंसिरे विस्तरशः प्रवासं शिवं यथावद्वृषपर्वणस्ते	007c  
सुखोषितास्तत्र त एकरात्रं पुण्याश्रमे देवमहर्षिजुष्टे	008a  
अभ्याययुस्ते बदरीं विशालां सुखेन वीराः पुनरेव वासम्	008c  
ऊषुस्ततस्तत्र महानुभावा नारायणस्थानगता नराग्र्याः	009a  
कुबेरकान्तां नलिनीं विशोकाः सम्पश्यमानाः सुरसिद्धजुष्टाम्	009c  
तां चाथ दृष्ट्वा नलिनीं विशोकाः पाण्डोः सुताः सर्वनरप्रवीराः	010a  
ते रेमिरे नन्दनवासमेत्य द्विजर्षयो वीतभया यथैव	010c  
ततः क्रमेणोपययुर्नृवीरा यथागतेनैव पथा समग्राः	011a  
विहृत्य मासं सुखिनो बदर्यां किरातराज्ञो विषयं सुबाहोः	011c  
चीनांस्तुखारान्दरदान्सदार्वान्देशान्कुणिन्दस्य च भूरिरत्नान्	012a  
अतीत्य दुर्गं हिमवत्प्रदेशं पुरं सुबाहोर्ददृशुर्नृवीराः	012c  
श्रुत्वा च तान्पार्थिवपुत्रपौत्रान्प्राप्तान्सुबाहुर्विषये समग्रान्	013a  
प्रत्युद्ययौ प्रीतियुतः स राजा तं चाभ्यनन्दन्वृषभाः कुरूणाम्	013c  
समेत्य राज्ञा तु सुबाहुना ते सूतैर्विशोकप्रमुखैश्च सर्वैः	014a  
सहेन्द्रसेनैः परिचारकैश्च पौरोगवैर्ये च महानसस्थाः	014c  
सुखोषितास्तत्र त एकरात्रं सूतानुपादाय रथांश्च सर्वान्	015a  
घटोत्कचं सानुचरं विसृज्य ततोऽभ्ययुर्यामुनमद्रिराजम्	015c  
तस्मिन्गिरौ प्रस्रवणोपपन्ने हिमोत्तरीयारुणपाण्डुसानौ	016a  
विशाखयूपं समुपेत्य चक्रुस्तदा निवासं पुरुषप्रवीराः	016c  
वराहनानामृगपक्षिजुष्टं महद्वनं चैत्ररथप्रकाशम्	017a  
शिवेन यात्वा मृगयाप्रधानाः संवत्सरं तत्र वने विजह्रुः	017c  
तत्राससादातिबलं भुजङ्गं क्षुधार्दितं मृत्युमिवोग्ररूपम्	018a  
वृकोदरः पर्वतकन्दरायां विषादमोहव्यथितान्तरात्मा	018c  
द्वीपोऽभवद्यत्र वृकोदरस्य युधिष्ठिरो धर्मभृतां वरिष्ठः	019a  
अमोक्षयद्यस्तमनन्ततेजा ग्राहेण संवेष्टितसर्वगात्रम्	019c  
ते द्वादशं वर्षमथोपयान्तं वने विहर्तुं कुरवः प्रतीताः	020a  
तस्माद्वनाच्चैत्ररथप्रकाशाच्छ्रिया ज्वलन्तस्तपसा च युक्ताः	020c  
ततश्च यात्वा मरुधन्वपार्श्वं सदा धनुर्वेदरतिप्रधानाः	021a  
सरस्वतीमेत्य निवासकामाः सरस्ततो द्वैतवनं प्रतीयुः	021c  
समीक्ष्य तान्द्वैतवने निविष्टान्निवासिनस्तत्र ततोऽभिजग्मुः	022a  
तपोदमाचारसमाधियुक्तास्तृणोदपात्राहरणाश्मकुट्टाः	022c  
प्लक्षाक्षरौहीतकवेतसाश्च स्नुहा बदर्यः खदिराः शिरीषाः	023a  
बिल्वेङ्गुदाः पीलुशमीकरीराः सरस्वतीतीररुहा बभूवुः	023c  
तां यक्षगन्धर्वमहर्षिकान्तामायागभूतामिव देवतानाम्	024a  
सरस्वतीं प्रीतियुताश्चरन्तः सुखं विजह्रुर्नरदेवपुत्राः	024c  
