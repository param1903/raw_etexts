वैशम्पायन उवाच	001  
तान्सर्वानुत्सुकान्दृष्ट्वा पाण्डवान्दीनचेतसः	001a  
आश्वासयंस्तदा धौम्यो बृहस्पतिसमोऽब्रवीत्	001c  
ब्राह्मणानुमतान्पुण्यानाश्रमान्भरतर्षभ	002a  
दिशस्तीर्थानि शैलांश्च शृणु मे गदतो नृप	002c  
पूर्वं प्राचीं दिशं राजन्राजर्षिगणसेविताम्	003a  
रम्यां ते कीर्तयिष्यामि युधिष्ठिर यथास्मृति	003c  
तस्यां देवर्षिजुष्टायां नैमिषं नाम भारत	004a  
यत्र तीर्थानि देवानां सुपुण्यानि पृथक्पृथक्	004c  
यत्र सा गोमती पुण्या रम्या देवर्षिसेविता	005a  
यज्ञभूमिश्च देवानां शामित्रं च विवस्वतः	005c  
तस्यां गिरिवरः पुण्यो गयो राजर्षिसत्कृतः	006a  
शिवं ब्रह्मसरो यत्र सेवितं त्रिदशर्षिभिः	006c  
यदर्थं पुरुषव्याघ्र कीर्तयन्ति पुरातनाः	007a  
एष्टव्या बहवः पुत्रा यद्येकोऽपि गयां व्रजेत्	007c  
महानदी च तत्रैव तथा गयशिरोऽनघ	008a  
यत्रासौ कीर्त्यते विप्रैरक्षय्यकरणो वटः	008c  
यत्र दत्तं पितृभ्योऽन्नमक्षय्यं भवति प्रभो	008e  
सा च पुण्यजला यत्र फल्गुनामा महानदी	009a  
बहुमूलफला चापि कौशिकी भरतर्षभ	009c  
विश्वामित्रोऽभ्यगाद्यत्र ब्राह्मणत्वं तपोधनः	009e  
गङ्गा यत्र नदी पुण्या यस्यास्तीरे भगीरथः	010a  
अयजत्तात बहुभिः क्रतुभिर्भूरिदक्षिणैः	010c  
पाञ्चालेषु च कौरव्य कथयन्त्युत्पलावतम्	011a  
विश्वामित्रोऽयजद्यत्र शक्रेण सह कौशिकः	011c  
यत्रानुवंशं भगवाञ्जामदग्न्यस्तथा जगौ	011e  
विश्वामित्रस्य तां दृष्ट्वा विभूतिमतिमानुषीम्	012a  
कन्यकुब्जेऽपिबत्सोममिन्द्रेण सह कौशिकः	012c  
ततः क्षत्रादपाक्रामद्ब्राह्मणोऽस्मीति चाब्रवीत्	012e  
पवित्रमृषिभिर्जुष्टं पुण्यं पावनमुत्तमम्	013a  
गङ्गायमुनयोर्वीर सङ्गमं लोकविश्रुतम्	013c  
यत्रायजत भूतात्मा पूर्वमेव पितामहः	014a  
प्रयागमिति विख्यातं तस्माद्भरतसत्तम	014c  
अगस्त्यस्य च राजेन्द्र तत्राश्रमवरो महान्	015a  
हिरण्यबिन्दुः कथितो गिरौ कालञ्जरे नृप	015c  
अत्यन्यान्पर्वतान्राजन्पुण्यो गिरिवरः शिवः	016a  
महेन्द्रो नाम कौरव्य भार्गवस्य महात्मनः	016c  
अयजद्यत्र कौन्तेय पूर्वमेव पितामहः	017a  
यत्र भागीरथी पुण्या सदस्यासीद्युधिष्ठिर	017c  
यत्रासौ ब्रह्मशालेति पुण्या ख्याता विशां पते	018a  
धूतपाप्मभिराकीर्णा पुण्यं तस्याश्च दर्शनम्	018c  
पवित्रो मङ्गलीयश्च ख्यातो लोके सनातनः	019a  
केदारश्च मतङ्गस्य महानाश्रम उत्तमः	019c  
कुण्डोदः पर्वतो रम्यो बहुमूलफलोदकः	020a  
नैषधस्तृषितो यत्र जलं शर्म च लब्धवान्	020c  
यत्र देववनं रम्यं तापसैरुपशोभितम्	021a  
बाहुदा च नदी यत्र नन्दा च गिरिमूर्धनि	021c  
तीर्थानि सरितः शैलाः पुण्यान्यायतनानि च	022a  
प्राच्यां दिशि महाराज कीर्तितानि मया तव	022c  
तिसृष्वन्यासु पुण्यानि दिक्षु तीर्थानि मे शृणु	023a  
सरितः पर्वतांश्चैव पुण्यान्यायतनानि च	023c  
