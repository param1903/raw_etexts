युधिष्ठिर उवाच	001  
भवानेतादृशो लोके वेदवेदाङ्गपारगः	001a  
ब्रूहि किं कुर्वतः कर्म भवेद्गतिरनुत्तमा	001c  
सर्प उवाच	002  
पात्रे दत्त्वा प्रियाण्युक्त्वा सत्यमुक्त्वा च भारत	002a  
अहिंसानिरतः स्वर्गं गच्छेदिति मतिर्मम	002c  
युधिष्ठिर उवाच	003  
दानाद्वा सर्प सत्याद्वा किमतो गुरु दृश्यते	003a  
अहिंसाप्रिययोश्चैव गुरुलाघवमुच्यताम्	003c  
सर्प उवाच	004  
दाने रतत्वं सत्यं च अहिंसा प्रियमेव च	004a  
एषां कार्यगरीयस्त्वाद्दृश्यते गुरुलाघवम्	004c  
कस्माच्चिद्दानयोगाद्धि सत्यमेव विशिष्यते	005a  
सत्यवाक्याच्च राजेन्द्र किञ्चिद्दानं विशिष्यते	005c  
एवमेव महेष्वास प्रियवाक्यान्महीपते	006a  
अहिंसा दृश्यते गुर्वी ततश्च प्रियमिष्यते	006c  
एवमेतद्भवेद्राजन्कार्यापेक्षमनन्तरम्	007a  
यदभिप्रेतमन्यत्ते ब्रूहि यावद्ब्रवीम्यहम्	007c  
युधिष्ठिर उवाच	008  
कथं स्वर्गे गतिः सर्प कर्मणां च फलं ध्रुवम्	008a  
अशरीरस्य दृश्येत विषयांश्च ब्रवीहि मे	008c  
सर्प उवाच	009  
तिस्रो वै गतयो राजन्परिदृष्टाः स्वकर्मभिः	009a  
मानुष्यं स्वर्गवासश्च तिर्यग्योनिश्च तत्त्रिधा	009c  
तत्र वै मानुषाल्लोकाद्दानादिभिरतन्द्रितः	010a  
अहिंसार्थसमायुक्तैः कारणैः स्वर्गमश्नुते	010c  
विपरीतैश्च राजेन्द्र कारणैर्मानुषो भवेत्	011a  
तिर्यग्योनिस्तथा तात विशेषश्चात्र वक्ष्यते	011c  
कामक्रोधसमायुक्तो हिंसालोभसमन्वितः	012a  
मनुष्यत्वात्परिभ्रष्टस्तिर्यग्योनौ प्रसूयते	012c  
तिर्यग्योन्यां पृथग्भावो मनुष्यत्वे विधीयते	013a  
गवादिभ्यस्तथाश्वेभ्यो देवत्वमपि दृश्यते	013c  
सोऽयमेता गतीः सर्वा जन्तुश्चरति कार्यवान्	014a  
नित्ये महति चात्मानमवस्थापयते नृप	014c  
जातो जातश्च बलवान्भुङ्क्ते चात्मा स देहवान्	015a  
फलार्थस्तात निष्पृक्तः प्रजालक्षणभावनः	015c  
युधिष्ठिर उवाच	016  
शब्दे स्पर्शे च रूपे च तथैव रसगन्धयोः	016a  
तस्याधिष्ठानमव्यग्रं ब्रूहि सर्प यथातथम्	016c  
किं न गृह्णासि विषयान्युगपत्त्वं महामते	017a  
एतावदुच्यतां चोक्तं सर्वं पन्नगसत्तम	017c  
सर्प उवाच	018  
यदात्मद्रव्यमायुष्मन्देहसंश्रयणान्वितम्	018a  
करणाधिष्ठितं भोगानुपभुङ्क्ते यथाविधि	018c  
ज्ञानं चैवात्र बुद्धिश्च मनश्च भरतर्षभ	019a  
तस्य भोगाधिकरणे करणानि निबोध मे	019c  
मनसा तात पर्येति क्रमशो विषयानिमान्	020a  
विषयायतनस्थेन भूतात्मा क्षेत्रनिःसृतः	020c  
अत्र चापि नरव्याघ्र मनो जन्तोर्विधीयते	021a  
तस्माद्युगपदस्यात्र ग्रहणं नोपपद्यते	021c  
स आत्मा पुरुषव्याघ्र भ्रुवोरन्तरमाश्रितः	022a  
द्रव्येषु सृजते बुद्धिं विविधेषु परावराम्	022c  
बुद्धेरुत्तरकालं च वेदना दृश्यते बुधैः	023a  
एष वै राजशार्दूल विधिः क्षेत्रज्ञभावनः	023c  
युधिष्ठिर उवाच	024  
मनसश्चापि बुद्धेश्च ब्रूहि मे लक्षणं परम्	024a  
एतदध्यात्मविदुषां परं कार्यं विधीयते	024c  
सर्प उवाच	025  
बुद्धिरात्मानुगा तात उत्पातेन विधीयते	025a  
तदाश्रिता हि सञ्ज्ञैषा विधिस्तस्यैषणे भवेत्	025c  
बुद्धेर्गुणविधिर्नास्ति मनस्तु गुणवद्भवेत्	026a  
बुद्धिरुत्पद्यते कार्ये मनस्तूत्पन्नमेव हि	026c  
एतद्विशेषणं तात मनोबुद्ध्योर्मयेरितम्	027a  
त्वमप्यत्राभिसम्बुद्धः कथं वा मन्यते भवान्	027c  
युधिष्ठिर उवाच	028  
अहो बुद्धिमतां श्रेष्ठ शुभा बुद्धिरियं तव	028a  
विदितं वेदितव्यं ते कस्मान्मामनुपृच्छसि	028c  
सर्वज्ञं त्वां कथं मोह आविशत्स्वर्गवासिनम्	029a  
एवमद्भुतकर्माणमिति मे संशयो महान्	029c  
सर्प उवाच	030  
सुप्रज्ञमपि चेच्छूरमृद्धिर्मोहयते नरम्	030a  
वर्तमानः सुखे सर्वो नावैतीति मतिर्मम	030c  
सोऽहमैश्वर्यमोहेन मदाविष्टो युधिष्ठिर	031a  
पतितः प्रतिसम्बुद्धस्त्वां तु सम्बोधयाम्यहम्	031c  
कृतं कार्यं महाराज त्वया मम परन्तप	032a  
क्षीणः शापः सुकृच्छ्रो मे त्वया सम्भाष्य साधुना	032c  
अहं हि दिवि दिव्येन विमानेन चरन्पुरा	033a  
अभिमानेन मत्तः सन्कञ्चिन्नान्यमचिन्तयम्	033c  
ब्रह्मर्षिदेवगन्धर्वयक्षराक्षसकिन्नराः	034a  
करान्मम प्रयच्छन्ति सर्वे त्रैलोक्यवासिनः	034c  
चक्षुषा यं प्रपश्यामि प्राणिनं पृथिवीपते	035a  
तस्य तेजो हराम्याशु तद्धि दृष्टिबलं मम	035c  
ब्रह्मर्षीणां सहस्रं हि उवाह शिबिकां मम	036a  
स मामपनयो राजन्भ्रंशयामास वै श्रियः	036c  
तत्र ह्यगस्त्यः पादेन वहन्स्पृष्टो मया मुनिः	037a  
अदृष्टेन ततोऽस्म्युक्तो ध्वंस सर्पेति वै रुषा	037c  
ततस्तस्माद्विमानाग्रात्प्रच्युतश्च्युतभूषणः	038a  
प्रपतन्बुबुधेऽऽत्मानं व्यालीभूतमधोमुखम्	038c  
अयाचं तमहं विप्रं शापस्यान्तो भवेदिति	039a  
अज्ञानात्सम्प्रवृत्तस्य भगवन्क्षन्तुमर्हसि	039c  
ततः स मामुवाचेदं प्रपतन्तं कृपान्वितः	040a  
युधिष्ठिरो धर्मराजः शापात्त्वां मोक्षयिष्यति	040c  
अभिमानस्य घोरस्य बलस्य च नराधिप	041a  
फले क्षीणे महाराज फलं पुण्यमवाप्स्यसि	041c  
ततो मे विस्मयो जातस्तद्दृष्ट्वा तपसो बलम्	042a  
ब्रह्म च ब्राह्मणत्वं च येन त्वाहमचूचुदम्	042c  
सत्यं दमस्तपो योगमहिंसा दाननित्यता	043a  
साधकानि सदा पुंसां न जातिर्न कुलं नृप	043c  
अरिष्ट एष ते भ्राता भीमो मुक्तो महाभुजः	044a  
स्वस्ति तेऽस्तु महाराज गमिष्यामि दिवं पुनः	044c  
वैशम्पायन उवाच	045  
इत्युक्त्वाजगरं देहं त्यक्त्वा स नहुषो नृपः	045a  
दिव्यं वपुः समास्थाय गतस्त्रिदिवमेव ह	045c  
युधिष्ठिरोऽपि धर्मात्मा भ्रात्रा भीमेन सङ्गतः	046a  
धौम्येन सहितः श्रीमानाश्रमं पुनरभ्यगात्	046c  
ततो द्विजेभ्यः सर्वेभ्यः समेतेभ्यो यथातथम्	047a  
कथयामास तत्सर्वं धर्मराजो युधिष्ठिरः	047c  
तच्छ्रुत्वा ते द्विजाः सर्वे भ्रातरश्चास्य ते त्रयः	048a  
आसन्सुव्रीडिता राजन्द्रौपदी च यशस्विनी	048c  
ते तु सर्वे द्विजश्रेष्ठाः पाण्डवानां हितेप्सया	049a  
मैवमित्यब्रुवन्भीमं गर्हयन्तोऽस्य साहसम्	049c  
पाण्डवास्तु भयान्मुक्तं प्रेक्ष्य भीमं महाबलम्	050a  
हर्षमाहारयाञ्चक्रुर्विजह्रुश्च मुदा युताः	050c  
