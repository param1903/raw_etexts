बृहदश्व उवाच	001  
ततस्तु याते वार्ष्णेये पुण्यश्लोकस्य दीव्यतः	001a  
पुष्करेण हृतं राज्यं यच्चान्यद्वसु किञ्चन	001c  
हृतराज्यं नलं राजन्प्रहसन्पुष्करोऽब्रवीत्	002a  
द्यूतं प्रवर्ततां भूयः प्रतिपाणोऽस्ति कस्तव	002c  
शिष्टा ते दमयन्त्येका सर्वमन्यद्धृतं मया	003a  
दमयन्त्याः पणः साधु वर्ततां यदि मन्यसे	003c  
पुष्करेणैवमुक्तस्य पुण्यश्लोकस्य मन्युना	004a  
व्यदीर्यतेव हृदयं न चैनं किञ्चिदब्रवीत्	004c  
ततः पुष्करमालोक्य नलः परममन्युमान्	005a  
उत्सृज्य सर्वगात्रेभ्यो भूषणानि महायशाः	005c  
एकवासा असंवीतः सुहृच्छोकविवर्धनः	006a  
निश्चक्राम तदा राजा त्यक्त्वा सुविपुलां श्रियम्	006c  
दमयन्त्येकवस्त्रा तं गच्छन्तं पृष्ठतोऽन्वियात्	007a  
स तया बाह्यतः सार्धं त्रिरात्रं नैषधोऽवसत्	007c  
पुष्करस्तु महाराज घोषयामास वै पुरे	008a  
नले यः सम्यगातिष्ठेत्स गच्छेद्वध्यतां मम	008c  
पुष्करस्य तु वाक्येन तस्य विद्वेषणेन च	009a  
पौरा न तस्मिन्सत्कारं कृतवन्तो युधिष्ठिर	009c  
स तथा नगराभ्याशे सत्कारार्हो न सत्कृतः	010a  
त्रिरात्रमुषितो राजा जलमात्रेण वर्तयन्	010c  
क्षुधा सम्पीड्यमानस्तु नलो बहुतिथेऽहनि	011a  
अपश्यच्छकुनान्कांश्चिद्धिरण्यसदृशच्छदान्	011c  
स चिन्तयामास तदा निषधाधिपतिर्बली	012a  
अस्ति भक्षो ममाद्यायं वसु चेदं भविष्यति	012c  
ततस्तानन्तरीयेण वाससा समवास्तृणोत्	013a  
तस्यान्तरीयमादाय जग्मुः सर्वे विहायसा	013c  
उत्पतन्तः खगास्ते तु वाक्यमाहुस्तदा नलम्	014a  
दृष्ट्वा दिग्वाससं भूमौ स्थितं दीनमधोमुखम्	014c  
वयमक्षाः सुदुर्बुद्धे तव वासो जिहीर्षवः	015a  
आगता न हि नः प्रीतिः सवाससि गते त्वयि	015c  
तान्समीक्ष्य गतानक्षानात्मानं च विवाससम्	016a  
पुण्यश्लोकस्ततो राजा दमयन्तीमथाब्रवीत्	016c  
येषां प्रकोपादैश्वर्यात्प्रच्युतोऽहमनिन्दिते	017a  
प्राणयात्रां न विन्दे च दुःखितः क्षुधयार्दितः	017c  
येषां कृते न सत्कारमकुर्वन्मयि नैषधाः	018a  
त इमे शकुना भूत्वा वासोऽप्यपहरन्ति मे	018c  
वैषम्यं परमं प्राप्तो दुःखितो गतचेतनः	019a  
भर्ता तेऽहं निबोधेदं वचनं हितमात्मनः	019c  
एते गच्छन्ति बहवः पन्थानो दक्षिणापथम्	020a  
अवन्तीमृक्षवन्तं च समतिक्रम्य पर्वतम्	020c  
एष विन्ध्यो महाशैलः पयोष्णी च समुद्रगा	021a  
आश्रमाश्च महर्षीणाममी पुष्पफलान्विताः	021c  
एष पन्था विदर्भाणामयं गच्छति कोसलान्	022a  
अतः परं च देशोऽयं दक्षिणे दक्षिणापथः	022c  
ततः सा बाष्पकलया वाचा दुःखेन कर्शिता	023a  
उवाच दमयन्ती तं नैषधं करुणं वचः	023c  
उद्वेपते मे हृदयं सीदन्त्यङ्गानि सर्वशः	024a  
तव पार्थिव सङ्कल्पं चिन्तयन्त्याः पुनः पुनः	024c  
हृतराज्यं हृतधनं विवस्त्रं क्षुच्छ्रमान्वितम्	025a  
कथमुत्सृज्य गच्छेयमहं त्वां विजने वने	025c  
श्रान्तस्य ते क्षुधार्तस्य चिन्तयानस्य तत्सुखम्	026a  
वने घोरे महाराज नाशयिष्यामि ते क्लमम्	026c  
न च भार्यासमं किञ्चिद्विद्यते भिषजां मतम्	027a  
औषधं सर्वदुःखेषु सत्यमेतद्ब्रवीमि ते	027c  
नल उवाच	028  
एवमेतद्यथात्थ त्वं दमयन्ति सुमध्यमे	028a  
नास्ति भार्यासमं मित्रं नरस्यार्तस्य भेषजम्	028c  
न चाहं त्यक्तुकामस्त्वां किमर्थं भीरु शङ्कसे	029a  
त्यजेयमहमात्मानं न त्वेव त्वामनिन्दिते	029c  
दमयन्त्युवाच	030  
यदि मां त्वं महाराज न विहातुमिहेच्छसि	030a  
तत्किमर्थं विदर्भाणां पन्थाः समुपदिश्यते	030c  
अवैमि चाहं नृपते न त्वं मां त्यक्तुमर्हसि	031a  
चेतसा त्वपकृष्टेन मां त्यजेथा महापते	031c  
पन्थानं हि ममाभीक्ष्णमाख्यासि नरसत्तम	032a  
अतोनिमित्तं शोकं मे वर्धयस्यमरप्रभ	032c  
यदि चायमभिप्रायस्तव राजन्व्रजेदिति	033a  
सहितावेव गच्छावो विदर्भान्यदि मन्यसे	033c  
विदर्भराजस्तत्र त्वां पूजयिष्यति मानद	034a  
तेन त्वं पूजितो राजन्सुखं वत्स्यसि नो गृहे	034c  
