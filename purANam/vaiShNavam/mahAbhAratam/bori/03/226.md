वैशम्पायन उवाच	001  
धृतराष्ट्रस्य तद्वाक्यं निशम्य सहसौबलः	001a  
दुर्योधनमिदं काले कर्णो वचनमब्रवीत्	001c  
प्रव्राज्य पाण्डवान्वीरान्स्वेन वीर्येण भारत	002a  
भुङ्क्ष्वेमां पृथिवीमेको दिवं शम्बरहा यथा	002c  
प्राच्याश्च दाक्षिणात्याश्च प्रतीच्योदीच्यवासिनः	003a  
कृताः करप्रदाः सर्वे राजानस्ते नराधिप	003c  
या हि सा दीप्यमानेव पाण्डवान्भजते पुरा	004a  
साद्य लक्ष्मीस्त्वया राजन्नवाप्ता भ्रातृभिः सह	004c  
इन्द्रप्रस्थगते यां तां दीप्यमानां युधिष्ठिरे	005a  
अपश्याम श्रियं राजन्नचिरं शोककर्शिताः	005c  
सा तु बुद्धिबलेनेयं राज्ञस्तस्माद्युधिष्ठिरात्	006a  
त्वयाक्षिप्ता महाबाहो दीप्यमानेव दृश्यते	006c  
तथैव तव राजेन्द्र राजानः परवीरहन्	007a  
शासनेऽधिष्ठिताः सर्वे किं कुर्म इति वादिनः	007c  
तवाद्य पृथिवी राजन्निखिला सागराम्बरा	008a  
सपर्वतवना देवी सग्रामनगराकरा	008c  
नानावनोद्देशवती पत्तनैरुपशोभिता	008e  
वन्द्यमानो द्विजै राजन्पूज्यमानश्च राजभिः	009a  
पौरुषाद्दिवि देवेषु भ्राजसे रश्मिवानिव	009c  
रुद्रैरिव यमो राजा मरुद्भिरिव वासवः	010a  
कुरुभिस्त्वं वृतो राजन्भासि नक्षत्रराडिव	010c  
ये स्म ते नाद्रियन्तेऽऽज्ञा नोद्विजन्ते कदा च न	011a  
पश्यामस्ताञ्श्रिया हीनान्पाण्डवान्वनवासिनः	011c  
श्रूयन्ते हि महाराज सरो द्वैतवनं प्रति	012a  
वसन्तः पाण्डवाः सार्धं ब्राह्मणैर्वनवासिभिः	012c  
स प्रयाहि महाराज श्रिया परमया युतः	013a  
प्रतपन्पाण्डुपुत्रांस्त्वं रश्मिवानिव तेजसा	013c  
स्थितो राज्ये च्युतान्राज्याच्छ्रिया हीनाञ्श्रिया वृतः	014a  
असमृद्धान्समृद्धार्थः पश्य पाण्डुसुतान्नृप	014c  
महाभिजनसम्पन्नं भद्रे महति संस्थितम्	015a  
पाण्डवास्त्वाभिवीक्षन्तां ययातिमिव नाहुषम्	015c  
यां श्रियं सुहृदश्चैव दुर्हृदश्च विशां पते	016a  
पश्यन्ति पुरुषे दीप्तां सा समर्था भवत्युत	016c  
समस्थो विषमस्थान्हि दुर्हृदो योऽभिवीक्षते	017a  
जगतीस्थानिवाद्रिस्थः किं ततः परमं सुखम्	017c  
न पुत्रधनलाभेन न राज्येनापि विन्दति	018a  
प्रीतिं नृपतिशार्दूल याममित्राघदर्शनात्	018c  
किं नु तस्य सुखं न स्यादाश्रमे यो धनञ्जयम्	019a  
अभिवीक्षेत सिद्धार्थो वल्कलाजिनवाससम्	019c  
सुवाससो हि ते भार्या वल्कलाजिनवाससम्	020a  
पश्यन्त्वसुखितां कृष्णां सा च निर्विद्यतां पुनः	020c  
विनिन्दतां तथात्मानं जीवितं च धनच्युता	020e  
न तथा हि सभामध्ये तस्या भवितुमर्हति	021a  
वैमनस्यं यथा दृष्ट्वा तव भार्याः स्वलङ्कृताः	021c  
एवमुक्त्वा तु राजानं कर्णः शकुनिना सह	022a  
तूष्णीं बभूवतुरुभौ वाक्यान्ते जनमेजय	022c  
