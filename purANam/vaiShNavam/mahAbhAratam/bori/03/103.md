लोमश उवाच	001  
समुद्रं स समासाद्य वारुणिर्भगवानृषिः	001a  
उवाच सहितान्देवानृषींश्चैव समागतान्	001c  
एष लोकहितार्थं वै पिबामि वरुणालयम्	002a  
भवद्भिर्यदनुष्ठेयं तच्छीघ्रं संविधीयताम्	002c  
एतावदुक्त्वा वचनं मैत्रावरुणिरच्युतः	003a  
समुद्रमपिबत्क्रुद्धः सर्वलोकस्य पश्यतः	003c  
पीयमानं समुद्रं तु दृष्ट्वा देवाः सवासवाः	004a  
विस्मयं परमं जग्मुः स्तुतिभिश्चाप्यपूजयन्	004c  
त्वं नस्त्राता विधाता च लोकानां लोकभावनः	005a  
त्वत्प्रसादात्समुच्छेदं न गच्छेत्सामरं जगत्	005c  
सम्पूज्यमानस्त्रिदशैर्महात्मा गन्धर्वतूर्येषु नदत्सु सर्वशः	006a  
दिव्यैश्च पुष्पैरवकीर्यमाणो महार्णवं निःसलिलं चकार	006c  
दृष्ट्वा कृतं निःसलिलं महार्णवं सुराः समस्ताः परमप्रहृष्टाः	007a  
प्रगृह्य दिव्यानि वरायुधानि तान्दानवाञ्जघ्नुरदीनसत्त्वाः	007c  
ते वध्यमानास्त्रिदशैर्महात्मभिर्महाबलैर्वेगिभिरुन्नदद्भिः	008a  
न सेहिरे वेगवतां महात्मनां वेगं तदा धारयितुं दिवौकसाम्	008c  
ते वध्यमानास्त्रिदशैर्दानवा भीमनिस्वनाः	009a  
चक्रुः सुतुमुलं युद्धं मुहूर्तमिव भारत	009c  
ते पूर्वं तपसा दग्धा मुनिभिर्भावितात्मभिः	010a  
यतमानाः परं शक्त्या त्रिदशैर्विनिषूदिताः	010c  
ते हेमनिष्काभरणाः कुण्डलाङ्गदधारिणः	011a  
निहत्य बह्वशोभन्त पुष्पिता इव किंशुकाः	011c  
हतशेषास्ततः केचित्कालेया मनुजोत्तम	012a  
विदार्य वसुधां देवीं पातालतलमाश्रिताः	012c  
निहतान्दानवान्दृष्ट्वा त्रिदशा मुनिपुङ्गवम्	013a  
तुष्टुवुर्विविधैर्वाक्यैरिदं चैवाब्रुवन्वचः	013c  
त्वत्प्रसादान्महाभाग लोकैः प्राप्तं महत्सुखम्	014a  
त्वत्तेजसा च निहताः कालेयाः क्रूरविक्रमाः	014c  
पूरयस्व महाबाहो समुद्रं लोकभावन	015a  
यत्त्वया सलिलं पीतं तदस्मिन्पुनरुत्सृज	015c  
एवमुक्तः प्रत्युवाच भगवान्मुनिपुङ्गवः	016a  
जीर्णं तद्धि मया तोयमुपायोऽन्यः प्रचिन्त्यताम्	016c  
पूरणार्थं समुद्रस्य भवद्भिर्यत्नमास्थितैः	016e  
एतच्छ्रुत्वा तु वचनं महर्षेर्भावितात्मनः	017a  
विस्मिताश्च विषण्णाश्च बभूवुः सहिताः सुराः	017c  
परस्परमनुज्ञाप्य प्रणम्य मुनिपुङ्गवम्	018a  
प्रजाः सर्वा महाराज विप्रजग्मुर्यथागतम्	018c  
त्रिदशा विष्णुना सार्धमुपजग्मुः पितामहम्	019a  
पूरणार्थं समुद्रस्य मन्त्रयित्वा पुनः पुनः	019c  
ऊचुः प्राञ्जलयः सर्वे सागरस्याभिपूरणम्	019e  
