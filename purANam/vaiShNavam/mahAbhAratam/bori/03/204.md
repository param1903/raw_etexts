मार्कण्डेय उवाच	001  
एवं सङ्कथिते कृत्स्ने मोक्षधर्मे युधिष्ठिर	001a  
दृढं प्रीतमना विप्रो धर्मव्याधमुवाच ह	001c  
न्याययुक्तमिदं सर्वं भवता परिकीर्तितम्	002a  
न तेऽस्त्यविदितं किञ्चिद्धर्मेष्विह हि दृश्यते	002c  
व्याध उवाच	003  
प्रत्यक्षं मम यो धर्मस्तं पश्य द्विजसत्तम	003a  
येन सिद्धिरियं प्राप्ता मया ब्राह्मणपुङ्गव	003c  
उत्तिष्ठ भगवन्क्षिप्रं प्रविश्याभ्यन्तरं गृहम्	004a  
द्रष्टुमर्हसि धर्मज्ञ मातरं पितरं च मे	004c  
मार्कण्डेय उवाच	005  
इत्युक्तः स प्रविश्याथ ददर्श परमार्चितम्	005a  
सौधं हृद्यं चतुःशालमतीव च मनोहरम्	005c  
देवतागृहसङ्काशं दैवतैश्च सुपूजितम्	006a  
शयनासनसम्बाधं गन्धैश्च परमैर्युतम्	006c  
तत्र शुक्लाम्बरधरौ पितरावस्य पूजितौ	007a  
कृताहारौ सुतुष्टौ तावुपविष्टौ वरासने	007c  
धर्मव्याधस्तु तौ दृष्ट्वा पादेषु शिरसापतत्	007e  
वृद्धावूचतुः	008  
उत्तिष्ठोत्तिष्ठ धर्मज्ञ धर्मस्त्वामभिरक्षतु	008a  
प्रीतौ स्वस्तव शौचेन दीर्घमायुरवाप्नुहि	008c  
सत्पुत्रेण त्वया पुत्र नित्यकालं सुपूजितौ	008e  
न तेऽन्यद्दैवतं किञ्चिद्दैवतेष्वपि वर्तते	009a  
प्रयतत्वाद्द्विजातीनां दमेनासि समन्वितः	009c  
पितुः पितामहा ये च तथैव प्रपितामहाः	010a  
प्रीतास्ते सततं पुत्र दमेनावां च पूजया	010c  
मनसा कर्मणा वाचा शुश्रूषा नैव हीयते	011a  
न चान्या वितथा बुद्धिर्दृश्यते साम्प्रतं तव	011c  
जामदग्न्येन रामेण यथा वृद्धौ सुपूजितौ	012a  
तथा त्वया कृतं सर्वं तद्विशिष्टं च पुत्रक	012c  
मार्कण्डेय उवाच	013  
ततस्तं ब्राह्मणं ताभ्यां धर्मव्याधो न्यवेदयत्	013a  
तौ स्वागतेन तं विप्रमर्चयामासतुस्तदा	013c  
प्रतिगृह्य च तां पूजां द्विजः पप्रच्छ तावुभौ	014a  
सपुत्राभ्यां सभृत्याभ्यां कच्चिद्वां कुशलं गृहे	014c  
अनामयं च वां कच्चित्सदैवेह शरीरयोः	014e  
वृद्धावूचतुः	015  
कुशलं नो गृहे विप्र भृत्यवर्गे च सर्वशः	015a  
कच्चित्त्वमप्यविघ्नेन सम्प्राप्तो भगवन्निह	015c  
मार्कण्डेय उवाच	016  
बाढमित्येव तौ विप्रः प्रत्युवाच मुदान्वितः	016a  
धर्मव्याधस्तु तं विप्रमर्थवद्वाक्यमब्रवीत्	016c  
पिता माता च भगवन्नेतौ मे दैवतं परम्	017a  
यद्दैवतेभ्यः कर्तव्यं तदेताभ्यां करोम्यहम्	017c  
त्रयस्त्रिंशद्यथा देवाः सर्वे शक्रपुरोगमाः	018a  
सम्पूज्याः सर्वलोकस्य तथा वृद्धाविमौ मम	018c  
उपहारानाहरन्तो देवतानां यथा द्विजाः	019a  
कुर्वते तद्वदेताभ्यां करोम्यहमतन्द्रितः	019c  
एतौ मे परमं ब्रह्मन्पिता माता च दैवतम्	020a  
एतौ पुष्पैः फलै रत्नैस्तोषयामि सदा द्विज	020c  
एतावेवाग्नयो मह्यं यान्वदन्ति मनीषिणः	021a  
यज्ञा वेदाश्च चत्वारः सर्वमेतौ मम द्विज	021c  
एतदर्थं मम प्राणा भार्या पुत्राः सुहृज्जनाः	022a  
सपुत्रदारः शुश्रूषां नित्यमेव करोम्यहम्	022c  
स्वयं च स्नापयाम्येतौ तथा पादौ प्रधावये	023a  
आहारं सम्प्रयच्छामि स्वयं च द्विजसत्तम	023c  
अनुकूलाः कथा वच्मि विप्रियं परिवर्जयन्	024a  
अधर्मेणापि संयुक्तं प्रियमाभ्यां करोम्यहम्	024c  
धर्ममेव गुरुं ज्ञात्वा करोमि द्विजसत्तम	025a  
अतन्द्रितः सदा विप्र शुश्रूषां वै करोम्यहम्	025c  
पञ्चैव गुरवो ब्रह्मन्पुरुषस्य बुभूषतः	026a  
पिता माताग्निरात्मा च गुरुश्च द्विजसत्तम	026c  
एतेषु यस्तु वर्तेत सम्यगेव द्विजोत्तम	027a  
भवेयुरग्नयस्तस्य परिचीर्णास्तु नित्यशः	027c  
गार्हस्थ्ये वर्तमानस्य धर्म एष सनातनः	027e  
