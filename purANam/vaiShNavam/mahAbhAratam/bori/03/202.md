मार्कण्डेय उवाच	001  
एवमुक्तः स विप्रस्तु धर्मव्याधेन भारत	001a  
कथामकथयद्भूयो मनसः प्रीतिवर्धनीम्	001c  
ब्राह्मण	002  
महाभूतानि यान्याहुः पञ्च धर्मविदां वर	002a  
एकैकस्य गुणान्सम्यक्पञ्चानामपि मे वद	002c  
व्याध उवाच	003  
भूमिरापस्तथा ज्योतिर्वायुराकाशमेव च	003a  
गुणोत्तराणि सर्वाणि तेषां वक्ष्यामि ते गुणान्	003c  
भूमिः पञ्चगुणा ब्रह्मन्नुदकं च चतुर्गुणम्	004a  
गुणास्त्रयस्तेजसि च त्रयश्चाकाशवातयोः	004c  
शब्दः स्पर्शश्च रूपं च रसो गन्धश्च पञ्चमः	005a  
एते गुणाः पञ्च भूमेः सर्वेभ्यो गुणवत्तराः	005c  
शब्दः स्पर्शश्च रूपं च रसश्चापि द्विजोत्तम	006a  
अपामेते गुणा ब्रह्मन्कीर्तितास्तव सुव्रत	006c  
शब्दः स्पर्शश्च रूपं च तेजसोऽथ गुणास्त्रयः	007a  
शब्दः स्पर्शश्च वायौ तु शब्द आकाश एव च	007c  
एते पञ्चदश ब्रह्मन्गुणा भूतेषु पञ्चसु	008a  
वर्तन्ते सर्वभूतेषु येषु लोकाः प्रतिष्ठिताः	008c  
अन्योन्यं नातिवर्तन्ते सम्पच्च भवति द्विज	008e  
यदा तु विषमीभावमाचरन्ति चराचराः	009a  
तदा देही देहमन्यं व्यतिरोहति कालतः	009c  
आनुपूर्व्या विनश्यन्ति जायन्ते चानुपूर्वशः	010a  
तत्र तत्र हि दृश्यन्ते धातवः पाञ्चभौतिकाः	010c  
यैरावृतमिदं सर्वं जगत्स्थावरजङ्गमम्	010e  
इन्द्रियैः सृज्यते यद्यत्तत्तद्व्यक्तमिति स्मृतम्	011a  
अव्यक्तमिति विज्ञेयं लिङ्गग्राह्यमतीन्द्रियम्	011c  
यथास्वं ग्राहकान्येषां शब्दादीनामिमानि तु	012a  
इन्द्रियाणि यदा देही धारयन्निह तप्यते	012c  
लोके विततमात्मानं लोकं चात्मनि पश्यति	013a  
परावरज्ञः सक्तः सन्सर्वभूतानि पश्यति	013c  
पश्यतः सर्वभूतानि सर्वावस्थासु सर्वदा	014a  
ब्रह्मभूतस्य संयोगो नाशुभेनोपपद्यते	014c  
ज्ञानमूलात्मकं क्लेशमतिवृत्तस्य मोहजम्	015a  
लोको बुद्धिप्रकाशेन ज्ञेयमार्गेण दृश्यते	015c  
अनादिनिधनं जन्तुमात्मयोनिं सदाव्ययम्	016a  
अनौपम्यममूर्तं च भगवानाह बुद्धिमान्	016c  
तपोमूलमिदं सर्वं यन्मां विप्रानुपृच्छसि	016e  
इन्द्रियाण्येव तत्सर्वं यत्स्वर्गनरकावुभौ	017a  
निगृहीतविसृष्टानि स्वर्गाय नरकाय च	017c  
एष योगविधिः कृत्स्नो यावदिन्द्रियधारणम्	018a  
एतन्मूलं हि तपसः कृत्स्नस्य नरकस्य च	018c  
इन्द्रियाणां प्रसङ्गेन दोषमृच्छत्यसंशयम्	019a  
सन्नियम्य तु तान्येव ततः सिद्धिमवाप्नुते	019c  
षण्णामात्मनि नित्यानामैश्वर्यं योऽधिगच्छति	020a  
न स पापैः कुतोऽनर्थैर्युज्यते विजितेन्द्रियः	020c  
रथः शरीरं पुरुषस्य दृष्टमात्मा नियन्तेन्द्रियाण्याहुरश्वान्	021a  
तैरप्रमत्तः कुशली सदश्वैर्दान्तैः सुखं याति रथीव धीरः	021c  
षण्णामात्मनि नित्यानामिन्द्रियाणां प्रमाथिनाम्	022a  
यो धीरो धारयेद्रश्मीन्स स्यात्परमसारथिः	022c  
इन्द्रियाणां प्रसृष्टानां हयानामिव वर्त्मसु	023a  
धृतिं कुर्वीत सारथ्ये धृत्या तानि जयेद्ध्रुवम्	023c  
इन्द्रियाणां हि चरतां यन्मनोऽनुविधीयते	024a  
तदस्य हरते बुद्धिं नावं वायुरिवाम्भसि	024c  
येषु विप्रतिपद्यन्ते षट्सु मोहात्फलागमे	025a  
तेष्वध्यवसिताध्यायी विन्दते ध्यानजं फलम्	025c  
