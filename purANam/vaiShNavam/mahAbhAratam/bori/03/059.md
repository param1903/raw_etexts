नल उवाच	001  
यथा राज्यं पितुस्ते तत्तथा मम न संशयः	001a  
न तु तत्र गमिष्यामि विषमस्थः कथञ्चन	001c  
कथं समृद्धो गत्वाहं तव हर्षविवर्धनः	002a  
परिद्यूनो गमिष्यामि तव शोकविवर्धनः	002c  
बृहदश्व उवाच	003  
इति ब्रुवन्नलो राजा दमयन्तीं पुनः पुनः	003a  
सान्त्वयामास कल्याणीं वाससोऽर्धेन संवृताम्	003c  
तावेकवस्त्रसंवीतावटमानावितस्ततः	004a  
क्षुत्पिपासापरिश्रान्तौ सभां काञ्चिदुपेयतुः	004c  
तां सभामुपसम्प्राप्य तदा स निषधाधिपः	005a  
वैदर्भ्या सहितो राजा निषसाद महीतले	005c  
स वै विवस्त्रो मलिनो विकचः पांसुगुण्ठितः	006a  
दमयन्त्या सह श्रान्तः सुष्वाप धरणीतले	006c  
दमयन्त्यपि कल्याणी निद्रयापहृता ततः	007a  
सहसा दुःखमासाद्य सुकुमारी तपस्विनी	007c  
सुप्तायां दमयन्त्यां तु नलो राजा विशां पते	008a  
शोकोन्मथितचित्तात्मा न स्म शेते यथा पुरा	008c  
स तद्राज्यापहरणं सुहृत्त्यागं च सर्वशः	009a  
वने च तं परिध्वंसं प्रेक्ष्य चिन्तामुपेयिवान्	009c  
किं नु मे स्यादिदं कृत्वा किं नु मे स्यादकुर्वतः	010a  
किं नु मे मरणं श्रेयः परित्यागो जनस्य वा	010c  
मामियं ह्यनुरक्तेदं दुःखमाप्नोति मत्कृते	011a  
मद्विहीना त्वियं गच्छेत्कदाचित्स्वजनं प्रति	011c  
मया निःसंशयं दुःखमियं प्राप्स्यत्यनुत्तमा	012a  
उत्सर्गे संशयः स्यात्तु विन्देतापि सुखं क्वचित्	012c  
स विनिश्चित्य बहुधा विचार्य च पुनः पुनः	013a  
उत्सर्गेऽमन्यत श्रेयो दमयन्त्या नराधिपः	013c  
सोऽवस्त्रतामात्मनश्च तस्याश्चाप्येकवस्त्रताम्	014a  
चिन्तयित्वाध्यगाद्राजा वस्त्रार्धस्यावकर्तनम्	014c  
कथं वासो विकर्तेयं न च बुध्येत मे प्रिया	015a  
चिन्त्यैवं नैषधो राजा सभां पर्यचरत्तदा	015c  
परिधावन्नथ नल इतश्चेतश्च भारत	016a  
आससाद सभोद्देशे विकोशं खड्गमुत्तमम्	016c  
तेनार्धं वाससश्छित्त्वा निवस्य च परन्तपः	017a  
सुप्तामुत्सृज्य वैदर्भीं प्राद्रवद्गतचेतनः	017c  
ततो निबद्धहृदयः पुनरागम्य तां सभाम्	018a  
दमयन्तीं तथा दृष्ट्वा रुरोद निषधाधिपः	018c  
यां न वायुर्न चादित्यः पुरा पश्यति मे प्रियाम्	019a  
सेयमद्य सभामध्ये शेते भूमावनाथवत्	019c  
इयं वस्त्रावकर्तेन संवीता चारुहासिनी	020a  
उन्मत्तेव वरारोहा कथं बुद्ध्वा भविष्यति	020c  
कथमेका सती भैमी मया विरहिता शुभा	021a  
चरिष्यति वने घोरे मृगव्यालनिषेविते	021c  
गत्वा गत्वा नलो राजा पुनरेति सभां मुहुः	022a  
आकृष्यमाणः कलिना सौहृदेनापकृष्यते	022c  
द्विधेव हृदयं तस्य दुःखितस्याभवत्तदा	023a  
दोलेव मुहुरायाति याति चैव सभां मुहुः	023c  
सोऽपकृष्टस्तु कलिना मोहितः प्राद्रवन्नलः	024a  
सुप्तामुत्सृज्य तां भार्यां विलप्य करुणं बहु	024c  
नष्टात्मा कलिना स्पृष्टस्तत्तद्विगणयन्नृपः	025a  
जगामैव वने शून्ये भार्यामुत्सृज्य दुःखितः	025c  
