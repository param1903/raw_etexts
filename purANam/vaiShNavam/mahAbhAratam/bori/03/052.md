बृहदश्व उवाच	001  
तेभ्यः प्रतिज्ञाय नलः करिष्य इति भारत	001a  
अथैनान्परिपप्रच्छ कृताञ्जलिरवस्थितः	001c  
के वै भवन्तः कश्चासौ यस्याहं दूत ईप्सितः	002a  
किं च तत्र मया कार्यं कथयध्वं यथातथम्	002c  
एवमुक्ते नैषधेन मघवान्प्रत्यभाषत	003a  
अमरान्वै निबोधास्मान्दमयन्त्यर्थमागतान्	003c  
अहमिन्द्रोऽयमग्निश्च तथैवायमपाम्पतिः	004a  
शरीरान्तकरो नॄणां यमोऽयमपि पार्थिव	004c  
स वै त्वमागतानस्मान्दमयन्त्यै निवेदय	005a  
लोकपालाः सहेन्द्रास्त्वां समायान्ति दिदृक्षवः	005c  
प्राप्तुमिच्छन्ति देवास्त्वां शक्रोऽग्निर्वरुणो यमः	006a  
तेषामन्यतमं देवं पतित्वे वरयस्व ह	006c  
एवमुक्तः स शक्रेण नलः प्राञ्जलिरब्रवीत्	007a  
एकार्थसमवेतं मां न प्रेषयितुमर्हथ	007c  
देवा ऊचुः	008  
करिष्य इति संश्रुत्य पूर्वमस्मासु नैषध	008a  
न करिष्यसि कस्मात्त्वं व्रज नैषध माचिरम्	008c  
बृहदश्व उवाच	009  
एवमुक्तः स देवैस्तैर्नैषधः पुनरब्रवीत्	009a  
सुरक्षितानि वेश्मानि प्रवेष्टुं कथमुत्सहे	009c  
प्रवेक्ष्यसीति तं शक्रः पुनरेवाभ्यभाषत	010a  
जगाम स तथेत्युक्त्वा दमयन्त्या निवेशनम्	010c  
ददर्श तत्र वैदर्भीं सखीगणसमावृताम्	011a  
देदीप्यमानां वपुषा श्रिया च वरवर्णिनीम्	011c  
अतीव सुकुमाराङ्गीं तनुमध्यां सुलोचनाम्	012a  
आक्षिपन्तीमिव च भाः शशिनः स्वेन तेजसा	012c  
तस्य दृष्ट्वैव ववृधे कामस्तां चारुहासिनीम्	013a  
सत्यं चिकीर्षमाणस्तु धारयामास हृच्छयम्	013c  
ततस्ता नैषधं दृष्ट्वा सम्भ्रान्ताः परमाङ्गनाः	014a  
आसनेभ्यः समुत्पेतुस्तेजसा तस्य धर्षिताः	014c  
प्रशशंसुश्च सुप्रीता नलं ता विस्मयान्विताः	015a  
न चैनमभ्यभाषन्त मनोभिस्त्वभ्यचिन्तयन्	015c  
अहो रूपमहो कान्तिरहो धैर्यं महात्मनः	016a  
कोऽयं देवो नु यक्षो नु गन्धर्वो नु भविष्यति	016c  
न त्वेनं शक्नुवन्ति स्म व्याहर्तुमपि किञ्चन	017a  
तेजसा धर्षिताः सर्वा लज्जावत्यो वराङ्गनाः	017c  
अथैनं स्मयमानेव स्मितपूर्वाभिभाषिणी	018a  
दमयन्ती नलं वीरमभ्यभाषत विस्मिता	018c  
कस्त्वं सर्वानवद्याङ्ग मम हृच्छयवर्धन	019a  
प्राप्तोऽस्यमरवद्वीर ज्ञातुमिच्छामि तेऽनघ	019c  
कथमागमनं चेह कथं चासि न लक्षितः	020a  
सुरक्षितं हि मे वेश्म राजा चैवोग्रशासनः	020c  
एवमुक्तस्तु वैदर्भ्या नलस्तां प्रत्युवाच ह	021a  
नलं मां विद्धि कल्याणि देवदूतमिहागतम्	021c  
देवास्त्वां प्राप्तुमिच्छन्ति शक्रोऽग्निर्वरुणो यमः	022a  
तेषामन्यतमं देवं पतिं वरय शोभने	022c  
तेषामेव प्रभावेन प्रविष्टोऽहमलक्षितः	023a  
प्रविशन्तं हि मां कश्चिन्नापश्यन्नाप्यवारयत्	023c  
एतदर्थमहं भद्रे प्रेषितः सुरसत्तमैः	024a  
एतच्छ्रुत्वा शुभे बुद्धिं प्रकुरुष्व यथेच्छसि	024c  
