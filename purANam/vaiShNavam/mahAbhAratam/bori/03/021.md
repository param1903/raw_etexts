वासुदेव उवाच	001  
आनर्तनगरं मुक्तं ततोऽहमगमं तदा	001a  
महाक्रतौ राजसूये निवृत्ते नृपते तव	001c  
अपश्यं द्वारकां चाहं महाराज हतत्विषम्	002a  
निःस्वाध्यायवषट्कारां निर्भूषणवरस्त्रियम्	002c  
अनभिज्ञेयरूपाणि द्वारकोपवनानि च	003a  
दृष्ट्वा शङ्कोपपन्नोऽहमपृच्छं हृदिकात्मजम्	003c  
अस्वस्थनरनारीकमिदं वृष्णिपुरं भृषम्	004a  
किमिदं नरशार्दूल श्रोतुमिच्छामहे वयम्	004c  
एवमुक्तस्तु स मया विस्तरेणेदमब्रवीत्	005a  
रोधं मोक्षं च शाल्वेन हार्दिक्यो राजसत्तम	005c  
ततोऽहं कौरवश्रेष्ठ श्रुत्वा सर्वमशेषतः	006a  
विनाशे शाल्वराजस्य तदैवाकरवं मतिम्	006c  
ततोऽहं भरतश्रेष्ठ समाश्वास्य पुरे जनम्	007a  
राजानमाहुकं चैव तथैवानकदुन्दुभिम्	007c  
सर्ववृष्णिप्रवीरांश्च हर्षयन्नब्रुवं तदा	007e  
अप्रमादः सदा कार्यो नगरे यादवर्षभाः	008a  
शाल्वराजविनाशाय प्रयातं मां निबोधत	008c  
नाहत्वा तं निवर्तिष्ये पुरीं द्वारवतीं प्रति	009a  
सशाल्वं सौभनगरं हत्वा द्रष्टास्मि वः पुनः	009c  
त्रिसामा हन्यतामेषा दुन्दुभिः शत्रुभीषणी	009e  
ते मयाश्वासिता वीरा यथावद्भरतर्षभ	010a  
सर्वे मामब्रुवन्हृष्टाः प्रयाहि जहि शात्रवान्	010c  
तैः प्रहृष्टात्मभिर्वीरैराशीर्भिरभिनन्दितः	011a  
वाचयित्वा द्विजश्रेष्ठान्प्रणम्य शिरसाहुकम्	011c  
सैन्यसुग्रीवयुक्तेन रथेनानादयन्दिशः	012a  
प्रध्माप्य शङ्खप्रवरं पाञ्चजन्यमहं नृप	012c  
प्रयातोऽस्मि नरव्याघ्र बलेन महता वृतः	013a  
कॢप्तेन चतुरङ्गेण बलेन जितकाशिना	013c  
समतीत्य बहून्देशान्गिरींश्च बहुपादपान्	014a  
सरांसि सरितश्चैव मार्त्तिकावतमासदम्	014c  
तत्राश्रौषं नरव्याघ्र शाल्वं नगरमन्तिकात्	015a  
प्रयातं सौभमास्थाय तमहं पृष्ठतोऽन्वयाम्	015c  
ततः सागरमासाद्य कुक्षौ तस्य महोर्मिणः	016a  
समुद्रनाभ्यां शाल्वोऽभूत्सौभमास्थाय शत्रुहन्	016c  
स समालोक्य दूरान्मां स्मयन्निव युधिष्ठिर	017a  
आह्वयामास दुष्टात्मा युद्धायैव मुहुर्मुहुः	017c  
तस्य शार्ङ्गविनिर्मुक्तैर्बहुभिर्मर्मभेदिभिः	018a  
पुरं नासाद्यत शरैस्ततो मां रोष आविशत्	018c  
स चापि पापप्रकृतिर्दैतेयापसदो नृप	019a  
मय्यवर्षत दुर्धर्षः शरधाराः सहस्रशः	019c  
सैनिकान्मम सूतं च हयांश्च समवाकिरत्	020a  
अचिन्तयन्तस्तु शरान्वयं युध्याम भारत	020c  
ततः शतसहस्राणि शराणां नतपर्वणाम्	021a  
चिक्षिपुः समरे वीरा मयि शाल्वपदानुगाः	021c  
ते हयान्मे रथं चैव तदा दारुकमेव च	022a  
छादयामासुरसुरा बाणैर्मर्मविभेदिभिः	022c  
न हया न रथो वीर न यन्ता मम दारुकः	023a  
अदृश्यन्त शरैश्छन्नास्तथाहं सैनिकाश्च मे	023c  
ततोऽहमपि कौरव्य शराणामयुतान्बहून्	024a  
अभिमन्त्रितानां धनुषा दिव्येन विधिनाक्षिपम्	024c  
न तत्र विषयस्त्वासीन्मम सैन्यस्य भारत	025a  
खे विषक्तं हि तत्सौभं क्रोशमात्र इवाभवत्	025c  
ततस्ते प्रेक्षकाः सर्वे रङ्गवाट इव स्थिताः	026a  
हर्षयामासुरुच्चैर्मां सिंहनादतलस्वनैः	026c  
मत्कार्मुकविनिर्मुक्ता दानवानां महारणे	027a  
अङ्गेषु रुधिराक्तास्ते विविशुः शलभा इव	027c  
ततो हलहलाशब्दः सौभमध्ये व्यवर्धत	028a  
वध्यतां विशिखैस्तीक्ष्णैः पततां च महार्णवे	028c  
ते निकृत्तभुजस्कन्धाः कबन्धाकृतिदर्शनाः	029a  
नदन्तो भैरवान्नादन्निपतन्ति स्म दानवाः	029c  
ततो गोक्षीरकुन्देन्दुमृणालरजतप्रभम्	030a  
जलजं पाञ्चजन्यं वै प्राणेनाहमपूरयम्	030c  
तान्दृष्ट्वा पतितांस्तत्र शाल्वः सौभपतिस्तदा	031a  
मायायुद्धेन महता योधयामास मां युधि	031c  
ततो हुडहुडाः प्रासाः शक्तिशूलपरश्वधाः	032a  
पट्टिशाश्च भुशुण्ड्यश्च प्रापतन्ननिशं मयि	032c  
तानहं माययैवाशु प्रतिगृह्य व्यनाशयम्	033a  
तस्यां हतायां मायायां गिरिशृङ्गैरयोधयत्	033c  
ततोऽभवत्तम इव प्रभातमिव चाभवत्	034a  
दुर्दिनं सुदिनं चैव शीतमुष्णं च भारत	034c  
एवं मायां विकुर्वाणो योधयामास मां रिपुः	035a  
विज्ञाय तदहं सर्वं माययैव व्यनाशयम्	035c  
यथाकालं तु युद्धेन व्यधमं सर्वतः शरैः	035e  
ततो व्योम महाराज शतसूर्यमिवाभवत्	036a  
शतचन्द्रं च कौन्तेय सहस्रायुततारकम्	036c  
ततो नाज्ञायत तदा दिवारात्रं तथा दिशः	037a  
ततोऽहं मोहमापन्नः प्रज्ञास्त्रं समयोजयम्	037c  
ततस्तदस्त्रमस्त्रेण विधूतं शरतूलवत्	037e  
तथा तदभवद्युद्धं तुमुलं लोमहर्षणम्	038a  
लब्धालोकश्च राजेन्द्र पुनः शत्रुमयोधयम्	038c  
