राम उवाच	001  
ममापराधात्तैः क्षुद्रैर्हतस्त्वं तात बालिशैः	001a  
कार्तवीर्यस्य दायादैर्वने मृग इवेषुभिः	001c  
धर्मज्ञस्य कथं तात वर्तमानस्य सत्पथे	002a  
मृत्युरेवंविधो युक्तः सर्वभूतेष्वनागसः	002c  
किं नु तैर्न कृतं पापं यैर्भवांस्तपसि स्थितः	003a  
अयुध्यमानो वृद्धः सन्हतः शरशतैः शितैः	003c  
किं नु ते तत्र वक्ष्यन्ति सचिवेषु सुहृत्सु च	004a  
अयुध्यमानं धर्मज्ञमेकं हत्वानपत्रपाः	004c  
अकृतव्रण उवाच	005  
विलप्यैवं स करुणं बहु नानाविधं नृप	005a  
प्रेतकार्याणि सर्वाणि पितुश्चक्रे महातपाः	005c  
ददाह पितरं चाग्नौ रामः परपुरञ्जयः	006a  
प्रतिजज्ञे वधं चापि सर्वक्षत्रस्य भारत	006c  
सङ्क्रुद्धोऽतिबलः शूरः शस्त्रमादाय वीर्यवान्	007a  
जघ्निवान्कार्तवीर्यस्य सुतानेकोऽन्तकोपमः	007c  
तेषां चानुगता ये च क्षत्रियाः क्षत्रियर्षभ	008a  
तांश्च सर्वानवामृद्नाद्रामः प्रहरतां वरः	008c  
त्रिःसप्तकृत्वः पृथिवीं कृत्वा निःक्षत्रियां प्रभुः	009a  
समन्तपञ्चके पञ्च चकार रुधिरह्रदान्	009c  
स तेषु तर्पयामास पितॄन्भृगुकुलोद्वहः	010a  
साक्षाद्ददर्श चर्चीकं स च रामं न्यवारयत्	010c  
ततो यज्ञेन महता जामदग्न्यः प्रतापवान्	011a  
तर्पयामास देवेन्द्रमृत्विग्भ्यश्च महीं ददौ	011c  
वेदीं चाप्यददद्धैमीं कश्यपाय महात्मने	012a  
दशव्यामायतां कृत्वा नवोत्सेधां विशां पते	012c  
तां कश्यपस्यानुमते ब्राह्मणाः खण्डशस्तदा	013a  
व्यभजंस्तेन ते राजन्प्रख्याताः खाण्डवायनाः	013c  
स प्रदाय महीं तस्मै कश्यपाय महात्मने	014a  
अस्मिन्महेन्द्रे शैलेन्द्रे वसत्यमितविक्रमः	014c  
एवं वैरमभूत्तस्य क्षत्रियैर्लोकवासिभिः	015a  
पृथिवी चापि विजिता रामेणामिततेजसा	015c  
वैशम्पायन उवाच	016  
ततश्चतुर्दशीं रामः समयेन महामनाः	016a  
दर्शयामास तान्विप्रान्धर्मराजं च सानुजम्	016c  
स तमानर्च राजेन्द्रो भ्रातृभिः सहितः प्रभुः	017a  
द्विजानां च परां पूजां चक्रे नृपतिसत्तमः	017c  
अर्चयित्वा जामदग्न्यं पूजितस्तेन चाभिभूः	018a  
महेन्द्र उष्य तां रात्रिं प्रययौ दक्षिणामुखः	018c  
