अर्जुन उवाच	001  
ज्यायसी चेत्कर्मणस्ते मता बुद्धिर्जनार्दन	001a  
तत्किं कर्मणि घोरे मां नियोजयसि केशव	001c  
व्यामिश्रेणैव वाक्येन बुद्धिं मोहयसीव मे	002a  
तदेकं वद निश्चित्य येन श्रेयोऽहमाप्नुयाम्	002c  
श्रीभगवानुवाच	003  
लोकेऽस्मिन्द्विविधा निष्ठा पुरा प्रोक्ता मयानघ	003a  
ज्ञानयोगेन साङ्ख्यानां कर्मयोगेन योगिनाम्	003c  
न कर्मणामनारम्भान्नैष्कर्म्यं पुरुषोऽश्नुते	004a  
न च सन्न्यसनादेव सिद्धिं समधिगच्छति	004c  
न हि कश्चित्क्षणमपि जातु तिष्ठत्यकर्मकृत्	005a  
कार्यते ह्यवशः कर्म सर्वः प्रकृतिजैर्गुणैः	005c  
कर्मेन्द्रियाणि संयम्य य आस्ते मनसा स्मरन्	006a  
इन्द्रियार्थान्विमूढात्मा मिथ्याचारः स उच्यते	006c  
यस्त्विन्द्रियाणि मनसा नियम्यारभतेऽर्जुन	007a  
कर्मेन्द्रियैः कर्मयोगमसक्तः स विशिष्यते	007c  
नियतं कुरु कर्म त्वं कर्म ज्यायो ह्यकर्मणः	008a  
शरीरयात्रापि च ते न प्रसिध्येदकर्मणः	008c  
यज्ञार्थात्कर्मणोऽन्यत्र लोकोऽयं कर्मबन्धनः	009a  
तदर्थं कर्म कौन्तेय मुक्तसङ्गः समाचर	009c  
सहयज्ञाः प्रजाः सृष्ट्वा पुरोवाच प्रजापतिः	010a  
अनेन प्रसविष्यध्वमेष वोऽस्त्विष्टकामधुक्	010c  
देवान्भावयतानेन ते देवा भावयन्तु वः	011a  
परस्परं भावयन्तः श्रेयः परमवाप्स्यथ	011c  
इष्टान्भोगान्हि वो देवा दास्यन्ते यज्ञभाविताः	012a  
तैर्दत्तानप्रदायैभ्यो यो भुङ्क्ते स्तेन एव सः	012c  
यज्ञशिष्टाशिनः सन्तो मुच्यन्ते सर्वकिल्बिषैः	013a  
भुञ्जते ते त्वघं पापा ये पचन्त्यात्मकारणात्	013c  
अन्नाद्भवन्ति भूतानि पर्जन्यादन्नसम्भवः	014a  
यज्ञाद्भवति पर्जन्यो यज्ञः कर्मसमुद्भवः	014c  
कर्म ब्रह्मोद्भवं विद्धि ब्रह्माक्षरसमुद्भवम्	015a  
तस्मात्सर्वगतं ब्रह्म नित्यं यज्ञे प्रतिष्ठितम्	015c  
एवं प्रवर्तितं चक्रं नानुवर्तयतीह यः	016a  
अघायुरिन्द्रियारामो मोघं पार्थ स जीवति	016c  
यस्त्वात्मरतिरेव स्यादात्मतृप्तश्च मानवः	017a  
आत्मन्येव च सन्तुष्टस्तस्य कार्यं न विद्यते	017c  
नैव तस्य कृतेनार्थो नाकृतेनेह कश्चन	018a  
न चास्य सर्वभूतेषु कश्चिदर्थव्यपाश्रयः	018c  
तस्मादसक्तः सततं कार्यं कर्म समाचर	019a  
असक्तो ह्याचरन्कर्म परमाप्नोति पूरुषः	019c  
कर्मणैव हि संसिद्धिमास्थिता जनकादयः	020a  
लोकसङ्ग्रहमेवापि सम्पश्यन्कर्तुमर्हसि	020c  
यद्यदाचरति श्रेष्ठस्तत्तदेवेतरो जनः	021a  
स यत्प्रमाणं कुरुते लोकस्तदनुवर्तते	021c  
न मे पार्थास्ति कर्तव्यं त्रिषु लोकेषु किञ्चन	022a  
नानवाप्तमवाप्तव्यं वर्त एव च कर्मणि	022c  
यदि ह्यहं न वर्तेयं जातु कर्मण्यतन्द्रितः	023a  
मम वर्त्मानुवर्तन्ते मनुष्याः पार्थ सर्वशः	023c  
उत्सीदेयुरिमे लोका न कुर्यां कर्म चेदहम्	024a  
सङ्करस्य च कर्ता स्यामुपहन्यामिमाः प्रजाः	024c  
सक्ताः कर्मण्यविद्वांसो यथा कुर्वन्ति भारत	025a  
कुर्याद्विद्वांस्तथासक्तश्चिकीर्षुर्लोकसङ्ग्रहम्	025c  
न बुद्धिभेदं जनयेदज्ञानां कर्मसङ्गिनाम्	026a  
जोषयेत्सर्वकर्माणि विद्वान्युक्तः समाचरन्	026c  
प्रकृतेः क्रियमाणानि गुणैः कर्माणि सर्वशः	027a  
अहङ्कारविमूढात्मा कर्ताहमिति मन्यते	027c  
तत्त्ववित्तु महाबाहो गुणकर्मविभागयोः	028a  
गुणा गुणेषु वर्तन्त इति मत्वा न सज्जते	028c  
प्रकृतेर्गुणसम्मूढाः सज्जन्ते गुणकर्मसु	029a  
तानकृत्स्नविदो मन्दान्कृत्स्नविन्न विचालयेत्	029c  
मयि सर्वाणि कर्माणि सन्न्यस्याध्यात्मचेतसा	030a  
निराशीर्निर्ममो भूत्वा युध्यस्व विगतज्वरः	030c  
ये मे मतमिदं नित्यमनुतिष्ठन्ति मानवाः	031a  
श्रद्धावन्तोऽनसूयन्तो मुच्यन्ते तेऽपि कर्मभिः	031c  
ये त्वेतदभ्यसूयन्तो नानुतिष्ठन्ति मे मतम्	032a  
सर्वज्ञानविमूढांस्तान्विद्धि नष्टानचेतसः	032c  
सदृशं चेष्टते स्वस्याः प्रकृतेर्ज्ञानवानपि	033a  
प्रकृतिं यान्ति भूतानि निग्रहः किं करिष्यति	033c  
इन्द्रियस्येन्द्रियस्यार्थे रागद्वेषौ व्यवस्थितौ	034a  
तयोर्न वशमागच्छेत्तौ ह्यस्य परिपन्थिनौ	034c  
श्रेयान्स्वधर्मो विगुणः परधर्मात्स्वनुष्ठितात्	035a  
स्वधर्मे निधनं श्रेयः परधर्मो भयावहः	035c  
अर्जुन उवाच	036  
अथ केन प्रयुक्तोऽयं पापं चरति पूरुषः	036a  
अनिच्छन्नपि वार्ष्णेय बलादिव नियोजितः	036c  
श्रीभगवानुवाच	037  
काम एष क्रोध एष रजोगुणसमुद्भवः	037a  
महाशनो महापाप्मा विद्ध्येनमिह वैरिणम्	037c  
धूमेनाव्रियते वह्निर्यथादर्शो मलेन च	038a  
यथोल्बेनावृतो गर्भस्तथा तेनेदमावृतम्	038c  
आवृतं ज्ञानमेतेन ज्ञानिनो नित्यवैरिणा	039a  
कामरूपेण कौन्तेय दुष्पूरेणानलेन च	039c  
इन्द्रियाणि मनो बुद्धिरस्याधिष्ठानमुच्यते	040a  
एतैर्विमोहयत्येष ज्ञानमावृत्य देहिनम्	040c  
तस्मात्त्वमिन्द्रियाण्यादौ नियम्य भरतर्षभ	041a  
पाप्मानं प्रजहिह्येनं ज्ञानविज्ञाननाशनम्	041c  
इन्द्रियाणि पराण्याहुरिन्द्रियेभ्यः परं मनः	042a  
मनसस्तु परा बुद्धिर्यो बुद्धेः परतस्तु सः	042c  
एवं बुद्धेः परं बुद्ध्वा संस्तभ्यात्मानमात्मना	043a  
जहि शत्रुं महाबाहो कामरूपं दुरासदम्	043c  
