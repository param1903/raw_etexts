001  सञ्जय उवाच
001a तस्मिन्महति सङ्क्रन्दे राजा दुर्योधनस्तदा
001c गाङ्गेयमुपसङ्गम्य विनयेनाभिवाद्य च
002a तस्य सर्वं यथावृत्तमाख्यातुमुपचक्रमे
002c घटोत्कचस्य विजयमात्मनश्च पराजयम्
003a कथयामास दुर्धर्षो विनिःश्वस्य पुनः पुनः
003c अब्रवीच्च तदा राजन्भीष्मं कुरुपितामहम्
004a भवन्तं समुपाश्रित्य वासुदेवं यथा परैः
004c पाण्डवैर्विग्रहो घोरः समारब्धो मया प्रभो
005a एकादश समाख्याता अक्षौहिण्यश्च या मम
005c निदेशे तव तिष्ठन्ति मया सार्धं परन्तप
006a सोऽहं भरतशार्दूल भीमसेनपुरोगमैः
006c घटोत्कचं समाश्रित्य पाण्डवैर्युधि निर्जितः
007a तन्मे दहति गात्राणि शुष्कवृक्षमिवानलः
007c तदिच्छामि महाभाग त्वत्प्रसादात्परन्तप
008a राक्षसापसदं हन्तुं स्वयमेव पितामह
008c त्वां समाश्रित्य दुर्धर्षं तन्मे कर्तुं त्वमर्हसि
009a एतच्छ्रुत्वा तु वचनं राज्ञो भरतसत्तम
009c दुर्योधनमिदं वाक्यं भीष्मः शान्तनवोऽब्रवीत्
010a शृणु राजन्मम वचो यत्त्वा वक्ष्यामि कौरव
010c यथा त्वया महाराज वर्तितव्यं परन्तप
011a आत्मा रक्ष्यो रणे तात सर्वावस्थास्वरिन्दम
011c धर्मराजेन सङ्ग्रामस्त्वया कार्यः सदानघ
012a अर्जुनेन यमाभ्यां वा भीमसेनेन वा पुनः
012c राजधर्मं पुरस्कृत्य राजा राजानमृच्छति
013a अहं द्रोणः कृपो द्रौणिः कृतवर्मा च सात्वतः
013c शल्यश्च सौमदत्तिश्च विकर्णश्च महारथः
014a तव च भ्रातरः शूरा दुःशासनपुरोगमाः
014c त्वदर्थं प्रतियोत्स्यामो राक्षसं तं महाबलम्
015a तस्मिन्रौद्रे राक्षसेन्द्रे यदि ते हृच्छयो महान्
015c अयं वा गच्छतु रणे तस्य युद्धाय दुर्मतेः
015e भगदत्तो महीपालः पुरन्दरसमो युधि
016a एतावदुक्त्वा राजानं भगदत्तमथाब्रवीत्
016c समक्षं पार्थिवेन्द्रस्य वाक्यं वाक्यविशारदः
017a गच्छ शीघ्रं महाराज हैडिम्बं युद्धदुर्मदम्
017c वारयस्व रणे यत्तो मिषतां सर्वधन्विनाम्
017e राक्षसं क्रूरकर्माणं यथेन्द्रस्तारकं पुरा
018a तव दिव्यानि चास्त्राणि विक्रमश्च परन्तप
018c समागमश्च बहुभिः पुराभूदसुरैः सह
019a त्वं तस्य राजशार्दूल प्रतियोद्धा महाहवे
019c स्वबलेन वृतो राजञ्जहि राक्षसपुङ्गवम्
020a एतच्छ्रुत्वा तु वचनं भीष्मस्य पृतनापतेः
020c प्रययौ सिंहनादेन परानभिमुखो द्रुतम्
021a तमाद्रवन्तं सम्प्रेक्ष्य गर्जन्तमिव तोयदम्
021c अभ्यवर्तन्त सङ्क्रुद्धाः पाण्डवानां महारथाः
022a भिमसेनोऽभिमन्युश्च राक्षसश्च घटोत्कचः
022c द्रौपदेयाः सत्यधृतिः क्षत्रदेवश्च मारिष
023a चेदिपो वसुदानश्च दशार्णाधिपतिस्तथा
023c सुप्रतीकेन तांश्चापि भगदत्तोऽप्युपाद्रवत्
024a ततः समभवद्युद्धं घोररूपं भयानकम्
024c पाण्डूनां भगदत्तेन यमराष्ट्रविवर्धनम्
025a प्रमुक्ता रथिभिर्बाणा भीमवेगाः सुतेजनाः
025c ते निपेतुर्महाराज नागेषु च रथेषु च
026a प्रभिन्नाश्च महानागा विनीता हस्तिसादिभिः
026c परस्परं समासाद्य सन्निपेतुरभीतवत्
027a मदान्धा रोषसंरब्धा विषाणाग्रैर्महाहवे
027c बिभिदुर्दन्तमुसलैः समासाद्य परस्परम्
028a हयाश्च चामरापीडाः प्रासपाणिभिरास्थिताः
028c चोदिताः सादिभिः क्षिप्रं निपेतुरितरेतरम्
029a पादाताश्च पदात्योघैस्ताडिताः शक्तितोमरैः
029c न्यपतन्त तदा भूमौ शतशोऽथ सहस्रशः
030a रथिनश्च तथा राजन्कर्णिनालीकसायकैः
030c निहत्य समरे वीरान्सिंहनादान्विनेदिरे
031a तस्मिंस्तथा वर्तमाने सङ्ग्रामे लोमहर्षणे
031c भगदत्तो महेष्वासो भीमसेनमथाद्रवत्
032a कुञ्जरेण प्रभिन्नेन सप्तधा स्रवता मदम्
032c पर्वतेन यथा तोयं स्रवमाणेन सर्वतः
033a किरञ्शरसहस्राणि सुप्रतीकशिरोगतः
033c ऐरावतस्थो मघवान्वारिधारा इवानघ
034a स भीमं शरधाराभिस्ताडयामास पार्थिवः
034c पर्वतं वारिधाराभिः प्रावृषीव बलाहकः
035a भीमसेनस्तु सङ्क्रुद्धः पादरक्षान्परःशतान्
035c निजघान महेष्वासः सङ्क्रुद्धः शरवृष्टिभिः
036a तान्दृष्ट्वा निहतान्क्रुद्धो भगदत्तः प्रतापवान्
036c चोदयामास नागेन्द्रं भीमसेनरथं प्रति
037a स नागः प्रेषितस्तेन बाणो ज्याचोदितो यथा
037c अभ्यधावत वेगेन भीमसेनमरिन्दमम्
038a तमापतन्तं सम्प्रेक्ष्य पाण्डवानां महारथाः
038c अभ्यवर्तन्त वेगेन भीमसेनपुरोगमाः
039a केकयाश्चाभिमन्युश्च द्रौपदेयाश्च सर्वशः
039c दशार्णाधिपतिः शूरः क्षत्रदेवश्च मारिष
039e चेदिपश्चित्रकेतुश्च सङ्क्रुद्धाः सर्व एव ते
040a उत्तमास्त्राणि दिव्यानि दर्शयन्तो महाबलाः
040c तमेकं कुञ्जरं क्रुद्धाः समन्तात्पर्यवारयन्
041a स विद्धो बहुभिर्बाणैर्व्यरोचत महाद्विपः
041c सञ्जातरुधिरोत्पीडो धातुचित्र इवाद्रिराट्
042a दशार्णाधिपतिश्चापि गजं भूमिधरोपमम्
042c समास्थितोऽभिदुद्राव भगदत्तस्य वारणम्
043a तमापतन्तं समरे गजं गजपतिः स च
043c दधार सुप्रतीकोऽपि वेलेव मकरालयम्
044a वारितं प्रेक्ष्य नागेन्द्रं दशार्णस्य महात्मनः
044c साधु साध्विति सैन्यानि पाण्डवेयान्यपूजयन्
045a ततः प्राग्ज्योतिषः क्रुद्धस्तोमरान्वै चतुर्दश
045c प्राहिणोत्तस्य नागस्य प्रमुखे नृपसत्तम
046a तस्य वर्म मुखत्राणं शातकुम्भपरिष्कृतम्
046c विदार्य प्राविशन्क्षिप्रं वल्मीकमिव पन्नगाः
047a स गाढविद्धो व्यथितो नागो भरतसत्तम
047c उपावृत्तमदः क्षिप्रं स न्यवर्तत वेगतः
048a प्रदुद्राव च वेगेन प्रणदन्भैरवं स्वनम्
048c स मर्दमानः स्वबलं वायुर्वृक्षानिवौजसा
049a तस्मिन्पराजिते नागे पाण्डवानां महारथाः
049c सिंहनादं विनद्योच्चैर्युद्धायैवोपतस्थिरे
050a ततो भीमं पुरस्कृत्य भगदत्तमुपाद्रवन्
050c किरन्तो विविधान्बाणाञ्शस्त्राणि विविधानि च
051a तेषामापततां राजन्सङ्क्रुद्धानाममर्षिणाम्
051c श्रुत्वा स निनदं घोरममर्षाद्गतसाध्वसः
051e भगदत्तो महेष्वासः स्वनागं प्रत्यचोदयत्
052a अङ्कुशाङ्गुष्ठनुदितः स गजप्रवरो युधि
052c तस्मिन्क्षणे समभवत्संवर्तक इवानलः
053a रथसङ्घांस्तथा नागान्हयांश्च सह सादिभिः
053c पादातांश्च सुसङ्क्रुद्धः शतशोऽथ सहस्रशः
053e अमृद्नात्समरे राजन्सम्प्रधावंस्ततस्ततः
054a तेन संलोड्यमानं तु पाण्डूनां तद्बलं महत्
054c सञ्चुकोच महाराज चर्मेवाग्नौ समाहितम्
055a भग्नं तु स्वबलं दृष्ट्वा भगदत्तेन धीमता
055c घटोत्कचोऽथ सङ्क्रुद्धो भगदत्तमुपाद्रवत्
056a विकटः पुरुषो राजन्दीप्तास्यो दीप्तलोचनः
056c रूपं विभीषणं कृत्वा रोषेण प्रज्वलन्निव
057a जग्राह विपुलं शूलं गिरीणामपि दारणम्
057c नागं जिघांसुः सहसा चिक्षेप च महाबलः
057e सविष्फुलिङ्गज्वालाभिः समन्तात्परिवेष्टितम्
058a तमापतन्तं सहसा दृष्ट्वा ज्वालाकुलं रणे
058c चिक्षेप रुचिरं तीक्ष्णमर्धचन्द्रं स पार्थिवः
058e चिच्छेद सुमहच्छूलं तेन बाणेन वेगवत्
059a निपपात द्विधा छिन्नं शूलं हेमपरिष्कृतम्
059c महाशनिर्यथा भ्रष्टा शक्रमुक्ता नभोगता
060a शूलं निपतितं दृष्ट्वा द्विधा कृत्तं स पार्थिवः
060c रुक्मदण्डां महाशक्तिं जग्राहाग्निशिखोपमाम्
060e चिक्षेप तां राक्षसस्य तिष्ठ तिष्ठेति चाब्रवीत्
061a तामापतन्तीं सम्प्रेक्ष्य वियत्स्थामशनीमिव
061c उत्पत्य राक्षसस्तूर्णं जग्राह च ननाद च
062a बभञ्ज चैनां त्वरितो जानुन्यारोप्य भारत
062c पश्यतः पार्थिवेन्द्रस्य तदद्भुतमिवाभवत्
063a तदवेक्ष्य कृतं कर्म राक्षसेन बलीयसा
063c दिवि देवाः सगन्धर्वा मुनयश्चापि विस्मिताः
064a पाण्डवाश्च महेष्वासा भीमसेनपुरोगमाः
064c साधु साध्विति नादेन पृथिवीमनुनादयन्
065a तं तु श्रुत्वा महानादं प्रहृष्टानां महात्मनाम्
065c नामृष्यत महेष्वासो भगदत्तः प्रतापवान्
066a स विस्फार्य महच्चापमिन्द्राशनिसमस्वनम्
066c अभिदुद्राव वेगेन पाण्डवानां महारथान्
066e विसृजन्विमलांस्तीक्ष्णान्नाराचाञ्ज्वलनप्रभान्
067a भीममेकेन विव्याध राक्षसं नवभिः शरैः
067c अभिमन्युं त्रिभिश्चैव केकयान्पञ्चभिस्तथा
068a पूर्णायतविसृष्टेन स्वर्णपुङ्खेन पत्रिणा
068c बिभेद दक्षिणं बाहुं क्षत्रदेवस्य चाहवे
068e पपात सहसा तस्य सशरं धनुरुत्तमम्
069a द्रौपदेयांस्ततः पञ्च पञ्चभिः समताडयत्
069c भीमसेनस्य च क्रोधान्निजघान तुरङ्गमान्
070a ध्वजं केसरिणं चास्य चिच्छेद विशिखैस्त्रिभिः
070c निर्बिभेद त्रिभिश्चान्यैः सारथिं चास्य पत्रिभिः
071a स गाढविद्धो व्यथितो रथोपस्थ उपाविशत्
071c विशोको भरतश्रेष्ठ भगदत्तेन संयुगे
072a ततो भीमो महाराज विरथो रथिनां वरः
072c गदां प्रगृह्य वेगेन प्रचस्कन्द महारथात्
073a तमुद्यतगदं दृष्ट्वा सशृङ्गमिव पर्वतम्
073c तावकानां भयं घोरं समपद्यत भारत
074a एतस्मिन्नेव काले तु पाण्डवः कृष्णसारथिः
074c आजगाम महाराज निघ्नञ्शत्रून्सहस्रशः
075a यत्र तौ पुरुषव्याघ्रौ पितापुत्रौ परन्तपौ
075c प्राग्ज्योतिषेण संसक्तौ भीमसेनघटोत्कचौ
076a दृष्ट्वा तु पाण्डवो राजन्युध्यमानान्महारथान्
076c त्वरितो भरतश्रेष्ठ तत्रायाद्विकिरञ्शरान्
077a ततो दुर्योधनो राजा त्वरमाणो महारथः
077c सेनामचोदयत्क्षिप्रं रथनागाश्वसङ्कुलाम्
078a तामापतन्तीं सहसा कौरवाणां महाचमूम्
078c अभिदुद्राव वेगेन पाण्डवः श्वेतवाहनः
079a भगदत्तोऽपि समरे तेन नागेन भारत
079c विमृद्नन्पाण्डवबलं युधिष्ठिरमुपाद्रवत्
080a तदासीत्तुमुलं युद्धं भगदत्तस्य मारिष
080c पाञ्चालैः सृञ्जयैश्चैव केकयैश्चोद्यतायुधैः
081a भीमसेनोऽपि समरे तावुभौ केशवार्जुनौ
081c आश्रावयद्यथावृत्तमिरावद्वधमुत्तमम्

