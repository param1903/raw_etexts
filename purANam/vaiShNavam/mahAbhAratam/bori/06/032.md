श्रीभगवानुवाच	001  
भूय एव महाबाहो शृणु मे परमं वचः	001a  
यत्तेऽहं प्रीयमाणाय वक्ष्यामि हितकाम्यया	001c  
न मे विदुः सुरगणाः प्रभवं न महर्षयः	002a  
अहमादिर्हि देवानां महर्षीणां च सर्वशः	002c  
यो मामजमनादिं च वेत्ति लोकमहेश्वरम्	003a  
असम्मूढः स मर्त्येषु सर्वपापैः प्रमुच्यते	003c  
बुद्धिर्ज्ञानमसम्मोहः क्षमा सत्यं दमः शमः	004a  
सुखं दुःखं भवोऽभावो भयं चाभयमेव च	004c  
अहिंसा समता तुष्टिस्तपो दानं यशोऽयशः	005a  
भवन्ति भावा भूतानां मत्त एव पृथग्विधाः	005c  
महर्षयः सप्त पूर्वे चत्वारो मनवस्तथा	006a  
मद्भावा मानसा जाता येषां लोक इमाः प्रजाः	006c  
एतां विभूतिं योगं च मम यो वेत्ति तत्त्वतः	007a  
सोऽविकम्पेन योगेन युज्यते नात्र संशयः	007c  
अहं सर्वस्य प्रभवो मत्तः सर्वं प्रवर्तते	008a  
इति मत्वा भजन्ते मां बुधा भावसमन्विताः	008c  
मच्चित्ता मद्गतप्राणा बोधयन्तः परस्परम्	009a  
कथयन्तश्च मां नित्यं तुष्यन्ति च रमन्ति च	009c  
तेषां सततयुक्तानां भजतां प्रीतिपूर्वकम्	010a  
ददामि बुद्धियोगं तं येन मामुपयान्ति ते	010c  
तेषामेवानुकम्पार्थमहमज्ञानजं तमः	011a  
नाशयाम्यात्मभावस्थो ज्ञानदीपेन भास्वता	011c  
अर्जुन उवाच	012  
परं ब्रह्म परं धाम पवित्रं परमं भवान्	012a  
पुरुषं शाश्वतं दिव्यमादिदेवमजं विभुम्	012c  
आहुस्त्वामृषयः सर्वे देवर्षिर्नारदस्तथा	013a  
असितो देवलो व्यासः स्वयं चैव ब्रवीषि मे	013c  
सर्वमेतदृतं मन्ये यन्मां वदसि केशव	014a  
न हि ते भगवन्व्यक्तिं विदुर्देवा न दानवाः	014c  
स्वयमेवात्मनात्मानं वेत्थ त्वं पुरुषोत्तम	015a  
भूतभावन भूतेश देवदेव जगत्पते	015c  
वक्तुमर्हस्यशेषेण दिव्या ह्यात्मविभूतयः	016a  
याभिर्विभूतिभिर्लोकानिमांस्त्वं व्याप्य तिष्ठसि	016c  
कथं विद्यामहं योगिंस्त्वां सदा परिचिन्तयन्	017a  
केषु केषु च भावेषु चिन्त्योऽसि भगवन्मया	017c  
विस्तरेणात्मनो योगं विभूतिं च जनार्दन	018a  
भूयः कथय तृप्तिर्हि शृण्वतो नास्ति मेऽमृतम्	018c  
श्रीभगवानुवाच	019  
हन्त ते कथयिष्यामि दिव्या ह्यात्मविभूतयः	019a  
प्राधान्यतः कुरुश्रेष्ठ नास्त्यन्तो विस्तरस्य मे	019c  
अहमात्मा गुडाकेश सर्वभूताशयस्थितः	020a  
अहमादिश्च मध्यं च भूतानामन्त एव च	020c  
आदित्यानामहं विष्णुर्ज्योतिषां रविरंशुमान्	021a  
मरीचिर्मरुतामस्मि नक्षत्राणामहं शशी	021c  
वेदानां सामवेदोऽस्मि देवानामस्मि वासवः	022a  
इन्द्रियाणां मनश्चास्मि भूतानामस्मि चेतना	022c  
रुद्राणां शङ्करश्चास्मि वित्तेशो यक्षरक्षसाम्	023a  
वसूनां पावकश्चास्मि मेरुः शिखरिणामहम्	023c  
पुरोधसां च मुख्यं मां विद्धि पार्थ बृहस्पतिम्	024a  
सेनानीनामहं स्कन्दः सरसामस्मि सागरः	024c  
महर्षीणां भृगुरहं गिरामस्म्येकमक्षरम्	025a  
यज्ञानां जपयज्ञोऽस्मि स्थावराणां हिमालयः	025c  
अश्वत्थः सर्ववृक्षाणां देवर्षीणां च नारदः	026a  
गन्धर्वाणां चित्ररथः सिद्धानां कपिलो मुनिः	026c  
उच्चैःश्रवसमश्वानां विद्धि माममृतोद्भवम्	027a  
ऐरावतं गजेन्द्राणां नराणां च नराधिपम्	027c  
आयुधानामहं वज्रं धेनूनामस्मि कामधुक्	028a  
प्रजनश्चास्मि कन्दर्पः सर्पाणामस्मि वासुकिः	028c  
अनन्तश्चास्मि नागानां वरुणो यादसामहम्	029a  
पितॄणामर्यमा चास्मि यमः संयमतामहम्	029c  
प्रह्लादश्चास्मि दैत्यानां कालः कलयतामहम्	030a  
मृगाणां च मृगेन्द्रोऽहं वैनतेयश्च पक्षिणाम्	030c  
पवनः पवतामस्मि रामः शस्त्रभृतामहम्	031a  
झषाणां मकरश्चास्मि स्रोतसामस्मि जाह्नवी	031c  
सर्गाणामादिरन्तश्च मध्यं चैवाहमर्जुन	032a  
अध्यात्मविद्या विद्यानां वादः प्रवदतामहम्	032c  
अक्षराणामकारोऽस्मि द्वन्द्वः सामासिकस्य च	033a  
अहमेवाक्षयः कालो धाताहं विश्वतोमुखः	033c  
मृत्युः सर्वहरश्चाहमुद्भवश्च भविष्यताम्	034a  
कीर्तिः श्रीर्वाक्च नारीणां स्मृतिर्मेधा धृतिः क्षमा	034c  
बृहत्साम तथा साम्नां गायत्री छन्दसामहम्	035a  
मासानां मार्गशीर्षोऽहमृतूनां कुसुमाकरः	035c  
द्यूतं छलयतामस्मि तेजस्तेजस्विनामहम्	036a  
जयोऽस्मि व्यवसायोऽस्मि सत्त्वं सत्त्ववतामहम्	036c  
वृष्णीनां वासुदेवोऽस्मि पाण्डवानां धनञ्जयः	037a  
मुनीनामप्यहं व्यासः कवीनामुशना कविः	037c  
दण्डो दमयतामस्मि नीतिरस्मि जिगीषताम्	038a  
मौनं चैवास्मि गुह्यानां ज्ञानं ज्ञानवतामहम्	038c  
यच्चापि सर्वभूतानां बीजं तदहमर्जुन	039a  
न तदस्ति विना यत्स्यान्मया भूतं चराचरम्	039c  
नान्तोऽस्ति मम दिव्यानां विभूतीनां परन्तप	040a  
एष तूद्देशतः प्रोक्तो विभूतेर्विस्तरो मया	040c  
यद्यद्विभूतिमत्सत्त्वं श्रीमदूर्जितमेव वा	041a  
तत्तदेवावगच्छ त्वं मम तेजोंशसम्भवम्	041c  
अथ वा बहुनैतेन किं ज्ञातेन तवार्जुन	042a  
विष्टभ्याहमिदं कृत्स्नमेकांशेन स्थितो जगत्	042c  
