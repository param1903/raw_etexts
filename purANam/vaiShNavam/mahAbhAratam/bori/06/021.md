सञ्जय उवाच	001  
बृहतीं धार्तराष्ट्राणां दृष्ट्वा सेनां समुद्यताम्	001a  
विषादमगमद्राजा कुन्तीपुत्रो युधिष्ठिरः	001c  
व्यूहं भीष्मेण चाभेद्यं कल्पितं प्रेक्ष्य पाण्डवः	002a  
अभेद्यमिव सम्प्रेक्ष्य विषण्णोऽर्जुनमब्रवीत्	002c  
धनञ्जय कथं शक्यमस्माभिर्योद्धुमाहवे	003a  
धार्तराष्ट्रैर्महाबाहो येषां योद्धा पितामहः	003c  
अक्षोभ्योऽयमभेद्यश्च भीष्मेणामित्रकर्शिना	004a  
कल्पितः शास्त्रदृष्टेन विधिना भूरितेजसा	004c  
ते वयं संशयं प्राप्ताः ससैन्याः शत्रुकर्शन	005a  
कथमस्मान्महाव्यूहादुद्यानं नो भविष्यति	005c  
अथार्जुनोऽब्रवीत्पार्थं युधिष्ठिरममित्रहा	006a  
विषण्णमभिसम्प्रेक्ष्य तव राजन्ननीकिनीम्	006c  
प्रज्ञयाभ्यधिकाञ्शूरान्गुणयुक्तान्बहूनपि	007a  
जयन्त्यल्पतरा येन तन्निबोध विशां पते	007c  
तत्तु ते कारणं राजन्प्रवक्ष्याम्यनसूयवे	008a  
नारदस्तमृषिर्वेद भीष्मद्रोणौ च पाण्डव	008c  
एतमेवार्थमाश्रित्य युद्धे देवासुरेऽब्रवीत्	009a  
पितामहः किल पुरा महेन्द्रादीन्दिवौकसः	009c  
न तथा बलवीर्याभ्यां विजयन्ते जिगीषवः	010a  
यथा सत्यानृशंस्याभ्यां धर्मेणैवोद्यमेन च	010c  
त्यक्त्वाधर्मं च लोभं च मोहं चोद्यममास्थिताः	011a  
युध्यध्वमनहङ्कारा यतो धर्मस्ततो जयः	011c  
एवं राजन्विजानीहि ध्रुवोऽस्माकं रणे जयः	012a  
यथा मे नारदः प्राह यतः कृष्णस्ततो जयः	012c  
गुणभूतो जयः कृष्णे पृष्ठतोऽन्वेति माधवम्	013a  
अन्यथा विजयश्चास्य सन्नतिश्चापरो गुणः	013c  
अनन्ततेजा गोविन्दः शत्रुपूगेषु निर्व्यथः	014a  
पुरुषः सनातनतमो यतः कृष्णस्ततो जयः	014c  
पुरा ह्येष हरिर्भूत्वा वैकुण्ठोऽकुण्ठसायकः	015a  
सुरासुरानवस्फूर्जन्नब्रवीत्के जयन्त्विति	015c  
अनु कृष्णं जयेमेति यैरुक्तं तत्र तैर्जितम्	016a  
तत्प्रसादाद्धि त्रैलोक्यं प्राप्तं शक्रादिभिः सुरैः	016c  
तस्य ते न व्यथां काञ्चिदिह पश्यामि भारत	017a  
यस्य ते जयमाशास्ते विश्वभुक्त्रिदशेश्वरः	017c  
