001  सञ्जय उवाच
001a व्युषितायां च शर्वर्यामुदिते च दिवाकरे
001c उभे सेने महाराज युद्धायैव समीयतुः
002a अभ्यधावंश्च सङ्क्रुद्धाः परस्परजिगीषवः
002c ते सर्वे सहिता युद्धे समालोक्य परस्परम्
003a पाण्डवा धार्तराष्ट्राश्च राजन्दुर्मन्त्रिते तव
003c व्यूहौ च व्यूह्य संरब्धाः सम्प्रयुद्धाः प्रहारिणः
004a अरक्षन्मकरव्यूहं भीष्मो राजन्समन्ततः
004c तथैव पाण्डवा राजन्नरक्षन्व्यूहमात्मनः
005a स निर्ययौ रथानीकं पिता देवव्रतस्तव
005c महता रथवंशेन संवृतो रथिनां वरः
006a इतरेतरमन्वीयुर्यथाभागमवस्थिताः
006c रथिनः पत्तयश्चैव दन्तिनः सादिनस्तथा
007a तान्दृष्ट्वा प्रोद्यतान्सङ्ख्ये पाण्डवाश्च यशस्विनः
007c श्येनेन व्यूहराजेन तेनाजय्येन संयुगे
008a अशोभत मुखे तस्य भीमसेनो महाबलः
008c नेत्रे शिखण्डी दुर्धर्षो धृष्टद्युम्नश्च पार्षतः
009a शीर्षं तस्याभवद्वीरः सात्यकिः सत्यविक्रमः
009c विधुन्वन्गाण्डिवं पार्थो ग्रीवायामभवत्तदा
010a अक्षौहिण्या समग्रा या वामपक्षोऽभवत्तदा
010c महात्मा द्रुपदः श्रीमान्सह पुत्रेण संयुगे
011a दक्षिणश्चाभवत्पक्षः कैकेयोऽक्षौहिणीपतिः
011c पृष्ठतो द्रौपदेयाश्च सौभद्रश्चापि वीर्यवान्
012a पृष्ठे समभवच्छ्रीमान्स्वयं राजा युधिष्ठिरः
012c भ्रातृभ्यां सहितो धीमान्यमाभ्यां चारुविक्रमः
013a प्रविश्य तु रणे भीमो मकरं मुखतस्तदा
013c भीष्ममासाद्य सङ्ग्रामे छादयामास सायकैः
014a ततो भीष्मो महास्त्राणि पातयामास भारत
014c मोहयन्पाण्डुपुत्राणां व्यूढं सैन्यं महाहवे
015a सम्मुह्यति तदा सैन्ये त्वरमाणो धनञ्जयः
015c भीष्मं शरसहस्रेण विव्याध रणमूर्धनि
016a परिसंवार्य चास्त्राणि भीष्ममुक्तानि संयुगे
016c स्वेनानीकेन हृष्टेन युद्धाय समवस्थितः
017a ततो दुर्योधनो राजा भारद्वाजमभाषत
017c पूर्वं दृष्ट्वा वधं घोरं बलस्य बलिनां वरः
017e भ्रातॄणां च वधं युद्धे स्मरमाणो महारथः
018a आचार्य सततं त्वं हि हितकामो ममानघ
018c वयं हि त्वां समाश्रित्य भीष्मं चैव पितामहम्
019a देवानपि रणे जेतुं प्रार्थयामो न संशयः
019c किमु पाण्डुसुतान्युद्धे हीनवीर्यपराक्रमान्
020a एवमुक्तस्ततो द्रोणस्तव पुत्रेण मारिष
020c अभिनत्पाण्डवानीकं प्रेक्षमाणस्य सात्यकेः
021a सात्यकिस्तु तदा द्रोणं वारयामास भारत
021c ततः प्रववृते युद्धं तुमुलं लोमहर्षणम्
022a शैनेयं तु रणे क्रुद्धो भारद्वाजः प्रतापवान्
022c अविध्यन्निशितैर्बाणैर्जत्रुदेशे हसन्निव
023a भीमसेनस्ततः क्रुद्धो भारद्वाजमविध्यत
023c संरक्षन्सात्यकिं राजन्द्रोणाच्छस्त्रभृतां वरात्
024a ततो द्रोणश्च भीष्मश्च तथा शल्यश्च मारिष
024c भीमसेनं रणे क्रुद्धाश्छादयां चक्रिरे शरैः
025a तत्राभिमन्युः सङ्क्रुद्धो द्रौपदेयाश्च मारिष
025c विव्यधुर्निशितैर्बाणैः सर्वांस्तानुद्यतायुधान्
026a भीष्मद्रोणौ च सङ्क्रुद्धावापतन्तौ महाबलौ
026c प्रत्युद्ययौ शिखण्डी तु महेष्वासो महाहवे
027a प्रगृह्य बलवद्वीरो धनुर्जलदनिस्वनम्
027c अभ्यवर्षच्छरैस्तूर्णं छादयानो दिवाकरम्
028a शिखण्डिनं समासाद्य भरतानां पितामहः
028c अवर्जयत सङ्ग्रामे स्त्रीत्वं तस्यानुसंस्मरन्
029a ततो द्रोणो महाराज अभ्यद्रवत तं रणे
029c रक्षमाणस्ततो भीष्मं तव पुत्रेण चोदितः
030a शिखण्डी तु समासाद्य द्रोणं शस्त्रभृतां वरम्
030c अवर्जयत सङ्ग्रामे युगान्ताग्निमिवोल्बणम्
031a ततो बलेन महता पुत्रस्तव विशाम्पते
031c जुगोप भीष्ममासाद्य प्रार्थयानो महद्यशः
032a तथैव पाण्डवा राजन्पुरस्कृत्य धनञ्जयम्
032c भीष्ममेवाभ्यवर्तन्त जये कृत्वा दृढां मतिम्
033a तद्युद्धमभवद्घोरं देवानां दानवैरिव
033c जयं च काङ्क्षतां नित्यं यशश्च परमाद्भुतम्

