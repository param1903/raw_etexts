001  सञ्जय उवाच
001a अकरोत्तुमुलं युद्धं भीष्मः शान्तनवस्तदा
001c भीमसेनभयादिच्छन्पुत्रांस्तारयितुं तव
002a पूर्वाह्णे तन्महारौद्रं राज्ञां युद्धमवर्तत
002c कुरूणाम्पाण्डवानाञ्च मुख्यशूरविनाशनम्
003a तस्मिन्नाकुलसङ्ग्रामे वर्तमाने महाभये
003c अभवत्तुमुलः शब्दः संस्पृशन्गगनम्महत्
004a नदद्भिश्च महानागैर्हेषमाणैश्च वाजिभिः
004c भेरीशङ्खनिनादैश्च तुमुलः समपद्यत
005a युयुत्सवस्ते विक्रान्ता विजयाय महाबलाः
005c अन्योन्यमभिगर्जन्तो गोष्ठेष्विव महर्षभाः
006a शिरसां पात्यमानानां समरे निशितैः शरैः
006c अश्मवृष्टिरिवाकाशे बभूव भरतर्षभ
007a कुण्डलोष्णीषधारीणि जातरूपोज्ज्वलानि च
007c पतितानि स्म दृश्यन्ते शिरांसि भरतर्षभ
008a विशिखोन्मथितैर्गात्रैर्बाहुभिश्च सकार्मुकैः
008c सहस्ताभरणैश्चान्यैरभवच्छादिता मही
009a कवचोपहितैर्गात्रैर्हस्तैश्च समलङ्कृतैः
009c मुखैश्च चन्द्रसङ्काशै रक्तान्तनयनैः शुभैः
010a गजवाजिमनुष्याणां सर्वगात्रैश्च भूपते
010c आसीत्सर्वा समाकीर्णा मुहूर्तेन वसुन्धरा
011a रजोमेघैश्च तुमुलैः शस्त्रविद्युत्प्रकाशितैः
011c आयुधानाञ्च निर्घोषः स्तनयित्नुसमोऽभवत्
012a स सम्प्रहारस्तुमुलः कटुकः शोणितोदकः
012c प्रावर्तत कुरूणाञ्च पाण्डवानाञ्च भारत
013a तस्मिन्महाभये घोरे तुमुले लोमहर्षणे
013c ववर्षुः शरवर्षाणि क्षत्रिया युद्धदुर्मदाः
014a क्रोशन्ति कुञ्जरास्तत्र शरवर्षप्रतापिताः
014c तावकानाम्परेषाञ्च संयुगे भरतोत्तम
014e अश्वाश्च पर्यधावन्त हतारोहा दिशो दश
015a उत्पत्य निपतन्त्यन्ये शरघातप्रपीडिताः
015c तावकानां परेषां च योधानां भरतर्षभ
016a अश्वानाङ् कुञ्जराणाञ् च रथानाञ् चातिवर्तताम्
016c सङ्घाताः स्म प्रदृश्यन्ते तत्र तत्र विशाम्पते
017a गदाभिरसिभिः प्रासैर्बाणैश्च नतपर्वभिः
017c जघ्नुः परस्परं तत्र क्षत्रियाः कालचोदिताः
018a अपरे बाहुभिर्वीरा नियुद्धकुशला युधि
018c बहुधा समसज्जन्त आयसैः परिघैरिव
019a मुष्टिभिर्जानुभिश्चैव तलैश्चैव विशाम्पते
019c अन्योन्यं जघ्निरे वीरास्तावकाः पाण्डवैः सह
020a विरथा रथिनश्चात्र निस्त्रिंशवरधारिणः
020c अन्योन्यमभिधावन्त परस्परवधैषिणः
021a ततो दुर्योधनो राजा कलिङ्गैर्बहुभिर्वृतः
021c पुरस्कृत्य रणे भीष्मम्पाण्डवानभ्यवर्तत
022a तथैव पाण्डवाः सर्वे परिवार्य वृकोदरम्
022c भीष्ममभ्यद्रवन्क्रुद्धा रणे रभसवाहनाः

