001  धृतराष्ट्र उवाच
001a इरावन्तं तु निहतं दृष्ट्वा पार्था महारथाः
001c सङ्ग्रामे किमकुर्वन्त तन्ममाचक्ष्व सञ्जय
002  सञ्जय उवाच
002a इरावन्तं तु निहतं सङ्ग्रामे वीक्ष्य राक्षसः
002c व्यनदत्सुमहानादं भैमसेनिर्घटोत्कचः
003a नदतस्तस्य शब्देन पृथिवी सागराम्बरा
003c सपर्वतवना राजंश्चचाल सुभृशं तदा
003e अन्तरिक्षं दिशश्चैव सर्वाश्च प्रदिशस्तथा
004a तं श्रुत्वा सुमहानादं तव सैन्यस्य भारत
004c ऊरुस्तम्भः समभवद्वेपथुः स्वेद एव च
005a सर्व एव च राजेन्द्र तावका दीनचेतसः
005c सर्पवत्समवेष्टन्त सिंहभीता गजा इव
006a निनदत्सुमहानादं निर्घातमिव राक्षसः
006c ज्वलितं शूलमुद्यम्य रूपं कृत्वा विभीषणम्
007a नानाप्रहरणैर्घोरैर्वृतो राक्षसपुङ्गवैः
007c आजगाम सुसङ्क्रुद्धः कालान्तकयमोपमः
008a तमापतन्तं सम्प्रेक्ष्य सङ्क्रुद्धं भीमदर्शनम्
008c स्वबलं च भयात्तस्य प्रायशो विमुखीकृतम्
009a ततो दुर्योधनो राजा घटोत्कचमुपाद्रवत्
009c प्रगृह्य विपुलं चापं सिंहवद्विनदन्मुहुः
010a पृष्ठतोऽनुययौ चैनं स्रवद्भिः पर्वतोपमैः
010c कुञ्जरैर्दशसाहस्रैर्वङ्गानामधिपः स्वयम्
011a तमापतन्तं सम्प्रेक्ष्य गजानीकेन संवृतम्
011c पुत्रं तव महाराज चुकोप स निशाचरः
012a ततः प्रववृते युद्धं तुमुलं लोमहर्षणम्
012c राक्षसानां च राजेन्द्र दुर्योधनबलस्य च
013a गजानीकं च सम्प्रेक्ष्य मेघवृन्दमिवोद्यतम्
013c अभ्यधावन्त सङ्क्रुद्धा राक्षसाः शस्त्रपाणयः
014a नदन्तो विविधान्नादान्मेघा इव सविद्युतः
014c शरशक्त्यृष्टिनाराचैर्निघ्नन्तो गजयोधिनः
015a भिण्डिपालैस्तथा शूलैर्मुद्गरैः सपरश्वधैः
015c पर्वताग्रैश्च वृक्षैश्च निजघ्नुस्ते महागजान्
016a भिन्नकुम्भान्विरुधिरान्भिन्नगात्रांश्च वारणान्
016c अपश्याम महाराज वध्यमानान्निशाचरैः
017a तेषु प्रक्षीयमाणेषु भग्नेषु गजयोधिषु
017c दुर्योधनो महाराज राक्षसान्समुपाद्रवत्
018a अमर्षवशमापन्नस्त्यक्त्वा जीवितमात्मनः
018c मुमोच निशितान्बाणान्राक्षसेषु महाबलः
019a जघान च महेष्वासः प्रधानांस्तत्र राक्षसान्
019c सङ्क्रुद्धो भरतश्रेष्ठ पुत्रो दुर्योधनस्तव
020a वेगवन्तं महारौद्रं विद्युज्जिह्वं प्रमाथिनम्
020c शरैश्चतुर्भिश्चतुरो निजघान महारथः
021a ततः पुनरमेयात्मा शरवर्षं दुरासदम्
021c मुमोच भरतश्रेष्ठ निशाचरबलं प्रति
022a तत्तु दृष्ट्वा महत्कर्म पुत्रस्य तव मारिष
022c क्रोधेनाभिप्रजज्वाल भैमसेनिर्महाबलः
023a विस्फार्य च महच्चापमिन्द्राशनिसमस्वनम्
023c अभिदुद्राव वेगेन दुर्योधनमरिन्दमम्
024a तमापतन्तमुद्वीक्ष्य कालसृष्टमिवान्तकम्
024c न विव्यथे महाराज पुत्रो दुर्योधनस्तव
025a अथैनमब्रवीत्क्रुद्धः क्रूरः संरक्तलोचनः
025c ये त्वया सुनृशंसेन दीर्घकालं प्रवासिताः
025e यच्च ते पाण्डवा राजंश्छलद्यूते पराजिताः
026a यच्चैव द्रौपदी कृष्णा एकवस्त्रा रजस्वला
026c सभामानीय दुर्बुद्धे बहुधा क्लेशिता त्वया
027a तव च प्रियकामेन आश्रमस्था दुरात्मना
027c सैन्धवेन परिक्लिष्टा परिभूय पितॄन्मम
028a एतेषामवमानानामन्येषां च कुलाधम
028c अन्तमद्य गमिष्यामि यदि नोत्सृजसे रणम्
029a एवमुक्त्वा तु हैडिम्बो महद्विस्फार्य कार्मुकम्
029c सन्दश्य दशनैरोष्ठं सृक्किणी परिसंलिहन्
030a शरवर्षेण महता दुर्योधनमवाकिरत्
030c पर्वतं वारिधाराभिः प्रावृषीव बलाहकः

