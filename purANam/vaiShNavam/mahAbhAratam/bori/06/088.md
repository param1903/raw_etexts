001  सञ्जय उवाच
001a ततस्तद्बाणवर्षं तु दुःसहं दानवैरपि
001c दधार युधि राजेन्द्रो यथा वर्षं महाद्विपः
002a ततः क्रोधसमाविष्टो निःश्वसन्निव पन्नगः
002c संशयं परमं प्राप्तः पुत्रस्ते भरतर्षभ
003a मुमोच निशितांस्तीक्ष्णान्नाराचान्पञ्चविंशतिम्
003c तेऽपतन्सहसा राजंस्तस्मिन्राक्षसपुङ्गवे
003e आशीविषा इव क्रुद्धाः पर्वते गन्धमादने
004a स तैर्विद्धः स्रवन्रक्तं प्रभिन्न इव कुञ्जरः
004c दध्रे मतिं विनाशाय राज्ञः स पिशिताशनः
004e जग्राह च महाशक्तिं गिरीणामपि दारणीम्
005a सम्प्रदीप्तां महोल्काभामशनीं मघवानिव
005c समुद्यच्छन्महाबाहुर्जिघांसुस्तनयं तव
006a तामुद्यतामभिप्रेक्ष्य वङ्गानामधिपस्त्वरन्
006c कुञ्जरं गिरिसङ्काशं राक्षसं प्रत्यचोदयत्
007a स नागप्रवरेणाजौ बलिना शीघ्रगामिना
007c यतो दुर्योधनरथस्तं मार्गं प्रत्यपद्यत
007e रथं च वारयामास कुञ्जरेण सुतस्य ते
008a मार्गमावारितं दृष्ट्वा राज्ञा वङ्गेन धीमता
008c घटोत्कचो महाराज क्रोधसंरक्तलोचनः
008e उद्यतां तां महाशक्तिं तस्मिंश्चिक्षेप वारणे
009a स तयाभिहतो राजंस्तेन बाहुविमुक्तया
009c सञ्जातरुधिरोत्पीडः पपात च ममार च
010a पतत्यथ गजे चापि वङ्गानामीश्वरो बली
010c जवेन समभिद्रुत्य जगाम धरणीतलम्
011a दुर्योधनोऽपि सम्प्रेक्ष्य पातितं वरवारणम्
011c प्रभग्नं च बलं दृष्ट्वा जगाम परमां व्यथाम्
012a क्षत्रधर्मं पुरस्कृत्य आत्मनश्चाभिमानिताम्
012c प्राप्तेऽपक्रमणे राजा तस्थौ गिरिरिवाचलः
013a सन्धाय च शितं बाणं कालाग्निसमतेजसम्
013c मुमोच परमक्रुद्धस्तस्मिन्घोरे निशाचरे
014a तमापतन्तं सम्प्रेक्ष्य बाणमिन्द्राशनिप्रभम्
014c लाघवाद्वञ्चयामास महाकायो घटोत्कचः
015a भूय एव ननादोग्रः क्रोधसंरक्तलोचनः
015c त्रासयन्सर्वभूतानि युगान्ते जलदो यथा
016a तं श्रुत्वा निनदं घोरं तस्य भीष्मस्य रक्षसः
016c आचार्यमुपसङ्गम्य भीष्मः शान्तनवोऽब्रवीत्
017a यथैष निनदो घोरः श्रूयते राक्षसेरितः
017c हैडिम्बो युध्यते नूनं राज्ञा दुर्योधनेन ह
018a नैष शक्यो हि सङ्ग्रामे जेतुं भूतेन केनचित्
018c तत्र गच्छत भद्रं वो राजानं परिरक्षत
019a अभिद्रुतं महाभागं राक्षसेन दुरात्मना
019c एतद्धि परमं कृत्यं सर्वेषां नः परन्तपाः
020a पितामहवचः श्रुत्वा त्वरमाणा महारथाः
020c उत्तमं जवमास्थाय प्रययुर्यत्र कौरवः
021a द्रोणश्च सोमदत्तश्च बाह्लिकश्च जयद्रथः
021c कृपो भूरिश्रवाः शल्यश्चित्रसेनो विविंशतिः
022a अश्वत्थामा विकर्णश्च आवन्त्यश्च बृहद्बलः
022c रथाश्चानेकसाहस्रा ये तेषामनुयायिनः
022e अभिद्रुतं परीप्सन्तः पुत्रं दुर्योधनं तव
023a तदनीकमनाधृष्यं पालितं लोकसत्तमैः
023c आततायिनमायान्तं प्रेक्ष्य राक्षससत्तमः
023e नाकम्पत महाबाहुर्मैनाक इव पर्वतः
024a प्रगृह्य विपुलं चापं ज्ञातिभिः परिवारितः
024c शूलमुद्गरहस्तैश्च नानाप्रहरणैरपि
025a ततः समभवद्युद्धं तुमुलं लोमहर्षणम्
025c राक्षसानां च मुख्यस्य दुर्योधनबलस्य च
026a धनुषां कूजतां शब्दः सर्वतस्तुमुलोऽभवत्
026c अश्रूयत महाराज वंशानां दह्यतामिव
027a शस्त्राणां पात्यमानानां कवचेषु शरीरिणाम्
027c शब्दः समभवद्राजन्नद्रीणामिव दीर्यताम्
028a वीरबाहुविसृष्टानां तोमराणां विशाम्पते
028c रूपमासीद्वियत्स्थानां सर्पाणां सर्पतामिव
029a ततः परमसङ्क्रुद्धो विस्फार्य सुमहद्धनुः
029c राक्षसेन्द्रो महाबाहुर्विनदन्भैरवं रवम्
030a आचार्यस्यार्धचन्द्रेण क्रुद्धश्चिच्छेद कार्मुकम्
030c सोमदत्तस्य भल्लेन ध्वजमुन्मथ्य चानदत्
031a बाह्लिकं च त्रिभिर्बाणैरभ्यविध्यत्स्तनान्तरे
031c कृपमेकेन विव्याध चित्रसेनं त्रिभिः शरैः
032a पूर्णायतविसृष्टेन सम्यक्प्रणिहितेन च
032c जत्रुदेशे समासाद्य विकर्णं समताडयत्
032e न्यषीदत्स रथोपस्थे शोणितेन परिप्लुतः
033a ततः पुनरमेयात्मा नाराचान्दश पञ्च च
033c भूरिश्रवसि सङ्क्रुद्धः प्राहिणोद्भरतर्षभ
033e ते वर्म भित्त्वा तस्याशु प्राविशन्मेदिनीतलम्
034a विविंशतेश्च द्रौणेश्च यन्तारौ समताडयत्
034c तौ पेततू रथोपस्थे रश्मीनुत्सृज्य वाजिनाम्
035a सिन्धुराज्ञोऽर्धचन्द्रेण वाराहं स्वर्णभूषितम्
035c उन्ममाथ महाराज द्वितीयेनाच्छिनद्धनुः
036a चतुर्भिरथ नाराचैरावन्त्यस्य महात्मनः
036c जघान चतुरो वाहान्क्रोधसंरक्तलोचनः
037a पूर्णायतविसृष्टेन पीतेन निशितेन च
037c निर्बिभेद महाराज राजपुत्रं बृहद्बलम्
037e स गाढविद्धो व्यथितो रथोपस्थ उपाविशत्
038a भृशं क्रोधेन चाविष्टो रथस्थो राक्षसाधिपः
038c चिक्षेप निशितांस्तीक्ष्णाञ्शरानाशीविषोपमान्
038e बिभिदुस्ते महाराज शल्यं युद्धविशारदम्

