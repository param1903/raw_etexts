001  सञ्जय उवाच
001a दृष्ट्वा भीष्मं रणे क्रुद्धं पाण्डवैरभिसंवृतम्
001c यथा मेघैर्महाराज तपान्ते दिवि भास्करम्
002a दुर्योधनो महाराज दुःशासनमभाषत
002c एष शूरो महेष्वासो भीष्मः शत्रुनिषूदनः
003a छादितः पाण्डवैः शूरैः समन्ताद्भरतर्षभ
003c तस्य कार्यं त्वया वीर रक्षणं सुमहात्मनः
004a रक्ष्यमाणो हि समरे भीष्मोऽस्माकं पितामहः
004c निहन्यात्समरे यत्तान्पाञ्चालान्पाण्डवैः सह
005a तत्र कार्यमहं मन्ये भीष्मस्यैवाभिरक्षणम्
005c गोप्ता ह्येष महेष्वासो भीष्मोऽस्माकं पितामहः
006a स भवान्सर्वसैन्येन परिवार्य पितामहम्
006c समरे दुष्करं कर्म कुर्वाणं परिरक्षतु
007a एवमुक्तस्तु समरे पुत्रो दुःशासनस्तव
007c परिवार्य स्थितो भीष्मं सैन्येन महता वृतः
008a ततः शतसहस्रेण हयानां सुबलात्मजः
008c विमलप्रासहस्तानामृष्टितोमरधारिणाम्
009a दर्पितानां सुवेगानां बलस्थानां पताकिनाम्
009c शिक्षितैर्युद्धकुशलैरुपेतानां नरोत्तमैः
010a नकुलं सहदेवं च धर्मराजं च पाण्डवम्
010c न्यवारयन्नरश्रेष्ठं परिवार्य समन्ततः
011a ततो दुर्योधनो राजा शूराणां हयसादिनाम्
011c अयुतं प्रेषयामास पाण्डवानां निवारणे
012a तैः प्रविष्टैर्महावेगैर्गरुत्मद्भिरिवाहवे
012c खुराहता धरा राजंश्चकम्पे च ननाद च
013a खुरशब्दश्च सुमहान्वाजिनां शुश्रुवे तदा
013c महावंशवनस्येव दह्यमानस्य पर्वते
014a उत्पतद्भिश्च तैस्तत्र समुद्धूतं महद्रजः
014c दिवाकरपथं प्राप्य छादयामास भास्करम्
015a वेगवद्भिर्हयैस्तैस्तु क्षोभितं पाण्डवं बलम्
015c निपतद्भिर्महावेगैर्हंसैरिव महत्सरः
015e हेषतां चैव शब्देन न प्राज्ञायत किञ्चन
016a ततो युधिष्ठिरो राजा माद्रीपुत्रौ च पाण्डवौ
016c प्रत्यघ्नंस्तरसा वेगं समरे हयसादिनाम्
017a उद्वृत्तस्य महाराज प्रावृट्कालेन पूर्यतः
017c पौर्णमास्यामम्बुवेगं यथा वेला महोदधेः
018a ततस्ते रथिनो राजञ्शरैः सन्नतपर्वभिः
018c न्यकृन्तन्नुत्तमाङ्गानि कायेभ्यो हयसादिनाम्
019a ते निपेतुर्महाराज निहता दृढधन्विभिः
019c नागैरिव महानागा यथा स्युर्गिरिगह्वरे
020a तेऽपि प्रासैः सुनिशितैः शरैः सन्नतपर्वभिः
020c न्यकृन्तन्नुत्तमाङ्गानि विचरन्तो दिशो दश
021a अत्यासन्ना हयारोहा ऋष्टिभिर्भरतर्षभ
021c अच्छिनन्नुत्तमाङ्गानि फलानीव महाद्रुमात्
022a ससादिनो हया राजंस्तत्र तत्र निषूदिताः
022c पतिताः पात्यमानाश्च शतशोऽथ सहस्रशः
023a वध्यमाना हयास्ते तु प्राद्रवन्त भयार्दिताः
023c यथा सिंहान्समासाद्य मृगाः प्राणपरायणाः
024a पाण्डवास्तु महाराज जित्वा शत्रून्महाहवे
024c दध्मुः शङ्खांश्च भेरीश्च ताडयामासुराहवे
025a ततो दुर्योधनो दृष्ट्वा दीनं सैन्यमवस्थितम्
025c अब्रवीद्भरतश्रेष्ठ मद्रराजमिदं वचः
026a एष पाण्डुसुतो ज्येष्ठो जित्वा मातुल मामकान्
026c पश्यतां नो महाबाहो सेनां द्रावयते बली
027a तं वारय महाबाहो वेलेव मकरालयम्
027c त्वं हि संश्रूयसेऽत्यर्थमसह्यबलविक्रमः
028a पुत्रस्य तव तद्वाक्यं श्रुत्वा शल्यः प्रतापवान्
028c प्रययौ रथवंशेन यत्र राजा युधिष्ठिरः
029a तदापतद्वै सहसा शल्यस्य सुमहद्बलम्
029c महौघवेगं समरे वारयामास पाण्डवः
030a मद्रराजं च समरे धर्मराजो महारथः
030c दशभिः सायकैस्तूर्णमाजघान स्तनान्तरे
030e नकुलः सहदेवश्च त्रिभिस्त्रिभिरजिह्मगैः
031a मद्रराजोऽपि तान्सर्वानाजघान त्रिभिस्त्रिभिः
031c युधिष्ठिरं पुनः षष्ट्या विव्याध निशितैः शरैः
031e माद्रीपुत्रौ च संरब्धौ द्वाभ्यां द्वाभ्यामताडयत्
032a ततो भीमो महाबाहुर्दृष्ट्वा राजानमाहवे
032c मद्रराजवशं प्राप्तं मृत्योरास्यगतं यथा
032e अभ्यद्रवत सङ्ग्रामे युधिष्ठिरममित्रजित्
033a ततो युद्धं महाघोरं प्रावर्तत सुदारुणम्
033c अपरां दिशमास्थाय द्योतमाने दिवाकरे

