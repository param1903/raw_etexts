धृतराष्ट्र उवाच	001  
वर्षाणां चैव नामानि पर्वतानां च सञ्जय	001a  
आचक्ष्व मे यथातत्त्वं ये च पर्वतवासिनः	001c  
सञ्जय उवाच	002  
दक्षिणेन तु श्वेतस्य नीलस्यैवोत्तरेण तु	002a  
वर्षं रमणकं नाम जायन्ते तत्र मानवाः	002c  
शुक्लाभिजनसम्पन्नाः सर्वे सुप्रियदर्शनाः	003a  
रतिप्रधानाश्च तथा जायन्ते तत्र मानवाः	003c  
दश वर्षसहस्राणि शतानि दश पञ्च च	004a  
जीवन्ति ते महाराज नित्यं मुदितमानसाः	004c  
दक्षिणे शृङ्गिणश्चैव श्वेतस्याथोत्तरेण च	005a  
वर्षं हैरण्वतं नाम यत्र हैरण्वती नदी	005c  
यक्षानुगा महाराज धनिनः प्रियदर्शनाः	006a  
महाबलास्तत्र सदा राजन्मुदितमानसाः	006c  
एकादश सहस्राणि वर्षाणां ते जनाधिप	007a  
आयुष्प्रमाणं जीवन्ति शतानि दश पञ्च च	007c  
शृङ्गाणि वै शृङ्गवतस्त्रीण्येव मनुजाधिप	008a  
एकं मणिमयं तत्र तथैकं रौक्ममद्भुतम्	008c  
सर्वरत्नमयं चैकं भवनैरुपशोभितम्	009a  
तत्र स्वयम्प्रभा देवी नित्यं वसति शाण्डिली	009c  
उत्तरेण तु शृङ्गस्य समुद्रान्ते जनाधिप	010a  
वर्षमैरावतं नाम तस्माच्छृङ्गवतः परम्	010c  
न तत्र सूर्यस्तपति न ते जीर्यन्ति मानवाः	011a  
चन्द्रमाश्च सनक्षत्रो ज्योतिर्भूत इवावृतः	011c  
पद्मप्रभाः पद्मवर्णाः पद्मपत्रनिभेक्षणाः	012a  
पद्मपत्रसुगन्धाश्च जायन्ते तत्र मानवाः	012c  
अनिष्पन्दाः सुगन्धाश्च निराहारा जितेन्द्रियाः	013a  
देवलोकच्युताः सर्वे तथा विरजसो नृप	013c  
त्रयोदश सहस्राणि वर्षाणां ते जनाधिप	014a  
आयुष्प्रमाणं जीवन्ति नरा भरतसत्तम	014c  
क्षीरोदस्य समुद्रस्य तथैवोत्तरतः प्रभुः	015a  
हरिर्वसति वैकुण्ठः शकटे कनकात्मके	015c  
अष्टचक्रं हि तद्यानं भूतयुक्तं मनोजवम्	016a  
अग्निवर्णं महावेगं जाम्बूनदपरिष्कृतम्	016c  
स प्रभुः सर्वभूतानां विभुश्च भरतर्षभ	017a  
सङ्क्षेपो विस्तरश्चैव कर्ता कारयिता च सः	017c  
पृथिव्यापस्तथाकाशं वायुस्तेजश्च पार्थिव	018a  
स यज्ञः सर्वभूतानामास्यं तस्य हुताशनः	018c  
वैशम्पायन उवाच	019  
एवमुक्तः सञ्जयेन धृतराष्ट्रो महामनाः	019a  
ध्यानमन्वगमद्राजा पुत्रान्प्रति जनाधिप	019c  
स विचिन्त्य महाराज पुनरेवाब्रवीद्वचः	020a  
असंशयं सूतपुत्र कालः सङ्क्षिपते जगत्	020c  
सृजते च पुनः सर्वं नेह विद्यति शाश्वतम्	020e  
नरो नारायणश्चैव सर्वज्ञः सर्वभूतभृत्	021a  
देवा वैकुण्ठ इत्याहुर्वेदा विष्णुरिति प्रभुम्	021c  
