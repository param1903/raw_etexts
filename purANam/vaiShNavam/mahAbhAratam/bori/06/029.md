श्रीभगवानुवाच	001  
मय्यासक्तमनाः पार्थ योगं युञ्जन्मदाश्रयः	001a  
असंशयं समग्रं मां यथा ज्ञास्यसि तच्छृणु	001c  
ज्ञानं तेऽहं सविज्ञानमिदं वक्ष्याम्यशेषतः	002a  
यज्ज्ञात्वा नेह भूयोऽन्यज्ज्ञातव्यमवशिष्यते	002c  
मनुष्याणां सहस्रेषु कश्चिद्यतति सिद्धये	003a  
यततामपि सिद्धानां कश्चिन्मां वेत्ति तत्त्वतः	003c  
भूमिरापोऽनलो वायुः खं मनो बुद्धिरेव च	004a  
अहङ्कार इतीयं मे भिन्ना प्रकृतिरष्टधा	004c  
अपरेयमितस्त्वन्यां प्रकृतिं विद्धि मे पराम्	005a  
जीवभूतां महाबाहो ययेदं धार्यते जगत्	005c  
एतद्योनीनि भूतानि सर्वाणीत्युपधारय	006a  
अहं कृत्स्नस्य जगतः प्रभवः प्रलयस्तथा	006c  
मत्तः परतरं नान्यत्किञ्चिदस्ति धनञ्जय	007a  
मयि सर्वमिदं प्रोतं सूत्रे मणिगणा इव	007c  
रसोऽहमप्सु कौन्तेय प्रभास्मि शशिसूर्ययोः	008a  
प्रणवः सर्ववेदेषु शब्दः खे पौरुषं नृषु	008c  
पुण्यो गन्धः पृथिव्यां च तेजश्चास्मि विभावसौ	009a  
जीवनं सर्वभूतेषु तपश्चास्मि तपस्विषु	009c  
बीजं मां सर्वभूतानां विद्धि पार्थ सनातनम्	010a  
बुद्धिर्बुद्धिमतामस्मि तेजस्तेजस्विनामहम्	010c  
बलं बलवतां चाहं कामरागविवर्जितम्	011a  
धर्माविरुद्धो भूतेषु कामोऽस्मि भरतर्षभ	011c  
ये चैव सात्त्विका भावा राजसास्तामसाश्च ये	012a  
मत्त एवेति तान्विद्धि न त्वहं तेषु ते मयि	012c  
त्रिभिर्गुणमयैर्भावैरेभिः सर्वमिदं जगत्	013a  
मोहितं नाभिजानाति मामेभ्यः परमव्ययम्	013c  
दैवी ह्येषा गुणमयी मम माया दुरत्यया	014a  
मामेव ये प्रपद्यन्ते मायामेतां तरन्ति ते	014c  
न मां दुष्कृतिनो मूढाः प्रपद्यन्ते नराधमाः	015a  
माययापहृतज्ञाना आसुरं भावमाश्रिताः	015c  
चतुर्विधा भजन्ते मां जनाः सुकृतिनोऽर्जुन	016a  
आर्तो जिज्ञासुरर्थार्थी ज्ञानी च भरतर्षभ	016c  
तेषां ज्ञानी नित्ययुक्त एकभक्तिर्विशिष्यते	017a  
प्रियो हि ज्ञानिनोऽत्यर्थमहं स च मम प्रियः	017c  
उदाराः सर्व एवैते ज्ञानी त्वात्मैव मे मतम्	018a  
आस्थितः स हि युक्तात्मा मामेवानुत्तमां गतिम्	018c  
बहूनां जन्मनामन्ते ज्ञानवान्मां प्रपद्यते	019a  
वासुदेवः सर्वमिति स महात्मा सुदुर्लभः	019c  
कामैस्तैस्तैर्हृतज्ञानाः प्रपद्यन्तेऽन्यदेवताः	020a  
तं तं नियममास्थाय प्रकृत्या नियताः स्वया	020c  
यो यो यां यां तनुं भक्तः श्रद्धयार्चितुमिच्छति	021a  
तस्य तस्याचलां श्रद्धां तामेव विदधाम्यहम्	021c  
स तया श्रद्धया युक्तस्तस्या राधनमीहते	022a  
लभते च ततः कामान्मयैव विहितान्हि तान्	022c  
अन्तवत्तु फलं तेषां तद्भवत्यल्पमेधसाम्	023a  
देवान्देवयजो यान्ति मद्भक्ता यान्ति मामपि	023c  
अव्यक्तं व्यक्तिमापन्नं मन्यन्ते मामबुद्धयः	024a  
परं भावमजानन्तो ममाव्ययमनुत्तमम्	024c  
नाहं प्रकाशः सर्वस्य योगमायासमावृतः	025a  
मूढोऽयं नाभिजानाति लोको मामजमव्ययम्	025c  
वेदाहं समतीतानि वर्तमानानि चार्जुन	026a  
भविष्याणि च भूतानि मां तु वेद न कश्चन	026c  
इच्छाद्वेषसमुत्थेन द्वन्द्वमोहेन भारत	027a  
सर्वभूतानि सम्मोहं सर्गे यान्ति परन्तप	027c  
येषां त्वन्तगतं पापं जनानां पुण्यकर्मणाम्	028a  
ते द्वन्द्वमोहनिर्मुक्ता भजन्ते मां दृढव्रताः	028c  
जरामरणमोक्षाय मामाश्रित्य यतन्ति ये	029a  
ते ब्रह्म तद्विदुः कृत्स्नमध्यात्मं कर्म चाखिलम्	029c  
साधिभूताधिदैवं मां साधियज्ञं च ये विदुः	030a  
प्रयाणकालेऽपि च मां ते विदुर्युक्तचेतसः	030c  
