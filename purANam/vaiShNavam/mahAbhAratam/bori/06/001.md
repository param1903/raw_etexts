जनमेजय उवाच	001  
कथं युयुधिरे वीराः कुरुपाण्डवसोमकाः	001a  
पार्थिवाश्च महाभागा नानादेशसमागताः	001c  
वैशम्पायन उवाच	002  
यथा युयुधिरे वीराः कुरुपाण्डवसोमकाः	002a  
कुरुक्षेत्रे तपःक्षेत्रे शृणु तत्पृथिवीपते	002c  
अवतीर्य कुरुक्षेत्रं पाण्डवाः सहसोमकाः	003a  
कौरवानभ्यवर्तन्त जिगीषन्तो महाबलाः	003c  
वेदाध्ययनसम्पन्नाः सर्वे युद्धाभिनन्दिनः	004a  
आशंसन्तो जयं युद्धे वधं वाभिमुखा रणे	004c  
अभियाय च दुर्धर्षां धार्तराष्ट्रस्य वाहिनीम्	005a  
प्राङ्मुखाः पश्चिमे भागे न्यविशन्त ससैनिकाः	005c  
समन्तपञ्चकाद्बाह्यं शिबिराणि सहस्रशः	006a  
कारयामास विधिवत्कुन्तीपुत्रो युधिष्ठिरः	006c  
शून्येव पृथिवी सर्वा बालवृद्धावशेषिता	007a  
निरश्वपुरुषा चासीद्रथकुञ्जरवर्जिता	007c  
यावत्तपति सूर्यो हि जम्बूद्वीपस्य मण्डलम्	008a  
तावदेव समावृत्तं बलं पार्थिवसत्तम	008c  
एकस्थाः सर्ववर्णास्ते मण्डलं बहुयोजनम्	009a  
पर्याक्रामन्त देशांश्च नदीः शैलान्वनानि च	009c  
तेषां युधिष्ठिरो राजा सर्वेषां पुरुषर्षभ	010a  
आदिदेश सवाहानां भक्ष्यभोज्यमनुत्तमम्	010c  
सञ्ज्ञाश्च विविधास्तास्तास्तेषां चक्रे युधिष्ठिरः	011a  
एवंवादी वेदितव्यः पाण्डवेयोऽयमित्युत	011c  
अभिज्ञानानि सर्वेषां सञ्ज्ञाश्चाभरणानि च	012a  
योजयामास कौरव्यो युद्धकाल उपस्थिते	012c  
दृष्ट्वा ध्वजाग्रं पार्थानां धार्तराष्ट्रो महामनाः	013a  
सह सर्वैर्महीपालैः प्रत्यव्यूहत पाण्डवान्	013c  
पाण्डुरेणातपत्रेण ध्रियमाणेन मूर्धनि	014a  
मध्ये नागसहस्रस्य भ्रातृभिः परिवारितम्	014c  
दृष्ट्वा दुर्योधनं हृष्टाः सर्वे पाण्डवसैनिकाः	015a  
दध्मुः सर्वे महाशङ्खान्भेरीर्जघ्नुः सहस्रशः	015c  
ततः प्रहृष्टां स्वां सेनामभिवीक्ष्याथ पाण्डवाः	016a  
बभूवुर्हृष्टमनसो वासुदेवश्च वीर्यवान्	016c  
ततो योधान्हर्षयन्तौ वासुदेवधनञ्जयौ	017a  
दध्मतुः पुरुषव्याघ्रौ दिव्यौ शङ्खौ रथे स्थितौ	017c  
पाञ्चजन्यस्य निर्घोषं देवदत्तस्य चोभयोः	018a  
श्रुत्वा सवाहना योधाः शकृन्मूत्रं प्रसुस्रुवुः	018c  
यथा सिंहस्य नदतः स्वनं श्रुत्वेतरे मृगाः	019a  
त्रसेयुस्तद्वदेवासीद्धार्तराष्ट्रबलं तदा	019c  
उदतिष्ठद्रजो भौमं न प्राज्ञायत किञ्चन	020a  
अन्तर्धीयत चादित्यः सैन्येन रजसावृतः	020c  
ववर्ष चात्र पर्जन्यो मांसशोणितवृष्टिमान्	021a  
व्युक्षन्सर्वाण्यनीकानि तदद्भुतमिवाभवत्	021c  
वायुस्ततः प्रादुरभून्नीचैः शर्करकर्षणः	022a  
विनिघ्नंस्तान्यनीकानि विधमंश्चैव तद्रजः	022c  
उभे सेने तदा राजन्युद्धाय मुदिते भृशम्	023a  
कुरुक्षेत्रे स्थिते यत्ते सागरक्षुभितोपमे	023c  
तयोस्तु सेनयोरासीदद्भुतः स समागमः	024a  
युगान्ते समनुप्राप्ते द्वयोः सागरयोरिव	024c  
शून्यासीत्पृथिवी सर्वा बालवृद्धावशेषिता	025a  
तेन सेनासमूहेन समानीतेन कौरवैः	025c  
ततस्ते समयं चक्रुः कुरुपाण्डवसोमकाः	026a  
धर्मांश्च स्थापयामासुर्युद्धानां भरतर्षभ	026c  
निवृत्ते चैव नो युद्धे प्रीतिश्च स्यात्परस्परम्	027a  
यथापुरं यथायोगं न च स्याच्छलनं पुनः	027c  
वाचा युद्धे प्रवृत्ते नो वाचैव प्रतियोधनम्	028a  
निष्क्रान्तः पृतनामध्यान्न हन्तव्यः कथञ्चन	028c  
रथी च रथिना योध्यो गजेन गजधूर्गतः	029a  
अश्वेनाश्वी पदातिश्च पदातेनैव भारत	029c  
यथायोगं यथावीर्यं यथोत्साहं यथावयः	030a  
समाभाष्य प्रहर्तव्यं न विश्वस्ते न विह्वले	030c  
परेण सह संयुक्तः प्रमत्तो विमुखस्तथा	031a  
क्षीणशस्त्रो विवर्मा च न हन्तव्यः कथञ्चन	031c  
न सूतेषु न धुर्येषु न च शस्त्रोपनायिषु	032a  
न भेरीशङ्खवादेषु प्रहर्तव्यं कथञ्चन	032c  
एवं ते समयं कृत्वा कुरुपाण्डवसोमकाः	033a  
विस्मयं परमं जग्मुः प्रेक्षमाणाः परस्परम्	033c  
निविश्य च महात्मानस्ततस्ते पुरुषर्षभाः	034a  
हृष्टरूपाः सुमनसो बभूवुः सहसैनिकाः	034c  
