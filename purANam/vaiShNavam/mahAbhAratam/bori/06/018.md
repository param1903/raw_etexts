सञ्जय उवाच	001  
ततो मुहूर्तात्तुमुलः शब्दो हृदयकम्पनः	001a  
अश्रूयत महाराज योधानां प्रयुयुत्सताम्	001c  
शङ्खदुन्दुभिनिर्घोषैर्वारणानां च बृंहितैः	002a  
रथानां नेमिघोषैश्च दीर्यतीव वसुन्धरा	002c  
हयानां हेषमाणानां योधानां तत्र गर्जताम्	003a  
क्षणेन खं दिशश्चैव शब्देनापूरितं तदा	003c  
पुत्राणां तव दुर्धर्ष पाण्डवानां तथैव च	004a  
समकम्पन्त सैन्यानि परस्परसमागमे	004c  
तत्र नागा रथाश्चैव जाम्बूनदविभूषिताः	005a  
भ्राजमाना व्यदृश्यन्त मेघा इव सविद्युतः	005c  
ध्वजा बहुविधाकारास्तावकानां नराधिप	006a  
काञ्चनाङ्गदिनो रेजुर्ज्वलिता इव पावकाः	006c  
स्वेषां चैव परेषां च समदृश्यन्त भारत	007a  
महेन्द्रकेतवः शुभ्रा महेन्द्रसदनेष्विव	007c  
काञ्चनैः कवचैर्वीरा ज्वलनार्कसमप्रभैः	008a  
सन्नद्धाः प्रत्यदृश्यन्त ग्रहाः प्रज्वलिता इव	008c  
उद्यतैरायुधैश्चित्रैस्तलबद्धाः पताकिनः	009a  
ऋषभाक्षा महेष्वासाश्चमूमुखगता बभुः	009c  
पृष्ठगोपास्तु भीष्मस्य पुत्रास्तव नराधिप	010a  
दुःशासनो दुर्विषहो दुर्मुखो दुःसहस्तथा	010c  
विविंशतिश्चित्रसेनो विकर्णश्च महारथः	011a  
सत्यव्रतः पुरुमित्रो जयो भूरिश्रवाः शलः	011c  
रथा विंशतिसाहस्रास्तथैषामनुयायिनः	012a  
अभीषाहाः शूरसेनाः शिबयोऽथ वसातयः	012c  
शाल्वा मत्स्यास्तथाम्बष्ठास्त्रिगर्ताः केकयास्तथा	013a  
सौवीराः कितवाः प्राच्याः प्रतीच्योदीच्यमालवाः	013c  
द्वादशैते जनपदाः सर्वे शूरास्तनुत्यजः	014a  
महता रथवंशेन तेऽभ्यरक्षन्पितामहम्	014c  
अनीकं दशसाहस्रं कुञ्जराणां तरस्विनाम्	015a  
मागधो येन नृपतिस्तद्रथानीकमन्वयात्	015c  
रथानां चक्ररक्षाश्च पादरक्षाश्च दन्तिनाम्	016a  
अभूवन्वाहिनीमध्ये शतानामयुतानि षट्	016c  
पादाताश्चाग्रतोऽगच्छन्धनुश्चर्मासिपाणयः	017a  
अनेकशतसाहस्रा नखरप्रासयोधिनः	017c  
अक्षौहिण्यो दशैका च तव पुत्रस्य भारत	018a  
अदृश्यन्त महाराज गङ्गेव यमुनान्तरे	018c  
