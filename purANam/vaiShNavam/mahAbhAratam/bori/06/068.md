001  सञ्जय उवाच
001a शिखण्डी सह मत्स्येन विराटेन विशाम्पते
001c भीष्ममाशु महेष्वासमाससाद सुदुर्जयम्
002a द्रोणं कृपं विकर्णञ्च महेष्वासान्महाबलान्
002c राज्ञश्चान्यान्रणे शूरान्बहूनार्छद्धनञ्जयः
003a सैन्धवञ्च महेष्वासं सामात्यं सह बन्धुभिः
003c प्राच्यांश्च दाक्षिणात्यांश्च भूमिपान्भूमिपर्षभ
004a पुत्रञ्च ते महेष्वासं दुर्योधनममर्षणम्
004c दुःसहं चैव समरे भीमसेनोऽभ्यवर्तत
005a सहदेवस्तु शकुनिमुलूकं च महारथम्
005c पितापुत्रौ महेष्वासावभ्यवर्तत दुर्जयौ
006a युधिष्ठिरो महाराज गजानीकं महारथः
006c समवर्तत सङ्ग्रामे पुत्रेण निकृतस्तव
007a माद्रीपुत्रस्तु नकुलः शूरः सङ्क्रन्दनो युधि
007c त्रिगर्तानां रथोदारैः समसज्जत पाण्डवः
008a अभ्यवर्तन्त दुर्धर्षाः समरे शाल्वकेकयान्
008c सात्यकिश्चेकितानश्च सौभद्रश्च महारथः
009a धृष्टकेतुश्च समरे राक्षसश्च घटोत्कचः
009c पुत्राणां ते रथानीकं प्रत्युद्याताः सुदुर्जयाः
010a सेनापतिरमेयात्मा धृष्टद्युम्नो महाबलः
010c द्रोणेन समरे राजन्समियायेन्द्रकर्मणा
011a एवमेते महेष्वासास्तावकाः पाण्डवैः सह
011c समेत्य समरे शूराः सम्प्रहारं प्रचक्रिरे
012a मध्यन्दिनगते सूर्ये नभस्याकुलतां गते
012c कुरवः पाण्डवेयाश्च निजघ्नुरितरेतरम्
013a ध्वजिनो हेमचित्राङ्गा विचरन्तो रणाजिरे
013c सपताका रथा रेजुर्वैयाघ्रपरिवारणाः
014a समेतानाञ्च समरे जिगीषूणाम्परस्परम्
014c बभूव तुमुलः शब्दः सिंहानामिव नर्दताम्
015a तत्राद्भुतमपश्याम सम्प्रहारं सुदारुणम्
015c यमकुर्वन्रणे वीराः सृञ्जयाः कुरुभिः सह
016a नैव खं न दिशो राजन्न सूर्यं शत्रुतापन
016c विदिशो वाप्यपश्याम शरैर्मुक्तैः समन्ततः
017a शक्तीनां विमलाग्राणां तोमराणां तथास्यताम्
017c निस्त्रिंशानाञ्च पीतानां नीलोत्पलनिभाः प्रभाः
018a कवचानां विचित्राणां भूषणानां प्रभास्तथा
018c खं दिशः प्रदिशश्चैव भासयामासुरोजसा
018e विरराज तदा राजंस्तत्र तत्र रणाङ्गणम्
019a रथसिंहासनव्याघ्राः समायान्तश्च संयुगे
019c विरेजुः समरे राजन्ग्रहा इव नभस्तले
020a भीष्मस्तु रथिनां श्रेष्ठो भीमसेनं महाबलम्
020c अवारयत सङ्क्रुद्धः सर्वसैन्यस्य पश्यतः
021a ततो भीष्मविनिर्मुक्ता रुक्मपुङ्खाः शिलाशिताः
021c अभ्यघ्नन्समरे भीमं तैलधौताः सुतेजनाः
022a तस्य शक्तिं महावेगां भीमसेनो महाबलः
022c क्रुद्धाशीविषसङ्काशां प्रेषयामास भारत
023a तामापतन्तीं सहसा रुक्मदण्डां दुरासदाम्
023c चिच्छेद समरे भीष्मः शरैः सन्नतपर्वभिः
024a ततोऽपरेण भल्लेन पीतेन निशितेन च
024c कार्मुकं भीमसेनस्य द्विधा चिच्छेद भारत
025a सात्यकिस्तु ततस्तूर्णं भीष्ममासाद्य संयुगे
025c शरैर्बहुभिरानर्छत्पितरं ते जनेश्वर
026a ततः सन्धाय वै तीक्ष्णं शरं परमदारुणम्
026c वार्ष्णेयस्य रथाद्भीष्मः पातयामास सारथिम्
027a तस्याश्वाः प्रद्रुता राजन्निहते रथसारथौ
027c तेन तेनैव धावन्ति मनोमारुतरंहसः
028a ततः सर्वस्य सैन्यस्य निस्वनस्तुमुलोऽभवत्
028c हाहाकारश्च सञ्जज्ञे पाण्डवानां महात्मनाम्
029a अभिद्रवत गृह्णीत हयान्यच्छत धावत
029c इत्यासीत्तुमुलः शब्दो युयुधानरथं प्रति
030a एतस्मिन्नेव काले तु भीष्मः शान्तनवः पुनः
030c व्यहनत्पाण्डवीं सेनामासुरीमिव वृत्रहा
031a ते वध्यमाना भीष्मेण पाञ्चालाः सोमकैः सह
031c आर्यां युद्धे मतिं कृत्वा भीष्ममेवाभिदुद्रुवुः
032a धृष्टद्युम्नमुखाश्चापि पार्थाः शान्तनवं रणे
032c अभ्यधावञ्जिगीषन्तस्तव पुत्रस्य वाहिनीम्
033a तथैव तावका राजन्भीष्मद्रोणमुखाः परान्
033c अभ्यधावन्त वेगेन ततो युद्धमवर्तत

