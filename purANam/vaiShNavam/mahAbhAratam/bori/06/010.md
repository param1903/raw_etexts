धृतराष्ट्र उवाच	001  
यदिदं भारतं वर्षं यत्रेदं मूर्छितं बलम्	001a  
यत्रातिमात्रं लुब्धोऽयं पुत्रो दुर्योधनो मम	001c  
यत्र गृद्धाः पाण्डुसुता यत्र मे सज्जते मनः	002a  
एतन्मे तत्त्वमाचक्ष्व कुशलो ह्यसि सञ्जय	002c  
सञ्जय उवाच	003  
न तत्र पाण्डवा गृद्धाः शृणु राजन्वचो मम	003a  
गृद्धो दुर्योधनस्तत्र शकुनिश्चापि सौबलः	003c  
अपरे क्षत्रियाश्चापि नानाजनपदेश्वराः	004a  
ये गृद्धा भारते वर्षे न मृष्यन्ति परस्परम्	004c  
अत्र ते वर्णयिष्यामि वर्षं भारत भारतम्	005a  
प्रियमिन्द्रस्य देवस्य मनोर्वैवस्वतस्य च	005c  
पृथोश्च राजन्वैन्यस्य तथेक्ष्वाकोर्महात्मनः	006a  
ययातेरम्बरीषस्य मान्धातुर्नहुषस्य च	006c  
तथैव मुचुकुन्दस्य शिबेरौशीनरस्य च	007a  
ऋषभस्य तथैलस्य नृगस्य नृपतेस्तथा	007c  
अन्येषां च महाराज क्षत्रियाणां बलीयसाम्	008a  
सर्वेषामेव राजेन्द्र प्रियं भारत भारतम्	008c  
तत्ते वर्षं प्रवक्ष्यामि यथाश्रुतमरिन्दम	009a  
शृणु मे गदतो राजन्यन्मां त्वं परिपृच्छसि	009c  
महेन्द्रो मलयः सह्यः शुक्तिमानृक्षवानपि	010a  
विन्ध्यश्च पारियात्रश्च सप्तैते कुलपर्वताः	010c  
तेषां सहस्रशो राजन्पर्वतास्तु समीपतः	011a  
अभिज्ञाताः सारवन्तो विपुलाश्चित्रसानवः	011c  
अन्ये ततोऽपरिज्ञाता ह्रस्वा ह्रस्वोपजीविनः	012a  
आर्या म्लेच्छाश्च कौरव्य तैर्मिश्राः पुरुषा विभो	012c  
नदीः पिबन्ति बहुला गङ्गां सिन्धुं सरस्वतीम्	013a  
गोदावरीं नर्मदां च बाहुदां च महानदीम्	013c  
शतद्रुं चन्द्रभागां च यमुनां च महानदीम्	014a  
दृषद्वतीं विपाशां च विपापां स्थूलवालुकाम्	014c  
नदीं वेत्रवतीं चैव कृष्णवेणां च निम्नगाम्	015a  
इरावतीं वितस्तां च पयोष्णीं देविकामपि	015c  
वेदस्मृतिं वेतसिनीं त्रिदिवामिष्कुमालिनीम्	016a  
करीषिणीं चित्रवहां चित्रसेनां च निम्नगाम्	016c  
गोमतीं धूतपापां च वन्दनां च महानदीम्	017a  
कौशिकीं त्रिदिवां कृत्यां विचित्रां लोहतारिणीम्	017c  
रथस्थां शतकुम्भां च सरयूं च नरेश्वर	018a  
चर्मण्वतीं वेत्रवतीं हस्तिसोमां दिशं तथा	018c  
शतावरीं पयोष्णीं च परां भैमरथीं तथा	019a  
कावेरीं चुलुकां चापि वापीं शतबलामपि	019c  
निचीरां महितां चापि सुप्रयोगां नराधिप	020a  
पवित्रां कुण्डलां सिन्धुं वाजिनीं पुरमालिनीम्	020c  
पूर्वाभिरामां वीरां च भीमामोघवतीं तथा	021a  
पलाशिनीं पापहरां महेन्द्रां पिप्पलावतीम्	021c  
पारिषेणामसिक्नीं च सरलां भारमर्दिनीम्	022a  
पुरुहीं प्रवरां मेनां मोघां घृतवतीं तथा	022c  
धूमत्यामतिकृष्णां च सूचीं छावीं च कौरव	023a  
सदानीरामधृष्यां च कुशधारां महानदीम्	023c  
शशिकान्तां शिवां चैव तथा वीरवतीमपि	024a  
वास्तुं सुवास्तुं गौरीं च कम्पनां सहिरण्वतीम्	024c  
हिरण्वतीं चित्रवतीं चित्रसेनां च निम्नगाम्	025a  
रथचित्रां ज्योतिरथां विश्वामित्रां कपिञ्जलाम्	025c  
उपेन्द्रां बहुलां चैव कुचरामम्बुवाहिनीम्	026a  
वैनन्दीं पिञ्जलां वेण्णां तुङ्गवेणां महानदीम्	026c  
विदिशां कृष्णवेण्णां च ताम्रां च कपिलामपि	027a  
शलुं सुवामां वेदाश्वां हरिस्रावां महापगाम्	027c  
शीघ्रां च पिच्छिलां चैव भारद्वाजीं च निम्नगाम्	028a  
कौशिकीं निम्नगां शोणां बाहुदामथ चन्दनाम्	028c  
दुर्गामन्तःशिलां चैव ब्रह्ममेध्यां बृहद्वतीम्	029a  
चरक्षां महिरोहीं च तथा जम्बुनदीमपि	029c  
सुनसां तमसां दासीं त्रसामन्यां वराणसीम्	030a  
लोलोद्धृतकरां चैव पूर्णाशां च महानदीम्	030c  
मानवीं वृषभां चैव महानद्यो जनाधिप	031a  
सदानिरामयां वृत्यां मन्दगां मन्दवाहिनीम्	031c  
ब्रह्माणीं च महागौरीं दुर्गामपि च भारत	032a  
चित्रोपलां चित्रबर्हां मञ्जुं मकरवाहिनीम्	032c  
मन्दाकिनीं वैतरणीं कोकां चैव महानदीम्	033a  
शुक्तिमतीमरण्यां च पुष्पवेण्युत्पलावतीम्	033c  
लोहित्यां करतोयां च तथैव वृषभङ्गिनीम्	034a  
कुमारीमृषिकुल्यां च ब्रह्मकुल्यां च भारत	034c  
सरस्वतीः सुपुण्याश्च सर्वा गङ्गाश्च मारिष	035a  
विश्वस्य मातरः सर्वाः सर्वाश्चैव महाबलाः	035c  
तथा नद्यस्त्वप्रकाशाः शतशोऽथ सहस्रशः	036a  
इत्येताः सरितो राजन्समाख्याता यथास्मृति	036c  
अत ऊर्ध्वं जनपदान्निबोध गदतो मम	037a  
तत्रेमे कुरुपाञ्चालाः शाल्वमाद्रेयजाङ्गलाः	037c  
शूरसेनाः कलिङ्गाश्च बोधा मौकास्तथैव च	038a  
मत्स्याः सुकुट्यः सौबल्याः कुन्तलाः काशिकोशलाः	038c  
चेदिवत्साः करूषाश्च भोजाः सिन्धुपुलिन्दकाः	039a  
उत्तमौजा दशार्णाश्च मेकलाश्चोत्कलैः सह	039c  
पाञ्चालाः कौशिजाश्चैव एकपृष्ठा युगन्धराः	040a  
सौधा मद्रा भुजिङ्गाश्च काशयोऽपरकाशयः	040c  
जठराः कुक्कुशाश्चैव सुदाशार्णाश्च भारत	041a  
कुन्तयोऽवन्तयश्चैव तथैवापरकुन्तयः	041c  
गोविन्दा मन्दकाः षण्डा विदर्भानूपवासिकाः	042a  
अश्मकाः पांसुराष्ट्राश्च गोपराष्ट्राः पनीतकाः	042c  
आदिराष्ट्राः सुकुट्टाश्च बलिराष्ट्रं च केवलम्	043a  
वानरास्याः प्रवाहाश्च वक्रा वक्रभयाः शकाः	043c  
विदेहका मागधाश्च सुह्माश्च विजयास्तथा	044a  
अङ्गा वङ्गाः कलिङ्गाश्च यकृल्लोमान एव च	044c  
मल्लाः सुदेष्णाः प्राहूतास्तथा माहिषकार्षिकाः	045a  
वाहीका वाटधानाश्च आभीराः कालतोयकाः	045c  
अपरन्ध्राश्च शूद्राश्च पह्लवाश्चर्मखण्डिकाः	046a  
अटवीशबराश्चैव मरुभौमाश्च मारिष	046c  
उपावृश्चानुपावृश्चसुराष्ट्राः केकयास्तथा	047a  
कुट्टापरान्ता द्वैधेयाः काक्षाः सामुद्रनिष्कुटाः	047c  
अन्ध्राश्च बहवो राजन्नन्तर्गिर्यास्तथैव च	048a  
बहिर्गिर्याङ्गमलदा मागधा मानवर्जकाः	048c  
मह्युत्तराः प्रावृषेया भार्गवाश्च जनाधिप	049a  
पुण्ड्रा भार्गाः किराताश्च सुदोष्णाः प्रमुदास्तथा	049c  
शका निषादा निषधास्तथैवानर्तनैरृताः	050a  
दुगूलाः प्रतिमत्स्याश्च कुशलाः कुनटास्तथा	050c  
तीरग्राहास्तरतोया राजिका रस्यकागणाः	051a  
तिलकाः पारसीकाश्च मधुमन्तः प्रकुत्सकाः	051c  
काश्मीराः सिन्धुसौवीरा गान्धारा दर्शकास्तथा	052a  
अभीसारा कुलूताश्च शैवला बाह्लिकास्तथा	052c  
दर्वीकाः सकचा दर्वा वातजामरथोरगाः	053a  
बहुवाद्याश्च कौरव्य सुदामानः सुमल्लिकाः	053c  
वध्राः करीषकाश्चापि कुलिन्दोपत्यकास्तथा	054a  
वनायवो दशापार्श्वा रोमाणः कुशबिन्दवः	054c  
कच्छा गोपालकच्छाश्च लाङ्गलाः परवल्लकाः	055a  
किराता बर्बराः सिद्धा विदेहास्ताम्रलिङ्गकाः	055c  
ओष्ट्राः पुण्ड्राः ससैरन्ध्राः पार्वतीयाश्च मारिष	056a  
अथापरे जनपदा दक्षिणा भरतर्षभ	056c  
द्रविडाः केरलाः प्राच्या भूषिका वनवासिनः	057a  
उन्नत्यका माहिषका विकल्पा मूषकास्तथा	057c  
कर्णिकाः कुन्तिकाश्चैव सौद्भिदा नलकालकाः	058a  
कौकुट्टकास्तथा चोलाः कोङ्कणा मालवाणकाः	058c  
समङ्गाः कोपनाश्चैव कुकुराङ्गदमारिषाः	059a  
ध्वजिन्युत्सवसङ्केतास्त्रिगर्ताः सर्वसेनयः	059c  
त्र्यङ्गाः केकरकाः प्रोष्ठाः परसञ्चरकास्तथा	060a  
तथैव विन्ध्यपुलकाः पुलिन्दाः कल्कलैः सह	060c  
मालका मल्लकाश्चैव तथैवापरवर्तकाः	061a  
कुलिन्दाः कुलकाश्चैव करण्ठाः कुरकास्तथा	061c  
मूषका स्तनबालाश्च सतियः पत्तिपञ्जकाः	062a  
आदिदायाः सिरालाश्च स्तूबका स्तनपास्तथा	062c  
हृषीविदर्भाः कान्तीकास्तङ्गणाः परतङ्गणाः	063a  
उत्तराश्चापरे म्लेच्छा जना भरतसत्तम	063c  
यवनाश्च सकाम्बोजा दारुणा म्लेच्छजातयः	064a  
सक्षद्द्रुहः कुन्तलाश्च हूणाः पारतकैः सह	064c  
तथैव मरधाश्चीनास्तथैव दशमालिकाः	065a  
क्षत्रियोपनिवेशाश्च वैश्यशूद्रकुलानि च	065c  
शूद्राभीराथ दरदाः काश्मीराः पशुभिः सह	066a  
खशिकाश्च तुखाराश्च पल्लवा गिरिगह्वराः	066c  
आत्रेयाः सभरद्वाजास्तथैव स्तनयोषिकाः	067a  
औपकाश्च कलिङ्गाश्च किरातानां च जातयः	067c  
तामरा हंसमार्गाश्च तथैव करभञ्जकाः	068a  
उद्देशमात्रेण मया देशाः सङ्कीर्तिताः प्रभो	068c  
यथागुणबलं चापि त्रिवर्गस्य महाफलम्	069a  
दुह्येद्धेनुः कामधुक्च भूमिः सम्यगनुष्ठिता	069c  
तस्यां गृध्यन्ति राजानः शूरा धर्मार्थकोविदाः	070a  
ते त्यजन्त्याहवे प्राणान्रसागृद्धास्तरस्विनः	070c  
देवमानुषकायानां कामं भूमिः परायणम्	071a  
अन्योन्यस्यावलुम्पन्ति सारमेया इवामिषम्	071c  
राजानो भरतश्रेष्ठ भोक्तुकामा वसुन्धराम्	072a  
न चापि तृप्तिः कामानां विद्यते चेह कस्यचित्	072c  
तस्मात्परिग्रहे भूमेर्यतन्ते कुरुपाण्डवाः	073a  
साम्ना दानेन भेदेन दण्डेनैव च पार्थिव	073c  
पिता माता च पुत्रश्च खं द्यौश्च नरपुङ्गव	074a  
भूमिर्भवति भूतानां सम्यगच्छिद्रदर्शिनी	074c  
