धृतराष्ट्र उवाच	001  
भारतस्यास्य वर्षस्य तथा हैमवतस्य च	001a  
प्रमाणमायुषः सूत फलं चापि शुभाशुभम्	001c  
अनागतमतिक्रान्तं वर्तमानं च सञ्जय	002a  
आचक्ष्व मे विस्तरेण हरिवर्षं तथैव च	002c  
सञ्जय उवाच	003  
चत्वारि भारते वर्षे युगानि भरतर्षभ	003a  
कृतं त्रेता द्वापरं च पुष्यं च कुरुवर्धन	003c  
पूर्वं कृतयुगं नाम ततस्त्रेतायुगं विभो	004a  
सङ्क्षेपाद्द्वापरस्याथ ततः पुष्यं प्रवर्तते	004c  
चत्वारि च सहस्राणि वर्षाणां कुरुसत्तम	005a  
आयुःसङ्ख्या कृतयुगे सङ्ख्याता राजसत्तम	005c  
तथा त्रीणि सहस्राणि त्रेतायां मनुजाधिप	006a  
द्विसहस्रं द्वापरे तु शते तिष्ठति सम्प्रति	006c  
न प्रमाणस्थितिर्ह्यस्ति पुष्येऽस्मिन्भरतर्षभ	007a  
गर्भस्थाश्च म्रियन्तेऽत्र तथा जाता म्रियन्ति च	007c  
महाबला महासत्त्वाः प्रजागुणसमन्विताः	008a  
अजायन्त कृते राजन्मुनयः सुतपोधनाः	008c  
महोत्साहा महात्मानो धार्मिकाः सत्यवादिनः	009a  
जाताः कृतयुगे राजन्धनिनः प्रियदर्शनाः	009c  
आयुष्मन्तो महावीरा धनुर्धरवरा युधि	010a  
जायन्ते क्षत्रियाः शूरास्त्रेतायां चक्रवर्तिनः	010c  
सर्ववर्णा महाराज जायन्ते द्वापरे सति	011a  
महोत्साहा महावीर्याः परस्परवधैषिणः	011c  
तेजसाल्पेन संयुक्ताः क्रोधनाः पुरुषा नृप	012a  
लुब्धाश्चानृतकाश्चैव पुष्ये जायन्ति भारत	012c  
ईर्ष्या मानस्तथा क्रोधो मायासूया तथैव च	013a  
पुष्ये भवन्ति मर्त्यानां रागो लोभश्च भारत	013c  
सङ्क्षेपो वर्तते राजन्द्वापरेऽस्मिन्नराधिप	014a  
गुणोत्तरं हैमवतं हरिवर्षं ततः परम्	014c  
