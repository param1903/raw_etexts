सञ्जय उवाच	001  
ततो धनञ्जयं दृष्ट्वा बाणगाण्डीवधारिणम्	001a  
पुनरेव महानादं व्यसृजन्त महारथाः	001c  
पाण्डवाः सोमकाश्चैव ये चैषामनुयायिनः	002a  
दध्मुश्च मुदिताः शङ्खान्वीराः सागरसम्भवान्	002c  
ततो भेर्यश्च पेश्यश्च क्रकचा गोविषाणिकाः	003a  
सहसैवाभ्यहन्यन्त ततः शब्दो महानभूत्	003c  
अथ देवाः सगन्धर्वाः पितरश्च जनेश्वर	004a  
सिद्धचारणसङ्घाश्च समीयुस्ते दिदृक्षया	004c  
ऋषयश्च महाभागाः पुरस्कृत्य शतक्रतुम्	005a  
समीयुस्तत्र सहिता द्रष्टुं तद्वैशसं महत्	005c  
ततो युधिष्ठिरो दृष्ट्वा युद्धाय सुसमुद्यते	006a  
ते सेने सागरप्रख्ये मुहुः प्रचलिते नृप	006c  
विमुच्य कवचं वीरो निक्षिप्य च वरायुधम्	007a  
अवरुह्य रथात्तूर्णं पद्भ्यामेव कृताञ्जलिः	007c  
पितामहमभिप्रेक्ष्य धर्मराजो युधिष्ठिरः	008a  
वाग्यतः प्रययौ येन प्राङ्मुखो रिपुवाहिनीम्	008c  
तं प्रयान्तमभिप्रेक्ष्य कुन्तीपुत्रो धनञ्जयः	009a  
अवतीर्य रथात्तूर्णं भ्रातृभिः सहितोऽन्वयात्	009c  
वासुदेवश्च भगवान्पृष्ठतोऽनुजगाम ह	010a  
यथामुख्याश्च राजानस्तमन्वाजग्मुरुत्सुकाः	010c  
अर्जुन उवाच	011  
किं ते व्यवसितं राजन्यदस्मानपहाय वै	011a  
पद्भ्यामेव प्रयातोऽसि प्राङ्मुखो रिपुवाहिनीम्	011c  
भीमसेन उवाच	012  
क्व गमिष्यसि राजेन्द्र निक्षिप्तकवचायुधः	012a  
दंशितेष्वरिसैन्येषु भ्रातॄनुत्सृज्य पार्थिव	012c  
नकुल उवाच	013  
एवङ्गते त्वयि ज्येष्ठे मम भ्रातरि भारत	013a  
भीर्मे दुनोति हृदयं ब्रूहि गन्ता भवान्क्व नु	013c  
सहदेव उवाच	014  
अस्मिन्रणसमूहे वै वर्तमाने महाभये	014a  
योद्धव्ये क्व नु गन्तासि शत्रूनभिमुखो नृप	014c  
सञ्जय उवाच	015  
एवमाभाष्यमाणोऽपि भ्रातृभिः कुरुनन्दन	015a  
नोवाच वाग्यतः किञ्चिद्गच्छत्येव युधिष्ठिरः	015c  
तानुवाच महाप्राज्ञो वासुदेवो महामनाः	016a  
अभिप्रायोऽस्य विज्ञातो मयेति प्रहसन्निव	016c  
एष भीष्मं तथा द्रोणं गौतमं शल्यमेव च	017a  
अनुमान्य गुरून्सर्वान्योत्स्यते पार्थिवोऽरिभिः	017c  
श्रूयते हि पुराकल्पे गुरूनननुमान्य यः	018a  
युध्यते स भवेद्व्यक्तमपध्यातो महत्तरैः	018c  
अनुमान्य यथाशास्त्रं यस्तु युध्येन्महत्तरैः	019a  
ध्रुवस्तस्य जयो युद्धे भवेदिति मतिर्मम	019c  
एवं ब्रुवति कृष्णे तु धार्तराष्ट्रचमूं प्रति	020a  
हाहाकारो महानासीन्निःशब्दास्त्वपरेऽभवन्	020c  
दृष्ट्वा युधिष्ठिरं दूराद्धार्तराष्ट्रस्य सैनिकाः	021a  
मिथः सङ्कथयां चक्रुर्नेशोऽस्ति कुलपांसनः	021c  
व्यक्तं भीत इवाभ्येति राजासौ भीष्ममन्तिकात्	022a  
युधिष्ठिरः ससोदर्यः शरणार्थं प्रयाचकः	022c  
धनञ्जये कथं नाथे पाण्डवे च वृकोदरे	023a  
नकुले सहदेवे च भीतोऽभ्येति च पाण्डवः	023c  
न नूनं क्षत्रियकुले जातः सम्प्रथिते भुवि	024a  
यथास्य हृदयं भीतमल्पसत्त्वस्य संयुगे	024c  
ततस्ते क्षत्रियाः सर्वे प्रशंसन्ति स्म कौरवान्	025a  
हृष्टाः सुमनसो भूत्वा चैलानि दुधुवुः पृथक्	025c  
व्यनिन्दन्त ततः सर्वे योधास्तत्र विशां पते	026a  
युधिष्ठिरं ससोदर्यं सहितं केशवेन ह	026c  
ततस्तत्कौरवं सैन्यं धिक्कृत्वा तु युधिष्ठिरम्	027a  
निःशब्दमभवत्तूर्णं पुनरेव विशां पते	027c  
किं नु वक्ष्यति राजासौ किं भीष्मः प्रतिवक्ष्यति	028a  
किं भीमः समरश्लाघी किं नु कृष्णार्जुनाविति	028c  
विवक्षितं किमस्येति संशयः सुमहानभूत्	029a  
उभयोः सेनयो राजन्युधिष्ठिरकृते तदा	029c  
स विगाह्य चमूं शत्रोः शरशक्तिसमाकुलाम्	030a  
भीष्ममेवाभ्ययात्तूर्णं भ्रातृभिः परिवारितः	030c  
तमुवाच ततः पादौ कराभ्यां पीड्य पाण्डवः	031a  
भीष्मं शान्तनवं राजा युद्धाय समुपस्थितम्	031c  
युधिष्ठिर उवाच	032  
आमन्त्रये त्वां दुर्धर्ष योत्स्ये तात त्वया सह	032a  
अनुजानीहि मां तात आशिषश्च प्रयोजय	032c  
भीष्म उवाच	033  
यद्येवं नाभिगच्छेथा युधि मां पृथिवीपते	033a  
शपेयं त्वां महाराज पराभावाय भारत	033c  
प्रीतोऽस्मि पुत्र युध्यस्व जयमाप्नुहि पाण्डव	034a  
यत्तेऽभिलषितं चान्यत्तदवाप्नुहि संयुगे	034c  
व्रियतां च वरः पार्थ किमस्मत्तोऽभिकाङ्क्षसि	035a  
एवं गते महाराज न तवास्ति पराजयः	035c  
अर्थस्य पुरुषो दासो दासस्त्वर्थो न कस्यचित्	036a  
इति सत्यं महाराज बद्धोऽस्म्यर्थेन कौरवैः	036c  
अतस्त्वां क्लीबवद्वाक्यं ब्रवीमि कुरुनन्दन	037a  
हृतोऽस्म्यर्थेन कौरव्य युद्धादन्यत्किमिच्छसि	037c  
युधिष्ठिर उवाच	038  
मन्त्रयस्व महाप्राज्ञ हितैषी मम नित्यशः	038a  
युध्यस्व कौरवस्यार्थे ममैष सततं वरः	038c  
भीष्म उवाच	039  
राजन्किमत्र साह्यं ते करोमि कुरुनन्दन	039a  
कामं योत्स्ये परस्यार्थे ब्रूहि यत्ते विवक्षितम्	039c  
युधिष्ठिर उवाच	040  
कथं जयेयं सङ्ग्रामे भवन्तमपराजितम्	040a  
एतन्मे मन्त्रय हितं यदि श्रेयः प्रपश्यसि	040c  
भीष्म उवाच	041  
न तं पश्यामि कौन्तेय यो मां युध्यन्तमाहवे	041a  
विजयेत पुमान्कश्चिदपि साक्षाच्छतक्रतुः	041c  
युधिष्ठिर उवाच	042  
हन्त पृच्छामि तस्मात्त्वां पितामह नमोऽस्तु ते	042a  
जयोपायं ब्रवीहि त्वमात्मनः समरे परैः	042c  
भीष्म उवाच	043  
न शत्रुं तात पश्यामि समरे यो जयेत माम्	043a  
न तावन्मृत्युकालो मे पुनरागमनं कुरु	043c  
सञ्जय उवाच	044  
ततो युधिष्ठिरो वाक्यं भीष्मस्य कुरुनन्दन	044a  
शिरसा प्रतिजग्राह भूयस्तमभिवाद्य च	044c  
प्रायात्पुनर्महाबाहुराचार्यस्य रथं प्रति	045a  
पश्यतां सर्वसैन्यानां मध्येन भ्रातृभिः सह	045c  
स द्रोणमभिवाद्याथ कृत्वा चैव प्रदक्षिणम्	046a  
उवाच वाचा दुर्धर्षमात्मनिःश्रेयसं वचः	046c  
आमन्त्रये त्वां भगवन्योत्स्ये विगतकल्मषः	047a  
जयेयं च रिपून्सर्वाननुज्ञातस्त्वया द्विज	047c  
द्रोण उवाच	048  
यदि मां नाभिगच्छेथा युद्धाय कृतनिश्चयः	048a  
शपेयं त्वां महाराज पराभावाय सर्वशः	048c  
तद्युधिष्ठिर तुष्टोऽस्मि पूजितश्च त्वयानघ	049a  
अनुजानामि युध्यस्व विजयं समवाप्नुहि	049c  
करवाणि च ते कामं ब्रूहि यत्तेऽभिकाङ्क्षितम्	050a  
एवं गते महाराज युद्धादन्यत्किमिच्छसि	050c  
अर्थस्य पुरुषो दासो दासस्त्वर्थो न कस्यचित्	051a  
इति सत्यं महाराज बद्धोऽस्म्यर्थेन कौरवैः	051c  
अतस्त्वां क्लीबवद्ब्रूमो युद्धादन्यत्किमिच्छसि	052a  
योत्स्यामि कौरवस्यार्थे तवाशास्यो जयो मया	052c  
युधिष्ठिर उवाच	053  
जयमाशास्स्व मे ब्रह्मन्मन्त्रयस्व च मद्धितम्	053a  
युध्यस्व कौरवस्यार्थे वर एष वृतो मया	053c  
द्रोण उवाच	054  
ध्रुवस्ते विजयो राजन्यस्य मन्त्री हरिस्तव	054a  
अहं च त्वाभिजानामि रणे शत्रून्विजेष्यसि	054c  
यतो धर्मस्ततः कृष्णो यतः कृष्णस्ततो जयः	055a  
युध्यस्व गच्छ कौन्तेय पृच्छ मां किं ब्रवीमि ते	055c  
युधिष्ठिर उवाच	056  
पृच्छामि त्वां द्विजश्रेष्ठ शृणु मे यद्विवक्षितम्	056a  
कथं जयेयं सङ्ग्रामे भवन्तमपराजितम्	056c  
द्रोण उवाच	057  
न तेऽस्ति विजयस्तावद्यावद्युध्याम्यहं रणे	057a  
ममाशु निधने राजन्यतस्व सह सोदरैः	057c  
युधिष्ठिर उवाच	058  
हन्त तस्मान्महाबाहो वधोपायं वदात्मनः	058a  
आचार्य प्रणिपत्यैष पृच्छामि त्वां नमोऽस्तु ते	058c  
द्रोण उवाच	059  
न शत्रुं तात पश्यामि यो मां हन्याद्रणे स्थितम्	059a  
युध्यमानं सुसंरब्धं शरवर्षौघवर्षिणम्	059c  
ऋते प्रायगतं राजन्न्यस्तशस्त्रमचेतनम्	060a  
हन्यान्मां युधि योधानां सत्यमेतद्ब्रवीमि ते	060c  
शस्त्रं चाहं रणे जह्यां श्रुत्वा सुमहदप्रियम्	061a  
श्रद्धेयवाक्यात्पुरुषादेतत्सत्यं ब्रवीमि ते	061c  
सञ्जय उवाच	062  
एतच्छ्रुत्वा महाराज भारद्वाजस्य धीमतः	062a  
अनुमान्य तमाचार्यं प्रायाच्छारद्वतं प्रति	062c  
सोऽभिवाद्य कृपं राजा कृत्वा चापि प्रदक्षिणम्	063a  
उवाच दुर्धर्षतमं वाक्यं वाक्यविशारदः	063c  
अनुमानये त्वां योत्स्यामि गुरो विगतकल्मषः	064a  
जयेयं च रिपून्सर्वाननुज्ञातस्त्वयानघ	064c  
कृप उवाच	065  
यदि मां नाभिगच्छेथा युद्धाय कृतनिश्चयः	065a  
शपेयं त्वां महाराज पराभावाय सर्वशः	065c  
अर्थस्य पुरुषो दासो दासस्त्वर्थो न कस्यचित्	066a  
इति सत्यं महाराज बद्धोऽस्म्यर्थेन कौरवैः	066c  
तेषामर्थे महाराज योद्धव्यमिति मे मतिः	067a  
अतस्त्वां क्लीबवद्ब्रूमि युद्धादन्यत्किमिच्छसि	067c  
युधिष्ठिर उवाच	068  
हन्त पृच्छामि ते तस्मादाचार्य शृणु मे वचः	068a  
सञ्जय उवाच	069  
इत्युक्त्वा व्यथितो राजा नोवाच गतचेतनः	069a  
तं गौतमः प्रत्युवाच विज्ञायास्य विवक्षितम्	069c  
अवध्योऽहं महीपाल युध्यस्व जयमाप्नुहि	069e  
प्रीतस्त्वभिगमेनाहं जयं तव नराधिप	070a  
आशासिष्ये सदोत्थाय सत्यमेतद्ब्रवीमि ते	070c  
एतच्छ्रुत्वा महाराज गौतमस्य वचस्तदा	071a  
अनुमान्य कृपं राजा प्रययौ येन मद्रराट्	071c  
स शल्यमभिवाद्याथ कृत्वा चाभिप्रदक्षिणम्	072a  
उवाच राजा दुर्धर्षमात्मनिःश्रेयसं वचः	072c  
अनुमानये त्वां योत्स्यामि गुरो विगतकल्मषः	073a  
जयेयं च महाराज अनुज्ञातस्त्वया रिपून्	073c  
शल्य उवाच	074  
यदि मां नाभिगच्छेथा युद्धाय कृतनिश्चयः	074a  
शपेयं त्वां महाराज पराभावाय वै रणे	074c  
तुष्टोऽस्मि पूजितश्चास्मि यत्काङ्क्षसि तदस्तु ते	075a  
अनुजानामि चैव त्वां युध्यस्व जयमाप्नुहि	075c  
ब्रूहि चैव परं वीर केनार्थः किं ददामि ते	076a  
एवं गते महाराज युद्धादन्यत्किमिच्छसि	076c  
अर्थस्य पुरुषो दासो दासस्त्वर्थो न कस्यचित्	077a  
इति सत्यं महाराज बद्धोऽस्म्यर्थेन कौरवैः	077c  
करिष्यामि हि ते कामं भागिनेय यथेप्सितम्	078a  
ब्रवीम्यतः क्लीबवत्त्वां युद्धादन्यत्किमिच्छसि	078c  
युधिष्ठिर उवाच	079  
मन्त्रयस्व महाराज नित्यं मद्धितमुत्तमम्	079a  
कामं युध्य परस्यार्थे वरमेतद्वृणोम्यहम्	079c  
शल्य उवाच	080  
ब्रूहि किमत्र साह्यं ते करोमि नृपसत्तम	080a  
कामं योत्स्ये परस्यार्थे वृतोऽस्म्यर्थेन कौरवैः	080c  
युधिष्ठिर उवाच	081  
स एव मे वरः सत्य उद्योगे यस्त्वया कृतः	081a  
सूतपुत्रस्य सङ्ग्रामे कार्यस्तेजोवधस्त्वया	081c  
शल्य उवाच	082  
सम्पत्स्यत्येष ते कामः कुन्तीपुत्र यथेप्सितः	082a  
गच्छ युध्यस्व विस्रब्धं प्रतिजाने जयं तव	082c  
सञ्जय उवाच	083  
अनुमान्याथ कौन्तेयो मातुलं मद्रकेश्वरम्	083a  
निर्जगाम महासैन्याद्भ्रातृभिः परिवारितः	083c  
वासुदेवस्तु राधेयमाहवेऽभिजगाम वै	084a  
तत एनमुवाचेदं पाण्डवार्थे गदाग्रजः	084c  
श्रुतं मे कर्ण भीष्मस्य द्वेषात्किल न योत्स्यसि	085a  
अस्मान्वरय राधेय यावद्भीष्मो न हन्यते	085c  
हते तु भीष्मे राधेय पुनरेष्यसि संयुगे	086a  
धार्तराष्ट्रस्य साहाय्यं यदि पश्यसि चेत्समम्	086c  
कर्ण उवाच	087  
न विप्रियं करिष्यामि धार्तराष्ट्रस्य केशव	087a  
त्यक्तप्राणं हि मां विद्धि दुर्योधनहितैषिणम्	087c  
सञ्जय उवाच	088  
तच्छ्रुत्वा वचनं कृष्णः सन्न्यवर्तत भारत	088a  
युधिष्ठिरपुरोगैश्च पाण्डवैः सह सङ्गतः	088c  
अथ सैन्यस्य मध्ये तु प्राक्रोशत्पाण्डवाग्रजः	089a  
योऽस्मान्वृणोति तदहं वरये साह्यकारणात्	089c  
अथ तान्समभिप्रेक्ष्य युयुत्सुरिदमब्रवीत्	090a  
प्रीतात्मा धर्मराजानं कुन्तीपुत्रं युधिष्ठिरम्	090c  
अहं योत्स्यामि मिषतः संयुगे धार्तराष्ट्रजान्	091a  
युष्मदर्थे महाराज यदि मां वृणुषेऽनघ	091c  
युधिष्ठिर उवाच	092  
एह्येहि सर्वे योत्स्यामस्तव भ्रातॄनपण्डितान्	092a  
युयुत्सो वासुदेवश्च वयं च ब्रूम सर्वशः	092c  
वृणोमि त्वां महाबाहो युध्यस्व मम कारणात्	093a  
त्वयि पिण्डश्च तन्तुश्च धृतराष्ट्रस्य दृश्यते	093c  
भजस्वास्मान्राजपुत्र भजमानान्महाद्युते	094a  
न भविष्यति दुर्बुद्धिर्धार्तराष्ट्रोऽत्यमर्षणः	094c  
सञ्जय उवाच	095  
ततो युयुत्सुः कौरव्यः परित्यज्य सुतांस्तव	095a  
जगाम पाण्डुपुत्राणां सेनां विश्राव्य दुन्दुभिम्	095c  
ततो युधिष्ठिरो राजा सम्प्रहृष्टः सहानुजैः	096a  
जग्राह कवचं भूयो दीप्तिमत्कनकोज्ज्वलम्	096c  
प्रत्यपद्यन्त ते सर्वे रथान्स्वान्पुरुषर्षभाः	097a  
ततो व्यूहं यथापूर्वं प्रत्यव्यूहन्त ते पुनः	097c  
अवादयन्दुन्दुभींश्च शतशश्चैव पुष्करान्	098a  
सिंहनादांश्च विविधान्विनेदुः पुरुषर्षभाः	098c  
रथस्थान्पुरुषव्याघ्रान्पाण्डवान्प्रेक्ष्य पार्थिवाः	099a  
धृष्टद्युम्नादयः सर्वे पुनर्जहृषिरे मुदा	099c  
गौरवं पाण्डुपुत्राणां मान्यान्मानयतां च तान्	100a  
दृष्ट्वा महीक्षितस्तत्र पूजयाञ्चक्रिरे भृशम्	100c  
सौहृदं च कृपां चैव प्राप्तकालं महात्मनाम्	101a  
दयां च ज्ञातिषु परां कथयां चक्रिरे नृपाः	101c  
साधु साध्विति सर्वत्र निश्चेरुः स्तुतिसंहिताः	102a  
वाचः पुण्याः कीर्तिमतां मनोहृदयहर्षिणीः	102c  
म्लेच्छाश्चार्याश्च ये तत्र ददृशुः शुश्रुवुस्तदा	103a  
वृत्तं तत्पाण्डुपुत्राणां रुरुदुस्ते सगद्गदाः	103c  
ततो जघ्नुर्महाभेरीः शतशश्चैव पुष्करान्	104a  
शङ्खांश्च गोक्षीरनिभान्दध्मुर्हृष्टा मनस्विनः	104c  
