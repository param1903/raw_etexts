सञ्जय उवाच	001  
यथा स भगवान्व्यासः कृष्णद्वैपायनोऽब्रवीत्	001a  
तथैव सहिताः सर्वे समाजग्मुर्महीक्षितः	001c  
मघाविषयगः सोमस्तद्दिनं प्रत्यपद्यत	002a  
दीप्यमानाश्च सम्पेतुर्दिवि सप्त महाग्रहाः	002c  
द्विधाभूत इवादित्य उदये प्रत्यदृश्यत	003a  
ज्वलन्त्या शिखया भूयो भानुमानुदितो दिवि	003c  
ववाशिरे च दीप्तायां दिशि गोमायुवायसाः	004a  
लिप्समानाः शरीराणि मांसशोणितभोजनाः	004c  
अहन्यहनि पार्थानां वृद्धः कुरुपितामहः	005a  
भरद्वाजात्मजश्चैव प्रातरुत्थाय संयतौ	005c  
जयोऽस्तु पाण्डुपुत्राणामित्यूचतुररिन्दमौ	006a  
युयुधाते तवार्थाय यथा स समयः कृतः	006c  
सर्वधर्मविशेषज्ञः पिता देवव्रतस्तव	007a  
समानीय महीपालानिदं वचनमब्रवीत्	007c  
इदं वः क्षत्रिया द्वारं स्वर्गायापावृतं महत्	008a  
गच्छध्वं तेन शक्रस्य ब्रह्मणश्च सलोकताम्	008c  
एष वः शाश्वतः पन्थाः पूर्वैः पूर्वतरैर्गतः	009a  
सम्भावयत चात्मानमव्यग्रमनसो युधि	009c  
नाभागो हि ययातिश्च मान्धाता नहुषो नृगः	010a  
संसिद्धाः परमं स्थानं गताः कर्मभिरीदृशैः	010c  
अधर्मः क्षत्रियस्यैष यद्व्याधिमरणं गृहे	011a  
यदाजौ निधनं याति सोऽस्य धर्मः सनातनः	011c  
एवमुक्ता महीपाला भीष्मेण भरतर्षभ	012a  
निर्ययुः स्वान्यनीकानि शोभयन्तो रथोत्तमैः	012c  
स तु वैकर्तनः कर्णः सामात्यः सह बन्धुभिः	013a  
न्यासितः समरे शस्त्रं भीष्मेण भरतर्षभ	013c  
अपेतकर्णाः पुत्रास्ते राजानश्चैव तावकाः	014a  
निर्ययुः सिंहनादेन नादयन्तो दिशो दश	014c  
श्वेतैश्छत्रैः पताकाभिर्ध्वजवारणवाजिभिः	015a  
तान्यनीकान्यशोभन्त रथैरथ पदातिभिः	015c  
भेरीपणवशब्दैश्च पटहानां च निस्वनैः	016a  
रथनेमिनिनादैश्च बभूवाकुलिता मही	016c  
काञ्चनाङ्गदकेयूरैः कार्मुकैश्च महारथाः	017a  
भ्राजमाना व्यदृश्यन्त जङ्गमाः पर्वता इव	017c  
तालेन महता भीष्मः पञ्चतारेण केतुना	018a  
विमलादित्यसङ्काशस्तस्थौ कुरुचमूपतिः	018c  
ये त्वदीया महेष्वासा राजानो भरतर्षभ	019a  
अवर्तन्त यथादेशं राजञ्शान्तनवस्य ते	019c  
स तु गोवासनः शैब्यः सहितः सर्वराजभिः	020a  
ययौ मातङ्गराजेन राजार्हेण पताकिना	020c  
पद्मवर्णस्त्वनीकानां सर्वेषामग्रतः स्थितः	020e  
अश्वत्थामा ययौ यत्तः सिंहलाङ्गूलकेतनः	021a  
श्रुतायुश्चित्रसेनश्च पुरुमित्रो विविंशतिः	021c  
शल्यो भूरिश्रवाश्चैव विकर्णश्च महारथः	022a  
एते सप्त महेष्वासा द्रोणपुत्रपुरोगमाः	022c  
स्यन्दनैर्वरवर्णाभैर्भीष्मस्यासन्पुरःसराः	022e  
तेषामपि महोत्सेधाः शोभयन्तो रथोत्तमान्	023a  
भ्राजमाना व्यदृश्यन्त जाम्बूनदमया ध्वजाः	023c  
जाम्बूनदमयी वेदिः कमण्डलुविभूषिता	024a  
केतुराचार्यमुख्यस्य द्रोणस्य धनुषा सह	024c  
अनेकशतसाहस्रमनीकमनुकर्षतः	025a  
महान्दुर्योधनस्यासीन्नागो मणिमयो ध्वजः	025c  
तस्य पौरवकालिङ्गौ काम्बोजश्च सुदक्षिणः	026a  
क्षेमधन्वा सुमित्रश्च तस्थुः प्रमुखतो रथाः	026c  
स्यन्दनेन महार्हेण केतुना वृषभेण च	027a  
प्रकर्षन्निव सेनाग्रं मागधश्च नृपो ययौ	027c  
तदङ्गपतिना गुप्तं कृपेण च महात्मना	028a  
शारदाभ्रचयप्रख्यं प्राच्यानामभवद्बलम्	028c  
अनीकप्रमुखे तिष्ठन्वराहेण महायशाः	029a  
शुशुभे केतुमुख्येन राजतेन जयद्रथः	029c  
शतं रथसहस्राणां तस्यासन्वशवर्तिनः	030a  
अष्टौ नागसहस्राणि सादिनामयुतानि षट्	030c  
तत्सिन्धुपतिना राजन्पालितं ध्वजिनीमुखम्	031a  
अनन्तरथनागाश्वमशोभत महद्बलम्	031c  
षष्ट्या रथसहस्रैस्तु नागानामयुतेन च	032a  
पतिः सर्वकलिङ्गानां ययौ केतुमता सह	032c  
तस्य पर्वतसङ्काशा व्यरोचन्त महागजाः	033a  
यन्त्रतोमरतूणीरैः पताकाभिश्च शोभिताः	033c  
शुशुभे केतुमुख्येन पादपेन कलिङ्गपः	034a  
श्वेतच्छत्रेण निष्केण चामरव्यजनेन च	034c  
केतुमानपि मातङ्गं विचित्रपरमाङ्कुशम्	035a  
आस्थितः समरे राजन्मेघस्थ इव भानुमान्	035c  
तेजसा दीप्यमानस्तु वारणोत्तममास्थितः	036a  
भगदत्तो ययौ राजा यथा वज्रधरस्तथा	036c  
गजस्कन्धगतावास्तां भगदत्तेन सम्मितौ	037a  
विन्दानुविन्दावावन्त्यौ केतुमन्तमनुव्रतौ	037c  
स रथानीकवान्व्यूहो हस्त्यङ्गोत्तमशीर्षवान्	038a  
वाजिपक्षः पतन्नुग्रः प्राहरत्सर्वतोमुखः	038c  
द्रोणेन विहितो राजन्राज्ञा शान्तनवेन च	039a  
तथैवाचार्यपुत्रेण बाह्लीकेन कृपेण च	039c  
