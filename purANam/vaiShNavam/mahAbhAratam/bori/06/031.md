श्रीभगवानुवाच	001  
इदं तु ते गुह्यतमं प्रवक्ष्याम्यनसूयवे	001a  
ज्ञानं विज्ञानसहितं यज्ज्ञात्वा मोक्ष्यसेऽशुभात्	001c  
राजविद्या राजगुह्यं पवित्रमिदमुत्तमम्	002a  
प्रत्यक्षावगमं धर्म्यं सुसुखं कर्तुमव्ययम्	002c  
अश्रद्दधानाः पुरुषा धर्मस्यास्य परन्तप	003a  
अप्राप्य मां निवर्तन्ते मृत्युसंसारवर्त्मनि	003c  
मया ततमिदं सर्वं जगदव्यक्तमूर्तिना	004a  
मत्स्थानि सर्वभूतानि न चाहं तेष्ववस्थितः	004c  
न च मत्स्थानि भूतानि पश्य मे योगमैश्वरम्	005a  
भूतभृन्न च भूतस्थो ममात्मा भूतभावनः	005c  
यथाकाशस्थितो नित्यं वायुः सर्वत्रगो महान्	006a  
तथा सर्वाणि भूतानि मत्स्थानीत्युपधारय	006c  
सर्वभूतानि कौन्तेय प्रकृतिं यान्ति मामिकाम्	007a  
कल्पक्षये पुनस्तानि कल्पादौ विसृजाम्यहम्	007c  
प्रकृतिं स्वामवष्टभ्य विसृजामि पुनः पुनः	008a  
भूतग्राममिमं कृत्स्नमवशं प्रकृतेर्वशात्	008c  
न च मां तानि कर्माणि निबध्नन्ति धनञ्जय	009a  
उदासीनवदासीनमसक्तं तेषु कर्मसु	009c  
मयाध्यक्षेण प्रकृतिः सूयते सचराचरम्	010a  
हेतुनानेन कौन्तेय जगद्विपरिवर्तते	010c  
अवजानन्ति मां मूढा मानुषीं तनुमाश्रितम्	011a  
परं भावमजानन्तो मम भूतमहेश्वरम्	011c  
मोघाशा मोघकर्माणो मोघज्ञाना विचेतसः	012a  
राक्षसीमासुरीं चैव प्रकृतिं मोहिनीं श्रिताः	012c  
महात्मानस्तु मां पार्थ दैवीं प्रकृतिमाश्रिताः	013a  
भजन्त्यनन्यमनसो ज्ञात्वा भूतादिमव्ययम्	013c  
सततं कीर्तयन्तो मां यतन्तश्च दृढव्रताः	014a  
नमस्यन्तश्च मां भक्त्या नित्ययुक्ता उपासते	014c  
ज्ञानयज्ञेन चाप्यन्ये यजन्तो मामुपासते	015a  
एकत्वेन पृथक्त्वेन बहुधा विश्वतोमुखम्	015c  
अहं क्रतुरहं यज्ञः स्वधाहमहमौषधम्	016a  
मन्त्रोऽहमहमेवाज्यमहमग्निरहं हुतम्	016c  
पिताहमस्य जगतो माता धाता पितामहः	017a  
वेद्यं पवित्रमोङ्कार ऋक्साम यजुरेव च	017c  
गतिर्भर्ता प्रभुः साक्षी निवासः शरणं सुहृत्	018a  
प्रभवः प्रलयः स्थानं निधानं बीजमव्ययम्	018c  
तपाम्यहमहं वर्षं निगृह्णाम्युत्सृजामि च	019a  
अमृतं चैव मृत्युश्च सदसच्चाहमर्जुन	019c  
त्रैविद्या मां सोमपाः पूतपापा यज्ञैरिष्ट्वा स्वर्गतिं प्रार्थयन्ते	020a  
ते पुण्यमासाद्य सुरेन्द्रलोकमश्नन्ति दिव्यान्दिवि देवभोगान्	020c  
ते तं भुक्त्वा स्वर्गलोकं विशालं क्षीणे पुण्ये मर्त्यलोकं विशन्ति	021a  
एवं त्रयीधर्ममनुप्रपन्ना गतागतं कामकामा लभन्ते	021c  
अनन्याश्चिन्तयन्तो मां ये जनाः पर्युपासते	022a  
तेषां नित्याभियुक्तानां योगक्षेमं वहाम्यहम्	022c  
येऽप्यन्यदेवता भक्ता यजन्ते श्रद्धयान्विताः	023a  
तेऽपि मामेव कौन्तेय यजन्त्यविधिपूर्वकम्	023c  
अहं हि सर्वयज्ञानां भोक्ता च प्रभुरेव च	024a  
न तु मामभिजानन्ति तत्त्वेनातश्च्यवन्ति ते	024c  
यान्ति देवव्रता देवान्पितॄन्यान्ति पितृव्रताः	025a  
भूतानि यान्ति भूतेज्या यान्ति मद्याजिनोऽपि माम्	025c  
पत्रं पुष्पं फलं तोयं यो मे भक्त्या प्रयच्छति	026a  
तदहं भक्त्युपहृतमश्नामि प्रयतात्मनः	026c  
यत्करोषि यदश्नासि यज्जुहोषि ददासि यत्	027a  
यत्तपस्यसि कौन्तेय तत्कुरुष्व मदर्पणम्	027c  
शुभाशुभफलैरेवं मोक्ष्यसे कर्मबन्धनैः	028a  
सन्न्यासयोगयुक्तात्मा विमुक्तो मामुपैष्यसि	028c  
समोऽहं सर्वभूतेषु न मे द्वेष्योऽस्ति न प्रियः	029a  
ये भजन्ति तु मां भक्त्या मयि ते तेषु चाप्यहम्	029c  
अपि चेत्सुदुराचारो भजते मामनन्यभाक्	030a  
साधुरेव स मन्तव्यः सम्यग्व्यवसितो हि सः	030c  
क्षिप्रं भवति धर्मात्मा शश्वच्छान्तिं निगच्छति	031a  
कौन्तेय प्रतिजानीहि न मे भक्तः प्रणश्यति	031c  
मां हि पार्थ व्यपाश्रित्य येऽपि स्युः पापयोनयः	032a  
स्त्रियो वैश्यास्तथा शूद्रास्तेऽपि यान्ति परां गतिम्	032c  
किं पुनर्ब्राह्मणाः पुण्या भक्ता राजर्षयस्तथा	033a  
अनित्यमसुखं लोकमिमं प्राप्य भजस्व माम्	033c  
मन्मना भव मद्भक्तो मद्याजी मां नमस्कुरु	034a  
मामेवैष्यसि युक्त्वैवमात्मानं मत्परायणः	034c  
