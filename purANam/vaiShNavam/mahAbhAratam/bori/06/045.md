सञ्जय उवाच	001  
गतपूर्वाह्णभूयिष्ठे तस्मिन्नहनि दारुणे	001a  
वर्तमाने महारौद्रे महावीरवरक्षये	001c  
दुर्मुखः कृतवर्मा च कृपः शल्यो विविंशतिः	002a  
भीष्मं जुगुपुरासाद्य तव पुत्रेण चोदिताः	002c  
एतैरतिरथैर्गुप्तः पञ्चभिर्भरतर्षभ	003a  
पाण्डवानामनीकानि विजगाहे महारथः	003c  
चेदिकाशिकरूषेषु पाञ्चालेषु च भारत	004a  
भीष्मस्य बहुधा तालश्चरन्केतुरदृश्यत	004c  
शिरांसि च तदा भीष्मो बाहूंश्चापि सहायुधान्	005a  
निचकर्त महावेगैर्भल्लैः सन्नतपर्वभिः	005c  
नृत्यतो रथमार्गेषु भीष्मस्य भरतर्षभ	006a  
केचिदार्तस्वरं चक्रुर्नागा मर्मणि ताडिताः	006c  
अभिमन्युः सुसङ्क्रुद्धः पिशङ्गैस्तुरगोत्तमैः	007a  
संयुक्तं रथमास्थाय प्रायाद्भीष्मरथं प्रति	007c  
जाम्बूनदविचित्रेण कर्णिकारेण केतुना	008a  
अभ्यवर्षत भीष्मं च तांश्चैव रथसत्तमान्	008c  
स तालकेतोस्तीक्ष्णेन केतुमाहत्य पत्रिणा	009a  
भीष्मेण युयुधे वीरस्तस्य चानुचरैः सह	009c  
कृतवर्माणमेकेन शल्यं पञ्चभिरायसैः	010a  
विद्ध्वा नवभिरानर्छच्छिताग्रैः प्रपितामहम्	010c  
पूर्णायतविसृष्टेन सम्यक्प्रणिहितेन च	011a  
ध्वजमेकेन विव्याध जाम्बूनदविभूषितम्	011c  
दुर्मुखस्य तु भल्लेन सर्वावरणभेदिना	012a  
जहार सारथेः कायाच्छिरः सन्नतपर्वणा	012c  
धनुश्चिच्छेद भल्लेन कार्तस्वरविभूषितम्	013a  
कृपस्य निशिताग्रेण तांश्च तीक्ष्णमुखैः शरैः	013c  
जघान परमक्रुद्धो नृत्यन्निव महारथः	014a  
तस्य लाघवमुद्वीक्ष्य तुतुषुर्देवता अपि	014c  
लब्धलक्ष्यतया कार्ष्णेः सर्वे भीष्ममुखा रथाः	015a  
सत्त्ववन्तममन्यन्त साक्षादिव धनञ्जयम्	015c  
तस्य लाघवमार्गस्थमलातसदृशप्रभम्	016a  
दिशः पर्यपतच्चापं गाण्डीवमिव घोषवत्	016c  
तमासाद्य महावेगैर्भीष्मो नवभिराशुगैः	017a  
विव्याध समरे तूर्णमार्जुनिं परवीरहा	017c  
ध्वजं चास्य त्रिभिर्भल्लैश्चिच्छेद परमौजसः	018a  
सारथिं च त्रिभिर्बाणैराजघान यतव्रतः	018c  
तथैव कृतवर्मा च कृपः शल्यश्च मारिष	019a  
विद्ध्वा नाकम्पयत्कार्ष्णिं मैनाकमिव पर्वतम्	019c  
स तैः परिवृतः शूरो धार्तराष्ट्रैर्महारथैः	020a  
ववर्ष शरवर्षाणि कार्ष्णिः पञ्चरथान्प्रति	020c  
ततस्तेषां महास्त्राणि संवार्य शरवृष्टिभिः	021a  
ननाद बलवान्कार्ष्णिर्भीष्माय विसृजञ्शरान्	021c  
तत्रास्य सुमहद्राजन्बाह्वोर्बलमदृश्यत	022a  
यतमानस्य समरे भीष्ममर्दयतः शरैः	022c  
पराक्रान्तस्य तस्यैव भीष्मोऽपि प्राहिणोच्छरान्	023a  
स तांश्चिच्छेद समरे भीष्मचापच्युताञ्शरान्	023c  
ततो ध्वजममोघेषुर्भीष्मस्य नवभिः शरैः	024a  
चिच्छेद समरे वीरस्तत उच्चुक्रुशुर्जनाः	024c  
स राजतो महास्कन्धस्तालो हेमविभूषितः	025a  
सौभद्रविशिखैश्छिन्नः पपात भुवि भारत	025c  
ध्वजं सौभद्रविशिखैः पतितं भरतर्षभ	026a  
दृष्ट्वा भीमोऽनदद्धृष्टः सौभद्रमभिहर्षयन्	026c  
अथ भीष्मो महास्त्राणि दिव्यानि च बहूनि च	027a  
प्रादुश्चक्रे महारौद्रः क्षणे तस्मिन्महाबलः	027c  
ततः शतसहस्रेण सौभद्रं प्रपितामहः	028a  
अवाकिरदमेयात्मा शराणां नतपर्वणाम्	028c  
ततो दश महेष्वासाः पाण्डवानां महारथाः	029a  
रक्षार्थमभ्यधावन्त सौभद्रं त्वरिता रथैः	029c  
विराटः सह पुत्रेण धृष्टद्युम्नश्च पार्षतः	030a  
भीमश्च केकयाश्चैव सात्यकिश्च विशां पते	030c  
जवेनापततां तेषां भीष्मः शान्तनवो रणे	031a  
पाञ्चाल्यं त्रिभिरानर्छत्सात्यकिं निशितैः शरैः	031c  
पूर्णायतविसृष्टेन क्षुरेण निशितेन च	032a  
ध्वजमेकेन चिच्छेद भीमसेनस्य पत्रिणा	032c  
जाम्बूनदमयः केतुः केसरी नरसत्तम	033a  
पपात भीमसेनस्य भीष्मेण मथितो रथात्	033c  
भीमसेनस्त्रिभिर्विद्ध्वा भीष्मं शान्तनवं रणे	034a  
कृपमेकेन विव्याध कृतवर्माणमष्टभिः	034c  
प्रगृहीताग्रहस्तेन वैराटिरपि दन्तिना	035a  
अभ्यद्रवत राजानं मद्राधिपतिमुत्तरः	035c  
तस्य वारणराजस्य जवेनापततो रथी	036a  
शल्यो निवारयामास वेगमप्रतिमं रणे	036c  
तस्य क्रुद्धः स नागेन्द्रो बृहतः साधुवाहिनः	037a  
पदा युगमधिष्ठाय जघान चतुरो हयान्	037c  
स हताश्वे रथे तिष्ठन्मद्राधिपतिरायसीम्	038a  
उत्तरान्तकरीं शक्तिं चिक्षेप भुजगोपमाम्	038c  
तया भिन्नतनुत्राणः प्रविश्य विपुलं तमः	039a  
स पपात गजस्कन्धात्प्रमुक्ताङ्कुशतोमरः	039c  
समादाय च शल्योऽसिमवप्लुत्य रथोत्तमात्	040a  
वारणेन्द्रस्य विक्रम्य चिच्छेदाथ महाकरम्	040c  
भिन्नमर्मा शरव्रातैश्छिन्नहस्तः स वारणः	041a  
भीममार्तस्वरं कृत्वा पपात च ममार च	041c  
एतदीदृशकं कृत्वा मद्रराजो महारथः	042a  
आरुरोह रथं तूर्णं भास्वरं कृतवर्मणः	042c  
उत्तरं निहतं दृष्ट्वा वैराटिर्भ्रातरं शुभम्	043a  
कृतवर्मणा च सहितं दृष्ट्वा शल्यमवस्थितम्	043c  
शङ्खः क्रोधात्प्रजज्वाल हविषा हव्यवाडिव	043e  
स विस्फार्य महच्चापं कार्तस्वरविभूषितम्	044a  
अभ्यधावज्जिघांसन्वै शल्यं मद्राधिपं बली	044c  
महता रथवंशेन समन्तात्परिवारितः	045a  
सृजन्बाणमयं वर्षं प्रायाच्छल्यरथं प्रति	045c  
तमापतन्तं सम्प्रेक्ष्य मत्तवारणविक्रमम्	046a  
तावकानां रथाः सप्त समन्तात्पर्यवारयन्	046c  
मद्रराजं परीप्सन्तो मृत्योर्दंष्ट्रान्तरं गतम्	046e  
ततो भीष्मो महाबाहुर्विनद्य जलदो यथा	047a  
तालमात्रं धनुर्गृह्य शङ्खमभ्यद्रवद्रणे	047c  
तमुद्यतमुदीक्ष्याथ महेष्वासं महाबलम्	048a  
सन्त्रस्ता पाण्डवी सेना वातवेगहतेव नौः	048c  
तत्रार्जुनः सन्त्वरितः शङ्खस्यासीत्पुरःसरः	049a  
भीष्माद्रक्ष्योऽयमद्येति ततो युद्धमवर्तत	049c  
हाहाकारो महानासीद्योधानां युधि युध्यताम्	050a  
तेजस्तेजसि सम्पृक्तमित्येवं विस्मयं ययुः	050c  
अथ शल्यो गदापाणिरवतीर्य महारथात्	051a  
शङ्खस्य चतुरो वाहानहनद्भरतर्षभ	051c  
स हताश्वाद्रथात्तूर्णं खड्गमादाय विद्रुतः	052a  
बीभत्सोः स्यन्दनं प्राप्य ततः शान्तिमविन्दत	052c  
ततो भीष्मरथात्तूर्णमुत्पतन्ति पतत्रिणः	053a  
यैरन्तरिक्षं भूमिश्च सर्वतः समवस्तृतम्	053c  
पाञ्चालानथ मत्स्यांश्च केकयांश्च प्रभद्रकान्	054a  
भीष्मः प्रहरतां श्रेष्ठः पातयामास मार्गणैः	054c  
उत्सृज्य समरे तूर्णं पाण्डवं सव्यसाचिनम्	055a  
अभ्यद्रवत पाञ्चाल्यं द्रुपदं सेनया वृतम्	055c  
प्रियं सम्बन्धिनं राजञ्शरानवकिरन्बहून्	055e  
अग्निनेव प्रदग्धानि वनानि शिशिरात्यये	056a  
शरदग्धान्यदृश्यन्त सैन्यानि द्रुपदस्य ह	056c  
अतिष्ठत रणे भीष्मो विधूम इव पावकः	056e  
मध्यन्दिने यथादित्यं तपन्तमिव तेजसा	057a  
न शेकुः पाण्डवेयस्य योधा भीष्मं निरीक्षितुम्	057c  
वीक्षां चक्रुः समन्तात्ते पाण्डवा भयपीडिताः	058a  
त्रातारं नाध्यगच्छन्त गावः शीतार्दिता इव	058c  
हतविप्रद्रुते सैन्ये निरुत्साहे विमर्दिते	059a  
हाहाकारो महानासीत्पाण्डुसैन्येषु भारत	059c  
ततो भीष्मः शान्तनवो नित्यं मण्डलकार्मुकः	060a  
मुमोच बाणान्दीप्ताग्रानहीनाशीविषानिव	060c  
शरैरेकायनीकुर्वन्दिशः सर्वा यतव्रतः	061a  
जघान पाण्डवरथानादिश्यादिश्य भारत	061c  
ततः सैन्येषु भग्नेषु मथितेषु च सर्वशः	062a  
प्राप्ते चास्तं दिनकरे न प्राज्ञायत किञ्चन	062c  
भीष्मं च समुदीर्यन्तं दृष्ट्वा पार्था महाहवे	063a  
अवहारमकुर्वन्त सैन्यानां भरतर्षभ	063c  
