धृतराष्ट्र उवाच	001  
कथं कुरूणामृषभो हतो भीष्मः शिखण्डिना	001a  
कथं रथात्स न्यपतत्पिता मे वासवोपमः	001c  
कथमासंश्च मे पुत्रा हीना भीष्मेण सञ्जय	002a  
बलिना देवकल्पेन गुर्वर्थे ब्रह्मचारिणा	002c  
तस्मिन्हते महासत्त्वे महेष्वासे महाबले	003a  
महारथे नरव्याघ्रे किमु आसीन्मनस्तदा	003c  
आर्तिः परा माविशति यतः शंससि मे हतम्	004a  
कुरूणामृषभं वीरमकम्प्यं पुरुषर्षभम्	004c  
के तं यान्तमनुप्रेयुः के चास्यासन्पुरोगमाः	005a  
केऽतिष्ठन्के न्यवर्तन्त केऽभ्यवर्तन्त सञ्जय	005c  
के शूरा रथशार्दूलमच्युतं क्षत्रियर्षभम्	006a  
रथानीकं गाहमानं सहसा पृष्ठतोऽन्वयुः	006c  
यस्तमोऽर्क इवापोहन्परसैन्यममित्रहा	007a  
सहस्ररश्मिप्रतिमः परेषां भयमादधत्	007c  
अकरोद्दुष्करं कर्म रणे कौरवशासनात्	007e  
ग्रसमानमनीकानि य एनं पर्यवारयन्	008a  
कृतिनं तं दुराधर्षं सम्यग्यास्यन्तमन्तिके	008c  
कथं शान्तनवं युद्धे पाण्डवाः प्रत्यवारयन्	008e  
निकृन्तन्तमनीकानि शरदंष्ट्रं तरस्विनम्	009a  
चापव्यात्ताननं घोरमसिजिह्वं दुरासदम्	009c  
अत्यन्यान्पुरुषव्याघ्रान्ह्रीमन्तमपराजितम्	010a  
पातयामास कौन्तेयः कथं तमजितं युधि	010c  
उग्रधन्वानमुग्रेषुं वर्तमानं रथोत्तमे	011a  
परेषामुत्तमाङ्गानि प्रचिन्वन्तं शितेषुभिः	011c  
पाण्डवानां महत्सैन्यं यं दृष्ट्वोद्यन्तमाहवे	012a  
कालाग्निमिव दुर्धर्षं समवेष्टत नित्यशः	012c  
परिकृष्य स सेनां मे दशरात्रमनीकहा	013a  
जगामास्तमिवादित्यः कृत्वा कर्म सुदुष्करम्	013c  
यः स शक्र इवाक्षय्यं वर्षं शरमयं सृजन्	014a  
जघान युधि योधानामर्बुदं दशभिर्दिनैः	014c  
स शेते निष्टनन्भूमौ वातरुग्ण इव द्रुमः	015a  
मम दुर्मन्त्रितेनासौ यथा नार्हः स भारतः	015c  
कथं शान्तनवं दृष्ट्वा पाण्डवानामनीकिनी	016a  
प्रहर्तुमशकत्तत्र भीष्मं भीमपराक्रमम्	016c  
कथं भीष्मेण सङ्ग्राममकुर्वन्पाण्डुनन्दनाः	017a  
कथं च नाजयद्भीष्मो द्रोणे जीवति सञ्जय	017c  
कृपे सन्निहिते तत्र भरद्वाजात्मजे तथा	018a  
भीष्मः प्रहरतां श्रेष्ठः कथं स निधनं गतः	018c  
कथं चातिरथस्तेन पाञ्चाल्येन शिखण्डिना	019a  
भीष्मो विनिहतो युद्धे देवैरपि दुरुत्सहः	019c  
यः स्पर्धते रणे नित्यं जामदग्न्यं महाबलम्	020a  
अजितं जामदग्न्येन शक्रतुल्यपराक्रमम्	020c  
तं हतं समरे भीष्मं महारथबलोचितम्	021a  
सञ्जयाचक्ष्व मे वीरं येन शर्म न विद्महे	021c  
मामकाः के महेष्वासा नाजहुः सञ्जयाच्युतम्	022a  
दुर्योधनसमादिष्टाः के वीराः पर्यवारयन्	022c  
यच्छिखण्डिमुखाः सर्वे पाण्डवा भीष्ममभ्ययुः	023a  
कच्चिन्न कुरवो भीतास्तत्यजुः सञ्जयाच्युतम्	023c  
मौर्वीघोषस्तनयित्नुः पृषत्कपृषतो महान्	024a  
धनुर्ह्रादमहाशब्दो महामेघ इवोन्नतः	024c  
यदभ्यवर्षत्कौन्तेयान्सपाञ्चालान्ससृञ्जयान्	025a  
निघ्नन्पररथान्वीरो दानवानिव वज्रभृत्	025c  
इष्वस्त्रसागरं घोरं बाणग्राहं दुरासदम्	026a  
कार्मुकोर्मिणमक्षय्यमद्वीपं समरेऽप्लवम्	026c  
गदासिमकरावर्तं हयग्राहं गजाकुलम्	026e  
हयान्गजान्पदातांश्च रथांश्च तरसा बहून्	027a  
निमज्जयन्तं समरे परवीरापहारिणम्	027c  
विदह्यमानं कोपेन तेजसा च परन्तपम्	028a  
वेलेव मकरावासं के वीराः पर्यवारयन्	028c  
भीष्मो यदकरोत्कर्म समरे सञ्जयारिहा	029a  
दुर्योधनहितार्थाय के तदास्य पुरोऽभवन्	029c  
केऽरक्षन्दक्षिणं चक्रं भीष्मस्यामिततेजसः	030a  
पृष्ठतः के परान्वीरा उपासेधन्यतव्रताः	030c  
के पुरस्तादवर्तन्त रक्षन्तो भीष्ममन्तिके	031a  
केऽरक्षन्नुत्तरं चक्रं वीरा वीरस्य युध्यतः	031c  
वामे चक्रे वर्तमानाः केऽघ्नन्सञ्जय सृञ्जयान्	032a  
समेताग्रमनीकेषु केऽभ्यरक्षन्दुरासदम्	032c  
पार्श्वतः केऽभ्यवर्तन्त गच्छन्तो दुर्गमां गतिम्	033a  
समूहे के परान्वीरान्प्रत्ययुध्यन्त सञ्जय	033c  
रक्ष्यमाणः कथं वीरैर्गोप्यमानाश्च तेन ते	034a  
दुर्जयानामनीकानि नाजयंस्तरसा युधि	034c  
सर्वलोकेश्वरस्येव परमेष्ठिप्रजापतेः	035a  
कथं प्रहर्तुमपि ते शेकुः सञ्जय पाण्डवाः	035c  
यस्मिन्द्वीपे समाश्रित्य युध्यन्ति कुरवः परैः	036a  
तं निमग्नं नरव्याघ्रं भीष्मं शंससि सञ्जय	036c  
यस्य वीर्ये समाश्वस्य मम पुत्रो बृहद्बलः	037a  
न पाण्डवानगणयत्कथं स निहतः परैः	037c  
यः पुरा विबुधैः सेन्द्रैः साहाय्ये युद्धदुर्मदः	038a  
काङ्क्षितो दानवान्घ्नद्भिः पिता मम महाव्रतः	038c  
यस्मिञ्जाते महावीर्ये शन्तनुर्लोकशङ्करे	039a  
शोकं दुःखं च दैन्यं च प्राजहात्पुत्रलक्ष्मणि	039c  
प्रज्ञा परायणं तज्ज्ञं सद्धर्मनिरतं शुचिम्	040a  
वेदवेदाङ्गतत्त्वज्ञं कथं शंससि मे हतम्	040c  
सर्वास्त्रविनयोपेतं दान्तं शान्तं मनस्विनम्	041a  
हतं शान्तनवं श्रुत्वा मन्ये शेषं बलं हतम्	041c  
धर्मादधर्मो बलवान्सम्प्राप्त इति मे मतिः	042a  
यत्र वृद्धं गुरुं हत्वा राज्यमिच्छन्ति पाण्डवाः	042c  
जामदग्न्यः पुरा रामः सर्वास्त्रविदनुत्तमः	043a  
अम्बार्थमुद्यतः सङ्ख्ये भीष्मेण युधि निर्जितः	043c  
तमिन्द्रसमकर्माणं ककुदं सर्वधन्विनाम्	044a  
हतं शंससि भीष्मं मे किं नु दुःखमतः परम्	044c  
असकृत्क्षत्रियव्राताः सङ्ख्ये येन विनिर्जिताः	045a  
जामदग्न्यस्तथा रामः परवीरनिघातिना	045c  
तस्मान्नूनं महावीर्याद्भार्गवाद्युद्धदुर्मदात्	046a  
तेजोवीर्यबलैर्भूयाञ्शिखण्डी द्रुपदात्मजः	046c  
यः शूरं कृतिनं युद्धे सर्वशास्त्रविशारदम्	047a  
परमास्त्रविदं वीरं जघान भरतर्षभम्	047c  
के वीरास्तममित्रघ्नमन्वयुः शत्रुसंसदि	048a  
शंस मे तद्यथा वृत्तं युद्धं भीष्मस्य पाण्डवैः	048c  
योषेव हतवीरा मे सेना पुत्रस्य सञ्जय	049a  
अगोपमिव चोद्भ्रान्तं गोकुलं तद्बलं मम	049c  
पौरुषं सर्वलोकस्य परं यस्य महाहवे	050a  
परासिक्ते च वस्तस्मिन्कथमासीन्मनस्तदा	050c  
जीवितेऽप्यद्य सामर्थ्यं किमिवास्मासु सञ्जय	051a  
घातयित्वा महावीर्यं पितरं लोकधार्मिकम्	051c  
अगाधे सलिले मग्नां नावं दृष्ट्वेव पारगाः	052a  
भीष्मे हते भृशं दुःखान्मन्ये शोचन्ति पुत्रकाः	052c  
अद्रिसारमयं नूनं सुदृढं हृदयं मम	053a  
यच्छ्रुत्वा पुरुषव्याघ्रं हतं भीष्मं न दीर्यते	053c  
यस्मिन्नस्त्रं च मेधा च नीतिश्च भरतर्षभे	054a  
अप्रमेयाणि दुर्धर्षे कथं स निहतो युधि	054c  
न चास्त्रेण न शौर्येण तपसा मेधया न च	055a  
न धृत्या न पुनस्त्यागान्मृत्योः कश्चिद्विमुच्यते	055c  
कालो नूनं महावीर्यः सर्वलोकदुरत्ययः	056a  
यत्र शान्तनवं भीष्मं हतं शंससि सञ्जय	056c  
पुत्रशोकाभिसन्तप्तो महद्दुःखमचिन्तयन्	057a  
आशंसेऽहं पुरा त्राणं भीष्माच्छन्तनुनन्दनात्	057c  
यदादित्यमिवापश्यत्पतितं भुवि सञ्जय	058a  
दुर्योधनः शान्तनवं किं तदा प्रत्यपद्यत	058c  
नाहं स्वेषां परेषां वा बुद्ध्या सञ्जय चिन्तयन्	059a  
शेषं किञ्चित्प्रपश्यामि प्रत्यनीके महीक्षिताम्	059c  
दारुणः क्षत्रधर्मोऽयमृषिभिः सम्प्रदर्शितः	060a  
यत्र शान्तनवं हत्वा राज्यमिच्छन्ति पाण्डवाः	060c  
वयं वा राज्यमिच्छामो घातयित्वा पितामहम्	061a  
क्षत्रधर्मे स्थिताः पार्था नापराध्यन्ति पुत्रकाः	061c  
एतदार्येण कर्तव्यं कृच्छ्रास्वापत्सु सञ्जय	062a  
पराक्रमः परं शक्त्या तच्च तस्मिन्प्रतिष्ठितम्	062c  
अनीकानि विनिघ्नन्तं ह्रीमन्तमपराजितम्	063a  
कथं शान्तनवं तात पाण्डुपुत्रा न्यपातयन्	063c  
कथं युक्तान्यनीकानि कथं युद्धं महात्मभिः	064a  
कथं वा निहतो भीष्मः पिता सञ्जय मे परैः	064c  
दुर्योधनश्च कर्णश्च शकुनिश्चापि सौबलः	065a  
दुःशासनश्च कितवो हते भीष्मे किमब्रुवन्	065c  
यच्छरीरैरुपस्तीर्णां नरवारणवाजिनाम्	066a  
शरशक्तिगदाखड्गतोमराक्षां भयावहाम्	066c  
प्राविशन्कितवा मन्दाः सभां युधि दुरासदाम्	067a  
प्राणद्यूते प्रतिभये केऽदीव्यन्त नरर्षभाः	067c  
केऽजयन्के जितास्तत्र हृतलक्षा निपातिताः	068a  
अन्ये भीष्माच्छान्तनवात्तन्ममाचक्ष्व सञ्जय	068c  
न हि मे शान्तिरस्तीह युधि देवव्रतं हतम्	069a  
पितरं भीमकर्माणं श्रुत्वा मे दुःखमाविशत्	069c  
आर्तिं मे हृदये रूढां महतीं पुत्रकारिताम्	070a  
त्वं सिञ्चन्सर्पिषेवाग्निमुद्दीपयसि सञ्जय	070c  
महान्तं भारमुद्यम्य विश्रुतं सार्वलौकिकम्	071a  
दृष्ट्वा विनिहतं भीष्मं मन्ये शोचन्ति पुत्रकाः	071c  
श्रोष्यामि तानि दुःखानि दुर्योधनकृतान्यहम्	072a  
तस्मान्मे सर्वमाचक्ष्व यद्वृत्तं तत्र सञ्जय	072c  
सङ्ग्रामे पृथिवीशानां मन्दस्याबुद्धिसम्भवम्	073a  
अपनीतं सुनीतं वा तन्ममाचक्ष्व सञ्जय	073c  
यत्कृतं तत्र भीष्मेण सङ्ग्रामे जयमिच्छता	074a  
तेजोयुक्तं कृतास्त्रेण शंस तच्चाप्यशेषतः	074c  
यथा तदभवद्युद्धं कुरुपाण्डवसेनयोः	075a  
क्रमेण येन यस्मिंश्च काले यच्च यथा च तत्	075c  
