001  सञ्जय उवाच
001a वाक्शल्यैस्तव पुत्रेण सोऽतिविद्धः पितामहः
001c दुःखेन महताविष्टो नोवाचाप्रियमण्वपि
002a स ध्यात्वा सुचिरं कालं दुःखरोषसमन्वितः
002c श्वसमानो यथा नागः प्रणुन्नो वै शलाकया
003a उद्वृत्य चक्षुषी कोपान्निर्दहन्निव भारत
003c सदेवासुरगन्धर्वं लोकं लोकविदां वरः
003e अब्रवीत्तव पुत्रं तु सामपूर्वमिदं वचः
004a किं नु दुर्योधनैवं मां वाक्शल्यैरुपविध्यसि
004c घटमानं यथाशक्ति कुर्वाणं च तव प्रियम्
004e जुह्वानं समरे प्राणांस्तवैव हितकाम्यया
005a यदा तु पाण्डवः शूरः खाण्डवेऽग्निमतर्पयत्
005c पराजित्य रणे शक्रं पर्याप्तं तन्निदर्शनम्
006a यदा च त्वां महाबाहो गन्धर्वैर्हृतमोजसा
006c अमोचयत्पाण्डुसुतः पर्याप्तं तन्निदर्शनम्
007a द्रवमाणेषु शूरेषु सोदरेषु तथाभिभो
007c सूतपुत्रे च राधेये पर्याप्तं तन्निदर्शनम्
008a यच्च नः सहितान्सर्वान्विराटनगरे तदा
008c एक एव समुद्यातः पर्याप्तं तन्निदर्शनम्
009a द्रोणञ्च युधि संरब्धं माञ्च निर्जित्य संयुगे
009c कर्णञ्च त्वाञ्च द्रौणिञ्च कृपञ्च सुमहारथम्
009e वासांसि स समादत्त पर्याप्तं तन्निदर्शनम्
010a निवातकवचान्युद्धे वासवेनापि दुर्जयान्
010c जितवान्समरे पार्थः पर्याप्तं तन्निदर्शनम्
011a को हि शक्तो रणे जेतुं पाण्डवं रभसं रणे
011c त्वं तु मोहान्न जानीषे वाच्यावाच्यं सुयोधन
012a मुमूर्षुर्हि नरः सर्वान्वृक्षान्पश्यति काञ्चनान्
012c तथा त्वमपि गान्धारे विपरीतानि पश्यसि
013a स्वयं वैरं महत्कृत्वा पाण्डवैः सहसृञ्जयैः
013c युध्यस्व तानद्य रणे पश्यामः पुरुषो भव
014a अहं तु सोमकान्सर्वान्सपाञ्चालान्समागतान्
014c निहनिष्ये नरव्याघ्र वर्जयित्वा शिखण्डिनम्
015a तैर्वाहं निहतः सङ्ख्ये गमिष्ये यमसादनम्
015c तान्वा निहत्य सङ्ग्रामे प्रीतिं दास्यामि वै तव
016a पूर्वं हि स्त्री समुत्पन्ना शिखण्डी राजवेश्मनि
016c वरदानात्पुमाञ्जातः सैषा वै स्त्री शिखण्डिनी
017a तामहं न हनिष्यामि प्राणत्यागेऽपि भारत
017c यासौ प्राङ्निर्मिता धात्रा सैषा वै स्त्री शिखण्डिनी
018a सुखं स्वपिहि गान्धारे श्वोऽस्मि कर्ता महारणम्
018c यज्जनाः कथयिष्यन्ति यावत्स्थास्यति मेदिनी
019a एवमुक्तस्तव सुतो निर्जगाम जनेश्वर
019c अभिवाद्य गुरुं मूर्ध्ना प्रययौ स्वं निवेशनम्
020a आगम्य तु ततो राजा विसृज्य च महाजनम्
020c प्रविवेश ततस्तूर्णं क्षयं शत्रुक्षयङ्करः
020e प्रविष्टः स निशां तां च गमयामास पार्थिवः

