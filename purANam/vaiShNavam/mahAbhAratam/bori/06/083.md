001  सञ्जय उवाच
001a परिणाम्य निशां तां तु सुखसुप्ता जनेश्वराः
001c कुरवः पाण्डवाश्चैव पुनर्युद्धाय निर्ययुः
002a ततः शब्दो महानासीत्सेनयोरुभयोरपि
002c निर्गच्छमानयोः सङ्ख्ये सागरप्रतिमो महान्
003a ततो दुर्योधनो राजा चित्रसेनो विविंशतिः
003c भीष्मश्च रथिनां श्रेष्ठो भारद्वाजश्च वै द्विजः
004a एकीभूताः सुसंयत्ताः कौरवाणां महाचमूः
004c व्यूहाय विदधू राजन्पाण्डवान्प्रति दंशिताः
005a भीष्मः कृत्वा महाव्यूहं पिता तव विशाम्पते
005c सागरप्रतिमं घोरं वाहनोर्मितरङ्गिणम्
006a अग्रतः सर्वसैन्यानां भीष्मः शान्तनवो ययौ
006c मालवैर्दाक्षिणात्यैश्च आवन्त्यैश्च समन्वितः
007a ततोऽनन्तरमेवासीद्भारद्वाजः प्रतापवान्
007c पुलिन्दैः पारदैश्चैव तथा क्षुद्रकमालवैः
008a द्रोणादनन्तरं यत्तो भगदत्तः प्रतापवान्
008c मागधैश्च कलिङ्गैश्च पिशाचैश्च विशाम्पते
009a प्राग्ज्योतिषादनु नृपः कौसल्योऽथ बृहद्बलः
009c मेकलैस्त्रैपुरैश्चैव चिच्छिलैश्च समन्वितः
010a बृहद्बलात्ततः शूरस्त्रिगर्तः प्रस्थलाधिपः
010c काम्बोजैर्बहुभिः सार्धं यवनैश्च सहस्रशः
011a द्रौणिस्तु रभसः शूरस्त्रिगर्तादनु भारत
011c प्रययौ सिंहनादेन नादयानो धरातलम्
012a तथा सर्वेण सैन्येन राजा दुर्योधनस्तदा
012c द्रौणेरनन्तरं प्रायात्सोदर्यैः परिवारितः
013a दुर्योधनादनु कृपस्ततः शारद्वतो ययौ
013c एवमेष महाव्यूहः प्रययौ सागरोपमः
014a रेजुस्तत्र पताकाश्च श्वेतच्छत्राणि चाभिभो
014c अङ्गदान्यथ चित्राणि महार्हाणि धनूंषि च
015a तं तु दृष्ट्वा महाव्यूहं तावकानां महारथः
015c युधिष्ठिरोऽब्रवीत्तूर्णं पार्षतं पृतनापतिम्
016a पश्य व्यूहं महेष्वास निर्मितं सागरोपमम्
016c प्रतिव्यूहं त्वमपि हि कुरु पार्षत माचिरम्
017a ततः स पार्षतः शूरो व्यूहं चक्रे सुदारुणम्
017c शृङ्गाटकं महाराज परव्यूहविनाशनम्
018a शृङ्गेभ्यो भीमसेनश्च सात्यकिश्च महारथः
018c रथैरनेकसाहस्रैस्तथा हयपदातिभिः
019a नाभ्यामभून्नरश्रेष्ठः श्वेताश्वो वानरध्वजः
019c मध्ये युधिष्ठिरो राजा माद्रीपुत्रौ च पाण्डवौ
020a अथेतरे महेष्वासाः सहसैन्या नराधिपाः
020c व्यूहं तं पूरयामासुर्व्यूहशास्त्रविशारदाः
021a अभिमन्युस्ततः पश्चाद्विराटश्च महारथः
021c द्रौपदेयाश्च संहृष्टा राक्षसश्च घटोत्कचः
022a एवमेतं महाव्यूहं व्यूह्य भारत पाण्डवाः
022c अतिष्ठन्समरे शूरा योद्धुकामा जयैषिणः
023a भेरीशब्दाश्च तुमुला विमिश्राः शङ्खनिस्वनैः
023c क्ष्वेडितास्फोटितोत्क्रुष्टैः सुभीमाः सर्वतोदिशम्
024a ततः शूराः समासाद्य समरे ते परस्परम्
024c नेत्रैरनिमिषै राजन्नवैक्षन्त प्रकोपिताः
025a मनोभिस्ते मनुष्येन्द्र पूर्वं योधाः परस्परम्
025c युद्धाय समवर्तन्त समाहूयेतरेतरम्
026a ततः प्रववृते युद्धं घोररूपं भयावहम्
026c तावकानां परेषां च निघ्नतामितरेतरम्
027a नाराचा निशिताः सङ्ख्ये सम्पतन्ति स्म भारत
027c व्यात्तानना भयकरा उरगा इव सङ्घशः
028a निष्पेतुर्विमलाः शक्त्यस्तैलधौताः सुतेजनाः
028c अम्बुदेभ्यो यथा राजन्भ्राजमानाः शतह्रदाः
029a गदाश्च विमलैः पट्टैः पिनद्धाः स्वर्णभूषिताः
029c पतन्त्यस्तत्र दृश्यन्ते गिरिशृङ्गोपमाः शुभाः
029e निस्त्रिंशाश्च व्यराजन्त विमलाम्बरसन्निभाः
030a आर्षभाणि च चर्माणि शतचन्द्राणि भारत
030c अशोभन्त रणे राजन्पतमानानि सर्वशः
031a तेऽन्योन्यं समरे सेने युध्यमाने नराधिप
031c अशोभेतां यथा दैत्यदेवसेने समुद्यते
031e अभ्यद्रवन्त समरे तेऽन्योन्यं वै समन्ततः
032a रथास्तु रथिभिस्तूर्णं प्रेषिताः परमाहवे
032c युगैर्युगानि संश्लिष्य युयुधुः पार्थिवर्षभाः
033a दन्तिनां युध्यमानानां सङ्घर्षात्पावकोऽभवत्
033c दन्तेषु भरतश्रेष्ठ सधूमः सर्वतोदिशम्
034a प्रासैरभिहताः केचिद्गजयोधाः समन्ततः
034c पतमानाः स्म दृश्यन्ते गिरिशृङ्गान्नगा इव
035a पादाताश्चाप्यदृश्यन्त निघ्नन्तो हि परस्परम्
035c चित्ररूपधराः शूरा नखरप्रासयोधिनः
036a अन्योन्यं ते समासाद्य कुरुपाण्डवसैनिकाः
036c शस्त्रैर्नानाविधैर्घोरै रणे निन्युर्यमक्षयम्
037a ततः शान्तनवो भीष्मो रथघोषेण नादयन्
037c अभ्यागमद्रणे पाण्डून्धनुःशब्देन मोहयन्
038a पाण्डवानां रथाश्चापि नदन्तो भैरवस्वनम्
038c अभ्यद्रवन्त संयत्ता धृष्टद्युम्नपुरोगमाः
039a ततः प्रववृते युद्धं तव तेषाञ्च भारत
039c नराश्वरथनागानां व्यतिषक्तं परस्परम्

