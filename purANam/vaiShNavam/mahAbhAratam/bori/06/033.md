अर्जुन उवाच	001  
मदनुग्रहाय परमं गुह्यमध्यात्मसञ्ज्ञितम्	001a  
यत्त्वयोक्तं वचस्तेन मोहोऽयं विगतो मम	001c  
भवाप्ययौ हि भूतानां श्रुतौ विस्तरशो मया	002a  
त्वत्तः कमलपत्राक्ष माहात्म्यमपि चाव्ययम्	002c  
एवमेतद्यथात्थ त्वमात्मानं परमेश्वर	003a  
द्रष्टुमिच्छामि ते रूपमैश्वरं पुरुषोत्तम	003c  
मन्यसे यदि तच्छक्यं मया द्रष्टुमिति प्रभो	004a  
योगेश्वर ततो मे त्वं दर्शयात्मानमव्ययम्	004c  
श्रीभगवानुवाच	005  
पश्य मे पार्थ रूपाणि शतशोऽथ सहस्रशः	005a  
नानाविधानि दिव्यानि नानावर्णाकृतीनि च	005c  
पश्यादित्यान्वसून्रुद्रानश्विनौ मरुतस्तथा	006a  
बहून्यदृष्टपूर्वाणि पश्याश्चर्याणि भारत	006c  
इहैकस्थं जगत्कृत्स्नं पश्याद्य सचराचरम्	007a  
मम देहे गुडाकेश यच्चान्यद्द्रष्टुमिच्छसि	007c  
न तु मां शक्यसे द्रष्टुमनेनैव स्वचक्षुषा	008a  
दिव्यं ददामि ते चक्षुः पश्य मे योगमैश्वरम्	008c  
सञ्जय उवाच	009  
एवमुक्त्वा ततो राजन्महायोगेश्वरो हरिः	009a  
दर्शयामास पार्थाय परमं रूपमैश्वरम्	009c  
अनेकवक्त्रनयनमनेकाद्भुतदर्शनम्	010a  
अनेकदिव्याभरणं दिव्यानेकोद्यतायुधम्	010c  
दिव्यमाल्याम्बरधरं दिव्यगन्धानुलेपनम्	011a  
सर्वाश्चर्यमयं देवमनन्तं विश्वतोमुखम्	011c  
दिवि सूर्यसहस्रस्य भवेद्युगपदुत्थिता	012a  
यदि भाः सदृशी सा स्याद्भासस्तस्य महात्मनः	012c  
तत्रैकस्थं जगत्कृत्स्नं प्रविभक्तमनेकधा	013a  
अपश्यद्देवदेवस्य शरीरे पाण्डवस्तदा	013c  
ततः स विस्मयाविष्टो हृष्टरोमा धनञ्जयः	014a  
प्रणम्य शिरसा देवं कृताञ्जलिरभाषत	014c  
अर्जुन उवाच	015  
पश्यामि देवांस्तव देव देहे सर्वांस्तथा भूतविशेषसङ्घान्	015a  
ब्रह्माणमीशं कमलासनस्थमृषींश्च सर्वानुरगांश्च दिव्यान्	015c  
अनेकबाहूदरवक्त्रनेत्रं पश्यामि त्वा सर्वतोऽनन्तरूपम्	016a  
नान्तं न मध्यं न पुनस्तवादिं पश्यामि विश्वेश्वर विश्वरूप	016c  
किरीटिनं गदिनं चक्रिणं च तेजोराशिं सर्वतो दीप्तिमन्तम्	017a  
पश्यामि त्वां दुर्निरीक्ष्यं समन्ताद्दीप्तानलार्कद्युतिमप्रमेयम्	017c  
त्वमक्षरं परमं वेदितव्यं त्वमस्य विश्वस्य परं निधानम्	018a  
त्वमव्ययः शाश्वतधर्मगोप्ता सनातनस्त्वं पुरुषो मतो मे	018c  
अनादिमध्यान्तमनन्तवीर्यमनन्तबाहुं शशिसूर्यनेत्रम्	019a  
पश्यामि त्वां दीप्तहुताशवक्त्रं स्वतेजसा विश्वमिदं तपन्तम्	019c  
द्यावापृथिव्योरिदमन्तरं हि व्याप्तं त्वयैकेन दिशश्च सर्वाः	020a  
दृष्ट्वाद्भुतं रूपमिदं तवोग्रं लोकत्रयं प्रव्यथितं महात्मन्	020c  
अमी हि त्वा सुरसङ्घा विशन्ति केचिद्भीताः प्राञ्जलयो गृणन्ति	021a  
स्वस्तीत्युक्त्वा महर्षिसिद्धसङ्घाः स्तुवन्ति त्वां स्तुतिभिः पुष्कलाभिः	021c  
रुद्रादित्या वसवो ये च साध्या विश्वेऽश्विनौ मरुतश्चोष्मपाश्च	022a  
गन्धर्वयक्षासुरसिद्धसङ्घा वीक्षन्ते त्वा विस्मिताश्चैव सर्वे	022c  
रूपं महत्ते बहुवक्त्रनेत्रं महाबाहो बहुबाहूरुपादम्	023a  
बहूदरं बहुदंष्ट्राकरालं दृष्ट्वा लोकाः प्रव्यथितास्तथाहम्	023c  
नभःस्पृशं दीप्तमनेकवर्णं व्यात्ताननं दीप्तविशालनेत्रम्	024a  
दृष्ट्वा हि त्वां प्रव्यथितान्तरात्मा धृतिं न विन्दामि शमं च विष्णो	024c  
दंष्ट्राकरालानि च ते मुखानि दृष्ट्वैव कालानलसन्निभानि	025a  
दिशो न जाने न लभे च शर्म प्रसीद देवेश जगन्निवास	025c  
अमी च त्वां धृतराष्ट्रस्य पुत्राः सर्वे सहैवावनिपालसङ्घैः	026a  
भीष्मो द्रोणः सूतपुत्रस्तथासौ सहास्मदीयैरपि योधमुख्यैः	026c  
वक्त्राणि ते त्वरमाणा विशन्ति दंष्ट्राकरालानि भयानकानि	027a  
केचिद्विलग्ना दशनान्तरेषु सन्दृश्यन्ते चूर्णितैरुत्तमाङ्गैः	027c  
यथा नदीनां बहवोऽम्बुवेगाः समुद्रमेवाभिमुखा द्रवन्ति	028a  
तथा तवामी नरलोकवीरा विशन्ति वक्त्राण्यभिविज्वलन्ति	028c  
यथा प्रदीप्तं ज्वलनं पतङ्गा विशन्ति नाशाय समृद्धवेगाः	029a  
तथैव नाशाय विशन्ति लोकास्तवापि वक्त्राणि समृद्धवेगाः	029c  
लेलिह्यसे ग्रसमानः समन्ताल्लोकान्समग्रान्वदनैर्ज्वलद्भिः	030a  
तेजोभिरापूर्य जगत्समग्रं भासस्तवोग्राः प्रतपन्ति विष्णो	030c  
आख्याहि मे को भवानुग्ररूपो नमोऽस्तु ते देववर प्रसीद	031a  
विज्ञातुमिच्छामि भवन्तमाद्यं न हि प्रजानामि तव प्रवृत्तिम्	031c  
श्रीभगवानुवाच	032  
कालोऽस्मि लोकक्षयकृत्प्रवृद्धो लोकान्समाहर्तुमिह प्रवृत्तः	032a  
ऋतेऽपि त्वा न भविष्यन्ति सर्वे येऽवस्थिताः प्रत्यनीकेषु योधाः	032c  
तस्मात्त्वमुत्तिष्ठ यशो लभस्व जित्वा शत्रून्भुङ्क्ष्व राज्यं समृद्धम्	033a  
मयैवैते निहताः पूर्वमेव निमित्तमात्रं भव सव्यसाचिन्	033c  
द्रोणं च भीष्मं च जयद्रथं च कर्णं तथान्यानपि योधवीरान्	034a  
मया हतांस्त्वं जहि मा व्यथिष्ठा युध्यस्व जेतासि रणे सपत्नान्	034c  
सञ्जय उवाच	035  
एतच्छ्रुत्वा वचनं केशवस्य कृताञ्जलिर्वेपमानः किरीटी	035a  
नमस्कृत्वा भूय एवाह कृष्णं सगद्गदं भीतभीतः प्रणम्य	035c  
अर्जुन उवाच	036  
स्थाने हृषीकेश तव प्रकीर्त्या जगत्प्रहृष्यत्यनुरज्यते च	036a  
रक्षांसि भीतानि दिशो द्रवन्ति सर्वे नमस्यन्ति च सिद्धसङ्घाः	036c  
कस्माच्च ते न नमेरन्महात्मन्गरीयसे ब्रह्मणोऽप्यादिकर्त्रे	037a  
अनन्त देवेश जगन्निवास त्वमक्षरं सदसत्तत्परं यत्	037c  
त्वमादिदेवः पुरुषः पुराणस्त्वमस्य विश्वस्य परं निधानम्	038a  
वेत्तासि वेद्यं च परं च धाम त्वया ततं विश्वमनन्तरूप	038c  
वायुर्यमोऽग्निर्वरुणः शशाङ्कः प्रजापतिस्त्वं प्रपितामहश्च	039a  
नमो नमस्तेऽस्तु सहस्रकृत्वः पुनश्च भूयोऽपि नमो नमस्ते	039c  
नमः पुरस्तादथ पृष्ठतस्ते नमोऽस्तु ते सर्वत एव सर्व	040a  
अनन्तवीर्यामितविक्रमस्त्वं सर्वं समाप्नोषि ततोऽसि सर्वः	040c  
सखेति मत्वा प्रसभं यदुक्तं हे कृष्ण हे यादव हे सखेति	041a  
अजानता महिमानं तवेदं मया प्रमादात्प्रणयेन वापि	041c  
यच्चावहासार्थमसत्कृतोऽसि विहारशय्यासनभोजनेषु	042a  
एकोऽथ वाप्यच्युत तत्समक्षं तत्क्षामये त्वामहमप्रमेयम्	042c  
पितासि लोकस्य चराचरस्य त्वमस्य पूज्यश्च गुरुर्गरीयान्	043a  
न त्वत्समोऽस्त्यभ्यधिकः कुतोऽन्यो लोकत्रयेऽप्यप्रतिमप्रभाव	043c  
तस्मात्प्रणम्य प्रणिधाय कायं प्रसादये त्वामहमीशमीड्यम्	044a  
पितेव पुत्रस्य सखेव सख्युः प्रियः प्रियायार्हसि देव सोढुम्	044c  
अदृष्टपूर्वं हृषितोऽस्मि दृष्ट्वा भयेन च प्रव्यथितं मनो मे	045a  
तदेव मे दर्शय देव रूपं प्रसीद देवेश जगन्निवास	045c  
किरीटिनं गदिनं चक्रहस्तमिच्छामि त्वां द्रष्टुमहं तथैव	046a  
तेनैव रूपेण चतुर्भुजेन सहस्रबाहो भव विश्वमूर्ते	046c  
श्रीभगवानुवाच	047  
मया प्रसन्नेन तवार्जुनेदं रूपं परं दर्शितमात्मयोगात्	047a  
तेजोमयं विश्वमनन्तमाद्यं यन्मे त्वदन्येन न दृष्टपूर्वम्	047c  
न वेदयज्ञाध्ययनैर्न दानैर्न च क्रियाभिर्न तपोभिरुग्रैः	048a  
एवंरूपः शक्य अहं नृलोके द्रष्टुं त्वदन्येन कुरुप्रवीर	048c  
मा ते व्यथा मा च विमूढभावो दृष्ट्वा रूपं घोरमीदृङ्ममेदम्	049a  
व्यपेतभीः प्रीतमनाः पुनस्त्वं तदेव मे रूपमिदं प्रपश्य	049c  
सञ्जय उवाच	050  
इत्यर्जुनं वासुदेवस्तथोक्त्वा स्वकं रूपं दर्शयामास भूयः	050a  
आश्वासयामास च भीतमेनं भूत्वा पुनः सौम्यवपुर्महात्मा	050c  
अर्जुन उवाच	051  
दृष्ट्वेदं मानुषं रूपं तव सौम्यं जनार्दन	051a  
इदानीमस्मि संवृत्तः सचेताः प्रकृतिं गतः	051c  
श्रीभगवानुवाच	052  
सुदुर्दर्शमिदं रूपं दृष्टवानसि यन्मम	052a  
देवा अप्यस्य रूपस्य नित्यं दर्शनकाङ्क्षिणः	052c  
नाहं वेदैर्न तपसा न दानेन न चेज्यया	053a  
शक्य एवंविधो द्रष्टुं दृष्टवानसि मां यथा	053c  
भक्त्या त्वनन्यया शक्य अहमेवंविधोऽर्जुन	054a  
ज्ञातुं द्रष्टुं च तत्त्वेन प्रवेष्टुं च परन्तप	054c  
मत्कर्मकृन्मत्परमो मद्भक्तः सङ्गवर्जितः	055a  
निर्वैरः सर्वभूतेषु यः स मामेति पाण्डव	055c  
