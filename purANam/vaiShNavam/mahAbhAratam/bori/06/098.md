001  धृतराष्ट्र उवाच
001a कथं द्रोणो महेष्वासः पाण्डवश्च धनञ्जयः
001c समीयतू रणे शूरौ तन्ममाचक्ष्व सञ्जय
002a प्रियो हि पाण्डवो नित्यं भारद्वाजस्य धीमतः
002c आचार्यश्च रणे नित्यं प्रियः पार्थस्य सञ्जय
003a तावुभौ रथिनौ सङ्ख्ये दृप्तौ सिंहाविवोत्कटौ
003c कथं समीयतुर्युद्धे भारद्वाजधनञ्जयौ
004  सञ्जय उवाच
004a न द्रोणः समरे पार्थं जानीते प्रियमात्मनः
004c क्षत्रधर्मं पुरस्कृत्य पार्थो वा गुरुमाहवे
005a न क्षत्रिया रणे राजन्वर्जयन्ति परस्परम्
005c निर्मर्यादं हि युध्यन्ते पितृभिर्भ्रातृभिः सह
006a रणे भारत पार्थेन द्रोणो विद्धस्त्रिभिः शरैः
006c नाचिन्तयत तान्बाणान्पार्थचापच्युतान्युधि
007a शरवृष्ट्या पुनः पार्थश्छादयामास तं रणे
007c प्रजज्वाल च रोषेण गहनेऽग्निरिवोत्थितः
008a ततोऽर्जुनं रणे द्रोणः शरैः सन्नतपर्वभिः
008c वारयामास राजेन्द्र नचिरादिव भारत
009a ततो दुर्योधनो राजा सुशर्माणमचोदयत्
009c द्रोणस्य समरे राजन्पार्ष्णिग्रहणकारणात्
010a त्रिगर्तराडपि क्रुद्धो भृशमायम्य कार्मुकम्
010c छादयामास समरे पार्थं बाणैरयोमुखैः
011a ताभ्यां मुक्ताः शरा राजन्नन्तरिक्षे विरेजिरे
011c हंसा इव महाराज शरत्काले नभस्तले
012a ते शराः प्राप्य कौन्तेयं समस्ता विविशुः प्रभो
012c फलभारनतं यद्वत्स्वादुवृक्षं विहङ्गमाः
013a अर्जुनस्तु रणे नादं विनद्य रथिनां वरः
013c त्रिगर्तराजं समरे सपुत्रं विव्यधे शरैः
014a ते वध्यमानाः पार्थेन कालेनेव युगक्षये
014c पार्थमेवाभ्यवर्तन्त मरणे कृतनिश्चयाः
014e मुमुचुः शरवृष्टिं च पाण्डवस्य रथं प्रति
015a शरवृष्टिं ततस्तां तु शरवर्षेण पाण्डवः
015c प्रतिजग्राह राजेन्द्र तोयवृष्टिमिवाचलः
016a तत्राद्भुतमपश्याम बीभत्सोर्हस्तलाघवम्
016c विमुक्तां बहुभिः शूरैः शस्त्रवृष्टिं दुरासदाम्
017a यदेको वारयामास मारुतोऽभ्रगणानिव
017c कर्मणा तेन पार्थस्य तुतुषुर्देवदानवाः
018a अथ क्रुद्धो रणे पार्थस्त्रिगर्तान्प्रति भारत
018c मुमोचास्त्रं महाराज वायव्यं पृतनामुखे
019a प्रादुरासीत्ततो वायुः क्षोभयाणो नभस्तलम्
019c पातयन्वै तरुगणान्विनिघ्नंश्चैव सैनिकान्
020a ततो द्रोणोऽभिवीक्ष्यैव वायव्यास्त्रं सुदारुणम्
020c शैलमन्यन्महाराज घोरमस्त्रं मुमोच ह
021a द्रोणेन युधि निर्मुक्ते तस्मिन्नस्त्रे महामृधे
021c प्रशशाम ततो वायुः प्रसन्नाश्चाभवन्दिशः
022a ततः पाण्डुसुतो वीरस्त्रिगर्तस्य रथव्रजान्
022c निरुत्साहान्रणे चक्रे विमुखान्विपराक्रमान्
023a ततो दुर्योधनो राजा कृपश्च रथिनां वरः
023c अश्वत्थामा ततः शल्यः काम्बोजश्च सुदक्षिणः
024a विन्दानुविन्दावावन्त्यौ बाह्लिकश्च सबाह्लिकः
024c महता रथवंशेन पार्थस्यावारयन्दिशः
025a तथैव भगदत्तश्च श्रुतायुश्च महाबलः
025c गजानीकेन भीमस्य ताववारयतां दिशः
026a भूरिश्रवाः शलश्चैव सौबलश्च विशाम्पते
026c शरौघैर्विविधैस्तूर्णं माद्रीपुत्राववारयन्
027a भीष्मस्तु सहितः सर्वैर्धार्तराष्ट्रस्य सैनिकैः
027c युधिष्ठिरं समासाद्य सर्वतः पर्यवारयत्
028a आपतन्तं गजानीकं दृष्ट्वा पार्थो वृकोदरः
028c लेलिहन्सृक्किणी वीरो मृगराडिव कानने
029a ततस्तु रथिनां श्रेष्ठो गदां गृह्य महाहवे
029c अवप्लुत्य रथात्तूर्णं तव सैन्यमभीषयत्
030a तमुद्वीक्ष्य गदाहस्तं ततस्ते गजसादिनः
030c परिवव्रू रणे यत्ता भीमसेनं समन्ततः
031a गजमध्यमनुप्राप्तः पाण्डवश्च व्यराजत
031c मेघजालस्य महतो यथा मध्यगतो रविः
032a व्यधमत्स गजानीकं गदया पाण्डवर्षभः
032c महाभ्रजालमतुलं मातरिश्वेव सन्ततम्
033a ते वध्यमाना बलिना भीमसेनेन दन्तिनः
033c आर्तनादं रणे चक्रुर्गर्जन्तो जलदा इव
034a बहुधा दारितश्चैव विषाणैस्तत्र दन्तिभिः
034c फुल्लाशोकनिभः पार्थः शुशुभे रणमूर्धनि
035a विषाणे दन्तिनं गृह्य निर्विषाणमथाकरोत्
035c विषाणेन च तेनैव कुम्भेऽभ्याहत्य दन्तिनम्
035e पातयामास समरे दण्डहस्त इवान्तकः
036a शोणिताक्तां गदां बिभ्रन्मेदोमज्जाकृतच्छविः
036c कृताङ्गदः शोणितेन रुद्रवत्प्रत्यदृश्यत
037a एवं ते वध्यमानास्तु हतशेषा महागजाः
037c प्राद्रवन्त दिशो राजन्विमृद्नन्तः स्वकं बलम्
038a द्रवद्भिस्तैर्महानागैः समन्ताद्भरतर्षभ
038c दुर्योधनबलं सर्वं पुनरासीत्पराङ्मुखम्

