सञ्जय उवाच	001  
उत्तरेषु तु कौरव्य द्वीपेषु श्रूयते कथा	001a  
यथाश्रुतं महाराज ब्रुवतस्तन्निबोध मे	001c  
घृततोयः समुद्रोऽत्र दधिमण्डोदकोऽपरः	002a  
सुरोदः सागरश्चैव तथान्यो घर्मसागरः	002c  
परस्परेण द्विगुणाः सर्वे द्वीपा नराधिप	003a  
सर्वतश्च महाराज पर्वतैः परिवारिताः	003c  
गौरस्तु मध्यमे द्वीपे गिरिर्मानःशिलो महान्	004a  
पर्वतः पश्चिमः कृष्णो नारायणनिभो नृप	004c  
तत्र रत्नानि दिव्यानि स्वयं रक्षति केशवः	005a  
प्रजापतिमुपासीनः प्रजानां विदधे सुखम्	005c  
कुशद्वीपे कुशस्तम्बो मध्ये जनपदस्य ह	006a  
सम्पूज्यते शल्मलिश्च द्वीपे शाल्मलिके नृप	006c  
क्रौञ्चद्वीपे महाक्रौञ्चो गिरी रत्नचयाकरः	007a  
सम्पूज्यते महाराज चातुर्वर्ण्येन नित्यदा	007c  
गोमन्दः पर्वतो राजन्सुमहान्सर्वधातुमान्	008a  
यत्र नित्यं निवसति श्रीमान्कमललोचनः	008c  
मोक्षिभिः संस्तुतो नित्यं प्रभुर्नारायणो हरिः	008e  
कुशद्वीपे तु राजेन्द्र पर्वतो विद्रुमैश्चितः	009a  
सुधामा नाम दुर्धर्षो द्वितीयो हेमपर्वतः	009c  
द्युतिमान्नाम कौरव्य तृतीयः कुमुदो गिरिः	010a  
चतुर्थः पुष्पवान्नाम पञ्चमस्तु कुशेशयः	010c  
षष्ठो हरिगिरिर्नाम षडेते पर्वतोत्तमाः	011a  
तेषामन्तरविष्कम्भो द्विगुणः प्रविभागशः	011c  
औद्भिदं प्रथमं वर्षं द्वितीयं वेणुमण्डलम्	012a  
तृतीयं वै रथाकारं चतुर्थं पालनं स्मृतम्	012c  
धृतिमत्पञ्चमं वर्षं षष्ठं वर्षं प्रभाकरम्	013a  
सप्तमं कापिलं वर्षं सप्तैते वर्षपुञ्जकाः	013c  
एतेषु देवगन्धर्वाः प्रजाश्च जगतीश्वर	014a  
विहरन्ति रमन्ते च न तेषु म्रियते जनः	014c  
न तेषु दस्यवः सन्ति म्लेच्छजात्योऽपि वा नृप	015a  
गौरप्रायो जनः सर्वः सुकुमारश्च पार्थिव	015c  
अवशिष्टेषु वर्षेषु वक्ष्यामि मनुजेश्वर	016a  
यथाश्रुतं महाराज तदव्यग्रमनाः शृणु	016c  
क्रौञ्चद्वीपे महाराज क्रौञ्चो नाम महागिरिः	017a  
क्रौञ्चात्परो वामनको वामनादन्धकारकः	017c  
अन्धकारात्परो राजन्मैनाकः पर्वतोत्तमः	018a  
मैनाकात्परतो राजन्गोविन्दो गिरिरुत्तमः	018c  
गोविन्दात्तु परो राजन्निबिडो नाम पर्वतः	019a  
परस्तु द्विगुणस्तेषां विष्कम्भो वंशवर्धन	019c  
देशांस्तत्र प्रवक्ष्यामि तन्मे निगदतः शृणु	020a  
क्रौञ्चस्य कुशलो देशो वामनस्य मनोनुगः	020c  
मनोनुगात्परश्चोष्णो देशः कुरुकुलोद्वह	021a  
उष्णात्परः प्रावरकः प्रावरादन्धकारकः	021c  
अन्धकारकदेशात्तु मुनिदेशः परः स्मृतः	022a  
मुनिदेशात्परश्चैव प्रोच्यते दुन्दुभिस्वनः	022c  
सिद्धचारणसङ्कीर्णो गौरप्रायो जनाधिप	023a  
एते देशा महाराज देवगन्धर्वसेविताः	023c  
पुष्करे पुष्करो नाम पर्वतो मणिरत्नमान्	024a  
तत्र नित्यं निवसति स्वयं देवः प्रजापतिः	024c  
तं पर्युपासते नित्यं देवाः सर्वे महर्षिभिः	025a  
वाग्भिर्मनोनुकूलाभिः पूजयन्तो जनाधिप	025c  
जम्बूद्वीपात्प्रवर्तन्ते रत्नानि विविधान्युत	026a  
द्वीपेषु तेषु सर्वेषु प्रजानां कुरुनन्दन	026c  
विप्राणां ब्रह्मचर्येण सत्येन च दमेन च	027a  
आरोग्यायुःप्रमाणाभ्यां द्विगुणं द्विगुणं ततः	027c  
एको जनपदो राजन्द्वीपेष्वेतेषु भारत	028a  
उक्ता जनपदा येषु धर्मश्चैकः प्रदृश्यते	028c  
ईश्वरो दण्डमुद्यम्य स्वयमेव प्रजापतिः	029a  
द्वीपानेतान्महाराज रक्षंस्तिष्ठति नित्यदा	029c  
स राजा स शिवो राजन्स पिता स पितामहः	030a  
गोपायति नरश्रेष्ठ प्रजाः सजडपण्डिताः	030c  
भोजनं चात्र कौरव्य प्रजाः स्वयमुपस्थितम्	031a  
सिद्धमेव महाराज भुञ्जते तत्र नित्यदा	031c  
ततः परं समा नाम दृश्यते लोकसंस्थितिः	032a  
चतुरश्रा महाराज त्रयस्त्रिंशत्तु मण्डलम्	032c  
तत्र तिष्ठन्ति कौरव्य चत्वारो लोकसम्मताः	033a  
दिग्गजा भरतश्रेष्ठ वामनैरावतादयः	033c  
सुप्रतीकस्तथा राजन्प्रभिन्नकरटामुखः	033e  
तस्याहं परिमाणं तु न सङ्ख्यातुमिहोत्सहे	034a  
असङ्ख्यातः स नित्यं हि तिर्यगूर्ध्वमधस्तथा	034c  
तत्र वै वायवो वान्ति दिग्भ्यः सर्वाभ्य एव च	035a  
असम्बाधा महाराज तान्निगृह्णन्ति ते गजाः	035c  
पुष्करैः पद्मसङ्काशैर्वर्ष्मवद्भिर्महाप्रभैः	036a  
ते शनैः पुनरेवाशु वायून्मुञ्चन्ति नित्यशः	036c  
श्वसद्भिर्मुच्यमानास्तु दिग्गजैरिह मारुताः	037a  
आगच्छन्ति महाराज ततस्तिष्ठन्ति वै प्रजाः	037c  
धृतराष्ट्र उवाच	038  
परो वै विस्तरोऽत्यर्थं त्वया सञ्जय कीर्तितः	038a  
दर्शितं द्वीपसंस्थानमुत्तरं ब्रूहि सञ्जय	038c  
सञ्जय उवाच	039  
उक्ता द्वीपा महाराज ग्रहान्मे शृणु तत्त्वतः	039a  
स्वर्भानुः कौरवश्रेष्ठ यावदेष प्रभावतः	039c  
परिमण्डलो महाराज स्वर्भानुः श्रूयते ग्रहः	040a  
योजनानां सहस्राणि विष्कम्भो द्वादशास्य वै	040c  
परिणाहेन षट्त्रिंशद्विपुलत्वेन चानघ	041a  
षष्टिमाहुः शतान्यस्य बुधाः पौराणिकास्तथा	041c  
चन्द्रमास्तु सहस्राणि राजन्नेकादश स्मृतः	042a  
विष्कम्भेण कुरुश्रेष्ठ त्रयस्त्रिंशत्तु मण्डलम्	042c  
एकोनषष्टिर्वैपुल्याच्छीतरश्मेर्महात्मनः	042e  
सूर्यस्त्वष्टौ सहस्राणि द्वे चान्ये कुरुनन्दन	043a  
विष्कम्भेण ततो राजन्मण्डलं त्रिंशतं समम्	043c  
अष्टपञ्चाशतं राजन्विपुलत्वेन चानघ	044a  
श्रूयते परमोदारः पतङ्गोऽसौ विभावसुः	044c  
एतत्प्रमाणमर्कस्य निर्दिष्टमिह भारत	044e  
स राहुश्छादयत्येतौ यथाकालं महत्तया	045a  
चन्द्रादित्यौ महाराज सङ्क्षेपोऽयमुदाहृतः	045c  
इत्येतत्ते महाराज पृच्छतः शास्त्रचक्षुषा	046a  
सर्वमुक्तं यथातत्त्वं तस्माच्छममवाप्नुहि	046c  
यथादृष्टं मया प्रोक्तं सनिर्याणमिदं जगत्	047a  
तस्मादाश्वस कौरव्य पुत्रं दुर्योधनं प्रति	047c  
श्रुत्वेदं भरतश्रेष्ठ भूमिपर्व मनोनुगम्	048a  
श्रीमान्भवति राजन्यः सिद्धार्थः साधुसम्मतः	048c  
आयुर्बलं च वीर्यं च तस्य तेजश्च वर्धते	048e  
यः शृणोति महीपाल पर्वणीदं यतव्रतः	049a  
प्रीयन्ते पितरस्तस्य तथैव च पितामहाः	049c  
इदं तु भारतं वर्षं यत्र वर्तामहे वयम्	050a  
पूर्वं प्रवर्तते पुण्यं तत्सर्वं श्रुतवानसि	050c  
