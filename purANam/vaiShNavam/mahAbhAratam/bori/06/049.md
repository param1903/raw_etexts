001  धृतराष्ट्र उवाच
001a कथं द्रोणो महेष्वासः पाञ्चाल्यश्चापि पार्षतः
001c रणे समीयतुर्यत्तौ तन्ममाचक्ष्व सञ्जय
002a दिष्टमेव परं मन्ये पौरुषादपि सञ्जय
002c यत्र शान्तनवो भीष्मो नातरद्युधि पाण्डवम्
003a भीष्मो हि समरे क्रुद्धो हन्याल्लोकांश्चराचरान्
003c स कथं पाण्डवं युद्धे नातरत्सञ्जयौजसा
004  सञ्जय उवाच
004a शृणु राजन्स्थिरो भूत्वा युद्धमेतत्सुदारुणम्
004c न शक्यः पाण्डवो जेतुं देवैरपि सवासवैः
005a द्रोणस्तु निशितैर्बाणैर्धृष्टद्युम्नमयोधयत्
005c सारथिं चास्य भल्लेन रथनीडादपातयत्
006a तस्याथ चतुरो वाहांश्चतुर्भिः सायकोत्तमैः
006c पीडयामास सङ्क्रुद्धो धृष्टद्युम्नस्य मारिष
007a धृष्टद्युम्नस्ततो द्रोणं नवत्या निशितैः शरैः
007c विव्याध प्रहसन्वीरस्तिष्ठ तिष्ठेति चाब्रवीत्
008a ततः पुनरमेयात्मा भारद्वाजः प्रतापवान्
008c शरैः प्रच्छादयामास धृष्टद्युम्नममर्षणम्
009a आददे च शरं घोरं पार्षतस्य वधं प्रति
009c शक्राशनिसमस्पर्शं मृत्युदण्डमिवापरम्
010a हाहाकारो महानासीत्सर्वसैन्यस्य भारत
010c तमिषुं सन्धितं दृष्ट्वा भारद्वाजेन संयुगे
011a तत्राद्भुतमपश्याम धृष्टद्युम्नस्य पौरुषम्
011c यदेकः समरे वीरस्तस्थौ गिरिरिवाचलः
012a तं च दीप्तं शरं घोरमायान्तं मृत्युमात्मनः
012c चिच्छेद शरवृष्टिं च भारद्वाजे मुमोच ह
013a तत उच्चुक्रुशुः सर्वे पाञ्चालाः पाण्डवैः सह
013c धृष्टद्युम्नेन तत्कर्म कृतं दृष्ट्वा सुदुष्करम्
014a ततः शक्तिं महावेगां स्वर्णवैडूर्यभूषिताम्
014c द्रोणस्य निधनाकाङ्क्षी चिक्षेप स पराक्रमी
015a तामापतन्तीं सहसा शक्तिं कनकभूषणाम्
015c त्रिधा चिक्षेप समरे भारद्वाजो हसन्निव
016a शक्तिं विनिहतां दृष्ट्वा धृष्टद्युम्नः प्रतापवान्
016c ववर्ष शरवर्षाणि द्रोणं प्रति जनेश्वर
017a शरवर्षं ततस्तं तु सन्निवार्य महायशाः
017c द्रोणो द्रुपदपुत्रस्य मध्ये चिच्छेद कार्मुकम्
018a स च्छिन्नधन्वा समरे गदां गुर्वीं महायशाः
018c द्रोणाय प्रेषयामास गिरिसारमयीं बली
019a सा गदा वेगवन्मुक्ता प्रायाद्द्रोणजिघांसया
019c तत्राद्भुतमपश्याम भारद्वाजस्य विक्रमम्
020a लाघवाद्व्यंसयामास गदां हेमविभूषिताम्
020c व्यंसयित्वा गदां तां च प्रेषयामास पार्षते
021a भल्लान्सुनिशितान्पीतान्स्वर्णपुङ्खाञ्शिलाशितान्
021c ते तस्य कवचं भित्त्वा पपुः शोणितमाहवे
022a अथान्यद्धनुरादाय धृष्टद्युम्नो महामनाः
022c द्रोणं युधि पराक्रम्य शरैर्विव्याध पञ्चभिः
023a रुधिराक्तौ ततस्तौ तु शुशुभाते नरर्षभौ
023c वसन्तसमये राजन्पुष्पिताविव किंशुकौ
024a अमर्षितस्ततो राजन्पराक्रम्य चमूमुखे
024c द्रोणो द्रुपदपुत्रस्य पुनश्चिच्छेद कार्मुकम्
025a अथैनं छिन्नधन्वानं शरैः सन्नतपर्वभिः
025c अवाकिरदमेयात्मा वृष्ट्या मेघ इवाचलम्
026a सारथिं चास्य भल्लेन रथनीडादपातयत्
026c अथास्य चतुरो वाहांश्चतुर्भिर्निशितैः शरैः
027a पातयामास समरे सिंहनादं ननाद च
027c ततोऽपरेण भल्लेन हस्ताच्चापमथाच्छिनत्
028a स च्छिन्नधन्वा विरथो हताश्वो हतसारथिः
028c गदापाणिरवारोहत्ख्यापयन्पौरुषं महत्
029a तामस्य विशिखैस्तूर्णं पातयामास भारत
029c रथादनवरूढस्य तदद्भुतमिवाभवत्
030a ततः स विपुलं चर्म शतचन्द्रं च भानुमत्
030c खड्गं च विपुलं दिव्यं प्रगृह्य सुभुजो बली
031a अभिदुद्राव वेगेन द्रोणस्य वधकाङ्क्षया
031c आमिषार्थी यथा सिंहो वने मत्तमिव द्विपम्
032a तत्राद्भुतमपश्याम भारद्वाजस्य पौरुषम्
032c लाघवं चास्त्रयोगं च बलं बाह्वोश्च भारत
033a यदेनं शरवर्षेण वारयामास पार्षतम्
033c न शशाक ततो गन्तुं बलवानपि संयुगे
034a तत्र स्थितमपश्याम धृष्टद्युम्नं महारथम्
034c वारयाणं शरौघांश्च चर्मणा कृतहस्तवत्
035a ततो भीमो महाबाहुः सहसाभ्यपतद्बली
035c साहाय्यकारी समरे पार्षतस्य महात्मनः
036a स द्रोणं निशितैर्बाणै राजन्विव्याध सप्तभिः
036c पार्षतं च तदा तूर्णमन्यमारोपयद्रथम्
037a ततो दुर्योधनो राजा कलिङ्गं समचोदयत्
037c सैन्येन महता युक्तं भारद्वाजस्य रक्षणे
038a ततः सा महती सेना कलिङ्गानां जनेश्वर
038c भीममभ्युद्ययौ तूर्णं तव पुत्रस्य शासनात्
039a पाञ्चाल्यमभिसन्त्यज्य द्रोणोऽपि रथिनां वरः
039c विराटद्रुपदौ वृद्धौ योधयामास सङ्गतौ
039e धृष्टद्युम्नोऽपि समरे धर्मराजं समभ्ययात्
040a ततः प्रववृते युद्धं तुमुलं लोमहर्षणम्
040c कलिङ्गानां च समरे भीमस्य च महात्मनः
040e जगतः प्रक्षयकरं घोररूपं भयानकम्

