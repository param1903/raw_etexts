001  भीष्म उवाच
001a ततः स भगवान्देवो लोकानाम्परमेश्वरः
001c ब्रह्माणं प्रत्युवाचेदं स्निग्धगम्भीरया गिरा
002a विदितं तात योगान्मे सर्वमेतत्तवेप्सितम्
002c तथा तद्भवितेत्युक्त्वा तत्रैवान्तरधीयत
003a ततो देवर्षिगन्धर्वा विस्मयं परमं गताः
003c कौतूहलपराः सर्वे पितामहमथाब्रुवन्
004a को न्वयं यो भगवता प्रणम्य विनयाद्विभो
004c वाग्भिः स्तुतो वरिष्ठाभिः श्रोतुमिच्छाम तं वयम्
005a एवमुक्तस्तु भगवान्प्रत्युवाच पितामहः
005c देवब्रह्मर्षिगन्धर्वान्सर्वान्मधुरया गिरा
006a यत्तत्परम् भविष्यञ् च भवितव्यञ् च यत्परम्
006c भूतात्मा यः प्रभुश्चैव ब्रह्म यच्च परम्पदम्
007a तेनास्मि कृतसंवादः प्रसन्नेन सुरर्षभाः
007c जगतोऽनुग्रहार्थाय याचितो मे जगत्पतिः
008a मानुषं लोकमातिष्ठ वासुदेव इति श्रुतः
008c असुराणां वधार्थाय सम्भवस्व महीतले
009a सङ्ग्रामे निहता ये ते दैत्यदानवराक्षसाः
009c त इमे नृषु सम्भूता घोररूपा महाबलाः
010a तेषां वधार्थम् भगवान्नरेण सहितो वशी
010c मानुषीं योनिमास्थाय चरिष्यति महीतले
011a नरनारायणौ यौ तौ पुराणावृषिसत्तमौ
011c सहितौ मानुषे लोके सम्भूतावमितद्युती
012a अजेयौ समरे यत्तौ सहितावमरैरपि
012c मूढास्त्वेतौ न जानन्ति नरनारायणावृषी
013a तस्याहमात्मजो ब्रह्मा सर्वस्य जगतः पतिः
013c वासुदेवोऽर्चनीयो वः सर्वलोकमहेश्वरः
014a तथा मनुष्योऽयमिति कदाचित्सुरसत्तमाः
014c नावज्ञेयो महावीर्यः शङ्खचक्रगदाधरः
015a एतत्परमकङ् गुह्यमेतत्परमकम् पदम्
015c एतत्परमकम् ब्रह्म एतत्परमकं यशः
016a एतदक्षरमव्यक्तमेतत्तच्छाश्वतम् महत्
016c एतत्पुरुषसञ्ज्ञं वै गीयते ज्ञायते न च
017a एतत्परमकम् तेज एतत्परमकं सुखम्
017c एतत्परमकं सत्यं कीर्तितं विश्वकर्मणा
018a तस्मात्सर्वैः सुरैः सेन्द्रैर्लोकैश्चामितविक्रमः
018c नावज्ञेयो वासुदेवो मानुषोऽयमिति प्रभुः
019a यश्च मानुषमात्रोऽयमिति ब्रूयात्सुमन्दधीः
019c हृषीकेशमवज्ञानात्तमाहुः पुरुषाधमम्
020a योगिनं तं महात्मानम् प्रविष्टम्मानुषीन्तनुम्
020c अवमन्येद्वासुदेवं तमाहुस्तामसञ् जनाः
021a देवं चराचरात्मानं श्रीवत्साङ्कं सुवर्चसम्
021c पद्मनाभन्न जानाति तमाहुस्तामसञ्जनाः
022a किरीटकौस्तुभधरं मित्राणामभयङ्करम्
022c अवजानन्महात्मानं घोरे तमसि मज्जति
023a एवं विदित्वा तत्त्वार्थं लोकानामीश्वरेश्वरः
023c वासुदेवो नमस्कार्यः सर्वलोकैः सुरोत्तमाः
024a एवमुक्त्वा स भगवान्सर्वान्देवगणान्पुरा
024c विसृज्य सर्वलोकात्मा जगाम भवनं स्वकम्
025a ततो देवाः सगन्धर्वा मुनयोऽप्सरसोऽपि च
025c कथां तां ब्रह्मणा गीतां श्रुत्वा प्रीता दिवं ययुः
026a एतच्छ्रुतं मया तात ऋषीणां भावितात्मनाम्
026c वासुदेवं कथयतां समवाये पुरातनम्
027a जामदग्न्यस्य रामस्य मार्कण्डेयस्य धीमतः
027c व्यासनारदयोश्चापि श्रुतं श्रुतविशारद
028a एतमर्थं च विज्ञाय श्रुत्वा च प्रभुमव्ययम्
028c वासुदेवं महात्मानं लोकानामीश्वरेश्वरम्
029a यस्यासावात्मजो ब्रह्मा सर्वस्य जगतः पिता
029c कथं न वासुदेवोऽयमर्च्यश्चेज्यश्च मानवैः
030a वारितोऽसि पुरा तात मुनिभिर्वेदपारगैः
030c मा गच्छ संयुगं तेन वासुदेवेन धीमता
030e मा पाण्डवैः सार्धमिति तच्च मोहान्न बुध्यसे
031a मन्ये त्वां राक्षसं क्रूरं तथा चासि तमोवृतः
031c यस्माद्द्विषसि गोविन्दं पाण्डवञ्च धनञ्जयम्
031e नरनारायणौ देवौ नान्यो द्विष्याद्धि मानवः
032a तस्माद्ब्रवीमि ते राजन्नेष वै शाश्वतोऽव्ययः
032c सर्वलोकमयो नित्यः शास्ता धाता धरो ध्रुवः
033a लोकान्धारयते यस्त्रींश्चराचरगुरुः प्रभुः
033c योद्धा जयश्च जेता च सर्वप्रकृतिरीश्वरः
034a राजन्सत्त्वमयो ह्येष तमोरागविवर्जितः
034c यतः कृष्णस्ततो धर्मो यतो धर्मस्ततो जयः
035a तस्य माहात्म्ययोगेन योगेनात्मन एव च
035c धृताः पाण्डुसुता राजञ्जयश्चैषां भविष्यति
036a श्रेयोयुक्तां सदा बुद्धिं पाण्डवानां दधाति यः
036c बलं चैव रणे नित्यं भयेभ्यश्चैव रक्षति
037a स एष शाश्वतो देवः सर्वगुह्यमयः शिवः
037c वासुदेव इति ज्ञेयो यन्मां पृच्छसि भारत
038a ब्राह्मणैः क्षत्रियैर्वैश्यैः शूद्रैश्च कृतलक्षणैः
038c सेव्यतेऽभ्यर्च्यते चैव नित्ययुक्तैः स्वकर्मभिः
039a द्वापरस्य युगस्यान्ते आदौ कलियुगस्य च
039c सात्वतं विधिमास्थाय गीतः सङ्कर्षणेन यः
040a स एष सर्वासुरमर्त्यलोकं; समुद्रकक्ष्यान्तरिताः पुरीश्च
040c युगे युगे मानुषञ् चैव वासं; पुनः पुनः सृजते वासुदेवः
