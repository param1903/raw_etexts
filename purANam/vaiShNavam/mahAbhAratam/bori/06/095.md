001  सञ्जय उवाच
001a प्रभातायां तु शर्वर्यां प्रातरुत्थाय वै नृपः
001c राज्ञः समाज्ञापयत सेनां योजयतेति ह
001e अद्य भीष्मो रणे क्रुद्धो निहनिष्यति सोमकान्
002a दुर्योधनस्य तच्छ्रुत्वा रात्रौ विलपितं बहु
002c मन्यमानः स तं राजन्प्रत्यादेशमिवात्मनः
003a निर्वेदं परमं गत्वा विनिन्द्य परवाच्यताम्
003c दीर्घं दध्यौ शान्तनवो योद्धुकामोऽर्जुनं रणे
004a इङ्गितेन तु तज्ज्ञात्वा गाङ्गेयेन विचिन्तितम्
004c दुर्योधनो महाराज दुःशासनमचोदयत्
005a दुःशासन रथास्तूर्णं युज्यन्तां भीष्मरक्षिणः
005c द्वात्रिंशत्त्वमनीकानि सर्वाण्येवाभिचोदय
006a इदं हि समनुप्राप्तं वर्षपूगाभिचिन्तितम्
006c पाण्डवानां ससैन्यानां वधो राज्यस्य चागमः
007a तत्र कार्यमहं मन्ये भीष्मस्यैवाभिरक्षणम्
007c स नो गुप्तः सुखाय स्याद्धन्यात्पार्थांश्च संयुगे
008a अब्रवीच्च विशुद्धात्मा नाहं हन्यां शिखण्डिनम्
008c स्त्रीपूर्वको ह्यसौ जातस्तस्माद्वर्ज्यो रणे मया
009a लोकस्तद्वेद यदहं पितुः प्रियचिकीर्षया
009c राज्यं स्फीतं महाबाहो स्त्रियश्च त्यक्तवान्पुरा
010a नैव चाहं स्त्रियं जातु न स्त्रीपूर्वं कथञ्चन
010c हन्यां युधि नरश्रेष्ठ सत्यमेतद्ब्रवीमि ते
011a अयं स्त्रीपूर्वको राजञ्शिखण्डी यदि ते श्रुतः
011c उद्योगे कथितं यत्तत्तथा जाता शिखण्डिनी
012a कन्या भूत्वा पुमाञ्जातः स च योत्स्यति भारत
012c तस्याहं प्रमुखे बाणान्न मुञ्चेयं कथञ्चन
013a युद्धे तु क्षत्रियांस्तात पाण्डवानां जयैषिणः
013c सर्वानन्यान्हनिष्यामि सम्प्राप्तान्बाणगोचरान्
014a एवं मां भरतश्रेष्ठो गाङ्गेयः प्राह शास्त्रवित्
014c तत्र सर्वात्मना मन्ये भीष्मस्यैवाभिपालनम्
015a अरक्ष्यमाणं हि वृको हन्यात्सिंहं महावने
015c मा वृकेणेव शार्दूलं घातयेम शिखण्डिना
016a मातुलः शकुनिः शल्यः कृपो द्रोणो विविंशतिः
016c यत्ता रक्षन्तु गाङ्गेयं तस्मिन्गुप्ते ध्रुवो जयः
017a एतच्छ्रुत्वा तु राजानो दुर्योधनवचस्तदा
017c सर्वतो रथवंशेन गाङ्गेयं पर्यवारयन्
018a पुत्राश्च तव गाङ्गेयं परिवार्य ययुर्मुदा
018c कम्पयन्तो भुवं द्यां च क्षोभयन्तश्च पाण्डवान्
019a तै रथैश्च सुसंयुक्तैर्दन्तिभिश्च महारथाः
019c परिवार्य रणे भीष्मं दंशिताः समवस्थिताः
020a यथा देवासुरे युद्धे त्रिदशा वज्रधारिणम्
020c सर्वे ते स्म व्यतिष्ठन्त रक्षन्तस्तं महारथम्
021a ततो दुर्योधनो राजा पुनर्भ्रातरमब्रवीत्
021c सव्यञ्चक्रं युधामन्युरुत्तमौजाश्च दक्षिणम्
021e गोप्तारावर्जुनस्यैतावर्जुनोऽपि शिखण्डिनः
022a स रक्ष्यमाणः पार्थेन तथास्माभिर्विवर्जितः
022c यथा भीष्मं न नो हन्याद्दुःशासन तथा कुरु
023a भ्रातुस्तद्वचनं श्रुत्वा पुत्रो दुःशासनस्तव
023c भीष्मं प्रमुखतः कृत्वा प्रययौ सेनया सह
024a भीष्मं तु रथवंशेन दृष्ट्वा तमभिसंवृतम्
024c अर्जुनो रथिनां श्रेष्ठो धृष्टद्युम्नमुवाच ह
025a शिखण्डिनं नरव्याघ्र भीष्मस्य प्रमुखेऽनघ
025c स्थापयस्वाद्य पाञ्चाल्य तस्य गोप्ताहमप्युत
026a ततः शान्तनवो भीष्मो निर्ययौ सेनया सह
026c व्यूहं चाव्यूहत महत्सर्वतोभद्रमाहवे
027a कृपश्च कृतवर्मा च शैब्यश्चैव महारथः
027c शकुनिः सैन्धवश्चैव काम्बोजश्च सुदक्षिणः
028a भीष्मेण सहिताः सर्वे पुत्रैश्च तव भारत
028c अग्रतः सर्वसैन्यानां व्यूहस्य प्रमुखे स्थिताः
029a द्रोणो भूरिश्रवाः शल्यो भगदत्तश्च मारिष
029c दक्षिणं पक्षमाश्रित्य स्थिता व्यूहस्य दंशिताः
030a अश्वत्थामा सोमदत्त आवन्त्यौ च महारथौ
030c महत्या सेनया युक्ता वामं पक्षमपालयन्
031a दुर्योधनो महाराज त्रिगर्तैः सर्वतो वृतः
031c व्यूहमध्ये स्थितो राजन्पाण्डवान्प्रति भारत
032a अलम्बुसो रथश्रेष्ठः श्रुतायुश्च महारथः
032c पृष्ठतः सर्वसैन्यानां स्थितौ व्यूहस्य दंशितौ
033a एवमेते तदा व्यूहं कृत्वा भारत तावकाः
033c सन्नद्धाः समदृश्यन्त प्रतपन्त इवाग्नयः
034a तथा युधिष्ठिरो राजा भीमसेनश्च पाण्डवः
034c नकुलः सहदेवश्च माद्रीपुत्रावुभावपि
034e अग्रतः सर्वसैन्यानां स्थिता व्यूहस्य दंशिताः
035a धृष्टद्युम्नो विराटश्च सात्यकिश्च महारथः
035c स्थिताः सैन्येन महता परानीकविनाशनाः
036a शिखण्डी विजयश्चैव राक्षसश्च घटोत्कचः
036c चेकितानो महाबाहुः कुन्तिभोजश्च वीर्यवान्
036e स्थिता रणे महाराज महत्या सेनया वृताः
037a अभिमन्युर्महेष्वासो द्रुपदश्च महारथः
037c केकया भ्रातरः पञ्च स्थिता युद्धाय दंशिताः
038a एवं तेऽपि महाव्यूहं प्रतिव्यूह्य सुदुर्जयम्
038c पाण्डवाः समरे शूराः स्थिता युद्धाय मारिष
039a तावकास्तु रणे यत्ताः सहसेना नराधिपाः
039c अभ्युद्ययू रणे पार्थान्भीष्मं कृत्वाग्रतो नृप
040a तथैव पाण्डवा राजन्भीमसेनपुरोगमाः
040c भीष्मं युद्धपरिप्रेप्सुं सङ्ग्रामे विजिगीषवः
041a क्ष्वेडाः किलिकिलाशब्दान्क्रकचान्गोविषाणिकाः
041c भेरीमृदङ्गपणवान्नादयन्तश्च पुष्करान्
041e पाण्डवा अभ्यधावन्त नदन्तो भैरवान्रवान्
042a भेरीमृदङ्गशङ्खानां दुन्दुभीनां च निस्वनैः
042c उत्क्रुष्टसिंहनादैश्च वल्गितैश्च पृथग्विधैः
043a वयं प्रतिनदन्तस्तानभ्यगच्छाम सत्वराः
043c सहसैवाभिसङ्क्रुद्धास्तदासीत्तुमुलं महत्
044a ततोऽन्योन्यं प्रधावन्तः सम्प्रहारं प्रचक्रिरे
044c ततः शब्देन महता प्रचकम्पे वसुन्धरा
045a पक्षिणश्च महाघोरं व्याहरन्तो विबभ्रमुः
045c सप्रभश्चोदितः सूर्यो निष्प्रभः समपद्यत
046a ववुश्च तुमुला वाताः शंसन्तः सुमहद्भयम्
046c घोराश्च घोरनिर्ह्रादाः शिवास्तत्र ववाशिरे
046e वेदयन्त्यो महाराज महद्वैशसमागतम्
047a दिशः प्रज्वलिता राजन्पांसुवर्षं पपात च
047c रुधिरेण समुन्मिश्रमस्थिवर्षं तथैव च
048a रुदतां वाहनानां च नेत्रेभ्यः प्रापतज्जलम्
048c सुस्रुवुश्च शकृन्मूत्रं प्रध्यायन्तो विशां पते
049a अन्तर्हिता महानादाः श्रूयन्ते भरतर्षभ
049c रक्षसां पुरुषादानां नदतां भैरवान्रवान्
050a सम्पतन्तः स्म दृश्यन्ते गोमायुबकवायसाः
050c श्वानश्च विविधैर्नादैर्भषन्तस्तत्र तस्थिरे
051a ज्वलिताश्च महोल्का वै समाहत्य दिवाकरम्
051c निपेतुः सहसा भूमौ वेदयाना महद्भयम्
052a महान्त्यनीकानि महासमुच्छ्रये; समागमे पाण्डवधार्तराष्ट्रयोः
052c प्रकाशिरे शङ्खमृदङ्गनिस्वनैः; प्रकम्पितानीव वनानि वायुना
053a नरेन्द्रनागाश्वसमाकुलाना;मभ्यायतीनामशिवे मुहूर्ते
053c बभूव घोषस्तुमुलश्चमूनां; वातोद्धुतानामिव सागराणाम्

