सञ्जय उवाच	001  
पूर्वाह्णे तस्य रौद्रस्य युद्धमह्नो विशां पते	001a  
प्रावर्तत महाघोरं राज्ञां देहावकर्तनम्	001c  
कुरूणां पाण्डवानां च सङ्ग्रामे विजिगीषताम्	002a  
सिंहानामिव संह्रादो दिवमुर्वीं च नादयन्	002c  
आसीत्किलकिलाशब्दस्तलशङ्खरवैः सह	003a  
जज्ञिरे सिंहनादाश्च शूराणां प्रतिगर्जताम्	003c  
तलत्राभिहताश्चैव ज्याशब्दा भरतर्षभ	004a  
पत्तीनां पादशब्दाश्च वाजिनां च महास्वनाः	004c  
तोत्त्राङ्कुशनिपाताश्च आयुधानां च निस्वनाः	005a  
घण्टाशब्दाश्च नागानामन्योन्यमभिधावताम्	005c  
तस्मिन्समुदिते शब्दे तुमुले लोमहर्षणे	006a  
बभूव रथनिर्घोषः पर्जन्यनिनदोपमः	006c  
ते मनः क्रूरमाधाय समभित्यक्तजीविताः	007a  
पाण्डवानभ्यवर्तन्त सर्व एवोच्छ्रितध्वजाः	007c  
स्वयं शान्तनवो राजन्नभ्यधावद्धनञ्जयम्	008a  
प्रगृह्य कार्मुकं घोरं कालदण्डोपमं रणे	008c  
अर्जुनोऽपि धनुर्गृह्य गाण्डीवं लोकविश्रुतम्	009a  
अभ्यधावत तेजस्वी गाङ्गेयं रणमूर्धनि	009c  
तावुभौ कुरुशार्दूलौ परस्परवधैषिणौ	010a  
गाङ्गेयस्तु रणे पार्थं विद्ध्वा नाकम्पयद्बली	010c  
तथैव पाण्डवो राजन्भीष्मं नाकम्पयद्युधि	010e  
सात्यकिश्च महेष्वासः कृतवर्माणमभ्ययात्	011a  
तयोः समभवद्युद्धं तुमुलं लोमहर्षणम्	011c  
सात्यकिः कृतवर्माणं कृतवर्मा च सात्यकिम्	012a  
आनर्छतुः शरैर्घोरैस्तक्षमाणौ परस्परम्	012c  
तौ शराचितसर्वाङ्गौ शुशुभाते महाबलौ	013a  
वसन्ते पुष्पशबलौ पुष्पिताविव किंशुकौ	013c  
अभिमन्युर्महेष्वासो बृहद्बलमयोधयत्	014a  
ततः कोसलको राजा सौभद्रस्य विशां पते	014c  
ध्वजं चिच्छेद समरे सारथिं च न्यपातयत्	014e  
सौभद्रस्तु ततः क्रुद्धः पातिते रथसारथौ	015a  
बृहद्बलं महाराज विव्याध नवभिः शरैः	015c  
अथापराभ्यां भल्लाभ्यां पीताभ्यामरिमर्दनः	016a  
ध्वजमेकेन चिच्छेद पार्ष्णिमेकेन सारथिम्	016c  
अन्योन्यं च शरैस्तीक्ष्णैः क्रुद्धौ राजंस्ततक्षतुः	016e  
मानिनं समरे दृप्तं कृतवैरं महारथम्	017a  
भीमसेनस्तव सुतं दुर्योधनमयोधयत्	017c  
तावुभौ नरशार्दूलौ कुरुमुख्यौ महाबलौ	018a  
अन्योन्यं शरवर्षाभ्यां ववृषाते रणाजिरे	018c  
तौ तु वीक्ष्य महात्मानौ कृतिनौ चित्रयोधिनौ	019a  
विस्मयः सर्वभूतानां समपद्यत भारत	019c  
दुःशासनस्तु नकुलं प्रत्युद्याय महारथम्	020a  
अविध्यन्निशितैर्बाणैर्बहुभिर्मर्मभेदिभिः	020c  
तस्य माद्रीसुतः केतुं सशरं च शरासनम्	021a  
चिच्छेद निशितैर्बाणैः प्रहसन्निव भारत	021c  
अथैनं पञ्चविंशत्या क्षुद्रकाणां समार्दयत्	021e  
पुत्रस्तु तव दुर्धर्षो नकुलस्य महाहवे	022a  
युगेषां चिच्छिदे बाणैर्ध्वजं चैव न्यपातयत्	022c  
दुर्मुखः सहदेवं तु प्रत्युद्याय महाबलम्	023a  
विव्याध शरवर्षेण यतमानं महाहवे	023c  
सहदेवस्ततो वीरो दुर्मुखस्य महाहवे	024a  
शरेण भृशतीक्ष्णेन पातयामास सारथिम्	024c  
तावन्योन्यं समासाद्य समरे युद्धदुर्मदौ	025a  
त्रासयेतां शरैर्घोरैः कृतप्रतिकृतैषिणौ	025c  
युधिष्ठिरः स्वयं राजा मद्रराजानमभ्ययात्	026a  
तस्य मद्राधिपश्चापं द्विधा चिच्छेद मारिष	026c  
तदपास्य धनुश्छिन्नं कुन्तीपुत्रो युधिष्ठिरः	027a  
अन्यत्कार्मुकमादाय वेगवद्बलवत्तरम्	027c  
ततो मद्रेश्वरं राजा शरैः सन्नतपर्वभिः	028a  
छादयामास सङ्क्रुद्धस्तिष्ठ तिष्ठेति चाब्रवीत्	028c  
धृष्टद्युम्नस्ततो द्रोणमभ्यद्रवत भारत	029a  
तस्य द्रोणः सुसङ्क्रुद्धः परासुकरणं दृढम्	029c  
त्रिधा चिच्छेद समरे यतमानस्य कार्मुकम्	029e  
शरं चैव महाघोरं कालदण्डमिवापरम्	030a  
प्रेषयामास समरे सोऽस्य काये न्यमज्जत	030c  
अथान्यद्धनुरादाय सायकांश्च चतुर्दश	031a  
द्रोणं द्रुपदपुत्रस्तु प्रतिविव्याध संयुगे	031c  
तावन्योन्यं सुसङ्क्रुद्धौ चक्रतुः सुभृशं रणम्	031e  
सौमदत्तिं रणे शङ्खो रभसं रभसो युधि	032a  
प्रत्युद्ययौ महाराज तिष्ठ तिष्ठेति चाब्रवीत्	032c  
तस्य वै दक्षिणं वीरो निर्बिभेद रणे भुजम्	033a  
सौमदत्तिस्तथा शङ्खं जत्रुदेशे समाहनत्	033c  
तयोः समभवद्युद्धं घोररूपं विशां पते	034a  
दृप्तयोः समरे तूर्णं वृत्रवासवयोरिव	034c  
बाह्लीकं तु रणे क्रुद्धं क्रुद्धरूपो विशां पते	035a  
अभ्यद्रवदमेयात्मा धृष्टकेतुर्महारथः	035c  
बाह्लीकस्तु ततो राजन्धृष्टकेतुममर्षणम्	036a  
शरैर्बहुभिरानर्छत्सिंहनादमथानदत्	036c  
चेदिराजस्तु सङ्क्रुद्धो बाह्लीकं नवभिः शरैः	037a  
विव्याध समरे तूर्णं मत्तो मत्तमिव द्विपम्	037c  
तौ तत्र समरे क्रुद्धौ नर्दन्तौ च मुहुर्मुहुः	038a  
समीयतुः सुसङ्क्रुद्धावङ्गारकबुधाविव	038c  
राक्षसं क्रूरकर्माणं क्रूरकर्मा घटोत्कचः	039a  
अलम्बुसं प्रत्युदियाद्बलं शक्र इवाहवे	039c  
घटोत्कचस्तु सङ्क्रुद्धो राक्षसं तं महाबलम्	040a  
नवत्या सायकैस्तीक्ष्णैर्दारयामास भारत	040c  
अलम्बुसस्तु समरे भैमसेनिं महाबलम्	041a  
बहुधा वारयामास शरैः सन्नतपर्वभिः	041c  
व्यभ्राजेतां ततस्तौ तु संयुगे शरविक्षतौ	042a  
यथा देवासुरे युद्धे बलशक्रौ महाबलौ	042c  
शिखण्डी समरे राजन्द्रौणिमभ्युद्ययौ बली	043a  
अश्वत्थामा ततः क्रुद्धः शिखण्डिनमवस्थितम्	043c  
नाराचेन सुतीक्ष्णेन भृशं विद्ध्वा व्यकम्पयत्	044a  
शिखण्ड्यपि ततो राजन्द्रोणपुत्रमताडयत्	044c  
सायकेन सुपीतेन तीक्ष्णेन निशितेन च	045a  
तौ जघ्नतुस्तदान्योन्यं शरैर्बहुविधैर्मृधे	045c  
भगदत्तं रणे शूरं विराटो वाहिनीपतिः	046a  
अभ्ययात्त्वरितो राजंस्ततो युद्धमवर्तत	046c  
विराटो भगदत्तेन शरवर्षेण ताडितः	047a  
अभ्यवर्षत्सुसङ्क्रुद्धो मेघो वृष्ट्या इवाचलम्	047c  
भगदत्तस्ततस्तूर्णं विराटं पृथिवीपतिम्	048a  
छादयामास समरे मेघः सूर्यमिवोदितम्	048c  
बृहत्क्षत्रं तु कैकेयं कृपः शारद्वतो ययौ	049a  
तं कृपः शरवर्षेण छादयामास भारत	049c  
गौतमं केकयः क्रुद्धः शरवृष्ट्याभ्यपूरयत्	050a  
तावन्योन्यं हयान्हत्वा धनुषी विनिकृत्य वै	050c  
विरथावसियुद्धाय समीयतुरमर्षणौ	051a  
तयोस्तदभवद्युद्धं घोररूपं सुदारुणम्	051c  
द्रुपदस्तु ततो राजा सैन्धवं वै जयद्रथम्	052a  
अभ्युद्ययौ सम्प्रहृष्टो हृष्टरूपं परन्तप	052c  
ततः सैन्धवको राजा द्रुपदं विशिखैस्त्रिभिः	053a  
ताडयामास समरे स च तं प्रत्यविध्यत	053c  
तयोः समभवद्युद्धं घोररूपं सुदारुणम्	054a  
ईक्षितृप्रीतिजननं शुक्राङ्गारकयोरिव	054c  
विकर्णस्तु सुतस्तुभ्यं सुतसोमं महाबलम्	055a  
अभ्ययाज्जवनैरश्वैस्ततो युद्धमवर्तत	055c  
विकर्णः सुतसोमं तु विद्ध्वा नाकम्पयच्छरैः	056a  
सुतसोमो विकर्णं च तदद्भुतमिवाभवत्	056c  
सुशर्माणं नरव्याघ्रं चेकितानो महारथः	057a  
अभ्यद्रवत्सुसङ्क्रुद्धः पाण्डवार्थे पराक्रमी	057c  
सुशर्मा तु महाराज चेकितानं महारथम्	058a  
महता शरवर्षेण वारयामास संयुगे	058c  
चेकितानोऽपि संरब्धः सुशर्माणं महाहवे	059a  
प्राच्छादयत्तमिषुभिर्महामेघ इवाचलम्	059c  
शकुनिः प्रतिविन्ध्यं तु पराक्रान्तं पराक्रमी	060a  
अभ्यद्रवत राजेन्द्र मत्तो मत्तमिव द्विपम्	060c  
यौधिष्ठिरस्तु सङ्क्रुद्धः सौबलं निशितैः शरैः	061a  
व्यदारयत सङ्ग्रामे मघवानिव दानवम्	061c  
शकुनिः प्रतिविन्ध्यं तु प्रतिविध्यन्तमाहवे	062a  
व्यदारयन्महाप्राज्ञः शरैः सन्नतपर्वभिः	062c  
सुदक्षिणं तु राजेन्द्र काम्बोजानां महारथम्	063a  
श्रुतकर्मा पराक्रान्तमभ्यद्रवत संयुगे	063c  
सुदक्षिणस्तु समरे साहदेविं महारथम्	064a  
विद्ध्वा नाकम्पयत वै मैनाकमिव पर्वतम्	064c  
श्रुतकर्मा ततः क्रुद्धः काम्बोजानां महारथम्	065a  
शरैर्बहुभिरानर्छद्दारयन्निव सर्वशः	065c  
इरावानथ सङ्क्रुद्धः श्रुतायुषममर्षणम्	066a  
प्रत्युद्ययौ रणे यत्तो यत्तरूपतरं ततः	066c  
आर्जुनिस्तस्य समरे हयान्हत्वा महारथः	067a  
ननाद सुमहन्नादं तत्सैन्यं प्रत्यपूरयत्	067c  
श्रुतायुस्त्वथ सङ्क्रुद्धः फाल्गुनेः समरे हयान्	068a  
निजघान गदाग्रेण ततो युद्धमवर्तत	068c  
विन्दानुविन्दावावन्त्यौ कुन्तिभोजं महारथम्	069a  
ससेनं ससुतं वीरं संससज्जतुराहवे	069c  
तत्राद्भुतमपश्याम आवन्त्यानां पराक्रमम्	070a  
यदयुध्यन्स्थिरा भूत्वा महत्या सेनया सह	070c  
अनुविन्दस्तु गदया कुन्तिभोजमताडयत्	071a  
कुन्तिभोजस्ततस्तूर्णं शरव्रातैरवाकिरत्	071c  
कुन्तिभोजसुतश्चापि विन्दं विव्याध सायकैः	072a  
स च तं प्रतिविव्याध तदद्भुतमिवाभवत्	072c  
केकया भ्रातरः पञ्च गान्धारान्पञ्च मारिष	073a  
ससैन्यास्ते ससैन्यांश्च योधयामासुराहवे	073c  
वीरबाहुश्च ते पुत्रो वैराटिं रथसत्तमम्	074a  
उत्तरं योधयामास विव्याध निशितैः शरैः	074c  
उत्तरश्चापि तं धीरं विव्याध निशितैः शरैः	074e  
चेदिराट्समरे राजन्नुलूकं समभिद्रवत्	075a  
उलूकश्चापि तं बाणैर्निशितैर्लोमवाहिभिः	075c  
तयोर्युद्धं समभवद्घोररूपं विशां पते	076a  
दारयेतां सुसङ्क्रुद्धावन्योन्यमपराजितौ	076c  
एवं द्वन्द्वसहस्राणि रथवारणवाजिनाम्	077a  
पदातीनां च समरे तव तेषां च सङ्कुलम्	077c  
मुहूर्तमिव तद्युद्धमासीन्मधुरदर्शनम्	078a  
तत उन्मत्तवद्राजन्न प्राज्ञायत किञ्चन	078c  
गजो गजेन समरे रथी च रथिनं ययौ	079a  
अश्वोऽश्वं समभिप्रेत्य पदातिश्च पदातिनम्	079c  
ततो युद्धं सुदुर्धर्षं व्याकुलं समपद्यत	080a  
शूराणां समरे तत्र समासाद्य परस्परम्	080c  
तत्र देवर्षयः सिद्धाश्चारणाश्च समागताः	081a  
प्रैक्षन्त तद्रणं घोरं देवासुररणोपमम्	081c  
ततो दन्तिसहस्राणि रथानां चापि मारिष	082a  
अश्वौघाः पुरुषौघाश्च विपरीतं समाययुः	082c  
तत्र तत्रैव दृश्यन्ते रथवारणपत्तयः	083a  
सादिनश्च नरव्याघ्र युध्यमाना मुहुर्मुहुः	083c  
