सञ्जय उवाच	001  
ततो युधिष्ठिरो राजा स्वां सेनां समचोदयत्	001a  
प्रतिव्यूहन्ननीकानि भीष्मस्य भरतर्षभ	001c  
यथोद्दिष्टान्यनीकानि प्रत्यव्यूहन्त पाण्डवाः	002a  
स्वर्गं परमभीप्सन्तः सुयुद्धेन कुरूद्वहाः	002c  
मध्ये शिखण्डिनोऽनीकं रक्षितं सव्यसाचिना	003a  
धृष्टद्युम्नस्य च स्वयं भीमेन परिपालितम्	003c  
अनीकं दक्षिणं राजन्युयुधानेन पालितम्	004a  
श्रीमता सात्वताग्र्येण शक्रेणेव धनुष्मता	004c  
महेन्द्रयानप्रतिमं रथं तु सोपस्करं हाटकरत्नचित्रम्	005a  
युधिष्ठिरः काञ्चनभाण्डयोक्त्रं समास्थितो नागकुलस्य मध्ये	005c  
समुच्छ्रितं दान्तशलाकमस्य सुपाण्डुरं छत्रमतीव भाति	006a  
प्रदक्षिणं चैनमुपाचरन्ति महर्षयः संस्तुतिभिर्नरेन्द्रम्	006c  
पुरोहिताः शत्रुवधं वदन्तो महर्षिवृद्धाः श्रुतवन्त एव	007a  
जप्यैश्च मन्त्रैश्च तथौषधीभिः समन्ततः स्वस्त्ययनं प्रचक्रुः	007c  
ततः स वस्त्राणि तथैव गाश्च फलानि पुष्पाणि तथैव निष्कान्	008a  
कुरूत्तमो ब्राह्मणसान्महात्मा कुर्वन्ययौ शक्र इवामरेभ्यः	008c  
सहस्रसूर्यः शतकिङ्किणीकः परार्ध्यजाम्बूनदहेमचित्रः	009a  
रथोऽर्जुनस्याग्निरिवार्चिमाली विभ्राजते श्वेतहयः सुचक्रः	009c  
तमास्थितः केशवसङ्गृहीतं कपिध्वजं गाण्डिवबाणहस्तः	010a  
धनुर्धरो यस्य समः पृथिव्यां न विद्यते नो भविता वा कदाचित्	010c  
उद्वर्तयिष्यंस्तव पुत्रसेनामतीव रौद्रं स बिभर्ति रूपम्	011a  
अनायुधो यः सुभुजो भुजाभ्यां नराश्वनागान्युधि भस्म कुर्यात्	011c  
स भीमसेनः सहितो यमाभ्यां वृकोदरो वीररथस्य गोप्ता	012a  
तं प्रेक्ष्य मत्तर्षभसिंहखेलं लोके महेन्द्रप्रतिमानकल्पम्	012c  
समीक्ष्य सेनाग्रगतं दुरासदं प्रविव्यथुः पङ्कगता इवोष्ट्राः	013a  
वृकोदरं वारणराजदर्पं योधास्त्वदीया भयविग्नसत्त्वाः	013c  
अनीकमध्ये तिष्ठन्तं राजपुत्रं दुरासदम्	014a  
अब्रवीद्भरतश्रेष्ठं गुडाकेशं जनार्दनः	014c  
वासुदेव उवाच	015  
य एष गोप्ता प्रतपन्बलस्थो यो नः सेनां सिंह इवेक्षते च	015a  
स एष भीष्मः कुरुवंशकेतुर्येनाहृतास्त्रिंशतो वाजिमेधाः	015c  
एतान्यनीकानि महानुभावं गूहन्ति मेघा इव घर्मरश्मिम्	016a  
एतानि हत्वा पुरुषप्रवीर काङ्क्षस्व युद्धं भरतर्षभेण	016c  
धृतराष्ट्र उवाच	017  
केषां प्रहृष्टास्तत्राग्रे योधा युध्यन्ति सञ्जय	017a  
उदग्रमनसः केऽत्र के वा दीना विचेतसः	017c  
के पूर्वं प्राहरंस्तत्र युद्धे हृदयकम्पने	018a  
मामकाः पाण्डवानां वा तन्ममाचक्ष्व सञ्जय	018c  
कस्य सेनासमुदये गन्धमाल्यसमुद्भवः	019a  
वाचः प्रदक्षिणाश्चैव योधानामभिगर्जताम्	019c  
सञ्जय उवाच	020  
उभयोः सेनयोस्तत्र योधा जहृषिरे मुदा	020a  
स्रग्धूपपानगन्धानामुभयत्र समुद्भवः	020c  
संहतानामनीकानां व्यूढानां भरतर्षभ	021a  
संसर्पतामुदीर्णानां विमर्दः सुमहानभूत्	021c  
वादित्रशब्दस्तुमुलः शङ्खभेरीविमिश्रितः	022a  
कुञ्जराणां च नदतां सैन्यानां च प्रहृष्यताम्	022c  
