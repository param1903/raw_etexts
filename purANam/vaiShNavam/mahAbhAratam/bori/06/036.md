श्रीभगवानुवाच	001  
परं भूयः प्रवक्ष्यामि ज्ञानानां ज्ञानमुत्तमम्	001a  
यज्ज्ञात्वा मुनयः सर्वे परां सिद्धिमितो गताः	001c  
इदं ज्ञानमुपाश्रित्य मम साधर्म्यमागताः	002a  
सर्गेऽपि नोपजायन्ते प्रलये न व्यथन्ति च	002c  
मम योनिर्महद्ब्रह्म तस्मिन्गर्भं दधाम्यहम्	003a  
सम्भवः सर्वभूतानां ततो भवति भारत	003c  
सर्वयोनिषु कौन्तेय मूर्तयः सम्भवन्ति याः	004a  
तासां ब्रह्म महद्योनिरहं बीजप्रदः पिता	004c  
सत्त्वं रजस्तम इति गुणाः प्रकृतिसम्भवाः	005a  
निबध्नन्ति महाबाहो देहे देहिनमव्ययम्	005c  
तत्र सत्त्वं निर्मलत्वात्प्रकाशकमनामयम्	006a  
सुखसङ्गेन बध्नाति ज्ञानसङ्गेन चानघ	006c  
रजो रागात्मकं विद्धि तृष्णासङ्गसमुद्भवम्	007a  
तन्निबध्नाति कौन्तेय कर्मसङ्गेन देहिनम्	007c  
तमस्त्वज्ञानजं विद्धि मोहनं सर्वदेहिनाम्	008a  
प्रमादालस्यनिद्राभिस्तन्निबध्नाति भारत	008c  
सत्त्वं सुखे सञ्जयति रजः कर्मणि भारत	009a  
ज्ञानमावृत्य तु तमः प्रमादे सञ्जयत्युत	009c  
रजस्तमश्चाभिभूय सत्त्वं भवति भारत	010a  
रजः सत्त्वं तमश्चैव तमः सत्त्वं रजस्तथा	010c  
सर्वद्वारेषु देहेऽस्मिन्प्रकाश उपजायते	011a  
ज्ञानं यदा तदा विद्याद्विवृद्धं सत्त्वमित्युत	011c  
लोभः प्रवृत्तिरारम्भः कर्मणामशमः स्पृहा	012a  
रजस्येतानि जायन्ते विवृद्धे भरतर्षभ	012c  
अप्रकाशोऽप्रवृत्तिश्च प्रमादो मोह एव च	013a  
तमस्येतानि जायन्ते विवृद्धे कुरुनन्दन	013c  
यदा सत्त्वे प्रवृद्धे तु प्रलयं याति देहभृत्	014a  
तदोत्तमविदां लोकानमलान्प्रतिपद्यते	014c  
रजसि प्रलयं गत्वा कर्मसङ्गिषु जायते	015a  
तथा प्रलीनस्तमसि मूढयोनिषु जायते	015c  
कर्मणः सुकृतस्याहुः सात्त्विकं निर्मलं फलम्	016a  
रजसस्तु फलं दुःखमज्ञानं तमसः फलम्	016c  
सत्त्वात्सञ्जायते ज्ञानं रजसो लोभ एव च	017a  
प्रमादमोहौ तमसो भवतोऽज्ञानमेव च	017c  
ऊर्ध्वं गच्छन्ति सत्त्वस्था मध्ये तिष्ठन्ति राजसाः	018a  
जघन्यगुणवृत्तस्था अधो गच्छन्ति तामसाः	018c  
नान्यं गुणेभ्यः कर्तारं यदा द्रष्टानुपश्यति	019a  
गुणेभ्यश्च परं वेत्ति मद्भावं सोऽधिगच्छति	019c  
गुणानेतानतीत्य त्रीन्देही देहसमुद्भवान्	020a  
जन्ममृत्युजरादुःखैर्विमुक्तोऽमृतमश्नुते	020c  
अर्जुन उवाच	021  
कैर्लिङ्गैस्त्रीन्गुणानेतानतीतो भवति प्रभो	021a  
किमाचारः कथं चैतांस्त्रीन्गुणानतिवर्तते	021c  
श्रीभगवानुवाच	022  
प्रकाशं च प्रवृत्तिं च मोहमेव च पाण्डव	022a  
न द्वेष्टि सम्प्रवृत्तानि न निवृत्तानि काङ्क्षति	022c  
उदासीनवदासीनो गुणैर्यो न विचाल्यते	023a  
गुणा वर्तन्त इत्येव योऽवतिष्ठति नेङ्गते	023c  
समदुःखसुखः स्वस्थः समलोष्टाश्मकाञ्चनः	024a  
तुल्यप्रियाप्रियो धीरस्तुल्यनिन्दात्मसंस्तुतिः	024c  
मानावमानयोस्तुल्यस्तुल्यो मित्रारिपक्षयोः	025a  
सर्वारम्भपरित्यागी गुणातीतः स उच्यते	025c  
मां च योऽव्यभिचारेण भक्तियोगेन सेवते	026a  
स गुणान्समतीत्यैतान्ब्रह्मभूयाय कल्पते	026c  
ब्रह्मणो हि प्रतिष्ठाहममृतस्याव्ययस्य च	027a  
शाश्वतस्य च धर्मस्य सुखस्यैकान्तिकस्य च	027c  
