001  सञ्जय उवाच
001a ततो दुर्योधनो राजा लोहितायति भास्करे
001c सङ्ग्रामरभसो भीमं हन्तुकामोऽभ्यधावत
002a तमायान्तमभिप्रेक्ष्य नृवीरं दृढवैरिणम्
002c भीमसेनः सुसङ्क्रुद्ध इदं वचनमब्रवीत्
003a अयं स कालः सम्प्राप्तो वर्षपूगाभिकाङ्क्षितः
003c अद्य त्वां निहनिष्यामि यदि नोत्सृजसे रणम्
004a अद्य कुन्त्याः परिक्लेशं वनवासञ्च कृत्स्नशः
004c द्रौपद्याश्च परिक्लेशं प्रणोत्स्यामि हते त्वयि
005a यत्त्वं दुरोदरो भूत्वा पाण्डवानवमन्यसे
005c तस्य पापस्य गान्धारे पश्य व्यसनमागतम्
006a कर्णस्य मतमाज्ञाय सौबलस्य च यत्पुरा
006c अचिन्त्य पाण्डवान्कामाद्यथेष्टं कृतवानसि
007a याचमानं च यन्मोहाद्दाशार्हमवमन्यसे
007c उलूकस्य समादेशं यद्ददासि च हृष्टवत्
008a अद्य त्वा निहनिष्यामि सानुबन्धं सबान्धवम्
008c समीकरिष्ये तत्पापं यत्पुरा कृतवानसि
009a एवमुक्त्वा धनुर्घोरं विकृष्योद्भ्राम्य चासकृत्
009c समादाय शरान्घोरान्महाशनिसमप्रभान्
010a षड्विंशत्तरसा क्रुद्धो मुमोचाशु सुयोधने
010c ज्वलिताग्निशिखाकारान्वज्रकल्पानजिह्मगान्
011a ततोऽस्य कार्मुकं द्वाभ्यां सूतं द्वाभ्याञ्च विव्यधे
011c चतुर्भिरश्वाञ्जवनाननयद्यमसादनम्
012a द्वाभ्यां च सुविकृष्टाभ्यां शराभ्यामरिमर्दनः
012c छत्रं चिच्छेद समरे राज्ञस्तस्य रथोत्तमात्
013a त्रिभिश्च तस्य चिच्छेद ज्वलन्तं ध्वजमुत्तमम्
013c छित्त्वा तं च ननादोच्चैस्तव पुत्रस्य पश्यतः
014a रथाच्च स ध्वजः श्रीमान्नानारत्नविभूषितः
014c पपात सहसा भूमिं विद्युज्जलधरादिव
015a ज्वलन्तं सूर्यसङ्काशं नागं मणिमयं शुभम्
015c ध्वजं कुरुपतेश्छिन्नं ददृशुः सर्वपार्थिवाः
016a अथैनं दशभिर्बाणैस्तोत्त्रैरिव महागजम्
016c आजघान रणे भीमः स्मयन्निव महारथः
017a ततस्तु राजा सिन्धूनां रथश्रेष्ठो जयद्रथः
017c दुर्योधनस्य जग्राह पार्ष्णिं सत्पुरुषोचिताम्
018a कृपश्च रथिनां श्रेष्ठः कौरव्यममितौजसम्
018c आरोपयद्रथं राजन्दुर्योधनममर्षणम्
019a स गाढविद्धो व्यथितो भीमसेनेन संयुगे
019c निषसाद रथोपस्थे राजा दुर्योधनस्तदा
020a परिवार्य ततो भीमं हन्तुकामो जयद्रथः
020c रथैरनेकसाहस्रैर्भीमस्यावारयद्दिशः
021a धृष्टकेतुस्ततो राजन्नभिमन्युश्च वीर्यवान्
021c केकया द्रौपदेयाश्च तव पुत्रानयोधयन्
022a चित्रसेनः सुचित्रश्च चित्राश्वश्चित्रदर्शनः
022c चारुचित्रः सुचारुश्च तथा नन्दोपनन्दकौ
023a अष्टावेते महेष्वासाः सुकुमारा यशस्विनः
023c अभिमन्युरथं राजन्समन्तात्पर्यवारयन्
024a आजघान ततस्तूर्णमभिमन्युर्महामनाः
024c एकैकं पञ्चभिर्विद्ध्वा शरैः सन्नतपर्वभिः
024e वज्रमृत्युप्रतीकाशैर्विचित्रायुधनिःसृतैः
025a अमृष्यमाणास्ते सर्वे सौभद्रं रथसत्तमम्
025c ववर्षुर्मार्गणैस्तीक्ष्णैर्गिरिं मेरुमिवाम्बुदाः
026a स पीड्यमानः समरे कृतास्त्रो युद्धदुर्मदः
026c अभिमन्युर्महाराज तावकान्समकम्पयत्
026e यथा देवासुरे युद्धे वज्रपाणिर्महासुरान्
027a विकर्णस्य ततो भल्लान्प्रेषयामास भारत
027c चतुर्दश रथश्रेष्ठो घोरानाशीविषोपमान्
027e ध्वजं सूतं हयांश्चास्य छित्त्वा नृत्यन्निवाहवे
028a पुनश्चान्याञ्शरान्पीतानकुण्ठाग्राञ्शिलाशितान्
028c प्रेषयामास सौभद्रो विकर्णाय महाबलः
029a ते विकर्णं समासाद्य कङ्कबर्हिणवाससः
029c भित्त्वा देहं गता भूमिं ज्वलन्त इव पन्नगाः
030a ते शरा हेमपुङ्खाग्रा व्यदृश्यन्त महीतले
030c विकर्णरुधिरक्लिन्ना वमन्त इव शोणितम्
031a विकर्णं वीक्ष्य निर्भिन्नं तस्यैवान्ये सहोदराः
031c अभ्यद्रवन्त समरे सौभद्रप्रमुखान्रथान्
032a अभियात्वा तथैवाशु रथस्थान्सूर्यवर्चसः
032c अविध्यन्समरेऽन्योन्यं संरब्धा युद्धदुर्मदाः
033a दुर्मुखः श्रुतकर्माणं विद्ध्वा सप्तभिराशुगैः
033c ध्वजमेकेन चिच्छेद सारथिं चास्य सप्तभिः
034a अश्वाञ्जाम्बूनदैर्जालैः प्रच्छन्नान्वातरंहसः
034c जघान षड्भिरासाद्य सारथिं चाभ्यपातयत्
035a स हताश्वे रथे तिष्ठञ्श्रुतकर्मा महारथः
035c शक्तिं चिक्षेप सङ्क्रुद्धो महोल्कां ज्वलितामिव
036a सा दुर्मुखस्य विपुलं वर्म भित्त्वा यशस्विनः
036c विदार्य प्राविशद्भूमिं दीप्यमाना सुतेजना
037a तं दृष्ट्वा विरथं तत्र सुतसोमो महाबलः
037c पश्यतां सर्वसैन्यानां रथमारोपयत्स्वकम्
038a श्रुतकीर्तिस्तथा वीरो जयत्सेनं सुतं तव
038c अभ्ययात्समरे राजन्हन्तुकामो यशस्विनम्
039a तस्य विक्षिपतश्चापं श्रुतकीर्तेर्महात्मनः
039c चिच्छेद समरे राजञ्जयत्सेनः सुतस्तव
039e क्षुरप्रेण सुतीक्ष्णेन प्रहसन्निव भारत
040a तं दृष्ट्वा छिन्नधन्वानं शतानीकः सहोदरम्
040c अभ्यपद्यत तेजस्वी सिंहवद्विनदन्मुहुः
041a शतानीकस्तु समरे दृढं विस्फार्य कार्मुकम्
041c विव्याध दशभिस्तूर्णं जयत्सेनं शिलीमुखैः
042a अथान्येन सुतीक्ष्णेन सर्वावरणभेदिना
042c शतानीको जयत्सेनं विव्याध हृदये भृशम्
043a तथा तस्मिन्वर्तमाने दुष्कर्णो भ्रातुरन्तिके
043c चिच्छेद समरे चापं नाकुलेः क्रोधमूर्छितः
044a अथान्यद्धनुरादाय भारसाधनमुत्तमम्
044c समादत्त शितान्बाणाञ्शतानीको महाबलः
045a तिष्ठ तिष्ठेति चामन्त्र्य दुष्कर्णं भ्रातुरग्रतः
045c मुमोच निशितान्बाणाञ्ज्वलितान्पन्नगानिव
046a ततोऽस्य धनुरेकेन द्वाभ्यां सूतञ्च मारिष
046c चिच्छेद समरे तूर्णं तं च विव्याध सप्तभिः
047a अश्वान्मनोजवांश्चास्य कल्माषान्वीतकल्मषः
047c जघान निशितैस्तूर्णं सर्वान्द्वादशभिः शरैः
048a अथापरेण भल्लेन सुमुक्तेन निपातिना
048c दुष्कर्णं समरे क्रुद्धो विव्याध हृदये भृशम्
049a दुष्कर्णं निहतं दृष्ट्वा पञ्च राजन्महारथाः
049c जिघांसन्तः शतानीकं सर्वतः पर्यवारयन्
050a छाद्यमानं शरव्रातैः शतानीकं यशस्विनम्
050c अभ्यधावन्त संरब्धाः केकयाः पञ्च सोदराः
051a तानभ्यापततः प्रेक्ष्य तव पुत्रा महारथाः
051c प्रत्युद्ययुर्महाराज गजा इव महागजान्
052a दुर्मुखो दुर्जयश्चैव तथा दुर्मर्षणो युवा
052c शत्रुञ्जयः शत्रुसहः सर्वे क्रुद्धा यशस्विनः
052e प्रत्युद्याता महाराज केकयान्भ्रातरः समम्
053a रथैर्नगरसङ्काशैर्हयैर्युक्तैर्मनोजवैः
053c नानावर्णविचित्राभिः पताकाभिरलङ्कृतैः
054a वरचापधरा वीरा विचित्रकवचध्वजाः
054c विविशुस्ते परं सैन्यं सिंहा इव वनाद्वनम्
055a तेषां सुतुमुलं युद्धं व्यतिषक्तरथद्विपम्
055c अवर्तत महारौद्रं निघ्नतामितरेतरम्
055e अन्योन्यागस्कृतां राजन्यमराष्ट्रविवर्धनम्
056a मुहूर्तास्तमिते सूर्ये चक्रुर्युद्धं सुदारुणम्
056c रथिनः सादिनश्चैव व्यकीर्यन्त सहस्रशः
057a ततः शान्तनवः क्रुद्धः शरैः सन्नतपर्वभिः
057c नाशयामास सेनां वै भीष्मस्तेषां महात्मनाम्
057e पाञ्चालानां च सैन्यानि शरैर्निन्ये यमक्षयम्
058a एवं भित्त्वा महेष्वासः पाण्डवानामनीकिनीम्
058c कृत्वावहारं सैन्यानां ययौ स्वशिबिरं नृप
059a धर्मराजोऽपि सम्प्रेक्ष्य धृष्टद्युम्नवृकोदरौ
059c मूर्ध्नि चैतावुपाघ्राय संहृष्टः शिबिरं ययौ

