001  सञ्जय उवाच
001a अथ वीरो महेष्वासो मत्तवारणविक्रमः
001c समादाय महच्चापं मत्तवारणवारणम्
002a विधुन्वानो धनुः श्रेष्ठं द्रावयाणो महारथान्
002c पृतनां पाण्डवेयानां पातयानो महारथः
003a निमित्तानि निमित्तज्ञः सर्वतो वीक्ष्य वीर्यवान्
003c प्रतपन्तमनीकानि द्रोणः पुत्रमभाषत
004a अयं स दिवसस्तात यत्र पार्थो महारथः
004c जिघांसुः समरे भीष्मं परं यत्नं करिष्यति
005a उत्पतन्ति हि मे बाणा धनुः प्रस्फुरतीव मे
005c योगमस्त्राणि गच्छन्ति क्रूरे मे वर्तते मतिः
006a दिक्षु शान्तासु घोराणि व्याहरन्ति मृगद्विजाः
006c नीचैर्गृध्रा निलीयन्ते भारतानां चमूं प्रति
007a नष्टप्रभ इवादित्यः सर्वतो लोहिता दिशः
007c रसते व्यथते भूमिरनुष्टनति वाहनम्
008a कङ्का गृध्रा बलाकाश्च व्याहरन्ति मुहुर्मुहुः
008c शिवाश्चाशिवनिर्घोषा वेदयन्त्यो महद्भयम्
009a पपात महती चोल्का मध्येनादित्यमण्डलात्
009c सकबन्धश्च परिघो भानुमावृत्य तिष्ठति
010a परिवेषस्तथा घोरश्चन्द्रभास्करयोरभूत्
010c वेदयानो भयं घोरं राज्ञां देहावकर्तनम्
011a देवतायतनस्थाश्च कौरवेन्द्रस्य देवताः
011c कम्पन्ते च हसन्ते च नृत्यन्ति च रुदन्ति च
012a अपसव्यं ग्रहाश्चक्रुरलक्ष्माणं निशाकरम्
012c अवाक्शिराश्च भगवानुदतिष्ठत चन्द्रमाः
013a वपूंषि च नरेन्द्राणां विगतानीव लक्षये
013c धार्तराष्ट्रस्य सैन्येषु न च भ्राजन्ति दंशिताः
014a सेनयोरुभयोश्चैव समन्ताच्छ्रूयते महान्
014c पाञ्चजन्यस्य निर्घोषो गाण्डीवस्य च निस्वनः
015a ध्रुवमास्थाय बीभत्सुरुत्तमास्त्राणि संयुगे
015c अपास्यान्यान्रणे योधानभ्यस्यति पितामहम्
016a हृष्यन्ति रोमकूपानि सीदतीव च मे मनः
016c चिन्तयित्वा महाबाहो भीष्मार्जुनसमागमम्
017a तं चैव निकृतिप्रज्ञं पाञ्चाल्यं पापचेतसम्
017c पुरस्कृत्य रणे पार्थो भीष्मस्यायोधनं गतः
018a अब्रवीच्च पुरा भीष्मो नाहं हन्यां शिखण्डिनम्
018c स्त्री ह्येषा विहिता धात्रा दैवाच्च स पुनः पुमान्
019a अमङ्गल्यध्वजश्चैव याज्ञसेनिर्महारथः
019c न चामङ्गलकेतोः स प्रहरेदापगासुतः
020a एतद्विचिन्तयानस्य प्रज्ञा सीदति मे भृशम्
020c अद्यैव तु रणे पार्थः कुरुवृद्धमुपाद्रवत्
021a युधिष्ठिरस्य च क्रोधो भीष्मार्जुनसमागमः
021c मम चास्त्राभिसंरम्भः प्रजानामशुभं ध्रुवम्
022a मनस्वी बलवाञ्शूरः कृतास्त्रो दृढविक्रमः
022c दूरपाती दृढेषुश्च निमित्तज्ञश्च पाण्डवः
023a अजेयः समरे चैव देवैरपि सवासवैः
023c बलवान्बुद्धिमांश्चैव जितक्लेशो युधां वरः
024a विजयी च रणे नित्यं भैरवास्त्रश्च पाण्डवः
024c तस्य मार्गं परिहरन्द्रुतं गच्छ यतव्रतम्
025a पश्य चैतन्महाबाहो वैशसं समुपस्थितम्
025c हेमचित्राणि शूराणां महान्ति च शुभानि च
026a कवचान्यवदीर्यन्ते शरैः सन्नतपर्वभिः
026c छिद्यन्ते च ध्वजाग्राणि तोमराणि धनूंषि च
027a प्रासाश्च विमलास्तीक्ष्णाः शक्त्यश्च कनकोज्ज्वलाः
027c वैजयन्त्यश्च नागानां सङ्क्रुद्धेन किरीटिना
028a नायं संरक्षितुं कालः प्राणान्पुत्रोपजीविभिः
028c याहि स्वर्गं पुरस्कृत्य यशसे विजयाय च
029a हयनागरथावर्तां महाघोरां सुदुस्तराम्
029c रथेन सङ्ग्रामनदीं तरत्येष कपिध्वजः
030a ब्रह्मण्यता दमो दानं तपश्च चरितं महत्
030c इहैव दृश्यते राज्ञो भ्राता यस्य धनञ्जयः
031a भीमसेनश्च बलवान्माद्रीपुत्रौ च पाण्डवौ
031c वासुदेवश्च वार्ष्णेयो यस्य नाथो व्यवस्थितः
032a तस्यैष मन्युप्रभवो धार्तराष्ट्रस्य दुर्मतेः
032c तपोदग्धशरीरस्य कोपो दहति भारतान्
033a एष सन्दृश्यते पार्थो वासुदेवव्यपाश्रयः
033c दारयन्सर्वसैन्यानि धार्तराष्ट्राणि सर्वशः
034a एतदालोक्यते सैन्यं क्षोभ्यमाणं किरीटिना
034c महोर्मिनद्धं सुमहत्तिमिनेव नदीमुखम्
035a हाहाकिलकिलाशब्दाः श्रूयन्ते च चमूमुखे
035c याहि पाञ्चालदायादमहं यास्ये युधिष्ठिरम्
036a दुर्लभं ह्यन्तरं राज्ञो व्यूहस्यामिततेजसः
036c समुद्रकुक्षिप्रतिमं सर्वतोऽतिरथैः स्थितैः
037a सात्यकिश्चाभिमन्युश्च धृष्टद्युम्नवृकोदरौ
037c परिरक्षन्ति राजानं यमौ च मनुजेश्वरम्
038a उपेन्द्रसदृशः श्यामो महाशाल इवोद्गतः
038c एष गच्छत्यनीकानि द्वितीय इव फल्गुनः
039a उत्तमास्त्राणि चादत्स्व गृहीत्वान्यन्महद्धनुः
039c पार्श्वतो याहि राजानं युध्यस्व च वृकोदरम्
040a को हि नेच्छेत्प्रियं पुत्रं जीवन्तं शाश्वतीः समाः
040c क्षत्रधर्मं पुरस्कृत्य ततस्त्वा विनियुज्महे
041a एष चापि रणे भीष्मो दहते वै महाचमूम्
041c युद्धे सुसदृशस्तात यमस्य वरुणस्य च

