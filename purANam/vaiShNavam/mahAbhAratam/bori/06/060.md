001  सञ्जय उवाच
001a ततो भूरिश्रवा राजन्सात्यकिं नवभिः शरैः
001c अविध्यद्भृशसङ्क्रुद्धस्तोत्त्रैरिव महाद्विपम्
002a कौरवं सात्यकिश्चैव शरैः सन्नतपर्वभिः
002c अवाकिरदमेयात्मा सर्वलोकस्य पश्यतः
003a ततो दुर्योधनो राजा सोदर्यैः परिवारितः
003c सौमदत्तिं रणे यत्तः समन्तात्पर्यवारयत्
004a तथैव पाण्डवाः सर्वे सात्यकिं रभसं रणे
004c परिवार्य स्थिताः सङ्ख्ये समन्तात्सुमहौजसः
005a भीमसेनस्तु सङ्क्रुद्धो गदामुद्यम्य भारत
005c दुर्योधनमुखान्सर्वान्पुत्रांस्ते पर्यवारयत्
006a रथैरनेकसाहस्रैः क्रोधामर्षसमन्वितः
006c नन्दकस्तव पुत्रस्तु भीमसेनं महाबलम्
006e विव्याध निशितैः षड्भिः कङ्कपत्रैः शिलाशितैः
007a दुर्योधनस्तु समरे भीमसेनं महाबलम्
007c आजघानोरसि क्रुद्धो मार्गणैर्निशितैस्त्रिभिः
008a ततो भीमो महाबाहुः स्वरथं सुमहाबलः
008c आरुरोह रथश्रेष्ठं विशोकं चेदमब्रवीत्
009a एते महारथाः शूरा धार्तराष्ट्रा महाबलाः
009c मामेव भृशसङ्क्रुद्धा हन्तुमभ्युद्यता युधि
010a एतानद्य हनिष्यामि पश्यतस्ते न संशयः
010c तस्मान्ममाश्वान्सङ्ग्रामे यत्तः संयच्छ सारथे
011a एवमुक्त्वा ततः पार्थः पुत्रं दुर्योधनं तव
011c विव्याध दशभिस्तीक्ष्णैः शरैः कनकभूषणैः
011e नन्दकं च त्रिभिर्बाणैः प्रत्यविध्यत्स्तनान्तरे
012a तं तु दुर्योधनः षष्ट्या विद्ध्वा भीमं महाबलम्
012c त्रिभिरन्यैः सुनिशितैर्विशोकं प्रत्यविध्यत
013a भीमस्य च रणे राजन्धनुश्चिच्छेद भास्वरम्
013c मुष्टिदेशे शरैस्तीक्ष्णैस्त्रिभी राजा हसन्निव
014a भीमस्तु प्रेक्ष्य यन्तारं विशोकं संयुगे तदा
014c पीडितं विशिखैस्तीक्ष्णैस्तव पुत्रेण धन्विना
015a अमृष्यमाणः सङ्क्रुद्धो धनुर्दिव्यं परामृशत्
015c पुत्रस्य ते महाराज वधार्थं भरतर्षभ
016a समादत्त च संरब्धः क्षुरप्रं लोमवाहिनम्
016c तेन चिच्छेद नृपतेर्भीमः कार्मुकमुत्तमम्
017a सोऽपविध्य धनुश्छिन्नं क्रोधेन प्रज्वलन्निव
017c अन्यत्कार्मुकमादत्त सत्वरं वेगवत्तरम्
018a सन्धत्त विशिखं घोरं कालमृत्युसमप्रभम्
018c तेनाजघान सङ्क्रुद्धो भीमसेनं स्तनान्तरे
019a स गाढविद्धो व्यथितः स्यन्दनोपस्थ आविशत्
019c स निषण्णो रथोपस्थे मूर्छामभिजगाम ह
020a तं दृष्ट्वा व्यथितं भीममभिमन्युपुरोगमाः
020c नामृष्यन्त महेष्वासाः पाण्डवानां महारथाः
021a ततस्तु तुमुलां वृष्टिं शस्त्राणां तिग्मतेजसाम्
021c पातयामासुरव्यग्राः पुत्रस्य तव मूर्धनि
022a प्रतिलभ्य ततः सञ्ज्ञां भीमसेनो महाबलः
022c दुर्योधनं त्रिभिर्विद्ध्वा पुनर्विव्याध पञ्चभिः
023a शल्यं च पञ्चविंशत्या शरैर्विव्याध पाण्डवः
023c रुक्मपुङ्खैर्महेष्वासः स विद्धो व्यपयाद्रणात्
024a प्रत्युद्ययुस्ततो भीमं तव पुत्राश्चतुर्दश
024c सेनापतिः सुषेणश्च जलसन्धः सुलोचनः
025a उग्रो भीमरथो भीमो भीमबाहुरलोलुपः
025c दुर्मुखो दुष्प्रधर्षश्च विवित्सुर्विकटः समः
026a विसृजन्तो बहून्बाणान्क्रोधसंरक्तलोचनाः
026c भीमसेनमभिद्रुत्य विव्यधुः सहिता भृशम्
027a पुत्रांस्तु तव सम्प्रेक्ष्य भीमसेनो महाबलः
027c सृक्किणी विलिहन्वीरः पशुमध्ये वृको यथा
027e सेनापतेः क्षुरप्रेण शिरश्चिच्छेद पाण्डवः
028a जलसन्धं विनिर्भिद्य सोऽनयद्यमसादनम्
028c सुषेणं च ततो हत्वा प्रेषयामास मृत्यवे
029a उग्रस्य सशिरस्त्राणं शिरश्चन्द्रोपमं भुवि
029c पातयामास भल्लेन कुण्डलाभ्यां विभूषितम्
030a भीमबाहुं च सप्तत्या साश्वकेतुं ससारथिम्
030c निनाय समरे भीमः परलोकाय मारिष
031a भीमं भीमरथं चोभौ भीमसेनो हसन्निव
031c भ्रातरौ रभसौ राजन्ननयद्यमसादनम्
032a ततः सुलोचनं भीमः क्षुरप्रेण महामृधे
032c मिषतां सर्वसैन्यानामनयद्यमसादनम्
033a पुत्रास्तु तव तं दृष्ट्वा भीमसेनपराक्रमम्
033c शेषा येऽन्येऽभवंस्तत्र ते भीमस्य भयार्दिताः
033e विप्रद्रुता दिशो राजन्वध्यमाना महात्मना
034a ततोऽब्रवीच्छान्तनवः सर्वानेव महारथान्
034c एष भीमो रणे क्रुद्धो धार्तराष्ट्रान्महारथान्
035a यथाप्राग्र्यान्यथाज्येष्ठान्यथाशूरांश्च सङ्गतान्
035c निपातयत्युग्रधन्वा तं प्रमथ्नीत पार्थिवाः
036a एवमुक्तास्ततः सर्वे धार्तराष्ट्रस्य सैनिकाः
036c अभ्यद्रवन्त सङ्क्रुद्धा भीमसेनं महाबलम्
037a भगदत्तः प्रभिन्नेन कुञ्जरेण विशाम्पते
037c अपतत्सहसा तत्र यत्र भीमो व्यवस्थितः
038a आपतन्नेव च रणे भीमसेनं शिलाशितैः
038c अदृश्यं समरे चक्रे जीमूत इव भास्करम्
039a अभिमन्युमुखास्तत्र नामृष्यन्त महारथाः
039c भीमस्याच्छादनं सङ्ख्ये स्वबाहुबलमाश्रिताः
040a त एनं शरवर्षेण समन्तात्पर्यवारयन्
040c गजं च शरवृष्ट्या तं बिभिदुस्ते समन्ततः
041a स शस्त्रवृष्ट्याभिहतः प्राद्रवद्द्विगुणं पदम्
041c प्राग्ज्योतिषगजो राजन्नानालिङ्गैः सुतेजनैः
042a सञ्जातरुधिरोत्पीडः प्रेक्षणीयोऽभवद्रणे
042c गभस्तिभिरिवार्कस्य संस्यूतो जलदो महान्
043a स चोदितो मदस्रावी भगदत्तेन वारणः
043c अभ्यधावत तान्सर्वान्कालोत्सृष्ट इवान्तकः
043e द्विगुणं जवमास्थाय कम्पयंश्चरणैर्महीम्
044a तस्य तत्सुमहद्रूपं दृष्ट्वा सर्वे महारथाः
044c असह्यं मन्यमानास्ते नातिप्रमनसोऽभवन्
045a ततस्तु नृपतिः क्रुद्धो भीमसेनं स्तनान्तरे
045c आजघान नरव्याघ्र शरेण नतपर्वणा
046a सोऽतिविद्धो महेष्वासस्तेन राज्ञा महारथः
046c मूर्छयाभिपरीताङ्गो ध्वजयष्टिमुपाश्रितः
047a तांस्तु भीतान्समालक्ष्य भीमसेनं च मूर्छितम्
047c ननाद बलवन्नादं भगदत्तः प्रतापवान्
048a ततो घटोत्कचो राजन्प्रेक्ष्य भीमं तथागतम्
048c सङ्क्रुद्धो राक्षसो घोरस्तत्रैवान्तरधीयत
049a स कृत्वा दारुणां मायां भीरूणां भयवर्धिनीम्
049c अदृश्यत निमेषार्धाद्घोररूपं समाश्रितः
050a ऐरावतं समारुह्य स्वयं मायामयं कृतम्
050c तस्य चान्येऽपि दिङ्नागा बभूवुरनुयायिनः
051a अञ्जनो वामनश्चैव महापद्मश्च सुप्रभः
051c त्रय एते महानागा राक्षसैः समधिष्ठिताः
052a महाकायास्त्रिधा राजन्प्रस्रवन्तो मदं बहु
052c तेजोवीर्यबलोपेता महाबलपराक्रमाः
053a घटोत्कचस्तु स्वं नागं चोदयामास तं ततः
053c सगजं भगदत्तं तु हन्तुकामः परन्तपः
054a ते चान्ये चोदिता नागा राक्षसैस्तैर्महाबलैः
054c परिपेतुः सुसंरब्धाश्चतुर्दंष्ट्राश्चतुर्दिशम्
054e भगदत्तस्य तं नागं विषाणैस्तेऽभ्यपीडयन्
055a सम्पीड्यमानस्तैर्नागैर्वेदनार्तः शरातुरः
055c सोऽनदत्सुमहानादमिन्द्राशनिसमस्वनम्
056a तस्य तं नदतो नादं सुघोरं भीमनिस्वनम्
056c श्रुत्वा भीष्मोऽब्रवीद्द्रोणं राजानं च सुयोधनम्
057a एष युध्यति सङ्ग्रामे हैडिम्बेन दुरात्मना
057c भगदत्तो महेष्वासः कृच्छ्रेण परिवर्तते
058a राक्षसश्च महामायः स च राजातिकोपनः
058c तौ समेतौ महावीर्यौ कालमृत्युसमावुभौ
059a श्रूयते ह्येष हृष्टानां पाण्डवानां महास्वनः
059c हस्तिनश्चैव सुमहान्भीतस्य रुवतो ध्वनिः
060a तत्र गच्छाम भद्रं वो राजानं परिरक्षितुम्
060c अरक्ष्यमाणः समरे क्षिप्रं प्राणान्विमोक्ष्यते
061a ते त्वरध्वं महावीर्याः किं चिरेण प्रयामहे
061c महान्हि वर्तते रौद्रः सङ्ग्रामो लोमहर्षणः
062a भक्तश्च कुलपुत्रश्च शूरश्च पृतनापतिः
062c युक्तं तस्य परित्राणं कर्तुमस्माभिरच्युताः
063a भीष्मस्य तद्वचः श्रुत्वा भारद्वाजपुरोगमाः
063c सहिताः सर्वराजानो भगदत्तपरीप्सया
063e उत्तमं जवमास्थाय प्रययुर्यत्र सोऽभवत्
064a तान्प्रयातान्समालोक्य युधिष्ठिरपुरोगमाः
064c पाञ्चालाः पाण्डवैः सार्धं पृष्ठतोऽनुययुः परान्
065a तान्यनीकान्यथालोक्य राक्षसेन्द्रः प्रतापवान्
065c ननाद सुमहानादं विस्फोटमशनेरिव
066a तस्य तं निनदं श्रुत्वा दृष्ट्वा नागांश्च युध्यतः
066c भीष्मः शान्तनवो भूयो भारद्वाजमभाषत
067a न रोचते मे सङ्ग्रामो हैडिम्बेन दुरात्मना
067c बलवीर्यसमाविष्टः ससहायश्च साम्प्रतम्
068a नैष शक्यो युधा जेतुमपि वज्रभृता स्वयम्
068c लब्धलक्ष्यः प्रहारी च वयं च श्रान्तवाहनाः
068e पाञ्चालैः पाण्डवेयैश्च दिवसं क्षतविक्षताः
069a तन्न मे रोचते युद्धं पाण्डवैर्जितकाशिभिः
069c घुष्यतामवहारोऽद्य श्वो योत्स्यामः परैः सह
070a पितामहवचः श्रुत्वा तथा चक्रुः स्म कौरवाः
070c उपायेनापयानं ते घटोत्कचभयार्दिताः
071a कौरवेषु निवृत्तेषु पाण्डवा जितकाशिनः
071c सिंहनादमकुर्वन्त शङ्खवेणुस्वनैः सह
072a एवं तदभवद्युद्धं दिवसं भरतर्षभ
072c पाण्डवानां कुरूणां च पुरस्कृत्य घटोत्कचम्
073a कौरवास्तु ततो राजन्प्रययुः शिबिरं स्वकम्
073c व्रीडमाना निशाकाले पाण्डवेयैः पराजिताः
074a शरविक्षतगात्राश्च पाण्डुपुत्रा महारथाः
074c युद्धे सुमनसो भूत्वा शिबिरायैव जग्मिरे
075a पुरस्कृत्य महाराज भीमसेनघटोत्कचौ
075c पूजयन्तस्तदान्योन्यं मुदा परमया युताः
076a नदन्तो विविधान्नादांस्तूर्यस्वनविमिश्रितान्
076c सिंहनादांश्च कुर्वाणा विमिश्राञ्शङ्खनिस्वनैः
077a विनदन्तो महात्मानः कम्पयन्तश्च मेदिनीम्
077c घट्टयन्तश्च मर्माणि तव पुत्रस्य मारिष
077e प्रयाताः शिबिरायैव निशाकाले परन्तपाः
078a दुर्योधनस्तु नृपतिर्दीनो भ्रातृवधेन च
078c मुहूर्तं चिन्तयामास बाष्पशोकसमाकुलः
079a ततः कृत्वा विधिं सर्वं शिबिरस्य यथाविधि
079c प्रदध्यौ शोकसन्तप्तो भ्रातृव्यसनकर्शितः

