001  सञ्जय उवाच
001a भीष्मं तु समरे क्रुद्धं प्रतपन्तं समन्ततः
001c न शेकुः पाण्डवा द्रष्टुं तपन्तमिव भास्करम्
002a ततः सर्वाणि सैन्यानि धर्मपुत्रस्य शासनात्
002c अभ्यद्रवन्त गाङ्गेयं मर्दयन्तं शितैः शरैः
003a स तु भीष्मो रणश्लाघी सोमकान्सहसृञ्जयान्
003c पाञ्चालांश्च महेष्वासान्पातयामास सायकैः
004a ते वध्यमाना भीष्मेण पाञ्चालाः सोमकैः सह
004c भीष्ममेवाभ्ययुस्तूर्णं त्यक्त्वा मृत्युकृतं भयम्
005a स तेषां रथिनां वीरो भीष्मः शान्तनवो युधि
005c चिच्छेद सहसा राजन्बाहूनथ शिरांसि च
006a विरथान्रथिनश्चक्रे पिता देवव्रतस्तव
006c पतितान्युत्तमाङ्गानि हयेभ्यो हयसादिनाम्
007a निर्मनुष्यांश्च मातङ्गाञ्शयानान्पर्वतोपमान्
007c अपश्याम महाराज भीष्मास्त्रेण प्रमोहितान्
008a न तत्रासीत्पुमान्कश्चित्पाण्डवानां विशाम्पते
008c अन्यत्र रथिनां श्रेष्ठाद्भीमसेनान्महाबलात्
009a स हि भीष्मं समासाद्य ताडयामास संयुगे
009c ततो निष्टानको घोरो भीष्मभीमसमागमे
010a बभूव सर्वसैन्यानां घोररूपो भयानकः
010c तथैव पाण्डवा हृष्टाः सिंहनादमथानदन्
011a ततो दुर्योधनो राजा सोदर्यैः परिवारितः
011c भीष्मं जुगोप समरे वर्तमाने जनक्षये
012a भीमस्तु सारथिं हत्वा भीष्मस्य रथिनां वरः
012c विद्रुताश्वे रथे तस्मिन्द्रवमाणे समन्ततः
012e सुनाभस्य शरेणाशु शिरश्चिच्छेद चारिहा
013a क्षुरप्रेण सुतीक्ष्णेन स हतो न्यपतद्भुवि
013c हते तस्मिन्महाराज तव पुत्रे महारथे
013e नामृष्यन्त रणे शूराः सोदर्याः सप्त संयुगे
014a आदित्यकेतुर्बह्वाशी कुण्डधारो महोदरः
014c अपराजितः पण्डितको विशालाक्षः सुदुर्जयः
015a पाण्डवं चित्रसन्नाहा विचित्रकवचध्वजाः
015c अभ्यद्रवन्त सङ्ग्रामे योद्धुकामारिमर्दनाः
016a महोदरस्तु समरे भीमं विव्याध पत्रिभिः
016c नवभिर्वज्रसङ्काशैर्नमुचिं वृत्रहा यथा
017a आदित्यकेतुः सप्तत्या बह्वाशी चापि पञ्चभिः
017c नवत्या कुण्डधारस्तु विशालाक्षश्च सप्तभिः
018a अपराजितो महाराज पराजिष्णुर्महारथः
018c शरैर्बहुभिरानर्छद्भीमसेनं महाबलम्
019a रणे पण्डितकश्चैनं त्रिभिर्बाणैः समर्दयत्
019c स तन्न ममृषे भीमः शत्रुभिर्वधमाहवे
020a धनुः प्रपीड्य वामेन करेणामित्रकर्शनः
020c शिरश्चिच्छेद समरे शरेण नतपर्वणा
021a अपराजितस्य सुनसं तव पुत्रस्य संयुगे
021c पराजितस्य भीमेन निपपात शिरो महीम्
022a अथापरेण भल्लेन कुण्डधारं महारथम्
022c प्राहिणोन्मृत्युलोकाय सर्वलोकस्य पश्यतः
023a ततः पुनरमेयात्मा प्रसन्धाय शिलीमुखम्
023c प्रेषयामास समरे पण्डितं प्रति भारत
024a स शरः पण्डितं हत्वा विवेश धरणीतलम्
024c यथा नरं निहत्याशु भुजगः कालचोदितः
025a विशालाक्षशिरश्छित्त्वा पातयामास भूतले
025c त्रिभिः शरैरदीनात्मा स्मरन्क्लेशं पुरातनम्
026a महोदरं महेष्वासं नाराचेन स्तनान्तरे
026c विव्याध समरे राजन्स हतो न्यपतद्भुवि
027a आदित्यकेतोः केतुं च छित्त्वा बाणेन संयुगे
027c भल्लेन भृशतीक्ष्णेन शिरश्चिच्छेद चारिहा
028a बह्वाशिनं ततो भीमः शरेण नतपर्वणा
028c प्रेषयामास सङ्क्रुद्धो यमस्य सदनं प्रति
029a प्रदुद्रुवुस्ततस्तेऽन्ये पुत्रास्तव विशाम्पते
029c मन्यमाना हि तत्सत्यं सभायां तस्य भाषितम्
030a ततो दुर्योधनो राजा भ्रातृव्यसनकर्शितः
030c अब्रवीत्तावकान्योधान्भीमोऽयं युधि वध्यताम्
031a एवमेते महेष्वासाः पुत्रास्तव विशाम्पते
031c भ्रातॄन्सन्दृश्य निहतान्प्रास्मरंस्ते हि तद्वचः
032a यदुक्तवान्महाप्राज्ञः क्षत्ता हितमनामयम्
032c तदिदं समनुप्राप्तं वचनं दिव्यदर्शिनः
033a लोभमोहसमाविष्टः पुत्रप्रीत्या जनाधिप
033c न बुध्यसे पुरा यत्तत्तथ्यमुक्तं वचो महत्
034a तथैव हि वधार्थाय पुत्राणां पाण्डवो बली
034c नूनं जातो महाबाहुर्यथा हन्ति स्म कौरवान्
035a ततो दुर्योधनो राजा भीष्ममासाद्य मारिष
035c दुःखेन महताविष्टो विललापातिकर्शितः
036a निहता भ्रातरः शूरा भीमसेनेन मे युधि
036c यतमानास्तथान्येऽपि हन्यन्ते सर्वसैनिकाः
037a भवांश्च मध्यस्थतया नित्यमस्मानुपेक्षते
037c सोऽहं कापथमारूढः पश्य दैवमिदं मम
038a एतच्छ्रुत्वा वचः क्रूरं पिता देवव्रतस्तव
038c दुर्योधनमिदं वाक्यमब्रवीत्साश्रुलोचनम्
039a उक्तमेतन्मया पूर्वं द्रोणेन विदुरेण च
039c गान्धार्या च यशस्विन्या तत्त्वं तात न बुद्धवान्
040a समयश्च मया पूर्वं कृतो वः शत्रुकर्शन
040c नाहं युधि विमोक्तव्यो नाप्याचार्यः कथञ्चन
041a यं यं हि धार्तराष्ट्राणां भीमो द्रक्ष्यति संयुगे
041c हनिष्यति रणे तं तं सत्यमेतद्ब्रवीमि ते
042a स त्वं राजन्स्थिरो भूत्वा दृढां कृत्वा रणे मतिम्
042c योधयस्व रणे पार्थान्स्वर्गं कृत्वा परायणम्
043a न शक्याः पाण्डवा जेतुं सेन्द्रैरपि सुरासुरैः
043c तस्माद्युद्धे मतिं कृत्वा स्थिरां युध्यस्व भारत

