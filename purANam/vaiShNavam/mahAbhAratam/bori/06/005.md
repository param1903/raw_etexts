वैशम्पायन उवाच	001  
एवमुक्त्वा ययौ व्यासो धृतराष्ट्राय धीमते	001a  
धृतराष्ट्रोऽपि तच्छ्रुत्वा ध्यानमेवान्वपद्यत	001c  
स मुहूर्तमिव ध्यात्वा विनिःश्वस्य मुहुर्मुहुः	002a  
सञ्जयं संशितात्मानमपृच्छद्भरतर्षभ	002c  
सञ्जयेमे महीपालाः शूरा युद्धाभिनन्दिनः	003a  
अन्योन्यमभिनिघ्नन्ति शस्त्रैरुच्चावचैरपि	003c  
पार्थिवाः पृथिवीहेतोः समभित्यक्तजीविताः	004a  
न च शाम्यन्ति निघ्नन्तो वर्धयन्तो यमक्षयम्	004c  
भौममैश्वर्यमिच्छन्तो न मृष्यन्ते परस्परम्	005a  
मन्ये बहुगुणा भूमिस्तन्ममाचक्ष्व सञ्जय	005c  
बहूनि च सहस्राणि प्रयुतान्यर्बुदानि च	006a  
कोट्यश्च लोकवीराणां समेताः कुरुजाङ्गले	006c  
देशानां च परीमाणं नगराणां च सञ्जय	007a  
श्रोतुमिच्छामि तत्त्वेन यत एते समागताः	007c  
दिव्यबुद्धिप्रदीपेन युक्तस्त्वं ज्ञानचक्षुषा	008a  
प्रसादात्तस्य विप्रर्षेर्व्यासस्यामिततेजसः	008c  
सञ्जय उवाच	009  
यथाप्रज्ञं महाप्राज्ञ भौमान्वक्ष्यामि ते गुणान्	009a  
शास्त्रचक्षुरवेक्षस्व नमस्ते भरतर्षभ	009c  
द्विविधानीह भूतानि त्रसानि स्थावराणि च	010a  
त्रसानां त्रिविधा योनिरण्डस्वेदजरायुजाः	010c  
त्रसानां खलु सर्वेषां श्रेष्ठा राजञ्जरायुजाः	011a  
जरायुजानां प्रवरा मानवाः पशवश्च ये	011c  
नानारूपाणि बिभ्राणास्तेषां भेदाश्चतुर्दश	012a  
अरण्यवासिनः सप्त सप्तैषां ग्रामवासिनः	012c  
सिंहव्याघ्रवराहाश्च महिषा वारणास्तथा	013a  
ऋक्षाश्च वानराश्चैव सप्तारण्याः स्मृता नृप	013c  
गौरजो मनुजो मेषो वाज्यश्वतरगर्दभाः	014a  
एते ग्राम्याः समाख्याताः पशवः सप्त साधुभिः	014c  
एते वै पशवो राजन्ग्राम्यारण्याश्चतुर्दश	015a  
वेदोक्ताः पृथिवीपाल येषु यज्ञाः प्रतिष्ठिताः	015c  
ग्राम्याणां पुरुषः श्रेष्ठः सिंहश्चारण्यवासिनाम्	016a  
सर्वेषामेव भूतानामन्योन्येनाभिजीवनम्	016c  
उद्भिज्जाः स्थावराः प्रोक्तास्तेषां पञ्चैव जातयः	017a  
वृक्षगुल्मलतावल्ल्यस्त्वक्सारास्तृणजातयः	017c  
एषां विंशतिरेकोना महाभूतेषु पञ्चसु	018a  
चतुर्विंशतिरुद्दिष्टा गायत्री लोकसम्मता	018c  
य एतां वेद गायत्रीं पुण्यां सर्वगुणान्विताम्	019a  
तत्त्वेन भरतश्रेष्ठ स लोकान्न प्रणश्यति	019c  
भूमौ हि जायते सर्वं भूमौ सर्वं प्रणश्यति	020a  
भूमिः प्रतिष्ठा भूतानां भूमिरेव परायणम्	020c  
यस्य भूमिस्तस्य सर्वं जगत्स्थावरजङ्गमम्	021a  
तत्राभिगृद्धा राजानो विनिघ्नन्तीतरेतरम्	021c  
