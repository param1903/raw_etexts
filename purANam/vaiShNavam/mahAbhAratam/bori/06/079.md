001  धृतराष्ट्र उवाच
001a बहूनीह विचित्राणि द्वैरथानि स्म सञ्जय
001c पाण्डूनां मामकैः सार्धमश्रौषं तव जल्पतः
002a न चैव मामकं कञ्चिद्धृष्टं शंससि सञ्जय
002c नित्यं पाण्डुसुतान्हृष्टानभग्नांश्चैव शंससि
003a जीयमानान्विमनसो मामकान्विगतौजसः
003c वदसे संयुगे सूत दिष्टमेतदसंशयम्
004  सञ्जय उवाच
004a यथाशक्ति यथोत्साहं युद्धे चेष्टन्ति तावकाः
004c दर्शयानाः परं शक्त्या पौरुषं पुरुषर्षभ
005a गङ्गायाः सुरनद्या वै स्वादुभूतं यथोदकम्
005c महोदधिगुणाभ्यासाल्लवणत्वं निगच्छति
006a तथा तत्पौरुषं राजंस्तावकानां महात्मनाम्
006c प्राप्य पाण्डुसुतान्वीरान्व्यर्थं भवति संयुगे
007a घटमानान्यथाशक्ति कुर्वाणान्कर्म दुष्करम्
007c न दोषेण कुरुश्रेष्ठ कौरवान्गन्तुमर्हसि
008a तवापराधात्सुमहान्सपुत्रस्य विशाम्पते
008c पृथिव्याः प्रक्षयो घोरो यमराष्ट्रविवर्धनः
009a आत्मदोषात्समुत्पन्नं शोचितुं नार्हसे नृप
009c न हि रक्षन्ति राजानः सर्वार्थान्नापि जीवितम्
010a युद्धे सुकृतिनां लोकानिच्छन्तो वसुधाधिपाः
010c चमूं विगाह्य युध्यन्ते नित्यं स्वर्गपरायणाः
011a पूर्वाह्णे तु महाराज प्रावर्तत जनक्षयः
011c तन्ममैकमना भूत्वा शृणु देवासुरोपमम्
012a आवन्त्यौ तु महेष्वासौ महात्मानौ महाबलौ
012c इरावन्तमभिप्रेक्ष्य समेयातां रणोत्कटौ
012e तेषां प्रववृते युद्धं तुमुलं लोमहर्षणम्
013a इरावांस्तु सुसङ्क्रुद्धो भ्रातरौ देवरूपिणौ
013c विव्याध निशितैस्तूर्णं शरैः सन्नतपर्वभिः
013e तावेनं प्रत्यविध्येतां समरे चित्रयोधिनौ
014a युध्यतां हि तथा राजन्विशेषो न व्यदृश्यत
014c यततां शत्रुनाशाय कृतप्रतिकृतैषिणाम्
015a इरावांस्तु ततो राजन्ननुविन्दस्य सायकैः
015c चतुर्भिश्चतुरो वाहाननयद्यमसादनम्
016a भल्लाभ्यां च सुतीक्ष्णाभ्यां धनुः केतुं च मारिष
016c चिच्छेद समरे राजंस्तदद्भुतमिवाभवत्
017a त्यक्त्वानुविन्दोऽथ रथं विन्दस्य रथमास्थितः
017c धनुर्गृहीत्वा नवमं भारसाधनमुत्तमम्
018a तावेकस्थौ रणे वीरावावन्त्यौ रथिनां वरौ
018c शरान्मुमुचतुस्तूर्णमिरावति महात्मनि
019a ताभ्यां मुक्ता महावेगाः शराः काञ्चनभूषणाः
019c दिवाकरपथं प्राप्य छादयामासुरम्बरम्
020a इरावांस्तु ततः क्रुद्धो भ्रातरौ तौ महारथौ
020c ववर्ष शरवर्षेण सारथिं चाप्यपातयत्
021a तस्मिन्निपतिते भूमौ गतसत्त्वेऽथ सारथौ
021c रथः प्रदुद्राव दिशः समुद्भ्रान्तहयस्ततः
022a तौ स जित्वा महाराज नागराजसुतासुतः
022c पौरुषं ख्यापयंस्तूर्णं व्यधमत्तव वाहिनीम्
023a सा वध्यमाना समरे धार्तराष्ट्री महाचमूः
023c वेगान्बहुविधांश्चक्रे विषं पीत्वेव मानवः
024a हैडिम्बो राक्षसेन्द्रस्तु भगदत्तं समाद्रवत्
024c रथेनादित्यवर्णेन सध्वजेन महाबलः
025a ततः प्राग्ज्योतिषो राजा नागराजं समास्थितः
025c यथा वज्रधरः पूर्वं सङ्ग्रामे तारकामये
026a तत्र देवाः सगन्धर्वा ऋषयश्च समागताः
026c विशेषं न स्म विविदुर्हैडिम्बभगदत्तयोः
027a यथा सुरपतिः शक्रस्त्रासयामास दानवान्
027c तथैव समरे राजंस्त्रासयामास पाण्डवान्
028a तेन विद्राव्यमाणास्ते पाण्डवाः सर्वतोदिशम्
028c त्रातारं नाभ्यविन्दन्त स्वेष्वनीकेषु भारत
029a भैमसेनिं रथस्थं तु तत्रापश्याम भारत
029c शेषा विमनसो भूत्वा प्राद्रवन्त महारथाः
030a निवृत्तेषु तु पाण्डूनां पुनः सैन्येषु भारत
030c आसीन्निष्टानको घोरस्तव सैन्येषु संयुगे
031a घटोत्कचस्ततो राजन्भगदत्तं महारणे
031c शरैः प्रच्छादयामास मेरुं गिरिमिवाम्बुदः
032a निहत्य ताञ्शरान्राजा राक्षसस्य धनुश्च्युतान्
032c भैमसेनिं रणे तूर्णं सर्वमर्मस्वताडयत्
033a स ताड्यमानो बहुभिः शरैः सन्नतपर्वभिः
033c न विव्यथे राक्षसेन्द्रो भिद्यमान इवाचलः
034a तस्य प्राग्ज्योतिषः क्रुद्धस्तोमरान्स चतुर्दश
034c प्रेषयामास समरे तांश्च चिच्छेद राक्षसः
035a स तांश्छित्त्वा महाबाहुस्तोमरान्निशितैः शरैः
035c भगदत्तं च विव्याध सप्तत्या कङ्कपत्रिभिः
036a ततः प्राग्ज्योतिषो राजन्प्रहसन्निव भारत
036c तस्याश्वांश्चतुरः सङ्ख्ये पातयामास सायकैः
037a स हताश्वे रथे तिष्ठन्राक्षसेन्द्रः प्रतापवान्
037c शक्तिं चिक्षेप वेगेन प्राग्ज्योतिषगजं प्रति
038a तामापतन्तीं सहसा हेमदण्डां सुवेगिताम्
038c त्रिधा चिच्छेद नृपतिः सा व्यकीर्यत मेदिनीम्
039a शक्तिं विनिहतां दृष्ट्वा हैडिम्बः प्राद्रवद्भयात्
039c यथेन्द्रस्य रणात्पूर्वं नमुचिर्दैत्यसत्तमः
040a तं विजित्य रणे शूरं विक्रान्तं ख्यातपौरुषम्
040c अजेयं समरे राजन्यमेन वरुणेन च
041a पाण्डवीं समरे सेनां सम्ममर्द सकुञ्जरः
041c यथा वनगजो राजन्मृद्नंश्चरति पद्मिनीम्
042a मद्रेश्वरस्तु समरे यमाभ्यां सह सङ्गतः
042c स्वस्रीयौ छादयां चक्रे शरौघैः पाण्डुनन्दनौ
043a सहदेवस्तु समरे मातुलं वीक्ष्य सङ्गतम्
043c अवारयच्छरौघेण मेघो यद्वद्दिवाकरम्
044a छाद्यमानः शरौघेण हृष्टरूपतरोऽभवत्
044c तयोश्चाप्यभवत्प्रीतिरतुला मातृकारणात्
045a ततः प्रहस्य समरे नकुलस्य महारथः
045c अश्वान्वै चतुरो राजंश्चतुर्भिः सायकोत्तमैः
045e प्रेषयामास समरे यमस्य सदनं प्रति
046a हताश्वात्तु रथात्तूर्णमवप्लुत्य महारथः
046c आरुरोह ततो यानं भ्रातुरेव यशस्विनः
047a एकस्थौ तु रणे शूरौ दृढे विक्षिप्य कार्मुके
047c मद्रराजरथं क्रुद्धौ छादयामासतुः क्षणात्
048a स च्छाद्यमानो बहुभिः शरैः सन्नतपर्वभिः
048c स्वस्रीयाभ्यां नरव्याघ्रो नाकम्पत यथाचलः
048e प्रहसन्निव ताञ्चापि शरवृष्टिं जघान ह
049a सहदेवस्ततः क्रुद्धः शरमुद्यम्य वीर्यवान्
049c मद्रराजमभिप्रेक्ष्य प्रेषयामास भारत
050a स शरः प्रेषितस्तेन गरुत्मानिव वेगवान्
050c मद्रराजं विनिर्भिद्य निपपात महीतले
051a स गाढविद्धो व्यथितो रथोपस्थे महारथः
051c निषसाद महाराज कश्मलं च जगाम ह
052a तं विसञ्ज्ञं निपतितं सूतः सम्प्रेक्ष्य संयुगे
052c अपोवाह रथेनाजौ यमाभ्यामभिपीडितम्
053a दृष्ट्वा मद्रेश्वररथं धार्तराष्ट्राः पराङ्मुखम्
053c सर्वे विमनसो भूत्वा नेदमस्तीत्यचिन्तयन्
054a निर्जित्य मातुलं सङ्ख्ये माद्रीपुत्रौ महारथौ
054c दध्मतुर्मुदितौ शङ्खौ सिंहनादं विनेदतुः
055a अभिदुद्रुवतुर्हृष्टौ तव सैन्यं विशां पते
055c यथा दैत्यचमूं राजन्निन्द्रोपेन्द्राविवामरौ

