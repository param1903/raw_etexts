श्रीभगवानुवाच	001  
अभयं सत्त्वसंशुद्धिर्ज्ञानयोगव्यवस्थितिः	001a  
दानं दमश्च यज्ञश्च स्वाध्यायस्तप आर्जवम्	001c  
अहिंसा सत्यमक्रोधस्त्यागः शान्तिरपैशुनम्	002a  
दया भूतेष्वलोलुप्त्वं मार्दवं ह्रीरचापलम्	002c  
तेजः क्षमा धृतिः शौचमद्रोहो नातिमानिता	003a  
भवन्ति सम्पदं दैवीमभिजातस्य भारत	003c  
दम्भो दर्पोऽतिमानश्च क्रोधः पारुष्यमेव च	004a  
अज्ञानं चाभिजातस्य पार्थ सम्पदमासुरीम्	004c  
दैवी सम्पद्विमोक्षाय निबन्धायासुरी मता	005a  
मा शुचः सम्पदं दैवीमभिजातोऽसि पाण्डव	005c  
द्वौ भूतसर्गौ लोकेऽस्मिन्दैव आसुर एव च	006a  
दैवो विस्तरशः प्रोक्त आसुरं पार्थ मे शृणु	006c  
प्रवृत्तिं च निवृत्तिं च जना न विदुरासुराः	007a  
न शौचं नापि चाचारो न सत्यं तेषु विद्यते	007c  
असत्यमप्रतिष्ठं ते जगदाहुरनीश्वरम्	008a  
अपरस्परसम्भूतं किमन्यत्कामहैतुकम्	008c  
एतां दृष्टिमवष्टभ्य नष्टात्मानोऽल्पबुद्धयः	009a  
प्रभवन्त्युग्रकर्माणः क्षयाय जगतोऽहिताः	009c  
काममाश्रित्य दुष्पूरं दम्भमानमदान्विताः	010a  
मोहाद्गृहीत्वासद्ग्राहान्प्रवर्तन्तेऽशुचिव्रताः	010c  
चिन्तामपरिमेयां च प्रलयान्तामुपाश्रिताः	011a  
कामोपभोगपरमा एतावदिति निश्चिताः	011c  
आशापाशशतैर्बद्धाः कामक्रोधपरायणाः	012a  
ईहन्ते कामभोगार्थमन्यायेनार्थसञ्चयान्	012c  
इदमद्य मया लब्धमिदं प्राप्स्ये मनोरथम्	013a  
इदमस्तीदमपि मे भविष्यति पुनर्धनम्	013c  
असौ मया हतः शत्रुर्हनिष्ये चापरानपि	014a  
ईश्वरोऽहमहं भोगी सिद्धोऽहं बलवान्सुखी	014c  
आढ्योऽभिजनवानस्मि कोऽन्योऽस्ति सदृशो मया	015a  
यक्ष्ये दास्यामि मोदिष्य इत्यज्ञानविमोहिताः	015c  
अनेकचित्तविभ्रान्ता मोहजालसमावृताः	016a  
प्रसक्ताः कामभोगेषु पतन्ति नरकेऽशुचौ	016c  
आत्मसम्भाविताः स्तब्धा धनमानमदान्विताः	017a  
यजन्ते नामयज्ञैस्ते दम्भेनाविधिपूर्वकम्	017c  
अहङ्कारं बलं दर्पं कामं क्रोधं च संश्रिताः	018a  
मामात्मपरदेहेषु प्रद्विषन्तोऽभ्यसूयकाः	018c  
तानहं द्विषतः क्रूरान्संसारेषु नराधमान्	019a  
क्षिपाम्यजस्रमशुभानासुरीष्वेव योनिषु	019c  
आसुरीं योनिमापन्ना मूढा जन्मनि जन्मनि	020a  
मामप्राप्यैव कौन्तेय ततो यान्त्यधमां गतिम्	020c  
त्रिविधं नरकस्येदं द्वारं नाशनमात्मनः	021a  
कामः क्रोधस्तथा लोभस्तस्मादेतत्त्रयं त्यजेत्	021c  
एतैर्विमुक्तः कौन्तेय तमोद्वारैस्त्रिभिर्नरः	022a  
आचरत्यात्मनः श्रेयस्ततो याति परां गतिम्	022c  
यः शास्त्रविधिमुत्सृज्य वर्तते कामकारतः	023a  
न स सिद्धिमवाप्नोति न सुखं न परां गतिम्	023c  
तस्माच्छास्त्रं प्रमाणं ते कार्याकार्यव्यवस्थितौ	024a  
ज्ञात्वा शास्त्रविधानोक्तं कर्म कर्तुमिहार्हसि	024c  
