वैशम्पायन उवाच	001  
ततः पूर्वापरे सन्ध्ये समीक्ष्य भगवानृषिः	001a  
सर्ववेदविदां श्रेष्ठो व्यासः सत्यवतीसुतः	001c  
भविष्यति रणे घोरे भरतानां पितामहः	002a  
प्रत्यक्षदर्शी भगवान्भूतभव्यभविष्यवित्	002c  
वैचित्रवीर्यं राजानं स रहस्यं ब्रवीदिदम्	003a  
शोचन्तमार्तं ध्यायन्तं पुत्राणामनयं तदा	003c  
व्यास उवाच	004  
राजन्परीतकालास्ते पुत्राश्चान्ये च भूमिपाः	004a  
ते हनिष्यन्ति सङ्ग्रामे समासाद्येतरेतरम्	004c  
तेषु कालपरीतेषु विनश्यत्सु च भारत	005a  
कालपर्यायमाज्ञाय मा स्म शोके मनः कृथाः	005c  
यदि त्विच्छसि सङ्ग्रामे द्रष्टुमेनं विशां पते	006a  
चक्षुर्ददानि ते हन्त युद्धमेतन्निशामय	006c  
धृतराष्ट्र उवाच	007  
न रोचये ज्ञातिवधं द्रष्टुं ब्रह्मर्षिसत्तम	007a  
युद्धमेतत्त्वशेषेण शृणुयां तव तेजसा	007c  
वैशम्पायन उवाच	008  
तस्मिन्ननिच्छति द्रष्टुं सङ्ग्रामं श्रोतुमिच्छति	008a  
वराणामीश्वरो दाता सञ्जयाय वरं ददौ	008c  
व्यास उवाच	009  
एष ते सञ्जयो राजन्युद्धमेतद्वदिष्यति	009a  
एतस्य सर्वं सङ्ग्रामे नपरोक्षं भविष्यति	009c  
चक्षुषा सञ्जयो राजन्दिव्येनैष समन्वितः	010a  
कथयिष्यति ते युद्धं सर्वज्ञश्च भविष्यति	010c  
प्रकाशं वा रहस्यं वा रात्रौ वा यदि वा दिवा	011a  
मनसा चिन्तितमपि सर्वं वेत्स्यति सञ्जयः	011c  
नैनं शस्त्राणि भेत्स्यन्ति नैनं बाधिष्यते श्रमः	012a  
गावल्गणिरयं जीवन्युद्धादस्माद्विमोक्ष्यते	012c  
अहं च कीर्तिमेतेषां कुरूणां भरतर्षभ	013a  
पाण्डवानां च सर्वेषां प्रथयिष्यामि मा शुचः	013c  
दिष्टमेतत्पुरा चैव नात्र शोचितुमर्हसि	014a  
न चैव शक्यं संयन्तुं यतो धर्मस्ततो जयः	014c  
वैशम्पायन उवाच	015  
एवमुक्त्वा स भगवान्कुरूणां प्रपितामहः	015a  
पुनरेव महाबाहुं धृतराष्ट्रमुवाच ह	015c  
इह युद्धे महाराज भविष्यति महान्क्षयः	016a  
यथेमानि निमित्तानि भयायाद्योपलक्षये	016c  
श्येना गृध्राश्च काकाश्च कङ्काश्च सहिता बलैः	017a  
सम्पतन्ति वनान्तेषु समवायांश्च कुर्वते	017c  
अत्युग्रं च प्रपश्यन्ति युद्धमानन्दिनो द्विजाः	018a  
क्रव्यादा भक्षयिष्यन्ति मांसानि गजवाजिनाम्	018c  
खटाखटेति वाशन्तो भैरवं भयवेदिनः	019a  
कह्वाः प्रयान्ति मध्येन दक्षिणामभितो दिशम्	019c  
उभे पूर्वापरे सन्ध्ये नित्यं पश्यामि भारत	020a  
उदयास्तमने सूर्यं कबन्धैः परिवारितम्	020c  
श्वेतलोहितपर्यन्ताः कृष्णग्रीवाः सविद्युतः	021a  
त्रिवर्णाः परिघाः सन्धौ भानुमावारयन्त्युत	021c  
ज्वलितार्केन्दुनक्षत्रं निर्विशेषदिनक्षपम्	022a  
अहोरात्रं मया दृष्टं तत्क्षयाय भविष्यति	022c  
अलक्ष्यः प्रभया हीनः पौर्णमासीं च कार्त्तिकीम्	023a  
चन्द्रोऽभूदग्निवर्णश्च समवर्णे नभस्तले	023c  
स्वप्स्यन्ति निहता वीरा भूमिमावृत्य पार्थिवाः	024a  
राजानो राजपुत्राश्च शूराः परिघबाहवः	024c  
अन्तरिक्षे वराहस्य वृषदंशस्य चोभयोः	025a  
प्रणादं युध्यतो रात्रौ रौद्रं नित्यं प्रलक्षये	025c  
देवताप्रतिमाश्चापि कम्पन्ति च हसन्ति च	026a  
वमन्ति रुधिरं चास्यैः स्विद्यन्ति प्रपतन्ति च	026c  
अनाहता दुन्दुभयः प्रणदन्ति विशां पते	027a  
अयुक्ताश्च प्रवर्तन्ते क्षत्रियाणां महारथाः	027c  
कोकिलाः शतपत्राश्च चाषा भासाः शुकास्तथा	028a  
सारसाश्च मयूराश्च वाचो मुञ्चन्ति दारुणाः	028c  
गृहीतशस्त्राभरणा वर्मिणो वाजिपृष्ठगाः	029a  
अरुणोदयेषु दृश्यन्ते शतशः शलभव्रजाः	029c  
उभे सन्ध्ये प्रकाशेते दिशां दाहसमन्विते	030a  
आसीद्रुधिरवर्षं च अस्थिवर्षं च भारत	030c  
या चैषा विश्रुता राजंस्त्रैलोक्ये साधुसम्मता	031a  
अरुन्धती तयाप्येष वसिष्ठः पृष्ठतः कृतः	031c  
रोहिणीं पीडयन्नेष स्थितो राजञ्शनैश्चरः	032a  
व्यावृत्तं लक्ष्म सोमस्य भविष्यति महद्भयम्	032c  
अनभ्रे च महाघोरं स्तनितं श्रूयतेऽनिशम्	033a  
वाहनानां च रुदतां प्रपतन्त्यश्रुबिन्दवः	033c  
