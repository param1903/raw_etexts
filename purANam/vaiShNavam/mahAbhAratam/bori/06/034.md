अर्जुन उवाच	001  
एवं सततयुक्ता ये भक्तास्त्वां पर्युपासते	001a  
ये चाप्यक्षरमव्यक्तं तेषां के योगवित्तमाः	001c  
श्रीभगवानुवाच	002  
मय्यावेश्य मनो ये मां नित्ययुक्ता उपासते	002a  
श्रद्धया परयोपेतास्ते मे युक्ततमा मताः	002c  
ये त्वक्षरमनिर्देश्यमव्यक्तं पर्युपासते	003a  
सर्वत्रगमचिन्त्यं च कूटस्थमचलं ध्रुवम्	003c  
सन्नियम्येन्द्रियग्रामं सर्वत्र समबुद्धयः	004a  
ते प्राप्नुवन्ति मामेव सर्वभूतहिते रताः	004c  
क्लेशोऽधिकतरस्तेषामव्यक्तासक्तचेतसाम्	005a  
अव्यक्ता हि गतिर्दुःखं देहवद्भिरवाप्यते	005c  
ये तु सर्वाणि कर्माणि मयि सन्न्यस्य मत्पराः	006a  
अनन्येनैव योगेन मां ध्यायन्त उपासते	006c  
तेषामहं समुद्धर्ता मृत्युसंसारसागरात्	007a  
भवामि नचिरात्पार्थ मय्यावेशितचेतसाम्	007c  
मय्येव मन आधत्स्व मयि बुद्धिं निवेशय	008a  
निवसिष्यसि मय्येव अत ऊर्ध्वं न संशयः	008c  
अथ चित्तं समाधातुं न शक्नोषि मयि स्थिरम्	009a  
अभ्यासयोगेन ततो मामिच्छाप्तुं धनञ्जय	009c  
अभ्यासेऽप्यसमर्थोऽसि मत्कर्मपरमो भव	010a  
मदर्थमपि कर्माणि कुर्वन्सिद्धिमवाप्स्यसि	010c  
अथैतदप्यशक्तोऽसि कर्तुं मद्योगमाश्रितः	011a  
सर्वकर्मफलत्यागं ततः कुरु यतात्मवान्	011c  
श्रेयो हि ज्ञानमभ्यासाज्ज्ञानाद्ध्यानं विशिष्यते	012a  
ध्यानात्कर्मफलत्यागस्त्यागाच्छान्तिरनन्तरम्	012c  
अद्वेष्टा सर्वभूतानां मैत्रः करुण एव च	013a  
निर्ममो निरहङ्कारः समदुःखसुखः क्षमी	013c  
सन्तुष्टः सततं योगी यतात्मा दृढनिश्चयः	014a  
मय्यर्पितमनोबुद्धिर्यो मद्भक्तः स मे प्रियः	014c  
यस्मान्नोद्विजते लोको लोकान्नोद्विजते च यः	015a  
हर्षामर्षभयोद्वेगैर्मुक्तो यः स च मे प्रियः	015c  
अनपेक्षः शुचिर्दक्ष उदासीनो गतव्यथः	016a  
सर्वारम्भपरित्यागी यो मद्भक्तः स मे प्रियः	016c  
यो न हृष्यति न द्वेष्टि न शोचति न काङ्क्षति	017a  
शुभाशुभपरित्यागी भक्तिमान्यः स मे प्रियः	017c  
समः शत्रौ च मित्रे च तथा मानावमानयोः	018a  
शीतोष्णसुखदुःखेषु समः सङ्गविवर्जितः	018c  
तुल्यनिन्दास्तुतिर्मौनी सन्तुष्टो येन केनचित्	019a  
अनिकेतः स्थिरमतिर्भक्तिमान्मे प्रियो नरः	019c  
ये तु धर्म्यामृतमिदं यथोक्तं पर्युपासते	020a  
श्रद्दधाना मत्परमा भक्तास्तेऽतीव मे प्रियाः	020c  
