001  धृतराष्ट्र उवाच
001a तथा प्रतिसमादिष्टः कलिङ्गो वाहिनीपतिः
001c कथमद्भुतकर्माणं भीमसेनं महाबलम्
002a चरन्तं गदया वीरं दण्डपाणिमिवान्तकम्
002c योधयामास समरे कलिङ्गः सह सेनया
003  सञ्जय उवाच
003a पुत्रेण तव राजेन्द्र स तथोक्तो महाबलः
003c महत्या सेनया गुप्तः प्रायाद्भीमरथं प्रति
004a तामापतन्तीं सहसा कलिङ्गानां महाचमूम्
004c रथनागाश्वकलिलां प्रगृहीतमहायुधाम्
005a भीमसेनः कलिङ्गानामार्छद्भारत वाहिनीम्
005c केतुमन्तं च नैषादिमायान्तं सह चेदिभिः
006a ततः श्रुतायुः सङ्क्रुद्धो राज्ञा केतुमता सह
006c आससाद रणे भीमं व्यूढानीकेषु चेदिषु
007a रथैरनेकसाहस्रैः कलिङ्गानां जनाधिपः
007c अयुतेन गजानां च निषादैः सह केतुमान्
007e भीमसेनं रणे राजन्समन्तात्पर्यवारयत्
008a चेदिमत्स्यकरूषाश्च भीमसेनपुरोगमाः
008c अभ्यवर्तन्त सहसा निषादान्सह राजभिः
009a ततः प्रववृते युद्धं घोररूपं भयानकम्
009c प्रजानन्न च योधान्स्वान्परस्परजिघांसया
010a घोरमासीत्ततो युद्धं भीमस्य सहसा परैः
010c यथेन्द्रस्य महाराज महत्या दैत्यसेनया
011a तस्य सैन्यस्य सङ्ग्रामे युध्यमानस्य भारत
011c बभूव सुमहाञ्शब्दः सागरस्येव गर्जतः
012a अन्योन्यस्य तदा योधा निकृन्तन्तो विशाम्पते
012c महीं चक्रुश्चितां सर्वां शशशोणितसन्निभाम्
013a योधांश्च स्वान्परान्वापि नाभ्यजानञ्जिघांसया
013c स्वानप्याददते स्वाश्च शूराः समरदुर्जयाः
014a विमर्दः सुमहानासीदल्पानां बहुभिः सह
014c कलिङ्गैः सह चेदीनां निषादैश्च विशाम्पते
015a कृत्वा पुरुषकारं तु यथाशक्ति महाबलाः
015c भीमसेनं परित्यज्य सन्न्यवर्तन्त चेदयः
016a सर्वैः कलिङ्गैरासन्नः सन्निवृत्तेषु चेदिषु
016c स्वबाहुबलमास्थाय न न्यवर्तत पाण्डवः
017a न चचाल रथोपस्थाद्भीमसेनो महाबलः
017c शितैरवाकिरन्बाणैः कलिङ्गानां वरूथिनीम्
018a कलिङ्गस्तु महेष्वासः पुत्रश्चास्य महारथः
018c शक्रदेव इति ख्यातो जघ्नतुः पाण्डवं शरैः
019a ततो भीमो महाबाहुर्विधुन्वन्रुचिरं धनुः
019c योधयामास कालिङ्गान्स्वबाहुबलमाश्रितः
020a शक्रदेवस्तु समरे विसृजन्सायकान्बहून्
020c अश्वाञ्जघान समरे भीमसेनस्य सायकैः
020e ववर्ष शरवर्षाणि तपान्ते जलदो यथा
021a हताश्वे तु रथे तिष्ठन्भीमसेनो महाबलः
021c शक्रदेवाय चिक्षेप सर्वशैक्यायसीं गदाम्
022a स तया निहतो राजन्कलिङ्गस्य सुतो रथात्
022c सध्वजः सह सूतेन जगाम धरणीतलम्
023a हतमात्मसुतं दृष्ट्वा कलिङ्गानां जनाधिपः
023c रथैरनेकसाहस्रैर्भिमस्यावारयद्दिशः
024a ततो भीमो महाबाहुर्गुर्वीं त्यक्त्वा महागदाम्
024c उद्बबर्हाथ निस्त्रिंशं चिकीर्षुः कर्म दारुणम्
025a चर्म चाप्रतिमं राजन्नार्षभं पुरुषर्षभ
025c नक्षत्रैरर्धचन्द्रैश्च शातकुम्भमयैश्चितम्
026a कलिङ्गस्तु ततः क्रुद्धो धनुर्ज्यामवमृज्य ह
026c प्रगृह्य च शरं घोरमेकं सर्पविषोपमम्
026e प्राहिणोद्भीमसेनाय वधाकाङ्क्षी जनेश्वरः
027a तमापतन्तं वेगेन प्रेरितं निशितं शरम्
027c भीमसेनो द्विधा राजंश्चिच्छेद विपुलासिना
027e उदक्रोशच्च संहृष्टस्त्रासयानो वरूथिनीम्
028a कलिङ्गस्तु ततः क्रुद्धो भीमसेनाय संयुगे
028c तोमरान्प्राहिणोच्छीघ्रं चतुर्दश शिलाशितान्
029a तानप्राप्तान्महाबाहुः खगतानेव पाण्डवः
029c चिच्छेद सहसा राजन्नसम्भ्रान्तो वरासिना
030a निकृत्य तु रणे भीमस्तोमरान्वै चतुर्दश
030c भानुमन्तमभिप्रेक्ष्य प्राद्रवत्पुरुषर्षभः
031a भानुमांस्तु ततो भीमं शरवर्षेण छादयन्
031c ननाद बलवन्नादं नादयानो नभस्तलम्
032a न तं स ममृषे भीमः सिंहनादं महारणे
032c ततः स्वरेण महता विननाद महास्वनम्
033a तेन शब्देन वित्रस्ता कलिङ्गानां वरूथिनी
033c न भीमं समरे मेने मानुषं भरतर्षभ
034a ततो भीमो महाराज नदित्वा विपुलं स्वनम्
034c सासिर्वेगादवप्लुत्य दन्ताभ्यां वारणोत्तमम्
035a आरुरोह ततो मध्यं नागराजस्य मारिष
035c खड्गेन पृथुना मध्ये भानुमन्तमथाच्छिनत्
036a सोऽन्तरायुधिनं हत्वा राजपुत्रमरिन्दमः
036c गुरुभारसहस्कन्धे नागस्यासिमपातयत्
037a छिन्नस्कन्धः स विनदन्पपात गजयूथपः
037c आरुग्णः सिन्धुवेगेन सानुमानिव पर्वतः
038a ततस्तस्मादवप्लुत्य गजाद्भारत भारतः
038c खड्गपाणिरदीनात्मा अतिष्ठद्भुवि दंशितः
039a स चचार बहून्मार्गानभीतः पातयन्गजान्
039c अग्निचक्रमिवाविद्धं सर्वतः प्रत्यदृश्यत
040a अश्ववृन्देषु नागेषु रथानीकेषु चाभिभूः
040c पदातीनां च सङ्घेषु विनिघ्नञ्शोणितोक्षितः
040e श्येनवद्व्यचरद्भीमो रणे रिपुबलोत्कटः
041a छिन्दंस्तेषां शरीराणि शिरांसि च महाजवः
041c खड्गेन शितधारेण संयुगे गजयोधिनाम्
042a पदातिरेकः सङ्क्रुद्धः शत्रूणां भयवर्धनः
042c मोहयामास च तदा कालान्तकयमोपमः
043a मूढाश्च ते तमेवाजौ विनदन्तः समाद्रवन्
043c सासिमुत्तमवेगेन विचरन्तं महारणे
044a निकृत्य रथिनामाजौ रथेषाश्च युगानि च
044c जघान रथिनश्चापि बलवानरिमर्दनः
045a भीमसेनश्चरन्मार्गान्सुबहून्प्रत्यदृश्यत
045c भ्रान्तमुद्भ्रान्तमाविद्धमाप्लुतं प्रसृतं सृतम्
045e सम्पातं समुदीर्यं च दर्शयामास पाण्डवः
046a केचिदग्रासिना छिन्नाः पाण्डवेन महात्मना
046c विनेदुर्भिन्नमर्माणो निपेतुश्च गतासवः
047a छिन्नदन्ताग्रहस्ताश्च भिन्नकुम्भास्तथापरे
047c वियोधाः स्वान्यनीकानि जघ्नुर्भारत वारणाः
047e निपेतुरुर्व्यां च तथा विनदन्तो महारवान्
048a छिन्नांश्च तोमरांश्चापान्महामात्रशिरांसि च
048c परिस्तोमानि चित्राणि कक्ष्याश्च कनकोज्ज्वलाः
049a ग्रैवेयाण्यथ शक्तीश्च पताकाः कणपांस्तथा
049c तूणीराण्यथ यन्त्राणि विचित्राणि धनूंषि च
050a अग्निकुण्डानि शुभ्राणि तोत्त्रांश्चैवाङ्कुशैः सह
050c घण्टाश्च विविधा राजन्हेमगर्भांस्त्सरूनपि
050e पततः पतितांश्चैव पश्यामः सह सादिभिः
051a छिन्नगात्रावरकरैर्निहतैश्चापि वारणैः
051c आसीत्तस्मिन्समास्तीर्णा पतितैर्भूर्नगैरिव
052a विमृद्यैवं महानागान्ममर्दाश्वान्नरर्षभः
052c अश्वारोहवरांश्चापि पातयामास भारत
052e तद्घोरमभवद्युद्धं तस्य तेषां च भारत
053a खलीनान्यथ योक्त्राणि कशाश्च कनकोज्ज्वलाः
053c परिस्तोमाश्च प्रासाश्च ऋष्टयश्च महाधनाः
054a कवचान्यथ चर्माणि चित्राण्यास्तरणानि च
054c तत्र तत्रापविद्धानि व्यदृश्यन्त महाहवे
055a प्रोथयन्त्रैर्विचित्रैश्च शस्त्रैश्च विमलैस्तथा
055c स चक्रे वसुधां कीर्णां शबलैः कुसुमैरिव
056a आप्लुत्य रथिनः कांश्चित्परामृश्य महाबलः
056c पातयामास खड्गेन सध्वजानपि पाण्डवः
057a मुहुरुत्पततो दिक्षु धावतश्च यशस्विनः
057c मार्गांश्च चरतश्चित्रान्व्यस्मयन्त रणे जनाः
058a निजघान पदा कांश्चिदाक्षिप्यान्यानपोथयत्
058c खड्गेनान्यांश्च चिच्छेद नादेनान्यांश्च भीषयन्
059a ऊरुवेगेन चाप्यन्यान्पातयामास भूतले
059c अपरे चैनमालोक्य भयात्पञ्चत्वमागताः
060a एवं सा बहुला सेना कलिङ्गानां तरस्विनाम्
060c परिवार्य रणे भीष्मं भीमसेनमुपाद्रवत्
061a ततः कलिङ्गसैन्यानां प्रमुखे भरतर्षभ
061c श्रुतायुषमभिप्रेक्ष्य भीमसेनः समभ्ययात्
062a तमायान्तमभिप्रेक्ष्य कलिङ्गो नवभिः शरैः
062c भीमसेनममेयात्मा प्रत्यविध्यत्स्तनान्तरे
063a कलिङ्गबाणाभिहतस्तोत्त्रार्दित इव द्विपः
063c भीमसेनः प्रजज्वाल क्रोधेनाग्निरिवेन्धनैः
064a अथाशोकः समादाय रथं हेमपरिष्कृतम्
064c भीमं सम्पादयामास रथेन रथसारथिः
065a तमारुह्य रथं तूर्णं कौन्तेयः शत्रुसूदनः
065c कलिङ्गमभिदुद्राव तिष्ठ तिष्ठेति चाब्रवीत्
066a ततः श्रुतायुर्बलवान्भीमाय निशिताञ्शरान्
066c प्रेषयामास सङ्क्रुद्धो दर्शयन्पाणिलाघवम्
067a स कार्मुकवरोत्सृष्टैर्नवभिर्निशितैः शरैः
067c समाहतो भृशं राजन्कलिङ्गेन महायशाः
067e सञ्चुक्रुधे भृशं भीमो दण्डाहत इवोरगः
068a क्रुद्धश्च चापमायम्य बलवद्बलिनां वरः
068c कलिङ्गमवधीत्पार्थो भीमः सप्तभिरायसैः
069a क्षुराभ्यां चक्ररक्षौ च कलिङ्गस्य महाबलौ
069c सत्यदेवं च सत्यं च प्राहिणोद्यमसादनम्
070a ततः पुनरमेयात्मा नाराचैर्निशितैस्त्रिभिः
070c केतुमन्तं रणे भीमोऽगमयद्यमसादनम्
071a ततः कलिङ्गाः सङ्क्रुद्धा भीमसेनममर्षणम्
071c अनीकैर्बहुसाहस्रैः क्षत्रियाः समवारयन्
072a ततः शक्तिगदाखड्गतोमरर्ष्टिपरश्वधैः
072c कलिङ्गाश्च ततो राजन्भीमसेनमवाकिरन्
073a सन्निवार्य स तां घोरां शरवृष्टिं समुत्थिताम्
073c गदामादाय तरसा परिप्लुत्य महाबलः
073e भीमः सप्तशतान्वीराननयद्यमसादनम्
074a पुनश्चैव द्विसाहस्रान्कलिङ्गानरिमर्दनः
074c प्राहिणोन्मृत्युलोकाय तदद्भुतमिवाभवत्
075a एवं स तान्यनीकानि कलिङ्गानां पुनः पुनः
075c बिभेद समरे वीरः प्रेक्ष्य भीष्मं महाव्रतम्
076a हतारोहाश्च मातङ्गाः पाण्डवेन महात्मना
076c विप्रजग्मुरनीकेषु मेघा वातहता इव
076e मृद्नन्तः स्वान्यनीकानि विनदन्तः शरातुराः
077a ततो भीमो महाबाहुः शङ्खं प्राध्मापयद्बली
077c सर्वकालिङ्गसैन्यानां मनांसि समकम्पयत्
078a मोहश्चापि कलिङ्गानामाविवेश परन्तप
078c प्राकम्पन्त च सैन्यानि वाहनानि च सर्वशः
079a भीमेन समरे राजन्गजेन्द्रेणेव सर्वतः
079c मार्गान्बहून्विचरता धावता च ततस्ततः
079e मुहुरुत्पतता चैव सम्मोहः समजायत
080a भीमसेनभयत्रस्तं सैन्यं च समकम्पत
080c क्षोभ्यमाणमसम्बाधं ग्राहेणेव महत्सरः
081a त्रासितेषु च वीरेषु भीमेनाद्भुतकर्मणा
081c पुनरावर्तमानेषु विद्रवत्सु च सङ्घशः
082a सर्वकालिङ्गयोधेषु पाण्डूनां ध्वजिनीपतिः
082c अब्रवीत्स्वान्यनीकानि युध्यध्वमिति पार्षतः
083a सेनापतिवचः श्रुत्वा शिखण्डिप्रमुखा गणाः
083c भीममेवाभ्यवर्तन्त रथानीकैः प्रहारिभिः
084a धर्मराजश्च तान्सर्वानुपजग्राह पाण्डवः
084c महता मेघवर्णेन नागानीकेन पृष्ठतः
085a एवं सञ्चोद्य सर्वाणि स्वान्यनीकानि पार्षतः
085c भीमसेनस्य जग्राह पार्ष्णिं सत्पुरुषोचिताम्
086a न हि पाञ्चालराजस्य लोके कश्चन विद्यते
086c भीमसात्यकयोरन्यः प्राणेभ्यः प्रियकृत्तमः
087a सोऽपश्यत्तं कलिङ्गेषु चरन्तमरिसूदनम्
087c भीमसेनं महाबाहुं पार्षतः परवीरहा
088a ननर्द बहुधा राजन्हृष्टश्चासीत्परन्तपः
088c शङ्खं दध्मौ च समरे सिंहनादं ननाद च
089a स च पारावताश्वस्य रथे हेमपरिष्कृते
089c कोविदारध्वजं दृष्ट्वा भीमसेनः समाश्वसत्
090a धृष्टद्युम्नस्तु तं दृष्ट्वा कलिङ्गैः समभिद्रुतम्
090c भीमसेनममेयात्मा त्राणायाजौ समभ्ययात्
091a तौ दूरात्सात्यकिर्दृष्ट्वा धृष्टद्युम्नवृकोदरौ
091c कलिङ्गान्समरे वीरौ योधयन्तौ मनस्विनौ
092a स तत्र गत्वा शैनेयो जवेन जयतां वरः
092c पार्थपार्षतयोः पार्ष्णिं जग्राह पुरुषर्षभः
093a स कृत्वा कदनं तत्र प्रगृहीतशरासनः
093c आस्थितो रौद्रमात्मानं जघान समरे परान्
094a कलिङ्गप्रभवां चैव मांसशोणितकर्दमाम्
094c रुधिरस्यन्दिनीं तत्र भीमः प्रावर्तयन्नदीम्
095a अन्तरेण कलिङ्गानां पाण्डवानां च वाहिनीम्
095c सन्ततार सुदुस्तारां भीमसेनो महाबलः
096a भीमसेनं तथा दृष्ट्वा प्राक्रोशंस्तावका नृप
096c कालोऽयं भीमरूपेण कलिङ्गैः सह युध्यते
097a ततः शान्तनवो भीष्मः श्रुत्वा तं निनदं रणे
097c अभ्ययात्त्वरितो भीमं व्यूढानीकः समन्ततः
098a तं सात्यकिर्भीमसेनो धृष्टद्युम्नश्च पार्षतः
098c अभ्यद्रवन्त भीष्मस्य रथं हेमपरिष्कृतम्
099a परिवार्य च ते सर्वे गाङ्गेयं रभसं रणे
099c त्रिभिस्त्रिभिः शरैर्घोरैर्भीष्ममानर्छुरञ्जसा
100a प्रत्यविध्यत तान्सर्वान्पिता देवव्रतस्तव
100c यतमानान्महेष्वासांस्त्रिभिस्त्रिभिरजिह्मगैः
101a ततः शरसहस्रेण सन्निवार्य महारथान्
101c हयान्काञ्चनसन्नाहान्भीमस्य न्यहनच्छरैः
102a हताश्वे तु रथे तिष्ठन्भीमसेनः प्रतापवान्
102c शक्तिं चिक्षेप तरसा गाङ्गेयस्य रथं प्रति
103a अप्राप्तामेव तां शक्तिं पिता देवव्रतस्तव
103c त्रिधा चिच्छेद समरे सा पृथिव्यामशीर्यत
104a ततः शैक्यायसीं गुर्वीं प्रगृह्य बलवद्गदाम्
104c भीमसेनो रथात्तूर्णं पुप्लुवे मनुजर्षभ
105a सात्यकोऽपि ततस्तूर्णं भीमस्य प्रियकाम्यया
105c सारथिं कुरुवृद्धस्य पातयामास सायकैः
106a भीष्मस्तु निहते तस्मिन्सारथौ रथिनां वरः
106c वातायमानैस्तैरश्वैरपनीतो रणाजिरात्
107a भीमसेनस्ततो राजन्नपनीते महाव्रते
107c प्रजज्वाल यथा वह्निर्दहन्कक्षमिवैधितः
108a स हत्वा सर्वकालिङ्गान्सेनामध्ये व्यतिष्ठत
108c नैनमभ्युत्सहन्केचित्तावका भरतर्षभ
109a धृष्टद्युम्नस्तमारोप्य स्वरथे रथिनां वरः
109c पश्यतां सर्वसैन्यानामपोवाह यशस्विनम्
110a सम्पूज्यमानः पाञ्चाल्यैर्मत्स्यैश्च भरतर्षभ
110c धृष्टद्युम्नं परिष्वज्य समेयादथ सात्यकिम्
111a अथाब्रवीद्भीमसेनं सात्यकिः सत्यविक्रमः
111c प्रहर्षयन्यदुव्याघ्रो धृष्टद्युम्नस्य पश्यतः
112a दिष्ट्या कलिङ्गराजश्च राजपुत्रश्च केतुमान्
112c शक्रदेवश्च कालिङ्गः कलिङ्गाश्च मृधे हताः
113a स्वबाहुबलवीर्येण नागाश्वरथसङ्कुलः
113c महाव्यूहः कलिङ्गानामेकेन मृदितस्त्वया
114a एवमुक्त्वा शिनेर्नप्ता दीर्घबाहुररिन्दमः
114c रथाद्रथमभिद्रुत्य पर्यष्वजत पाण्डवम्
115a ततः स्वरथमारुह्य पुनरेव महारथः
115c तावकानवधीत्क्रुद्धो भीमस्य बलमादधत्

