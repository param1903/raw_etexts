व्यास उवाच	001  
खरा गोषु प्रजायन्ते रमन्ते मातृभिः सुताः	001a  
अनार्तवं पुष्पफलं दर्शयन्ति वने द्रुमाः	001c  
गर्भिण्यो राजपुत्र्यश्च जनयन्ति विभीषणान्	002a  
क्रव्यादान्पक्षिणश्चैव गोमायूनपरान्मृगान्	002c  
त्रिविषाणाश्चतुर्नेत्राः पञ्चपादा द्विमेहनाः	003a  
द्विशीर्षाश्च द्विपुच्छाश्च दंष्ट्रिणः पशवोऽशिवाः	003c  
जायन्ते विवृतास्याश्च व्याहरन्तोऽशिवा गिरः	004a  
त्रिपदाः शिखिनस्तार्क्ष्याश्चतुर्दंष्ट्रा विषाणिनः	004c  
तथैवान्याश्च दृश्यन्ते स्त्रियश्च ब्रह्मवादिनाम्	005a  
वैनतेयान्मयूरांश्च जनयन्त्यः पुरे तव	005c  
गोवत्सं वडवा सूते श्वा सृगालं महीपते	006a  
क्रकराञ्शारिकाश्चैव शुकांश्चाशुभवादिनः	006c  
स्त्रियः काश्चित्प्रजायन्ते चतस्रः पञ्च कन्यकाः	007a  
ता जातमात्रा नृत्यन्ति गायन्ति च हसन्ति च	007c  
पृथग्जनस्य कुडकाः स्तनपाः स्तेनवेश्मनि	008a  
नृत्यन्ति परिगायन्ति वेदयन्तो महद्भयम्	008c  
प्रतिमाश्चालिखन्त्यन्ये सशस्त्राः कालचोदिताः	009a  
अन्योन्यमभिधावन्ति शिशवो दण्डपाणयः	009c  
उपरुन्धन्ति कृत्वा च नगराणि युयुत्सवः	009e  
पद्मोत्पलानि वृक्षेषु जायन्ते कुमुदानि च	010a  
विष्वग्वाताश्च वान्त्युग्रा रजो न व्युपशाम्यति	010c  
अभीक्ष्णं कम्पते भूमिरर्कं राहुस्तथाग्रसत्	011a  
श्वेतो ग्रहस्तथा चित्रां समतिक्रम्य तिष्ठति	011c  
अभावं हि विशेषेण कुरूणां प्रतिपश्यति	012a  
धूमकेतुर्महाघोरः पुष्यमाक्रम्य तिष्ठति	012c  
सेनयोरशिवं घोरं करिष्यति महाग्रहः	013a  
मघास्वङ्गारको वक्रः श्रवणे च बृहस्पतिः	013c  
भाग्यं नक्षत्रमाक्रम्य सूर्यपुत्रेण पीड्यते	014a  
शुक्रः प्रोष्ठपदे पूर्वे समारुह्य विशां पते	014c  
उत्तरे तु परिक्रम्य सहितः प्रत्युदीक्षते	014e  
श्यामो ग्रहः प्रज्वलितः सधूमः सहपावकः	015a  
ऐन्द्रं तेजस्वि नक्षत्रं ज्येष्ठामाक्रम्य तिष्ठति	015c  
ध्रुवः प्रज्वलितो घोरमपसव्यं प्रवर्तते	016a  
चित्रास्वात्यन्तरे चैव धिष्ठितः परुषो ग्रहः	016c  
वक्रानुवक्रं कृत्वा च श्रवणे पावकप्रभः	017a  
ब्रह्मराशिं समावृत्य लोहिताङ्गो व्यवस्थितः	017c  
सर्वसस्यप्रतिच्छन्ना पृथिवी फलमालिनी	018a  
पञ्चशीर्षा यवाश्चैव शतशीर्षाश्च शालयः	018c  
प्रधानाः सर्वलोकस्य यास्वायत्तमिदं जगत्	019a  
ता गावः प्रस्नुता वत्सैः शोणितं प्रक्षरन्त्युत	019c  
निश्चेरुरपिधानेभ्यः खड्गाः प्रज्वलिता भृशम्	020a  
व्यक्तं पश्यन्ति शस्त्राणि सङ्ग्रामं समुपस्थितम्	020c  
अग्निवर्णा यथा भासः शस्त्राणामुदकस्य च	021a  
कवचानां ध्वजानां च भविष्यति महान्क्षयः	021c  
दिक्षु प्रज्वलितास्याश्च व्याहरन्ति मृगद्विजाः	022a  
अत्याहितं दर्शयन्तो वेदयन्ति महद्भयम्	022c  
एकपक्षाक्षिचरणः शकुनिः खचरो निशि	023a  
रौद्रं वदति संरब्धः शोणितं छर्दयन्मुहुः	023c  
ग्रहौ ताम्रारुणशिखौ प्रज्वलन्ताविव स्थितौ	024a  
सप्तर्षीणामुदाराणां समवच्छाद्य वै प्रभाम्	024c  
संवत्सरस्थायिनौ च ग्रहौ प्रज्वलितावुभौ	025a  
विशाखयोः समीपस्थौ बृहस्पतिशनैश्चरौ	025c  
कृत्तिकासु ग्रहस्तीव्रो नक्षत्रे प्रथमे ज्वलन्	026a  
वपूंष्यपहरन्भासा धूमकेतुरिव स्थितः	026c  
त्रिषु पूर्वेषु सर्वेषु नक्षत्रेषु विशां पते	027a  
बुधः सम्पततेऽभीक्ष्णं जनयन्सुमहद्भयम्	027c  
चतुर्दशीं पञ्चदशीं भूतपूर्वां च षोडशीम्	028a  
इमां तु नाभिजानामि अमावास्यां त्रयोदशीम्	028c  
चन्द्रसूर्यावुभौ ग्रस्तावेकमासे त्रयोदशीम्	029a  
अपर्वणि ग्रहावेतौ प्रजाः सङ्क्षपयिष्यतः	029c  
रजोवृता दिशः सर्वाः पांसुवर्षैः समन्ततः	030a  
उत्पातमेघा रौद्राश्च रात्रौ वर्षन्ति शोणितम्	030c  
मांसवर्षं पुनस्तीव्रमासीत्कृष्णचतुर्दशीम्	031a  
अर्धरात्रे महाघोरमतृप्यंस्तत्र राक्षसाः	031c  
प्रतिस्रोतोऽवहन्नद्यः सरितः शोणितोदकाः	032a  
फेनायमानाः कूपाश्च नर्दन्ति वृषभा इव	032c  
पतन्त्युल्काः सनिर्घाताः शुष्काशनिविमिश्रिताः	032e  
अद्य चैव निशां व्युष्टामुदये भानुराहतः	033a  
ज्वलन्तीभिर्महोल्काभिश्चतुर्भिः सर्वतोदिशम्	033c  
आदित्यमुपतिष्ठद्भिस्तत्र चोक्तं महर्षिभिः	034a  
भूमिपालसहस्राणां भूमिः पास्यति शोणितम्	034c  
कैलासमन्दराभ्यां तु तथा हिमवतो गिरेः	035a  
सहस्रशो महाशब्दं शिखराणि पतन्ति च	035c  
महाभूता भूमिकम्पे चतुरः सागरान्पृथक्	036a  
वेलामुद्वर्तयन्ति स्म क्षोभयन्तः पुनः पुनः	036c  
वृक्षानुन्मथ्य वान्त्युग्रा वाताः शर्करकर्षिणः	037a  
पतन्ति चैत्यवृक्षाश्च ग्रामेषु नगरेषु च	037c  
पीतलोहितनीलश्च ज्वलत्यग्निर्हुतो द्विजैः	038a  
वामार्चिः शावगन्धी च धूमप्रायः खरस्वनः	038c  
स्पर्शा गन्धा रसाश्चैव विपरीता महीपते	038e  
धूमायन्ते ध्वजा राज्ञां कम्पमाना मुहुर्मुहुः	039a  
मुञ्चन्त्यङ्गारवर्षाणि भेर्योऽथ पटहास्तथा	039c  
प्रासादशिखराग्रेषु पुरद्वारेषु चैव हि	040a  
गृध्राः परिपतन्त्युग्रा वामं मण्डलमाश्रिताः	040c  
पक्वापक्वेति सुभृशं वावाश्यन्ते वयांसि च	041a  
निलीयन्ते ध्वजाग्रेषु क्षयाय पृथिवीक्षिताम्	041c  
ध्यायन्तः प्रकिरन्तश्च वालान्वेपथुसंयुताः	042a  
रुदन्ति दीनास्तुरगा मातङ्गाश्च सहस्रशः	042c  
एतच्छ्रुत्वा भवानत्र प्राप्तकालं व्यवस्यताम्	043a  
यथा लोकः समुच्छेदं नायं गच्छेत भारत	043c  
वैशम्पायन उवाच	044  
पितुर्वचो निशम्यैतद्धृतराष्ट्रोऽब्रवीदिदम्	044a  
दिष्टमेतत्पुरा मन्ये भविष्यति न संशयः	044c  
क्षत्रियाः क्षत्रधर्मेण वध्यन्ते यदि संयुगे	045a  
वीरलोकं समासाद्य सुखं प्राप्स्यन्ति केवलम्	045c  
इह कीर्तिं परे लोके दीर्घकालं महत्सुखम्	046a  
प्राप्स्यन्ति पुरुषव्याघ्राः प्राणांस्त्यक्त्वा महाहवे	046c  
