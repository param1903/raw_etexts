अर्जुन उवाच	001  
किं तद्ब्रह्म किमध्यात्मं किं कर्म पुरुषोत्तम	001a  
अधिभूतं च किं प्रोक्तमधिदैवं किमुच्यते	001c  
अधियज्ञः कथं कोऽत्र देहेऽस्मिन्मधुसूदन	002a  
प्रयाणकाले च कथं ज्ञेयोऽसि नियतात्मभिः	002c  
श्रीभगवानुवाच	003  
अक्षरं ब्रह्म परमं स्वभावोऽध्यात्ममुच्यते	003a  
भूतभावोद्भवकरो विसर्गः कर्मसञ्ज्ञितः	003c  
अधिभूतं क्षरो भावः पुरुषश्चाधिदैवतम्	004a  
अधियज्ञोऽहमेवात्र देहे देहभृतां वर	004c  
अन्तकाले च मामेव स्मरन्मुक्त्वा कलेवरम्	005a  
यः प्रयाति स मद्भावं याति नास्त्यत्र संशयः	005c  
यं यं वापि स्मरन्भावं त्यजत्यन्ते कलेवरम्	006a  
तं तमेवैति कौन्तेय सदा तद्भावभावितः	006c  
तस्मात्सर्वेषु कालेषु मामनुस्मर युध्य च	007a  
मय्यर्पितमनोबुद्धिर्मामेवैष्यस्यसंशयः	007c  
अभ्यासयोगयुक्तेन चेतसा नान्यगामिना	008a  
परमं पुरुषं दिव्यं याति पार्थानुचिन्तयन्	008c  
कविं पुराणमनुशासितारमणोरणीयांसमनुस्मरेद्यः	009a  
सर्वस्य धातारमचिन्त्यरूपमादित्यवर्णं तमसः परस्तात्	009c  
प्रयाणकाले मनसाचलेन भक्त्या युक्तो योगबलेन चैव	010a  
भ्रुवोर्मध्ये प्राणमावेश्य सम्यक्स तं परं पुरुषमुपैति दिव्यम्	010c  
यदक्षरं वेदविदो वदन्ति विशन्ति यद्यतयो वीतरागाः	011a  
यदिच्छन्तो ब्रह्मचर्यं चरन्ति तत्ते पदं सङ्ग्रहेण प्रवक्ष्ये	011c  
सर्वद्वाराणि संयम्य मनो हृदि निरुध्य च	012a  
मूर्ध्न्याधायात्मनः प्राणमास्थितो योगधारणाम्	012c  
ओमित्येकाक्षरं ब्रह्म व्याहरन्मामनुस्मरन्	013a  
यः प्रयाति त्यजन्देहं स याति परमां गतिम्	013c  
अनन्यचेताः सततं यो मां स्मरति नित्यशः	014a  
तस्याहं सुलभः पार्थ नित्ययुक्तस्य योगिनः	014c  
मामुपेत्य पुनर्जन्म दुःखालयमशाश्वतम्	015a  
नाप्नुवन्ति महात्मानः संसिद्धिं परमां गताः	015c  
आ ब्रह्मभुवनाल्लोकाः पुनरावर्तिनोऽर्जुन	016a  
मामुपेत्य तु कौन्तेय पुनर्जन्म न विद्यते	016c  
सहस्रयुगपर्यन्तमहर्यद्ब्रह्मणो विदुः	017a  
रात्रिं युगसहस्रान्तां तेऽहोरात्रविदो जनाः	017c  
अव्यक्ताद्व्यक्तयः सर्वाः प्रभवन्त्यहरागमे	018a  
रात्र्यागमे प्रलीयन्ते तत्रैवाव्यक्तसञ्ज्ञके	018c  
भूतग्रामः स एवायं भूत्वा भूत्वा प्रलीयते	019a  
रात्र्यागमेऽवशः पार्थ प्रभवत्यहरागमे	019c  
परस्तस्मात्तु भावोऽन्योऽव्यक्तोऽव्यक्तात्सनातनः	020a  
यः स सर्वेषु भूतेषु नश्यत्सु न विनश्यति	020c  
अव्यक्तोऽक्षर इत्युक्तस्तमाहुः परमां गतिम्	021a  
यं प्राप्य न निवर्तन्ते तद्धाम परमं मम	021c  
पुरुषः स परः पार्थ भक्त्या लभ्यस्त्वनन्यया	022a  
यस्यान्तःस्थानि भूतानि येन सर्वमिदं ततम्	022c  
यत्र काले त्वनावृत्तिमावृत्तिं चैव योगिनः	023a  
प्रयाता यान्ति तं कालं वक्ष्यामि भरतर्षभ	023c  
अग्निर्ज्योतिरहः शुक्लः षण्मासा उत्तरायणम्	024a  
तत्र प्रयाता गच्छन्ति ब्रह्म ब्रह्मविदो जनाः	024c  
धूमो रात्रिस्तथा कृष्णः षण्मासा दक्षिणायनम्	025a  
तत्र चान्द्रमसं ज्योतिर्योगी प्राप्य निवर्तते	025c  
शुक्लकृष्णे गती ह्येते जगतः शाश्वते मते	026a  
एकया यात्यनावृत्तिमन्ययावर्तते पुनः	026c  
नैते सृती पार्थ जानन्योगी मुह्यति कश्चन	027a  
तस्मात्सर्वेषु कालेषु योगयुक्तो भवार्जुन	027c  
वेदेषु यज्ञेषु तपःसु चैव दानेषु यत्पुण्यफलं प्रदिष्टम्	028a  
अत्येति तत्सर्वमिदं विदित्वा योगी परं स्थानमुपैति चाद्यम्सस	028c  
