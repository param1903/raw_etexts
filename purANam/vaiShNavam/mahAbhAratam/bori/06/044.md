सञ्जय उवाच	001  
राजञ्शतसहस्राणि तत्र तत्र तदा तदा	001a  
निर्मर्यादं प्रयुद्धानि तत्ते वक्ष्यामि भारत	001c  
न पुत्रः पितरं जज्ञे न पिता पुत्रमौरसम्	002a  
न भ्राता भ्रातरं तत्र स्वस्रीयं न च मातुलः	002c  
मातुलं न च स्वस्रीयो न सखायं सखा तथा	003a  
आविष्टा इव युध्यन्ते पाण्डवाः कुरुभिः सह	003c  
रथानीकं नरव्याघ्राः केचिदभ्यपतन्रथैः	004a  
अभज्यन्त युगैरेव युगानि भरतर्षभ	004c  
रथेषाश्च रथेषाभिः कूबरा रथकूबरैः	005a  
संहताः संहतैः केचित्परस्परजिघांसवः	005c  
न शेकुश्चलितुं केचित्सन्निपत्य रथा रथैः	006a  
प्रभिन्नास्तु महाकायाः सन्निपत्य गजा गजैः	006c  
बहुधादारयन्क्रुद्धा विषाणैरितरेतरम्	007a  
सतोमरपताकैश्च वारणाः परवारणैः	007c  
अभिसृत्य महाराज वेगवद्भिर्महागजैः	008a  
दन्तैरभिहतास्तत्र चुक्रुशुः परमातुराः	008c  
अभिनीताश्च शिक्षाभिस्तोत्त्राङ्कुशसमाहताः	009a  
सुप्रभिन्नाः प्रभिन्नानां सम्मुखाभिमुखा ययुः	009c  
प्रभिन्नैरपि संसक्ताः केचित्तत्र महागजाः	010a  
क्रौञ्चवन्निनदं मुक्त्वा प्राद्रवन्त ततस्ततः	010c  
सम्यक्प्रणीता नागाश्च प्रभिन्नकरटामुखाः	011a  
ऋष्टितोमरनाराचैर्निर्विद्धा वरवारणाः	011c  
विनेदुर्भिन्नमर्माणो निपेतुश्च गतासवः	012a  
प्राद्रवन्त दिशः केचिन्नदन्तो भैरवान्रवान्	012c  
गजानां पादरक्षास्तु व्यूढोरस्काः प्रहारिणः	013a  
ऋष्टिभिश्च धनुर्भिश्च विमलैश्च परश्वधैः	013c  
गदाभिर्मुसलैश्चैव भिण्डिपालैः सतोमरैः	014a  
आयसैः परिघैश्चैव निस्त्रिंशैर्विमलैः शितैः	014c  
प्रगृहीतैः सुसंरब्धा धावमानास्ततस्ततः	015a  
व्यदृश्यन्त महाराज परस्परजिघांसवः	015c  
राजमानाश्च निस्त्रिंशाः संसिक्ता नरशोणितैः	016a  
प्रत्यदृश्यन्त शूराणामन्योन्यमभिधावताम्	016c  
अवक्षिप्तावधूतानामसीनां वीरबाहुभिः	017a  
सञ्जज्ञे तुमुलः शब्दः पततां परमर्मसु	017c  
गदामुसलरुग्णानां भिन्नानां च वरासिभिः	018a  
दन्तिदन्तावभिन्नानां मृदितानां च दन्तिभिः	018c  
तत्र तत्र नरौघाणां क्रोशतामितरेतरम्	019a  
शुश्रुवुर्दारुणा वाचः प्रेतानामिव भारत	019c  
हयैरपि हयारोहाश्चामरापीडधारिभिः	020a  
हंसैरिव महावेगैरन्योन्यमभिदुद्रुवुः	020c  
तैर्विमुक्ता महाप्रासा जाम्बूनदविभूषणाः	021a  
आशुगा विमलास्तीक्ष्णाः सम्पेतुर्भुजगोपमाः	021c  
अश्वैरग्र्यजवैः केचिदाप्लुत्य महतो रथान्	022a  
शिरांस्याददिरे वीरा रथिनामश्वसादिनः	022c  
बहूनपि हयारोहान्भल्लैः सन्नतपर्वभिः	023a  
रथी जघान सम्प्राप्य बाणगोचरमागतान्	023c  
नगमेघप्रतीकाशाश्चाक्षिप्य तुरगान्गजाः	024a  
पादैरेवावमृद्नन्त मत्ताः कनकभूषणाः	024c  
पाट्यमानेषु कुम्भेषु पार्श्वेष्वपि च वारणाः	025a  
प्रासैर्विनिहताः केचिद्विनेदुः परमातुराः	025c  
साश्वारोहान्हयान्केचिदुन्मथ्य वरवारणाः	026a  
सहसा चिक्षिपुस्तत्र सङ्कुले भैरवे सति	026c  
साश्वारोहान्विषाणाग्रैरुत्क्षिप्य तुरगान्द्विपाः	027a  
रथौघानवमृद्नन्तः सध्वजान्परिचक्रमुः	027c  
पुंस्त्वादभिमदत्वाच्च केचिदत्र महागजाः	028a  
साश्वारोहान्हयाञ्जघ्नुः करैः सचरणैस्तथा	028c  
केचिदाक्षिप्य करिणः साश्वानपि रथान्करैः	029a  
विकर्षन्तो दिशः सर्वाः समीयुः सर्वशब्दगाः	029c  
आशुगा विमलास्तीक्ष्णाः सम्पेतुर्भुजगोपमाः	030a  
नराश्वकायान्निर्भिद्य लौहानि कवचानि च	030c  
निपेतुर्विमलाः शक्त्यो वीरबाहुभिरर्पिताः	031a  
महोल्काप्रतिमा घोरास्तत्र तत्र विशां पते	031c  
द्वीपिचर्मावनद्धैश्च व्याघ्रचर्मशयैरपि	032a  
विकोशैर्विमलैः खड्गैरभिजघ्नुः परान्रणे	032c  
अभिप्लुतमभिक्रुद्धमेकपार्श्वावदारितम्	033a  
विदर्शयन्तः सम्पेतुः खड्गचर्मपरश्वधैः	033c  
शक्तिभिर्दारिताः केचित्सञ्छिन्नाश्च परश्वधैः	034a  
हस्तिभिर्मृदिताः केचित्क्षुण्णाश्चान्ये तुरङ्गमैः	034c  
रथनेमिनिकृत्ताश्च निकृत्ता निशितैः शरैः	035a  
विक्रोशन्ति नरा राजंस्तत्र तत्र स्म बान्धवान्	035c  
पुत्रानन्ये पितॄनन्ये भ्रातॄंश्च सह बान्धवैः	036a  
मातुलान्भागिनेयांश्च परानपि च संयुगे	036c  
विकीर्णान्त्राः सुबहवो भग्नसक्थाश्च भारत	037a  
बाहुभिः सुभुजाच्छिन्नैः पार्श्वेषु च विदारिताः	037c  
क्रन्दन्तः समदृश्यन्त तृषिता जीवितेप्सवः	037e  
तृष्णापरिगताः केचिदल्पसत्त्वा विशां पते	038a  
भूमौ निपतिताः सङ्ख्ये जलमेव ययाचिरे	038c  
रुधिरौघपरिक्लिन्नाः क्लिश्यमानाश्च भारत	039a  
व्यनिन्दन्भृशमात्मानं तव पुत्रांश्च सङ्गतान्	039c  
अपरे क्षत्रियाः शूराः कृतवैराः परस्परम्	040a  
नैव शस्त्रं विमुञ्चन्ति नैव क्रन्दन्ति मारिष	040c  
तर्जयन्ति च संहृष्टास्तत्र तत्र परस्परम्	040e  
निर्दश्य दशनैश्चापि क्रोधात्स्वदशनच्छदान्	041a  
भ्रुकुटीकुटिलैर्वक्त्रैः प्रेक्षन्ते च परस्परम्	041c  
अपरे क्लिश्यमानास्तु व्रणार्ताः शरपीडिताः	042a  
निष्कूजाः समपद्यन्त दृढसत्त्वा महाबलाः	042c  
अन्ये तु विरथाः शूरा रथमन्यस्य संयुगे	043a  
प्रार्थयाना निपतिताः सङ्क्षुण्णा वरवारणैः	043c  
अशोभन्त महाराज पुष्पिता इव किंशुकाः	043e  
सम्बभूवुरनीकेषु बहवो भैरवस्वनाः	044a  
वर्तमाने महाभीमे तस्मिन्वीरवरक्षये	044c  
अहनत्तु पिता पुत्रं पुत्रश्च पितरं रणे	045a  
स्वस्रीयो मातुलं चापि स्वस्रीयं चापि मातुलः	045c  
सखायं च सखा राजन्सम्बन्धी बान्धवं तथा	046a  
एवं युयुधिरे तत्र कुरवः पाण्डवैः सह	046c  
वर्तमाने भये तस्मिन्निर्मर्यादे महाहवे	047a  
भीष्ममासाद्य पार्थानां वाहिनी समकम्पत	047c  
केतुना पञ्चतारेण तालेन भरतर्षभ	048a  
राजतेन महाबाहुरुच्छ्रितेन महारथे	048c  
बभौ भीष्मस्तदा राजंश्चन्द्रमा इव मेरुणा	048e  
