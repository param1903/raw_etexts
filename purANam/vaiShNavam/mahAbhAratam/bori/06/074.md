001  सञ्जय उवाच
001a ततो दुर्योधनो राजा मोहात्प्रत्यागतस्तदा
001c शरवर्षैः पुनर्भीमं प्रत्यवारयदच्युतम्
002a एकीभूताः पुनश्चैव तव पुत्रा महारथाः
002c समेत्य समरे भीमं योधयामासुरुद्यताः
003a भीमसेनोऽपि समरे सम्प्राप्य स्वरथं पुनः
003c समारुह्य महाबाहुर्ययौ येन तवात्मजः
004a प्रगृह्य च महावेगं परासुकरणं दृढम्
004c चित्रं शरासनं सङ्ख्ये शरैर्विव्याध ते सुतान्
005a ततो दुर्योधनो राजा भीमसेनं महाबलम्
005c नाराचेन सुतीक्ष्णेन भृशं मर्मण्यताडयत्
006a सोऽतिविद्धो महेष्वासस्तव पुत्रेण धन्विना
006c क्रोधसंरक्तनयनो वेगेनोत्क्षिप्य कार्मुकम्
007a दुर्योधनं त्रिभिर्बाणैर्बाह्वोरुरसि चार्पयत्
007c स तथाभिहतो राजा नाचलद्गिरिराडिव
008a तौ दृष्ट्वा समरे क्रुद्धौ विनिघ्नन्तौ परस्परम्
008c दुर्योधनानुजाः सर्वे शूराः सन्त्यक्तजीविताः
009a संस्मृत्य मन्त्रितं पूर्वं निग्रहे भीमकर्मणः
009c निश्चयं मनसा कृत्वा निग्रहीतुं प्रचक्रमुः
010a तानापतत एवाजौ भीमसेनो महाबलः
010c प्रत्युद्ययौ महाराज गजः प्रतिगजानिव
011a भृशं क्रुद्धश्च तेजस्वी नाराचेन समर्पयत्
011c चित्रसेनं महाराज तव पुत्रं महायशाः
012a तथेतरांस्तव सुतांस्ताडयामास भारत
012c शरैर्बहुविधैः सङ्ख्ये रुक्मपुङ्खैः सुवेगितैः
013a ततः संस्थाप्य समरे स्वान्यनीकानि सर्वशः
013c अभिमन्युप्रभृतयस्ते द्वादश महारथाः
014a प्रेषिता धर्मराजेन भीमसेनपदानुगाः
014c प्रत्युद्ययुर्महाराज तव पुत्रान्महाबलान्
015a दृष्ट्वा रथस्थांस्ताञ्शूरान्सूर्याग्निसमतेजसः
015c सर्वानेव महेष्वासान्भ्राजमानाञ्श्रिया वृतान्
016a महाहवे दीप्यमानान्सुवर्णकवचोज्ज्वलान्
016c तत्यजुः समरे भीमं तव पुत्रा महाबलाः
017a तान्नामृष्यत कौन्तेयो जीवमाना गता इति
017c अन्वीय च पुनः सर्वांस्तव पुत्रानपीडयत्
018a अथाभिमन्युं समरे भीमसेनेन सङ्गतम्
018c पार्षतेन च सम्प्रेक्ष्य तव सैन्ये महारथाः
019a दुर्योधनप्रभृतयः प्रगृहीतशरासनाः
019c भृशमश्वैः प्रजवितैः प्रययुर्यत्र ते रथाः
020a अपराह्णे ततो राजन्प्रावर्तत महान्रणः
020c तावकानां च बलिनां परेषां चैव भारत
021a अभिमन्युर्विकर्णस्य हयान्हत्वा महाजवान्
021c अथैनं पञ्चविंशत्या क्षुद्रकाणां समाचिनोत्
022a हताश्वं रथमुत्सृज्य विकर्णस्तु महारथः
022c आरुरोह रथं राजंश्चित्रसेनस्य भास्वरम्
023a स्थितावेकरथे तौ तु भ्रातरौ कुरुवर्धनौ
023c आर्जुनिः शरजालेन छादयामास भारत
024a दुर्जयोऽथ विकर्णश्च कार्ष्णिं पञ्चभिरायसैः
024c विव्यधाते न चाकम्पत्कार्ष्णिर्मेरुरिवाचलः
025a दुःशासनस्तु समरे केकयान्पञ्च मारिष
025c योधयामास राजेन्द्र तदद्भुतमिवाभवत्
026a द्रौपदेया रणे क्रुद्धा दुर्योधनमवारयन्
026c एकैकस्त्रिभिरानर्छत्पुत्रं तव विशाम्पते
027a पुत्रोऽपि तव दुर्धर्षो द्रौपद्यास्तनयान्रणे
027c सायकैर्निशितै राजन्नाजघान पृथक्पृथक्
028a तैश्चापि विद्धः शुशुभे रुधिरेण समुक्षितः
028c गिरिप्रस्रवणैर्यद्वद्गिरिर्धातुविमिश्रितैः
029a भीष्मोऽपि समरे राजन्पाण्डवानामनीकिनीम्
029c कालयामास बलवान्पालः पशुगणानिव
030a ततो गाण्डीवनिर्घोषः प्रादुरासीद्विशाम्पते
030c दक्षिणेन वरूथिन्याः पार्थस्यारीन्विनिघ्नतः
031a उत्तस्थुः समरे तत्र कबन्धानि समन्ततः
031c कुरूणां चापि सैन्येषु पाण्डवानाञ्च भारत
032a शोणितोदं रथावर्तं गजद्वीपं हयोर्मिणम्
032c रथनौभिर्नरव्याघ्राः प्रतेरुः सैन्यसागरम्
033a छिन्नहस्ता विकवचा विदेहाश्च नरोत्तमाः
033c पतितास्तत्र दृश्यन्ते शतशोऽथ सहस्रशः
034a निहतैर्मत्तमातङ्गैः शोणितौघपरिप्लुतैः
034c भूर्भाति भरतश्रेष्ठ पर्वतैराचिता यथा
035a तत्राद्भुतमपश्याम तव तेषाञ्च भारत
035c न तत्रासीत्पुमान्कश्चिद्यो योद्धुं नाभिकाङ्क्षति
036a एवं युयुधिरे वीराः प्रार्थयाना महद्यशः
036c तावकाः पाण्डवैः सार्धं काङ्क्षमाणा जयं युधि

