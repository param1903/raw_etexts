सञ्जय उवाच	001  
त्वद्युक्तोऽयमनुप्रश्नो महाराज यथार्हसि	001a  
न तु दुर्योधने दोषमिममासक्तुमर्हसि	001c  
य आत्मनो दुश्चरितादशुभं प्राप्नुयान्नरः	002a  
एनसा तेन नान्यं स उपाशङ्कितुमर्हति	002c  
महाराज मनुष्येषु निन्द्यं यः सर्वमाचरेत्	003a  
स वध्यः सर्वलोकस्य निन्दितानि समाचरन्	003c  
निकारो निकृतिप्रज्ञैः पाण्डवैस्त्वत्प्रतीक्षया	004a  
अनुभूतः सहामात्यैः क्षान्तं च सुचिरं वने	004c  
हयानां च गजानां च शूराणां चामितौजसाम्	005a  
प्रत्यक्षं यन्मया दृष्टं दृष्टं योगबलेन च	005c  
शृणु तत्पृथिवीपाल मा च शोके मनः कृथाः	006a  
दिष्टमेतत्पुरा नूनमेवम्भावि नराधिप	006c  
नमस्कृत्वा पितुस्तेऽहं पाराशर्याय धीमते	007a  
यस्य प्रसादाद्दिव्यं मे प्राप्तं ज्ञानमनुत्तमम्	007c  
दृष्टिश्चातीन्द्रिया राजन्दूराच्छ्रवणमेव च	008a  
परचित्तस्य विज्ञानमतीतानागतस्य च	008c  
व्युत्थितोत्पत्तिविज्ञानमाकाशे च गतिः सदा	009a  
शस्त्रैरसङ्गो युद्धेषु वरदानान्महात्मनः	009c  
शृणु मे विस्तरेणेदं विचित्रं परमाद्भुतम्	010a  
भारतानां महद्युद्धं यथाभूल्लोमहर्षणम्	010c  
तेष्वनीकेषु यत्तेषु व्यूढेषु च विधानतः	011a  
दुर्योधनो महाराज दुःशासनमथाब्रवीत्	011c  
दुःशासन रथास्तूर्णं युज्यन्तां भीष्मरक्षिणः	012a  
अनीकानि च सर्वाणि शीघ्रं त्वमनुचोदय	012c  
अयं मा समनुप्राप्तो वर्षपूगाभिचिन्तितः	013a  
पाण्डवानां ससैन्यानां कुरूणां च समागमः	013c  
नातः कार्यतमं मन्ये रणे भीष्मस्य रक्षणात्	014a  
हन्याद्गुप्तो ह्यसौ पार्थान्सोमकांश्च ससृञ्जयान्	014c  
अब्रवीच्च विशुद्धात्मा नाहं हन्यां शिखण्डिनम्	015a  
श्रूयते स्त्री ह्यसौ पूर्वं तस्माद्वर्ज्यो रणे मम	015c  
तस्माद्भीष्मो रक्षितव्यो विशेषेणेति मे मतिः	016a  
शिखण्डिनो वधे यत्ताः सर्वे तिष्ठन्तु मामकाः	016c  
तथा प्राच्याः प्रतीच्याश्च दाक्षिणात्योत्तरापथाः	017a  
सर्वशस्त्रास्त्रकुशलास्ते रक्षन्तु पितामहम्	017c  
अरक्ष्यमाणं हि वृको हन्यात्सिंहं महाबलम्	018a  
मा सिंहं जम्बुकेनेव घातयामः शिखण्डिना	018c  
वामं चक्रं युधामन्युरुत्तमौजाश्च दक्षिणम्	019a  
गोप्तारौ फल्गुनस्यैतौ फल्गुनोऽपि शिखण्डिनः	019c  
संरक्ष्यमाणः पार्थेन भीष्मेण च विवर्जितः	020a  
यथा न हन्याद्गाङ्गेयं दुःशासन तथा कुरु	020c  
ततो रजन्यां व्युष्टायां शब्दः समभवन्महान्	021a  
क्रोशतां भूमिपालानां युज्यतां युज्यतामिति	021c  
शङ्खदुन्दुभिनिर्घोषैः सिंहनादैश्च भारत	022a  
हयहेषितशब्दैश्च रथनेमिस्वनैस्तथा	022c  
गजानां बृंहतां चैव योधानां चाभिगर्जताम्	023a  
क्ष्वेडितास्फोटितोत्क्रुष्टैस्तुमुलं सर्वतोऽभवत्	023c  
उदतिष्ठन्महाराज सर्वं युक्तमशेषतः	024a  
सूर्योदये महत्सैन्यं कुरुपाण्डवसेनयोः	024c  
तव राजेन्द्र पुत्राणां पाण्डवानां तथैव च	024e  
तत्र नागा रथाश्चैव जाम्बूनदपरिष्कृताः	025a  
विभ्राजमाना दृश्यन्ते मेघा इव सविद्युतः	025c  
रथानीकान्यदृश्यन्त नगराणीव भूरिशः	026a  
अतीव शुशुभे तत्र पिता ते पूर्णचन्द्रवत्	026c  
धनुर्भिरृष्टिभिः खड्गैर्गदाभिः शक्तितोमरैः	027a  
योधाः प्रहरणैः शुभ्रैः स्वेष्वनीकेष्ववस्थिताः	027c  
गजा रथाः पदाताश्च तुरगाश्च विशां पते	028a  
व्यतिष्ठन्वागुराकाराः शतशोऽथ सहस्रशः	028c  
ध्वजा बहुविधाकारा व्यदृश्यन्त समुच्छ्रिताः	029a  
स्वेषां चैव परेषां च द्युतिमन्तः सहस्रशः	029c  
काञ्चना मणिचित्राङ्गा ज्वलन्त इव पावकाः	030a  
अर्चिष्मन्तो व्यरोचन्त ध्वजा राज्ञां सहस्रशः	030c  
महेन्द्रकेतवः शुभ्रा महेन्द्रसदनेष्विव	031a  
सन्नद्धास्तेषु ते वीरा ददृशुर्युद्धकाङ्क्षिणः	031c  
उद्यतैरायुधैश्चित्रास्तलबद्धाः कलापिनः	032a  
ऋषभाक्षा मनुष्येन्द्राश्चमूमुखगता बभुः	032c  
शकुनिः सौबलः शल्यः सैन्धवोऽथ जयद्रथः	033a  
विन्दानुविन्दावावन्त्यौ काम्बोजश्च सुदक्षिणः	033c  
श्रुतायुधश्च कालिङ्गो जयत्सेनश्च पार्थिवः	034a  
बृहद्बलश्च कौशल्यः कृतवर्मा च सात्वतः	034c  
दशैते पुरुषव्याघ्राः शूराः परिघबाहवः	035a  
अक्षौहिणीनां पतयो यज्वानो भूरिदक्षिणाः	035c  
एते चान्ये च बहवो दुर्योधनवशानुगाः	036a  
राजानो राजपुत्राश्च नीतिमन्तो महाबलाः	036c  
सन्नद्धाः समदृश्यन्त स्वेष्वनीकेष्ववस्थिताः	037a  
बद्धकृष्णाजिनाः सर्वे ध्वजिनो मुञ्जमालिनः	037c  
सृष्टा दुर्योधनस्यार्थे ब्रह्मलोकाय दीक्षिताः	038a  
समृद्धा दश वाहिन्यः परिगृह्य व्यवस्थिताः	038c  
एकादशी धार्तराष्ट्री कौरवाणां महाचमूः	039a  
अग्रतः सर्वसैन्यानां यत्र शान्तनवोऽग्रणीः	039c  
श्वेतोष्णीषं श्वेतहयं श्वेतवर्माणमच्युतम्	040a  
अपश्याम महाराज भीष्मं चन्द्रमिवोदितम्	040c  
हेमतालध्वजं भीष्मं राजते स्यन्दने स्थितम्	041a  
श्वेताभ्र इव तीक्ष्णांशुं ददृशुः कुरुपाण्डवाः	041c  
दृष्ट्वा चमूमुखे भीष्मं समकम्पन्त पाण्डवाः	042a  
सृञ्जयाश्च महेष्वासा धृष्टद्युम्नपुरोगमाः	042c  
जृम्भमाणं महासिंहं दृष्ट्वा क्षुद्रमृगा यथा	043a  
धृष्टद्युम्नमुखाः सर्वे समुद्विविजिरे मुहुः	043c  
एकादशैताः श्रीजुष्टा वाहिन्यस्तव भारत	044a  
पाण्डवानां तथा सप्त महापुरुषपालिताः	044c  
उन्मत्तमकरावर्तौ महाग्राहसमाकुलौ	045a  
युगान्ते समुपेतौ द्वौ दृश्येते सागराविव	045c  
नैव नस्तादृशो राजन्दृष्टपूर्वो न च श्रुतः	046a  
अनीकानां समेतानां समवायस्तथाविधः	046c  
