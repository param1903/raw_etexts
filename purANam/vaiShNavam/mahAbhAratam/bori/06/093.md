001  सञ्जय उवाच
001a ततो दुर्योधनो राजा शकुनिश्चापि सौबलः
001c दुःशासनश्च पुत्रस्ते सूतपुत्रश्च दुर्जयः
002a समागम्य महाराज मन्त्रं चक्रूर्विवक्षितम्
002c कथं पाण्डुसुता युद्धे जेतव्याः सगणा इति
003a ततो दुर्योधनो राजा सर्वांस्तानाह मन्त्रिणः
003c सूतपुत्रं समाभाष्य सौबलं च महाबलम्
004a द्रोणो भीष्मः कृपः शल्यः सौमदत्तिश्च संयुगे
004c न पार्थान्प्रतिबाधन्ते न जाने तत्र कारणम्
005a अवध्यमानास्ते चापि क्षपयन्ति बलं मम
005c सोऽस्मि क्षीणबलः कर्ण क्षीणशस्त्रश्च संयुगे
006a निकृतः पाण्डवैः शूरैरवध्यैर्दैवतैरपि
006c सोऽहं संशयमापन्नः प्रकरिष्ये कथं रणम्
007a तमब्रवीन्महाराज सूतपुत्रो नराधिपम्
007c मा शुचो भरतश्रेष्ठ प्रकरिष्ये प्रियं तव
008a भीष्मः शान्तनवस्तूर्णमपयातु महारणात्
008c निवृत्ते युधि गाङ्गेये न्यस्तशस्त्रे च भारत
009a अहं पार्थान्हनिष्यामि सहितान्सर्वसोमकैः
009c पश्यतो युधि भीष्मस्य शपे सत्येन ते नृप
010a पाण्डवेषु दयां राजन्सदा भीष्मः करोति वै
010c अशक्तश्च रणे भीष्मो जेतुमेतान्महारथान्
011a अभिमानी रणे भीष्मो नित्यञ्चापि रणप्रियः
011c स कथं पाण्डवान्युद्धे जेष्यते तात सङ्गतान्
012a स त्वं शीघ्रमितो गत्वा भीष्मस्य शिबिरं प्रति
012c अनुमान्य रणे भीष्मं शस्त्रं न्यासय भारत
013a न्यस्तशस्त्रे ततो भीष्मे निहतान्पश्य पाण्डवान्
013c मयैकेन रणे राजन्ससुहृद्गणबान्धवान्
014a एवमुक्तस्तु कर्णेन पुत्रो दुर्योधनस्तव
014c अब्रवीद्भ्रातरं तत्र दुःशासनमिदं वचः
015a अनुयात्रं यथा सज्जं सर्वं भवति सर्वतः
015c दुःशासन तथा क्षिप्रं सर्वमेवोपपादय
016a एवमुक्त्वा ततो राजन्कर्णमाह जनेश्वरः
016c अनुमान्य रणे भीष्ममितोऽहं द्विपदां वरम्
017a आगमिष्ये ततः क्षिप्रं त्वत्सकाशमरिन्दम
017c ततस्त्वं पुरुषव्याघ्र प्रकरिष्यसि संयुगम्
018a निष्पपात ततस्तूर्णं पुत्रस्तव विशाम्पते
018c सहितो भ्रातृभिः सर्वैर्देवैरिव शतक्रतुः
019a ततस्तं नृपशार्दूलं शार्दूलसमविक्रमम्
019c आरोहयद्धयं तूर्णं भ्राता दुःशासनस्तदा
020a अङ्गदी बद्धमुकुटो हस्ताभरणवान्नृपः
020c धार्तराष्ट्रो महाराज विबभौ स महेन्द्रवत्
021a भाण्डीपुष्पनिकाशेन तपनीयनिभेन च
021c अनुलिप्तः परार्ध्येन चन्दनेन सुगन्धिना
022a अरजोम्बरसंवीतः सिंहखेलगतिर्नृपः
022c शुशुभे विमलार्चिष्मञ्शरदीव दिवाकरः
023a तं प्रयान्तं नरव्याघ्रं भीष्मस्य शिबिरं प्रति
023c अनुजग्मुर्महेष्वासाः सर्वलोकस्य धन्विनः
023e भ्रातरश्च महेष्वासास्त्रिदशा इव वासवम्
024a हयानन्ये समारुह्य गजानन्ये च भारत
024c रथैरन्ये नरश्रेष्ठाः परिवव्रुः समन्ततः
025a आत्तशस्त्राश्च सुहृदो रक्षणार्थं महीपतेः
025c प्रादुर्बभूवुः सहिताः शक्रस्येवामरा दिवि
026a सम्पूज्यमानः कुरुभिः कौरवाणां महारथः
026c प्रययौ सदनं राजन्गाङ्गेयस्य यशस्विनः
026e अन्वीयमानः सहितैः सोदरैः सर्वतो नृपः
027a दक्षिणं दक्षिणः काले सम्भृत्य स्वभुजं तदा
027c हस्तिहस्तोपमं शैक्षं सर्वशत्रुनिबर्हणम्
028a प्रगृह्णन्नञ्जलीन्नॄणामुद्यतान्सर्वतोदिशम्
028c शुश्राव मधुरा वाचो नानादेशनिवासिनाम्
029a संस्तूयमानः सूतैश्च मागधैश्च महायशाः
029c पूजयानश्च तान्सर्वान्सर्वलोकेश्वरेश्वरः
030a प्रदीपैः काञ्चनैस्तत्र गन्धतैलावसेचनैः
030c परिवव्रुर्महात्मानं प्रज्वलद्भिः समन्ततः
031a स तैः परिवृतो राजा प्रदीपैः काञ्चनैः शुभैः
031c शुशुभे चन्द्रमा युक्तो दीप्तैरिव महाग्रहैः
032a कञ्चुकोष्णीषिणस्तत्र वेत्रझर्झरपाणयः
032c प्रोत्सारयन्तः शनकैस्तं जनं सर्वतोदिशम्
033a सम्प्राप्य तु ततो राजा भीष्मस्य सदनं शुभम्
033c अवतीर्य हयाच्चापि भीष्मं प्राप्य जनेश्वरः
034a अभिवाद्य ततो भीष्मं निषण्णः परमासने
034c काञ्चने सर्वतोभद्रे स्पर्ध्यास्तरणसंवृते
034e उवाच प्राञ्जलिर्भीष्मं बाष्पकण्ठोऽश्रुलोचनः
035a त्वां वयं समुपाश्रित्य संयुगे शत्रुसूदन
035c उत्सहेम रणे जेतुं सेन्द्रानपि सुरासुरान्
036a किमु पाण्डुसुतान्वीरान्ससुहृद्गणबान्धवान्
036c तस्मादर्हसि गाङ्गेय कृपां कर्तुं मयि प्रभो
036e जहि पाण्डुसुतान्वीरान्महेन्द्र इव दानवान्
037a पूर्वमुक्तं महाबाहो निहनिष्यामि सोमकान्
037c पाञ्चालान्पाण्डवैः सार्धं करूषांश्चेति भारत
038a तद्वचः सत्यमेवास्तु जहि पार्थान्समागतान्
038c सोमकांश्च महेष्वासान्सत्यवाग्भव भारत
039a दयया यदि वा राजन्द्वेष्यभावान्मम प्रभो
039c मन्दभाग्यतया वापि मम रक्षसि पाण्डवान्
040a अनुजानीहि समरे कर्णमाहवशोभिनम्
040c स जेष्यति रणे पार्थान्ससुहृद्गणबान्धवान्
041a एतावदुक्त्वा नृपतिः पुत्रो दुर्योधनस्तव
041c नोवाच वचनं किञ्चिद्भीष्मं भीमपराक्रमम्

