धृतराष्ट्र उवाच	001  
जम्बूखण्डस्त्वया प्रोक्तो यथावदिह सञ्जय	001a  
विष्कम्भमस्य प्रब्रूहि परिमाणं च तत्त्वतः	001c  
समुद्रस्य प्रमाणं च सम्यगच्छिद्रदर्शन	002a  
शाकद्वीपं च मे ब्रूहि कुशद्वीपं च सञ्जय	002c  
शाल्मलं चैव तत्त्वेन क्रौञ्चद्वीपं तथैव च	003a  
ब्रूहि गावल्गणे सर्वं राहोः सोमार्कयोस्तथा	003c  
सञ्जय उवाच	004  
राजन्सुबहवो द्वीपा यैरिदं सन्ततं जगत्	004a  
सप्त त्वहं प्रवक्ष्यामि चन्द्रादित्यौ ग्रहांस्तथा	004c  
अष्टादश सहस्राणि योजनानां विशां पते	005a  
षट्शतानि च पूर्णानि विष्कम्भो जम्बुपर्वतः	005c  
लावणस्य समुद्रस्य विष्कम्भो द्विगुणः स्मृतः	006a  
नानाजनपदाकीर्णो मणिविद्रुमचित्रितः	006c  
नैकधातुविचित्रैश्च पर्वतैरुपशोभितः	007a  
सिद्धचारणसङ्कीर्णः सागरः परिमण्डलः	007c  
शाकद्वीपं च वक्ष्यामि यथावदिह पार्थिव	008a  
शृणु मे त्वं यथान्यायं ब्रुवतः कुरुनन्दन	008c  
जम्बूद्वीपप्रमाणेन द्विगुणः स नराधिप	009a  
विष्कम्भेण महाराज सागरोऽपि विभागशः	009c  
क्षीरोदो भरतश्रेष्ठ येन सम्परिवारितः	009e  
तत्र पुण्या जनपदा न तत्र म्रियते जनः	010a  
कुत एव हि दुर्भिक्षं क्षमातेजोयुता हि ते	010c  
शाकद्वीपस्य सङ्क्षेपो यथावद्भरतर्षभ	011a  
उक्त एष महाराज किमन्यच्छ्रोतुमिच्छसि	011c  
धृतराष्ट्र उवाच	012  
शाकद्वीपस्य सङ्क्षेपो यथावदिह सञ्जय	012a  
उक्तस्त्वया महाभाग विस्तरं ब्रूहि तत्त्वतः	012c  
सञ्जय उवाच	013  
तथैव पर्वता राजन्सप्तात्र मणिभूषिताः	013a  
रत्नाकरास्तथा नद्यस्तेषां नामानि मे शृणु	013c  
अतीवगुणवत्सर्वं तत्र पुण्यं जनाधिप	013e  
देवर्षिगन्धर्वयुतः परमो मेरुरुच्यते	014a  
प्रागायतो महाराज मलयो नाम पर्वतः	014c  
यतो मेघाः प्रवर्तन्ते प्रभवन्ति च सर्वशः	014e  
ततः परेण कौरव्य जलधारो महागिरिः	015a  
यत्र नित्यमुपादत्ते वासवः परमं जलम्	015c  
यतो वर्षं प्रभवति वर्षाकाले जनेश्वर	015e  
उच्चैर्गिरी रैवतको यत्र नित्यं प्रतिष्ठितः	016a  
रेवती दिवि नक्षत्रं पितामहकृतो विधिः	016c  
उत्तरेण तु राजेन्द्र श्यामो नाम महागिरिः	017a  
यतः श्यामत्वमापन्नाः प्रजा जनपदेश्वर	017c  
धृतराष्ट्र उवाच	018  
सुमहान्संशयो मेऽद्य प्रोक्तं सञ्जय यत्त्वया	018a  
प्रजाः कथं सूतपुत्र सम्प्राप्ताः श्यामतामिह	018c  
सञ्जय उवाच	019  
सर्वेष्वेव महाप्राज्ञ द्वीपेषु कुरुनन्दन	019a  
गौरः कृष्णश्च वर्णौ द्वौ तयोर्वर्णान्तरं नृप	019c  
श्यामो यस्मात्प्रवृत्तो वै तत्ते वक्ष्यामि भारत	020a  
आस्तेऽत्र भगवान्कृष्णस्तत्कान्त्या श्यामतां गतः	020c  
ततः परं कौरवेन्द्र दुर्गशैलो महोदयः	021a  
केसरी केसरयुतो यतो वातः प्रवायति	021c  
तेषां योजनविष्कम्भो द्विगुणः प्रविभागशः	022a  
वर्षाणि तेषु कौरव्य सम्प्रोक्तानि मनीषिभिः	022c  
महामेरुर्महाकाशो जलदः कुमुदोत्तरः	023a  
जलधारात्परो राजन्सुकुमार इति स्मृतः	023c  
रैवतस्य तु कौमारः श्यामस्य तु मणीचकः	024a  
केसरस्याथ मोदाकी परेण तु महापुमान्	024c  
परिवार्य तु कौरव्य दैर्घ्यं ह्रस्वत्वमेव च	025a  
जम्बूद्वीपेन विख्यातस्तस्य मध्ये महाद्रुमः	025c  
शाको नाम महाराज तस्य द्वीपस्य मध्यगः	026a  
तत्र पुण्या जनपदाः पूज्यते तत्र शङ्करः	026c  
तत्र गच्छन्ति सिद्धाश्च चारणा दैवतानि च	027a  
धार्मिकाश्च प्रजा राजंश्चत्वारोऽतीव भारत	027c  
वर्णाः स्वकर्मनिरता न च स्तेनोऽत्र दृश्यते	028a  
दीर्घायुषो महाराज जरामृत्युविवर्जिताः	028c  
प्रजास्तत्र विवर्धन्ते वर्षास्विव समुद्रगाः	029a  
नद्यः पुण्यजलास्तत्र गङ्गा च बहुधागतिः	029c  
सुकुमारी कुमारी च सीता कावेरका तथा	030a  
महानदी च कौरव्य तथा मणिजला नदी	030c  
इक्षुवर्धनिका चैव तथा भरतसत्तम	030e  
ततः प्रवृत्ताः पुण्योदा नद्यः कुरुकुलोद्वह	031a  
सहस्राणां शतान्येव यतो वर्षति वासवः	031c  
न तासां नामधेयानि परिमाणं तथैव च	032a  
शक्यते परिसङ्ख्यातुं पुण्यास्ता हि सरिद्वराः	032c  
तत्र पुण्या जनपदाश्चत्वारो लोकसम्मताः	033a  
मगाश्च मशकाश्चैव मानसा मन्दगास्तथा	033c  
मगा ब्राह्मणभूयिष्ठाः स्वकर्मनिरता नृप	034a  
मशकेषु तु राजन्या धार्मिकाः सर्वकामदाः	034c  
मानसेषु महाराज वैश्याः कर्मोपजीविनः	035a  
सर्वकामसमायुक्ताः शूरा धर्मार्थनिश्चिताः	035c  
शूद्रास्तु मन्दगे नित्यं पुरुषा धर्मशीलिनः	035e  
न तत्र राजा राजेन्द्र न दण्डो न च दण्डिकाः	036a  
स्वधर्मेणैव धर्मं च ते रक्षन्ति परस्परम्	036c  
एतावदेव शक्यं तु तस्मिन्द्वीपे प्रभाषितुम्	037a  
एतावदेव श्रोतव्यं शाकद्वीपे महौजसि	037c  
