धृतराष्ट्र उवाच	001  
एवं व्यूढेष्वनीकेषु मामकेष्वितरेषु च	001a  
के पूर्वं प्राहरंस्तत्र कुरवः पाण्डवास्तथा	001c  
सञ्जय उवाच	002  
भ्रातृभिः सहितो राजन्पुत्रो दुर्योधनस्तव	002a  
भीष्मं प्रमुखतः कृत्वा प्रययौ सह सेनया	002c  
तथैव पाण्डवाः सर्वे भीमसेनपुरोगमाः	003a  
भीष्मेण युद्धमिच्छन्तः प्रययुर्हृष्टमानसाः	003c  
क्ष्वेडाः किलकिलाशब्दाः क्रकचा गोविषाणिकाः	004a  
भेरीमृदङ्गमुरजा हयकुञ्जरनिस्वनाः	004c  
उभयोः सेनयो राजंस्ततस्तेऽस्मान्समाद्रवन्	005a  
वयं प्रतिनदन्तश्च तदासीत्तुमुलं महत्	005c  
महान्त्यनीकानि महासमुच्छ्रये समागमे पाण्डवधार्तराष्ट्रयोः	006a  
चकम्पिरे शङ्खमृदङ्गनिस्वनैः प्रकम्पितानीव वनानि वायुना	006c  
नरेन्द्रनागाश्वरथाकुलानामभ्यायतीनामशिवे मुहूर्ते	007a  
बभूव घोषस्तुमुलश्चमूनां वातोद्धुतानामिव सागराणाम्	007c  
तस्मिन्समुत्थिते शब्दे तुमुले लोमहर्षणे	008a  
भीमसेनो महाबाहुः प्राणदद्गोवृषो यथा	008c  
शङ्खदुन्दुभिनिर्घोषं वारणानां च बृंहितम्	009a  
सिंहनादं च सैन्यानां भीमसेनरवोऽभ्यभूत्	009c  
हयानां हेषमाणानामनीकेषु सहस्रशः	010a  
सर्वानभ्यभवच्छब्दान्भीमसेनस्य निस्वनः	010c  
तं श्रुत्वा निनदं तस्य सैन्यास्तव वितत्रसुः	011a  
जीमूतस्येव नदतः शक्राशनिसमस्वनम्	011c  
वाहनानि च सर्वाणि शकृन्मूत्रं प्रसुस्रुवुः	012a  
शब्देन तस्य वीरस्य सिंहस्येवेतरे मृगाः	012c  
दर्शयन्घोरमात्मानं महाभ्रमिव नादयन्	013a  
विभीषयंस्तव सुतांस्तव सेनां समभ्ययात्	013c  
तमायान्तं महेष्वासं सोदर्याः पर्यवारयन्	014a  
छादयन्तः शरव्रातैर्मेघा इव दिवाकरम्	014c  
दुर्योधनश्च पुत्रस्ते दुर्मुखो दुःसहः शलः	015a  
दुःशासनश्चातिरथस्तथा दुर्मर्षणो नृप	015c  
विविंशतिश्चित्रसेनो विकर्णश्च महारथः	016a  
पुरुमित्रो जयो भोजः सौमदत्तिश्च वीर्यवान्	016c  
महाचापानि धुन्वन्तो जलदा इव विद्युतः	017a  
आददानाश्च नाराचान्निर्मुक्ताशीविषोपमान्	017c  
अथ तान्द्रौपदीपुत्राः सौभद्रश्च महारथः	018a  
नकुलः सहदेवश्च धृष्टद्युम्नश्च पार्षतः	018c  
धार्तराष्ट्रान्प्रतिययुरर्दयन्तः शितैः शरैः	019a  
वज्रैरिव महावेगैः शिखराणि धराभृताम्	019c  
तस्मिन्प्रथमसम्मर्दे भीमज्यातलनिस्वने	020a  
तावकानां परेषां च नासीत्कश्चित्पराङ्मुखः	020c  
लाघवं द्रोणशिष्याणामपश्यं भरतर्षभ	021a  
निमित्तवेधिनां राजञ्शरानुत्सृजतां भृशम्	021c  
नोपशाम्यति निर्घोषो धनुषां कूजतां तथा	022a  
विनिश्चेरुः शरा दीप्ता ज्योतींषीव नभस्तलात्	022c  
सर्वे त्वन्ये महीपालाः प्रेक्षका इव भारत	023a  
ददृशुर्दर्शनीयं तं भीमं ज्ञातिसमागमम्	023c  
ततस्ते जातसंरम्भाः परस्परकृतागसः	024a  
अन्योन्यस्पर्धया राजन्व्यायच्छन्त महारथाः	024c  
कुरुपाण्डवसेने ते हस्त्यश्वरथसङ्कुले	025a  
शुशुभाते रणेऽतीव पटे चित्रगते इव	025c  
ततस्ते पार्थिवाः सर्वे प्रगृहीतशरासनाः	026a  
सहसैन्याः समापेतुः पुत्रस्य तव शासनात्	026c  
युधिष्ठिरेण चादिष्टाः पार्थिवास्ते सहस्रशः	027a  
विनदन्तः समापेतुः पुत्रस्य तव वाहिनीम्	027c  
उभयोः सेनयोस्तीव्रः सैन्यानां स समागमः	028a  
अन्तर्धीयत चादित्यः सैन्येन रजसावृतः	028c  
प्रयुद्धानां प्रभग्नानां पुनरावर्ततामपि	029a  
नात्र स्वेषां परेषां वा विशेषः समजायत	029c  
तस्मिंस्तु तुमुले युद्धे वर्तमाने महाभये	030a  
अति सर्वाण्यनीकानि पिता तेऽभिव्यरोचत	030c  
