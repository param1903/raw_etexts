धृतराष्ट्र उवाच	001  
मेरोरथोत्तरं पार्श्वं पूर्वं चाचक्ष्व सञ्जय	001a  
निखिलेन महाबुद्धे माल्यवन्तं च पर्वतम्	001c  
सञ्जय उवाच	002  
दक्षिणेन तु नीलस्य मेरोः पार्श्वे तथोत्तरे	002a  
उत्तराः कुरवो राजन्पुण्याः सिद्धनिषेविताः	002c  
तत्र वृक्षा मधुफला नित्यपुष्पफलोपगाः	003a  
पुष्पाणि च सुगन्धीनि रसवन्ति फलानि च	003c  
सर्वकामफलास्तत्र केचिद्वृक्षा जनाधिप	004a  
अपरे क्षीरिणो नाम वृक्षास्तत्र नराधिप	004c  
ये क्षरन्ति सदा क्षीरं षड्रसं ह्यमृतोपमम्	005a  
वस्त्राणि च प्रसूयन्ते फलेष्वाभरणानि च	005c  
सर्वा मणिमयी भूमिः सूक्ष्मकाञ्चनवालुका	006a  
सर्वत्र सुखसंस्पर्शा निष्पङ्का च जनाधिप	006c  
देवलोकच्युताः सर्वे जायन्ते तत्र मानवाः	007a  
तुल्यरूपगुणोपेताः समेषु विषमेषु च	007c  
मिथुनानि च जायन्ते स्त्रियश्चाप्सरसोपमाः	008a  
तेषां ते क्षीरिणां क्षीरं पिबन्त्यमृतसन्निभम्	008c  
मिथुनं जायमानं वै समं तच्च प्रवर्धते	009a  
तुल्यरूपगुणोपेतं समवेषं तथैव च	009c  
एकैकमनुरक्तं च चक्रवाकसमं विभो	009e  
निरामया वीतशोका नित्यं मुदितमानसाः	010a  
दश वर्षसहस्राणि दश वर्षशतानि च	010c  
जीवन्ति ते महाराज न चान्योन्यं जहत्युत	010e  
भारुण्डा नाम शकुनास्तीक्ष्णतुण्डा महाबलाः	011a  
ते निर्हरन्ति हि मृतान्दरीषु प्रक्षिपन्ति च	011c  
उत्तराः कुरवो राजन्व्याख्यातास्ते समासतः	012a  
मेरोः पार्श्वमहं पूर्वं वक्ष्याम्यथ यथातथम्	012c  
तस्य पूर्वाभिषेकस्तु भद्राश्वस्य विशां पते	013a  
भद्रसालवनं यत्र कालाम्रश्च महाद्रुमः	013c  
कालाम्रश्च महाराज नित्यपुष्पफलः शुभः	014a  
द्वीपश्च योजनोत्सेधः सिद्धचारणसेवितः	014c  
तत्र ते पुरुषाः श्वेतास्तेजोयुक्ता महाबलाः	015a  
स्त्रियः कुमुदवर्णाश्च सुन्दर्यः प्रियदर्शनाः	015c  
चन्द्रप्रभाश्चन्द्रवर्णाः पूर्णचन्द्रनिभाननाः	016a  
चन्द्रशीतलगात्र्यश्च नृत्तगीतविशारदाः	016c  
दश वर्षसहस्राणि तत्रायुर्भरतर्षभ	017a  
कालाम्ररसपीतास्ते नित्यं संस्थितयौवनाः	017c  
दक्षिणेन तु नीलस्य निषधस्योत्तरेण तु	018a  
सुदर्शनो नाम महाञ्जम्बूवृक्षः सनातनः	018c  
सर्वकामफलः पुण्यः सिद्धचारणसेवितः	019a  
तस्य नाम्ना समाख्यातो जम्बूद्वीपः सनातनः	019c  
योजनानां सहस्रं च शतं च भरतर्षभ	020a  
उत्सेधो वृक्षराजस्य दिवस्पृङ्मनुजेश्वर	020c  
अरत्नीनां सहस्रं च शतानि दश पञ्च च	021a  
परिणाहस्तु वृक्षस्य फलानां रसभेदिनाम्	021c  
पतमानानि तान्युर्व्यां कुर्वन्ति विपुलं स्वनम्	022a  
मुञ्चन्ति च रसं राजंस्तस्मिन्रजतसन्निभम्	022c  
तस्या जम्ब्वाः फलरसो नदी भूत्वा जनाधिप	023a  
मेरुं प्रदक्षिणं कृत्वा सम्प्रयात्युत्तरान्कुरून्	023c  
पिबन्ति तद्रसं हृष्टा जना नित्यं जनाधिप	024a  
तस्मिन्फलरसे पीते न जरा बाधते च तान्	024c  
तत्र जाम्बूनदं नाम कनकं देवभूषणम्	025a  
तरुणादित्यवर्णाश्च जायन्ते तत्र मानवाः	025c  
तथा माल्यवतः शृङ्गे दीप्यते तत्र हव्यवाट्	026a  
नाम्ना संवर्तको नाम कालाग्निर्भरतर्षभ	026c  
तथा माल्यवतः शृङ्गे पूर्वे पूर्वान्तगण्डिका	027a  
योजनानां सहस्राणि पञ्चाशन्माल्यवान्स्थितः	027c  
महारजतसङ्काशा जायन्ते तत्र मानवाः	028a  
ब्रह्मलोकाच्च्युताः सर्वे सर्वे च ब्रह्मवादिनः	028c  
तपस्तु तप्यमानास्ते भवन्ति ह्यूर्ध्वरेतसः	029a  
रक्षणार्थं तु भूतानां प्रविशन्ति दिवाकरम्	029c  
षष्टिस्तानि सहस्राणि षष्टिरेव शतानि च	030a  
अरुणस्याग्रतो यान्ति परिवार्य दिवाकरम्	030c  
षष्टिं वर्षसहस्राणि षष्टिमेव शतानि च	031a  
आदित्यतापतप्तास्ते विशन्ति शशिमण्डलम	031c  
