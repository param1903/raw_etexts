001  सञ्जय उवाच
001a द्रौणिर्भूरिश्रवाः शल्यश्चित्रसेनश्च मारिष
001c पुत्रः सांयमनेश्चैव सौभद्रं समयोधयन्
002a संसक्तमतितेजोभिस्तमेकं ददृशुर्जनाः
002c पञ्चभिर्मनुजव्याघ्रैर्गजैः सिंहशिशुं यथा
003a नाभिलक्ष्यतया कश्चिन्न शौर्ये न पराक्रमे
003c बभूव सदृशः कार्ष्णेर्नास्त्रे नापि च लाघवे
004a तथा तमात्मजं युद्धे विक्रमन्तमरिन्दमम्
004c दृष्ट्वा पार्थो रणे यत्तः सिंहनादमथोऽनदत्
005a पीडयानं च तत्सैन्यं पौत्रं तव विशाम्पते
005c दृष्ट्वा त्वदीया राजेन्द्र समन्तात्पर्यवारयन्
006a ध्वजिनीं धार्तराष्ट्राणां दीनशत्रुरदीनवत्
006c प्रत्युद्ययौ स सौभद्रस्तेजसा च बलेन च
007a तस्य लाघवमार्गस्थमादित्यसदृशप्रभम्
007c व्यदृश्यत महच्चापं समरे युध्यतः परैः
008a स द्रौणिमिषुणैकेन विद्ध्वा शल्यं च पञ्चभिः
008c ध्वजं सांयमनेश्चापि सोऽष्टाभिरपवर्जयत्
009a रुक्मदण्डां महाशक्तिं प्रेषितां सौमदत्तिना
009c शितेनोरगसङ्काशां पत्रिणा विजहार ताम्
010a शल्यस्य च महाघोरानस्यतः शतशः शरान्
010c निवार्यार्जुनदायादो जघान समरे हयान्
011a भूरिश्रवाश्च शल्यश्च द्रौणिः सांयमनिः शलः
011c नाभ्यवर्तन्त संरब्धाः कार्ष्णेर्बाहुबलाश्रयात्
012a ततस्त्रिगर्ता राजेन्द्र मद्राश्च सह केकयैः
012c पञ्चत्रिंशतिसाहस्रास्तव पुत्रेण चोदिताः
013a धनुर्वेदविदो मुख्या अजेयाः शत्रुभिर्युधि
013c सहपुत्रं जिघांसन्तं परिवव्रुः किरीटिनम्
014a तौ तु तत्र पितापुत्रौ परिक्षिप्तौ रथर्षभौ
014c ददर्श राजन्पाञ्चाल्यः सेनापतिरमित्रजित्
015a स वारणरथौघानां सहस्रैर्बहुभिर्वृतः
015c वाजिभिः पत्तिभिश्चैव वृतः शतसहस्रशः
016a धनुर्विस्फार्य सङ्क्रुद्धश्चोदयित्वा वरूथिनीम्
016c ययौ तन्मद्रकानीकं केकयांश्च परन्तपः
017a तेन कीर्तिमता गुप्तमनीकं दृढधन्वना
017c प्रयुक्तरथनागाश्वं योत्स्यमानमशोभत
018a सोऽर्जुनं प्रमुखे यान्तं पाञ्चाल्यः कुरुनन्दन
018c त्रिभिः शारद्वतं बाणैर्जत्रुदेशे समर्पयत्
019a ततः स मद्रकान्हत्वा दशभिर्दशभिः शरैः
019c हृष्ट एको जघानाश्वं भल्लेन कृतवर्मणः
020a दमनं चापि दायादं पौरवस्य महात्मनः
020c जघान विपुलाग्रेण नाराचेन परन्तपः
021a ततः सांयमनेः पुत्रः पाञ्चाल्यं युद्धदुर्मदम्
021c अविध्यत्त्रिंशता बाणैर्दशभिश्चास्य सारथिम्
022a सोऽतिविद्धो महेष्वासः सृक्किणी परिसंलिहन्
022c भल्लेन भृशतीक्ष्णेन निचकर्तास्य कार्मुकम्
023a अथैनं पञ्चविंशत्या क्षिप्रमेव समर्पयत्
023c अश्वांश्चास्यावधीद्राजन्नुभौ तौ पार्ष्णिसारथी
024a स हताश्वे रथे तिष्ठन्ददर्श भरतर्षभ
024c पुत्रः सांयमनेः पुत्रं पाञ्चाल्यस्य महात्मनः
025a स सङ्गृह्य महाघोरं निस्त्रिंशवरमायसम्
025c पदातिस्तूर्णमभ्यर्छद्रथस्थं द्रुपदात्मजम्
026a तं महौघमिवायान्तं खात्पतन्तमिवोरगम्
026c भ्रान्तावरणनिस्त्रिंशं कालोत्सृष्टमिवान्तकम्
027a दीप्यन्तमिव शस्त्रार्च्या मत्तवारणविक्रमम्
027c अपश्यन्पाण्डवास्तत्र धृष्टद्युम्नश्च पार्षतः
028a तस्य पाञ्चालपुत्रस्तु प्रतीपमभिधावतः
028c शितनिस्त्रिंशहस्तस्य शरावरणधारिणः
029a बाणवेगमतीतस्य रथाभ्याशमुपेयुषः
029c त्वरन्सेनापतिः क्रुद्धो बिभेद गदया शिरः
030a तस्य राजन्सनिस्त्रिंशं सुप्रभं च शरावरम्
030c हतस्य पततो हस्ताद्वेगेन न्यपतद्भुवि
031a तं निहत्य गदाग्रेण लेभे स परमं यशः
031c पुत्रः पाञ्चालराजस्य महात्मा भीमविक्रमः
032a तस्मिन्हते महेष्वासे राजपुत्रे महारथे
032c हाहाकारो महानासीत्तव सैन्यस्य मारिष
033a ततः सांयमनिः क्रुद्धो दृष्ट्वा निहतमात्मजम्
033c अभिदुद्राव वेगेन पाञ्चाल्यं युद्धदुर्मदम्
034a तौ तत्र समरे वीरौ समेतौ रथिनां वरौ
034c ददृशुः सर्वराजानः कुरवः पाण्डवास्तथा
035a ततः सांयमनिः क्रुद्धः पार्षतं परवीरहा
035c आजघान त्रिभिर्बाणैस्तोत्त्रैरिव महाद्विपम्
036a तथैव पार्षतं शूरं शल्यः समितिशोभनः
036c आजघानोरसि क्रुद्धस्ततो युद्धमवर्तत

