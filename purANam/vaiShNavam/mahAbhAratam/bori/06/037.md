श्रीभगवानुवाच	001  
ऊर्ध्वमूलमधःशाखमश्वत्थं प्राहुरव्ययम्	001a  
छन्दांसि यस्य पर्णानि यस्तं वेद स वेदवित्	001c  
अधश्चोर्ध्वं प्रसृतास्तस्य शाखा गुणप्रवृद्धा विषयप्रवालाः	002a  
अधश्च मूलान्यनुसन्ततानि कर्मानुबन्धीनि मनुष्यलोके	002c  
न रूपमस्येह तथोपलभ्यते नान्तो न चादिर्न च सम्प्रतिष्ठा	003a  
अश्वत्थमेनं सुविरूढमूलमसङ्गशस्त्रेण दृढेन छित्त्वा	003c  
ततः पदं तत्परिमार्गितव्यं यस्मिन्गता न निवर्तन्ति भूयः	004a  
तमेव चाद्यं पुरुषं प्रपद्ये यतः प्रवृत्तिः प्रसृता पुराणी	004c  
निर्मानमोहा जितसङ्गदोषा अध्यात्मनित्या विनिवृत्तकामाः	005a  
द्वन्द्वैर्विमुक्ताः सुखदुःखसञ्ज्ञैर्गच्छन्त्यमूढाः पदमव्ययं तत्	005c  
न तद्भासयते सूर्यो न शशाङ्को न पावकः	006a  
यद्गत्वा न निवर्तन्ते तद्धाम परमं मम	006c  
ममैवांशो जीवलोके जीवभूतः सनातनः	007a  
मनःषष्ठानीन्द्रियाणि प्रकृतिस्थानि कर्षति	007c  
शरीरं यदवाप्नोति यच्चाप्युत्क्रामतीश्वरः	008a  
गृहीत्वैतानि संयाति वायुर्गन्धानिवाशयात्	008c  
श्रोत्रं चक्षुः स्पर्शनं च रसनं घ्राणमेव च	009a  
अधिष्ठाय मनश्चायं विषयानुपसेवते	009c  
उत्क्रामन्तं स्थितं वापि भुञ्जानं वा गुणान्वितम्	010a  
विमूढा नानुपश्यन्ति पश्यन्ति ज्ञानचक्षुषः	010c  
यतन्तो योगिनश्चैनं पश्यन्त्यात्मन्यवस्थितम्	011a  
यतन्तोऽप्यकृतात्मानो नैनं पश्यन्त्यचेतसः	011c  
यदादित्यगतं तेजो जगद्भासयतेऽखिलम्	012a  
यच्चन्द्रमसि यच्चाग्नौ तत्तेजो विद्धि मामकम्	012c  
गामाविश्य च भूतानि धारयाम्यहमोजसा	013a  
पुष्णामि चौषधीः सर्वाः सोमो भूत्वा रसात्मकः	013c  
अहं वैश्वानरो भूत्वा प्राणिनां देहमाश्रितः	014a  
प्राणापानसमायुक्तः पचाम्यन्नं चतुर्विधम्	014c  
सर्वस्य चाहं हृदि सन्निविष्टो मत्तः स्मृतिर्ज्ञानमपोहनं च	015a  
वेदैश्च सर्वैरहमेव वेद्यो वेदान्तकृद्वेदविदेव चाहम्	015c  
द्वाविमौ पुरुषौ लोके क्षरश्चाक्षर एव च	016a  
क्षरः सर्वाणि भूतानि कूटस्थोऽक्षर उच्यते	016c  
उत्तमः पुरुषस्त्वन्यः परमात्मेत्युदाहृतः	017a  
यो लोकत्रयमाविश्य बिभर्त्यव्यय ईश्वरः	017c  
यस्मात्क्षरमतीतोऽहमक्षरादपि चोत्तमः	018a  
अतोऽस्मि लोके वेदे च प्रथितः पुरुषोत्तमः	018c  
यो मामेवमसम्मूढो जानाति पुरुषोत्तमम्	019a  
स सर्वविद्भजति मां सर्वभावेन भारत	019c  
इति गुह्यतमं शास्त्रमिदमुक्तं मयानघ	020a  
एतद्बुद्ध्वा बुद्धिमान्स्यात्कृतकृत्यश्च भारत	020c  
