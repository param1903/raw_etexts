धृतराष्ट्र उवाच	001  
उक्तो द्वीपस्य सङ्क्षेपो विस्तरं ब्रूहि सञ्जय	001a  
यावद्भूम्यवकाशोऽयं दृश्यते शशलक्षणे	001c  
तस्य प्रमाणं प्रब्रूहि ततो वक्ष्यसि पिप्पलम्	001e  
वैशम्पायन उवाच	002  
एवमुक्तः स राज्ञा तु सञ्जयो वाक्यमब्रवीत्	002a  
प्रागायता महाराज षडेते रत्नपर्वताः	002c  
अवगाढा ह्युभयतः समुद्रौ पूर्वपश्चिमौ	002e  
हिमवान्हेमकूटश्च निषधश्च नगोत्तमः	003a  
नीलश्च वैडूर्यमयः श्वेतश्च रजतप्रभः	003c  
सर्वधातुविनद्धश्च शृङ्गवान्नाम पर्वतः	003e  
एते वै पर्वता राजन्सिद्धचारणसेविताः	004a  
तेषामन्तरविष्कम्भो योजनानि सहस्रशः	004c  
तत्र पुण्या जनपदास्तानि वर्षाणि भारत	005a  
वसन्ति तेषु सत्त्वानि नानाजातीनि सर्वशः	005c  
इदं तु भारतं वर्षं ततो हैमवतं परम्	006a  
हेमकूटात्परं चैव हरिवर्षं प्रचक्षते	006c  
दक्षिणेन तु नीलस्य निषधस्योत्तरेण च	007a  
प्रागायतो महाराज माल्यवान्नाम पर्वतः	007c  
ततः परं माल्यवतः पर्वतो गन्धमादनः	008a  
परिमण्डलस्तयोर्मध्ये मेरुः कनकपर्वतः	008c  
आदित्यतरुणाभासो विधूम इव पावकः	009a  
योजनानां सहस्राणि षोडशाधः किल स्मृतः	009c  
उच्चैश्च चतुराशीतिर्योजनानां महीपते	010a  
ऊर्ध्वमन्तश्च तिर्यक्च लोकानावृत्य तिष्ठति	010c  
तस्य पार्श्वे त्विमे द्वीपाश्चत्वारः संस्थिताः प्रभो	011a  
भद्राश्वः केतुमालश्च जम्बूद्वीपश्च भारत	011c  
उत्तराश्चैव कुरवः कृतपुण्यप्रतिश्रयाः	011e  
विहगः सुमुखो यत्र सुपर्णस्यात्मजः किल	012a  
स वै विचिन्तयामास सौवर्णान्प्रेक्ष्य वायसान्	012c  
मेरुरुत्तममध्यानामधमानां च पक्षिणाम्	013a  
अविशेषकरो यस्मात्तस्मादेनं त्यजाम्यहम्	013c  
तमादित्योऽनुपर्येति सततं ज्योतिषां पतिः	014a  
चन्द्रमाश्च सनक्षत्रो वायुश्चैव प्रदक्षिणम्	014c  
स पर्वतो महाराज दिव्यपुष्पफलान्वितः	015a  
भवनैरावृतः सर्वैर्जाम्बूनदमयैः शुभैः	015c  
तत्र देवगणा राजन्गन्धर्वासुरराक्षसाः	016a  
अप्सरोगणसंयुक्ताः शैले क्रीडन्ति नित्यशः	016c  
तत्र ब्रह्मा च रुद्रश्च शक्रश्चापि सुरेश्वरः	017a  
समेत्य विविधैर्यज्ञैर्यजन्तेऽनेकदक्षिणैः	017c  
तुम्बुरुर्नारदश्चैव विश्वावसुर्हहा हुहूः	018a  
अभिगम्यामरश्रेष्ठाः स्तवै स्तुन्वन्ति चाभिभो	018c  
सप्तर्षयो महात्मानः कश्यपश्च प्रजापतिः	019a  
तत्र गच्छन्ति भद्रं ते सदा पर्वणि पर्वणि	019c  
तस्यैव मूर्धन्युशनाः काव्यो दैत्यैर्महीपते	020a  
तस्य हीमानि रत्नानि तस्येमे रत्नपर्वताः	020c  
तस्मात्कुबेरो भगवांश्चतुर्थं भागमश्नुते	021a  
ततः कलांशं वित्तस्य मनुष्येभ्यः प्रयच्छति	021c  
पार्श्वे तस्योत्तरे दिव्यं सर्वर्तुकुसुमं शिवम्	022a  
कर्णिकारवनं रम्यं शिलाजालसमुद्गतम्	022c  
तत्र साक्षात्पशुपतिर्दिव्यैर्भूतैः समावृतः	023a  
उमासहायो भगवान्रमते भूतभावनः	023c  
कर्णिकारमयीं मालां बिभ्रत्पादावलम्बिनीम्	024a  
त्रिभिर्नेत्रैः कृतोद्द्योतस्त्रिभिः सूर्यैरिवोदितैः	024c  
तमुग्रतपसः सिद्धाः सुव्रताः सत्यवादिनः	025a  
पश्यन्ति न हि दुर्वृत्तैः शक्यो द्रष्टुं महेश्वरः	025c  
तस्य शैलस्य शिखरात्क्षीरधारा नरेश्वर	026a  
त्रिंशद्बाहुपरिग्राह्या भीमनिर्घातनिस्वना	026c  
पुण्या पुण्यतमैर्जुष्टा गङ्गा भागीरथी शुभा	027a  
पतत्यजस्रवेगेन ह्रदे चान्द्रमसे शुभे	027c  
तया ह्युत्पादितः पुण्यः स ह्रदः सागरोपमः	027e  
तां धारयामास पुरा दुर्धरां पर्वतैरपि	028a  
शतं वर्षसहस्राणां शिरसा वै महेश्वरः	028c  
मेरोस्तु पश्चिमे पार्श्वे केतुमालो महीपते	029a  
जम्बूषण्डश्च तत्रैव सुमहान्नन्दनोपमः	029c  
आयुर्दश सहस्राणि वर्षाणां तत्र भारत	030a  
सुवर्णवर्णाश्च नराः स्त्रियश्चाप्सरसोपमाः	030c  
अनामया वीतशोका नित्यं मुदितमानसाः	031a  
जायन्ते मानवास्तत्र निष्टप्तकनकप्रभाः	031c  
गन्धमादनशृङ्गेषु कुबेरः सह राक्षसैः	032a  
संवृतोऽप्सरसां सङ्घैर्मोदते गुह्यकाधिपः	032c  
गन्धमादनपादेषु परेष्वपरगण्डिकाः	033a  
एकादश सहस्राणि वर्षाणां परमायुषः	033c  
तत्र कृष्णा नरा राजंस्तेजोयुक्ता महाबलाः	034a  
स्त्रियश्चोत्पलपत्राभाः सर्वाः सुप्रियदर्शनाः	034c  
नीलात्परतरं श्वेतं श्वेताद्धैरण्यकं परम्	035a  
वर्षमैरावतं नाम ततः शृङ्गवतः परम्	035c  
धनुःसंस्थे महाराज द्वे वर्षे दक्षिणोत्तरे	036a  
इलावृतं मध्यमं तु पञ्च वर्षाणि चैव ह	036c  
उत्तरोत्तरमेतेभ्यो वर्षमुद्रिच्यते गुणैः	037a  
आयुष्प्रमाणमारोग्यं धर्मतः कामतोऽर्थतः	037c  
समन्वितानि भूतानि तेषु वर्षेषु भारत	038a  
एवमेषा महाराज पर्वतैः पृथिवी चिता	038c  
हेमकूटस्तु सुमहान्कैलासो नाम पर्वतः	039a  
यत्र वैश्रवणो राजा गुह्यकैः सह मोदते	039c  
अस्त्युत्तरेण कैलासं मैनाकं पर्वतं प्रति	040a  
हिरण्यशृङ्गः सुमहान्दिव्यो मणिमयो गिरिः	040c  
तस्य पार्श्वे महद्दिव्यं शुभं काञ्चनवालुकम्	041a  
रम्यं बिन्दुसरो नाम यत्र राजा भगीरथः	041c  
दृष्ट्वा भागीरथीं गङ्गामुवास बहुलाः समाः	041e  
यूपा मणिमयास्तत्र चित्याश्चापि हिरण्मयाः	042a  
तत्रेष्ट्वा तु गतः सिद्धिं सहस्राक्षो महायशाः	042c  
सृष्ट्वा भूतपतिर्यत्र सर्वलोकान्सनातनः	043a  
उपास्यते तिग्मतेजा वृतो भूतैः समागतैः	043c  
नरनारायणौ ब्रह्मा मनुः स्थाणुश्च पञ्चमः	043e  
तत्र त्रिपथगा देवी प्रथमं तु प्रतिष्ठिता	044a  
ब्रह्मलोकादपक्रान्ता सप्तधा प्रतिपद्यते	044c  
वस्वोकसारा नलिनी पावना च सरस्वती	045a  
जम्बूनदी च सीता च गङ्गा सिन्धुश्च सप्तमी	045c  
अचिन्त्या दिव्यसङ्कल्पा प्रभोरेषैव संविधिः	046a  
उपासते यत्र सत्रं सहस्रयुगपर्यये	046c  
दृश्यादृश्या च भवति तत्र तत्र सरस्वती	047a  
एता दिव्याः सप्त गङ्गास्त्रिषु लोकेषु विश्रुताः	047c  
रक्षांसि वै हिमवति हेमकूटे तु गुह्यकाः	048a  
सर्पा नागाश्च निषधे गोकर्णे च तपोधनाः	048c  
देवासुराणां च गृहं श्वेतः पर्वत उच्यते	049a  
गन्धर्वा निषधे शैले नीले ब्रह्मर्षयो नृप	049c  
शृङ्गवांस्तु महाराज पितॄणां प्रतिसञ्चरः	049e  
इत्येतानि महाराज सप्त वर्षाणि भागशः	050a  
भूतान्युपनिविष्टानि गतिमन्ति ध्रुवाणि च	050c  
तेषामृद्धिर्बहुविधा दृश्यते दैवमानुषी	051a  
अशक्या परिसङ्ख्यातुं श्रद्धेया तु बुभूषता	051c  
यां तु पृच्छसि मा राजन्दिव्यामेतां शशाकृतिम्	052a  
पार्श्वे शशस्य द्वे वर्षे उभये दक्षिणोत्तरे	052c  
कर्णौ तु नागद्वीपं च कश्यपद्वीपमेव च	052e  
ताम्रवर्णः शिरो राजञ्श्रीमान्मलयपर्वतः	053a  
एतद्द्वितीयं द्वीपस्य दृश्यते शशसंस्थितम्	053c  
