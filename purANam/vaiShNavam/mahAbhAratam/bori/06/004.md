वैशम्पायन उवाच	001  
एवमुक्तो मुनिस्तत्त्वं कवीन्द्रो राजसत्तम	001a  
पुत्रेण धृतराष्ट्रेण ध्यानमन्वगमत्परम्	001c  
पुनरेवाब्रवीद्वाक्यं कालवादी महातपाः	002a  
असंशयं पार्थिवेन्द्र कालः सङ्क्षिपते जगत्	002c  
सृजते च पुनर्लोकान्नेह विद्यति शाश्वतम्	003a  
ज्ञातीनां च कुरूणां च सम्बन्धिसुहृदां तथा	003c  
धर्म्यं देशय पन्थानं समर्थो ह्यसि वारणे	004a  
क्षुद्रं ज्ञातिवधं प्राहुर्मा कुरुष्व ममाप्रियम्	004c  
कालोऽयं पुत्ररूपेण तव जातो विशां पते	005a  
न वधः पूज्यते वेदे हितं नैतत्कथञ्चन	005c  
हन्यात्स एव यो हन्यात्कुलधर्मं स्वकां तनुम्	006a  
कालेनोत्पथगन्तासि शक्ये सति यथापथि	006c  
कुलस्यास्य विनाशाय तथैव च महीक्षिताम्	007a  
अनर्थो राज्यरूपेण त्यज्यतामसुखावहः	007c  
लुप्तप्रज्ञः परेणासि धर्मं दर्शय वै सुतान्	008a  
किं ते राज्येन दुर्धर्ष येन प्राप्तोऽसि किल्बिषम्	008c  
यशो धर्मं च कीर्तिं च पालयन्स्वर्गमाप्स्यसि	009a  
लभन्तां पाण्डवा राज्यं शमं गच्छन्तु कौरवाः	009c  
एवं ब्रुवति विप्रेन्द्रे धृतराष्ट्रोऽम्बिकासुतः	010a  
आक्षिप्य वाक्यं वाक्यज्ञो वाक्पथेनाप्ययात्पुनः	010c  
धृतराष्ट्र उवाच	011  
यथा भवान्वेद तथास्मि वेत्ता भावाभावौ विदितौ मे यथावत्	011a  
स्वार्थे हि सम्मुह्यति तात लोको मां चापि लोकात्मकमेव विद्धि	011c  
प्रसादये त्वामतुलप्रभावं त्वं नो गतिर्दर्शयिता च धीरः	012a  
न चापि ते वशगा मे महर्षे न कल्मषं कर्तुमिहार्हसे माम्	012c  
त्वं हि धर्मः पवित्रं च यशः कीर्तिर्धृतिः स्मृतिः	013a  
कुरूणां पाण्डवानां च मान्यश्चासि पितामहः	013c  
व्यास उवाच	014  
वैचित्रवीर्य नृपते यत्ते मनसि वर्तते	014a  
अभिधत्स्व यथाकामं छेत्तास्मि तव संशयम्	014c  
धृतराष्ट्र उवाच	015  
यानि लिङ्गानि सङ्ग्रामे भवन्ति विजयिष्यताम्	015a  
तानि सर्वाणि भगवञ्श्रोतुमिच्छामि तत्त्वतः	015c  
व्यास उवाच	016  
प्रसन्नभाः पावक ऊर्ध्वरश्मिः प्रदक्षिणावर्तशिखो विधूमः	016a  
पुण्या गन्धाश्चाहुतीनां प्रवान्ति जयस्यैतद्भाविनो रूपमाहुः	016c  
गम्भीरघोषाश्च महास्वनाश्च शङ्खा मृदङ्गाश्च नदन्ति यत्र	017a  
विशुद्धरश्मिस्तपनः शशी च जयस्यैतद्भाविनो रूपमाहुः	017c  
इष्टा वाचः पृष्ठतो वायसानां सम्प्रस्थितानां च गमिष्यतां च	018a  
ये पृष्ठतस्ते त्वरयन्ति राजन्ये त्वग्रतस्ते प्रतिषेधयन्ति	018c  
कल्याणवाचः शकुना राजहंसाः शुकाः क्रौञ्चाः शतपत्राश्च यत्र	019a  
प्रदक्षिणाश्चैव भवन्ति सङ्ख्ये ध्रुवं जयं तत्र वदन्ति विप्राः	019c  
अलङ्कारैः कवचैः केतुभिश्च मुखप्रसादैर्हेमवर्णैश्च नॄणाम्	020a  
भ्राजिष्मती दुष्प्रतिप्रेक्षणीया येषां चमूस्ते विजयन्ति शत्रून्	020c  
हृष्टा वाचस्तथा सत्त्वं योधानां यत्र भारत	021a  
न म्लायन्ते स्रजश्चैव ते तरन्ति रणे रिपून्	021c  
इष्टो वातः प्रविष्टस्य दक्षिणा प्रविविक्षतः	022a  
पश्चात्संसाधयत्यर्थं पुरस्तात्प्रतिषेधते	022c  
शब्दरूपरसस्पर्शगन्धाश्चाविष्कृताः शुभाः	023a  
सदा योधाश्च हृष्टाश्च येषां तेषां ध्रुवं जयः	023c  
अन्वेव वायवो वान्ति तथाभ्राणि वयांसि च	024a  
अनुप्लवन्ते मेघाश्च तथैवेन्द्रधनूंषि च	024c  
एतानि जयमानानां लक्षणानि विशां पते	025a  
भवन्ति विपरीतानि मुमूर्षूणां जनाधिप	025c  
अल्पायां वा महत्यां वा सेनायामिति निश्चितम्	026a  
हर्षो योधगणस्यैकं जयलक्षणमुच्यते	026c  
एको दीर्णो दारयति सेनां सुमहतीमपि	027a  
तं दीर्णमनुदीर्यन्ते योधाः शूरतमा अपि	027c  
दुर्निवारतमा चैव प्रभग्ना महती चमूः	028a  
अपामिव महावेगस्त्रस्ता मृगगणा इव	028c  
नैव शक्या समाधातुं सन्निपाते महाचमूः	029a  
दीर्णा इत्येव दीर्यन्ते योधाः शूरतमा अपि	029c  
भीतान्भग्नांश्च सम्प्रेक्ष्य भयं भूयो विवर्धते	029e  
प्रभग्ना सहसा राजन्दिशो विभ्रामिता परैः	030a  
नैव स्थापयितुं शक्या शूरैरपि महाचमूः	030c  
सम्भृत्य महतीं सेनां चतुरङ्गां महीपतिः	031a  
उपायपूर्वं मेधावी यतेत सततोत्थितः	031c  
उपायविजयं श्रेष्ठमाहुर्भेदेन मध्यमम्	032a  
जघन्य एष विजयो यो युद्धेन विशां पते	032c  
महादोषः सन्निपातस्ततो व्यङ्गः स उच्यते	032e  
परस्परज्ञाः संहृष्टा व्यवधूताः सुनिश्चिताः	033a  
पञ्चाशदपि ये शूरा मथ्नन्ति महतीं चमूम्	033c  
अथ वा पञ्च षट्सप्त विजयन्त्यनिवर्तिनः	033e  
न वैनतेयो गरुडः प्रशंसति महाजनम्	034a  
दृष्ट्वा सुपर्णोपचितिं महतीमपि भारत	034c  
न बाहुल्येन सेनाया जयो भवति भारत	035a  
अध्रुवो हि जयो नाम दैवं चात्र परायणम्	035c  
जयन्तो ह्यपि सङ्ग्रामे क्षयवन्तो भवन्त्युत	035e  
