युधिष्ठिर उवाच	001  
नेह पश्यामि विबुधा राधेयममितौजसम्	001a  
भ्रातरौ च महात्मानौ युधामन्यूत्तमौजसौ	001c  
जुहुवुर्ये शरीराणि रणवह्नौ महारथाः	002a  
राजानो राजपुत्राश्च ये मदर्थे हता रणे	002c  
क्व ते महारथाः सर्वे शार्दूलसमविक्रमाः	003a  
तैरप्ययं जितो लोकः कच्चित्पुरुषसत्तमैः	003c  
यदि लोकानिमान्प्राप्तास्ते च सर्वे महारथाः	004a  
स्थितं वित्त हि मां देवाः सहितं तैर्महात्मभिः	004c  
कच्चिन्न तैरवाप्तोऽयं नृपैर्लोकोऽक्षयः शुभः	005a  
न तैरहं विना वत्स्ये ज्ञातिभिर्भ्रातृभिस्तथा	005c  
मातुर्हि वचनं श्रुत्वा तदा सलिलकर्मणि	006a  
कर्णस्य क्रियतां तोयमिति तप्यामि तेन वै	006c  
इदं च परितप्यामि पुनः पुनरहं सुराः	007a  
यन्मातुः सदृशौ पादौ तस्याहममितौजसः	007c  
दृष्ट्वैव तं नानुगतः कर्णं परबलार्दनम्	008a  
न ह्यस्मान्कर्णसहिताञ्जयेच्छक्रोऽपि संयुगे	008c  
तमहं यत्रतत्रस्थं द्रष्टुमिच्छामि सूर्यजम्	009a  
अविज्ञातो मया योऽसौ घातितः सव्यसाचिना	009c  
भीमं च भीमविक्रान्तं प्राणेभ्योऽपि प्रियं मम	010a  
अर्जुनं चेन्द्रसङ्काशं यमौ तौ च यमोपमौ	010c  
द्रष्टुमिच्छामि तां चाहं पाञ्चालीं धर्मचारिणीम्	011a  
न चेह स्थातुमिच्छामि सत्यमेतद्ब्रवीमि वः	011c  
किं मे भ्रातृविहीनस्य स्वर्गेण सुरसत्तमाः	012a  
यत्र ते स मम स्वर्गो नायं स्वर्गो मतो मम	012c  
देवा ऊचुः	013  
यदि वै तत्र ते श्रद्धा गम्यतां पुत्र माचिरम्	013a  
प्रिये हि तव वर्तामो देवराजस्य शासनात्	013c  
वैशम्पायन उवाच	014  
इत्युक्त्वा तं ततो देवा देवदूतमुपादिशन्	014a  
युधिष्ठिरस्य सुहृदो दर्शयेति परन्तप	014c  
ततः कुन्तीसुतो राजा देवदूतश्च जग्मतुः	015a  
सहितौ राजशार्दूल यत्र ते पुरुषर्षभाः	015c  
अग्रतो देवदूतस्तु ययौ राजा च पृष्ठतः	016a  
पन्थानमशुभं दुर्गं सेवितं पापकर्मभिः	016c  
तमसा संवृतं घोरं केशशैवलशाद्वलम्	017a  
युक्तं पापकृतां गन्धैर्मांसशोणितकर्दमम्	017c  
दंशोत्थानं सझिल्लीकं मक्षिकामशकावृतम्	018a  
इतश्चेतश्च कुणपैः समन्तात्परिवारितम्	018c  
अस्थिकेशसमाकीर्णं कृमिकीटसमाकुलम्	019a  
ज्वलनेन प्रदीप्तेन समन्तात्परिवेष्टितम्	019c  
अयोमुखैश्च काकोलैर्गृध्रैश्च समभिद्रुतम्	020a  
सूचीमुखैस्तथा प्रेतैर्विन्ध्यशैलोपमैर्वृतम्	020c  
मेदोरुधिरयुक्तैश्च छिन्नबाहूरुपाणिभिः	021a  
निकृत्तोदरपादैश्च तत्र तत्र प्रवेरितैः	021c  
स तत्कुणपदुर्गन्धमशिवं रोमहर्षणम्	022a  
जगाम राजा धर्मात्मा मध्ये बहु विचिन्तयन्	022c  
ददर्शोष्णोदकैः पूर्णां नदीं चापि सुदुर्गमाम्	023a  
असिपत्रवनं चैव निशितक्षुरसंवृतम्	023c  
करम्भवालुकास्तप्ता आयसीश्च शिलाः पृथक्	024a  
लोहकुम्भीश्च तैलस्य क्वाथ्यमानाः समन्ततः	024c  
कूटशाल्मलिकं चापि दुस्पर्शं तीक्ष्णकण्टकम्	025a  
ददर्श चापि कौन्तेयो यातनाः पापकर्मिणाम्	025c  
स तं दुर्गन्धमालक्ष्य देवदूतमुवाच ह	026a  
कियदध्वानमस्माभिर्गन्तव्यमिदमीदृशम्	026c  
क्व च ते भ्रातरो मह्यं तन्ममाख्यातुमर्हसि	027a  
देशोऽयं कश्च देवानामेतदिच्छामि वेदितुम्	027c  
स सन्निववृते श्रुत्वा धर्मराजस्य भाषितम्	028a  
देवदूतोऽब्रवीच्चैनमेतावद्गमनं तव	028c  
निवर्तितव्यं हि मया तथाऽस्म्युक्तो दिवौकसैः	029a  
यदि श्रान्तोऽसि राजेन्द्र त्वमथागन्तुमर्हसि	029c  
युधिष्ठिरस्तु निर्विण्णस्तेन गन्धेन मूर्छितः	030a  
निवर्तने धृतमनाः पर्यावर्तत भारत	030c  
स सन्निवृत्तो धर्मात्मा दुःखशोकसमन्वितः	031a  
शुश्राव तत्र वदतां दीना वाचः समन्ततः	031c  
भो भो धर्मज राजर्षे पुण्याभिजन पाण्डव	032a  
अनुग्रहार्थमस्माकं तिष्ठ तावन्मुहूर्तकम्	032c  
आयाति त्वयि दुर्धर्षे वाति पुण्यः समीरणः	033a  
तव गन्धानुगस्तात येनास्मान्सुखमागमत्	033c  
ते वयं पार्थ दीर्घस्य कालस्य पुरुषर्षभ	034a  
सुखमासादयिष्यामस्त्वां दृष्ट्वा राजसत्तम	034c  
सन्तिष्ठस्व महाबाहो मुहूर्तमपि भारत	035a  
त्वयि तिष्ठति कौरव्य यातनास्मान्न बाधते	035c  
एवं बहुविधा वाचः कृपणा वेदनावताम्	036a  
तस्मिन्देशे स शुश्राव समन्ताद्वदतां नृप	036c  
तेषां तद्वचनं श्रुत्वा दयावान्दीनभाषिणाम्	037a  
अहो कृच्छ्रमिति प्राह तस्थौ स च युधिष्ठिरः	037c  
स ता गिरः पुरस्ताद्वै श्रुतपूर्वाः पुनः पुनः	038a  
ग्लानानां दुःखितानां च नाभ्यजानत पाण्डवः	038c  
अबुध्यमानस्ता वाचो धर्मपुत्रो युधिष्ठिरः	039a  
उवाच के भवन्तो वै किमर्थमिह तिष्ठथ	039c  
इत्युक्तास्ते ततः सर्वे समन्तादवभाषिरे	040a  
कर्णोऽहं भीमसेनोऽहमर्जुनोऽहमिति प्रभो	040c  
नकुलः सहदेवोऽहं धृष्टद्युम्नोऽहमित्युत	041a  
द्रौपदी द्रौपदेयाश्च इत्येवं ते विचुक्रुशुः	041c  
ता वाचः स तदा श्रुत्वा तद्देशसदृशीर्नृप	042a  
ततो विममृशे राजा किं न्विदं दैवकारितम्	042c  
किं नु तत्कलुषं कर्म कृतमेभिर्महात्मभिः	043a  
कर्णेन द्रौपदेयैर्वा पाञ्चाल्या वा सुमध्यया	043c  
य इमे पापगन्धेऽस्मिन्देशे सन्ति सुदारुणे	044a  
न हि जानामि सर्वेषां दुष्कृतं पुण्यकर्मणाम्	044c  
किं कृत्वा धृतराष्ट्रस्य पुत्रो राजा सुयोधनः	045a  
तथा श्रिया युतः पापः सह सर्वैः पदानुगैः	045c  
महेन्द्र इव लक्ष्मीवानास्ते परमपूजितः	046a  
कस्येदानीं विकारोऽयं यदिमे नरकं गताः	046c  
सर्वधर्मविदः शूराः सत्यागमपरायणाः	047a  
क्षात्रधर्मपराः प्राज्ञा यज्वानो भूरिदक्षिणाः	047c  
किं नु सुप्तोऽस्मि जागर्मि चेतयानो न चेतये	048a  
अहो चित्तविकारोऽयं स्याद्वा मे चित्तविभ्रमः	048c  
एवं बहुविधं राजा विममर्श युधिष्ठिरः	049a  
दुःखशोकसमाविष्टश्चिन्ताव्याकुलितेन्द्रियः	049c  
क्रोधमाहारयच्चैव तीव्रं धर्मसुतो नृपः	050a  
देवांश्च गर्हयामास धर्मं चैव युधिष्ठिरः	050c  
स तीव्रगन्धसन्तप्तो देवदूतमुवाच ह	051a  
गम्यतां भद्र येषां त्वं दूतस्तेषामुपान्तिकम्	051c  
न ह्यहं तत्र यास्यामि स्थितोऽस्मीति निवेद्यताम्	052a  
मत्संश्रयादिमे दूत सुखिनो भ्रातरो हि मे	052c  
इत्युक्तः स तदा दूतः पाण्डुपुत्रेण धीमता	053a  
जगाम तत्र यत्राऽऽस्ते देवराजः शतक्रतुः	053c  
निवेदयामास च तद्धर्मराजचिकीर्षितम्	054a  
यथोक्तं धर्मपुत्रेण सर्वमेव जनाधिप	054c  
