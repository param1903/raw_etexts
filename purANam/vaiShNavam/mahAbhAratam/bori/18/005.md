जनमेजय उवाच	001  
भीष्मद्रोणौ महात्मानौ धृतराष्ट्रश्च पार्थिवः	001a  
विराटद्रुपदौ चोभौ शङ्खश्चैवोत्तरस्तथा	001c  
धृष्टकेतुर्जयत्सेनो राजा चैव स सत्यजित्	002a  
दुर्योधनसुताश्चैव शकुनिश्चैव सौबलः	002c  
कर्णपुत्राश्च विक्रान्ता राजा चैव जयद्रथः	003a  
घटोत्कचादयश्चैव ये चान्ये नानुकीर्तिताः	003c  
ये चान्ये कीर्तितास्तत्र राजानो दीप्तमूर्तयः	004a  
स्वर्गे कालं कियन्तं ते तस्थुस्तदपि शंस मे	004c  
आहो स्विच्छाश्वतं स्थानं तेषां तत्र द्विजोत्तम	005a  
अन्ते वा कर्मणः कां ते गतिं प्राप्ता नरर्षभाः	005c  
एतदिच्छाम्यहं श्रोतुं प्रोच्यमानं त्वया द्विज	005e  
सूत उवाच	006  
इत्युक्तः स तु विप्रर्षिरनुज्ञातो महात्मना	006a  
व्यासेन तस्य नृपतेराख्यातुमुपचक्रमे	006c  
वैशम्पायन उवाच	007  
गन्तव्यं कर्मणामन्ते सर्वेण मनुजाधिप	007a  
शृणु गुह्यमिदं राजन्देवानां भरतर्षभ	007c  
यदुवाच महातेजा दिव्यचक्षुः प्रतापवान्	007e  
मुनिः पुराणः कौरव्य पाराशर्यो महाव्रतः	008a  
अगाधबुद्धिः सर्वज्ञो गतिज्ञः सर्वकर्मणाम्	008c  
वसूनेव महातेजा भीष्मः प्राप महाद्युतिः	009a  
अष्टावेव हि दृश्यन्ते वसवो भरतर्षभ	009c  
बृहस्पतिं विवेशाथ द्रोणो ह्यङ्गिरसां वरम्	010a  
कृतवर्मा तु हार्दिक्यः प्रविवेश मरुद्गणम्	010c  
सनत्कुमारं प्रद्युम्नः प्रविवेश यथागतम्	011a  
धृतराष्ट्रो धनेशस्य लोकान्प्राप दुरासदान्	011c  
धृतराष्ट्रेण सहिता गान्धारी च यशस्विनी	012a  
पत्नीभ्यां सहितः पाण्डुर्महेन्द्रसदनं ययौ	012c  
विराटद्रुपदौ चोभौ धृष्टकेतुश्च पार्थिवः	013a  
निशठाक्रूरसाम्बाश्च भानुः कम्पो विडूरथः	013c  
भूरिश्रवाः शलश्चैव भूरिश्च पृथिवीपतिः	014a  
उग्रसेनस्तथा कंसो वसुदेवश्च वीर्यवान्	014c  
उत्तरश्च सह भ्रात्रा शङ्खेन नरपुङ्गवः	015a  
विश्वेषां देवतानां ते विविशुर्नरसत्तमाः	015c  
वर्चा नाम महातेजाः सोमपुत्रः प्रतापवान्	016a  
सोऽभिमन्युर्नृसिंहस्य फल्गुनस्य सुतोऽभवत्	016c  
स युद्ध्वा क्षत्रधर्मेण यथा नान्यः पुमान्क्वचित्	017a  
विवेश सोमं धर्मात्मा कर्मणोऽन्ते महारथः	017c  
आविवेश रविं कर्णः पितरं पुरुषर्षभ	018a  
द्वापरं शकुनिः प्राप धृष्टद्युम्नस्तु पावकम्	018c  
धृतराष्ट्रात्मजाः सर्वे यातुधाना बलोत्कटाः	019a  
ऋद्धिमन्तो महात्मानः शस्त्रपूता दिवं गताः	019c  
धर्ममेवाविशत्क्षत्ता राजा चैव युधिष्ठिरः	019e  
अनन्तो भगवान्देवः प्रविवेश रसातलम्	020a  
पितामहनियोगाद्धि यो योगाद्गामधारयत्	020c  
षोडशस्त्रीसहस्राणि वासुदेवपरिग्रहः	021a  
न्यमज्जन्त सरस्वत्यां कालेन जनमेजय	021c  
ताश्चाप्यप्सरसो भूत्वा वासुदेवमुपागमन्	021e  
हतास्तस्मिन्महायुद्धे ये वीरास्तु महारथाः	022a  
घटोत्कचादयः सर्वे देवान्यक्षांश्च भेजिरे	022c  
दुर्योधनसहायाश्च राक्षसाः परिकीर्तिताः	023a  
प्राप्तास्ते क्रमशो राजन्सर्वलोकाननुत्तमान्	023c  
भवनं च महेन्द्रस्य कुबेरस्य च धीमतः	024a  
वरुणस्य तथा लोकान्विविशुः पुरुषर्षभाः	024c  
एतत्ते सर्वमाख्यातं विस्तरेण महाद्युते	025a  
कुरूणां चरितं कृत्स्नं पाण्डवानां च भारत	025c  
सूत उवाच	026  
एतच्छ्रुत्वा द्विजश्रेष्ठात्स राजा जनमेजयः	026a  
विस्मितोऽभवदत्यर्थं यज्ञकर्मान्तरेष्वथ	026c  
ततः समापयामासुः कर्म तत्तस्य याजकाः	027a  
आस्तीकश्चाभवत्प्रीतः परिमोक्ष्य भुजङ्गमान्	027c  
ततो द्विजातीन्सर्वांस्तान्दक्षिणाभिरतोषयत्	028a  
पूजिताश्चापि ते राज्ञा ततो जग्मुर्यथागतम्	028c  
विसर्जयित्वा विप्रांस्तान्राजाऽपि जनमेजयः	029a  
ततस्तक्षशिलायाः स पुनरायाद्गजाह्वयम्	029c  
एतत्ते सर्वमाख्यातं वैशम्पायनकीर्तितम्	030a  
व्यासाज्ञया समाख्यातं सर्पसत्रे नृपस्य ह	030c  
पुण्योऽयमितिहासाख्यः पवित्रं चेदमुत्तमम्	031a  
कृष्णेन मुनिना विप्र नियतं सत्यवादिना	031c  
सर्वज्ञेन विधिज्ञेन धर्मज्ञानवता सता	032a  
अतीन्द्रियेण शुचिना तपसा भावितात्मना	032c  
ऐश्वर्ये वर्तता चैव साङ्ख्ययोगविदा तथा	033a  
नैकतन्त्रविबुद्धेन दृष्ट्वा दिव्येन चक्षुषा	033c  
कीर्तिं प्रथयता लोके पाण्डवानां महात्मनाम्	034a  
अन्येषां क्षत्रियाणां च भूरिद्रविणतेजसाम्	034c  
य इदं श्रावयेद्विद्वान्सदा पर्वणि पर्वणि	035a  
धूतपाप्मा जितस्वर्गो ब्रह्मभूयाय गच्छति	035c  
यश्चेदं श्रावयेच्छ्राद्धे ब्राह्मणान्पादमन्ततः	036a  
अक्षय्यमन्नपानं वै पितॄंस्तस्योपतिष्ठते	036c  
अह्ना यदेनः कुरुते इन्द्रियैर्मनसाऽपि वा	037a  
महाभारतमाख्याय पश्चात्सन्ध्यां प्रमुच्यते	037c  
धर्मे चार्थे च कामे च मोक्षे च भरतर्षभ	038a  
यदिहास्ति तदन्यत्र यन्नेहास्ति न तत्क्वचित्	038c  
जयो नामेतिहासोऽयं श्रोतव्यो भूतिमिच्छता	039a  
राज्ञा राजसुतैश्चापि गर्भिण्या चैव योषिता	039c  
स्वर्गकामो लभेत्स्वर्गं जयकामो लभेज्जयम्	040a  
गर्भिणी लभते पुत्रं कन्यां वा बहुभागिनीम्	040c  
अनागतं त्रिभिर्वर्षैः कृष्णद्वैपायनः प्रभुः	041a  
सन्दर्भं भारतस्यास्य कृतवान्धर्मकाम्यया	041c  
नारदोऽश्रावयद्देवानसितो देवलः पितॄन्	042a  
रक्षो यक्षाञ्शुको मर्त्यान्वैशम्पायन एव तु	042c  
इतिहासमिमं पुण्यं महार्थं वेदसम्मितम्	043a  
श्रावयेद्यस्तु वर्णांस्त्रीन्कृत्वा ब्राह्मणमग्रतः	043c  
स नरः पापनिर्मुक्तः कीर्तिं प्राप्येह शौनक	044a  
गच्छेत्परमिकां सिद्धिमत्र मे नास्ति संशयः	044c  
भारताध्ययनात्पुण्यादपि पादमधीयतः	045a  
श्रद्दधानस्य पूयन्ते सर्वपापान्यशेषतः	045c  
महर्षिर्भगवान्व्यासः कृत्वेमां संहितां पुरा	046a  
श्लोकैश्चतुर्भिर्भगवान्पुत्रमध्यापयच्छुकम्	046c  
मातापितृसहस्राणि पुत्रदारशतानि च	047a  
संसारेष्वनुभूतानि यान्ति यास्यन्ति चापरे	047c  
हर्षस्थानसहस्राणि भयस्थानशतानि च	048a  
दिवसे दिवसे मूढमाविशन्ति न पण्डितम्	048c  
ऊर्ध्वबाहुर्विरौम्येष न च कश्चिच्छृणोति मे	049a  
धर्मादर्थश्च कामश्च स किमर्थं न सेव्यते	049c  
न जातु कामान्न भयान्न लोभाद्धर्मं त्यजेज्जीवितस्यापि हेतोः	050a  
नित्यो धर्मः सुखदुःखे त्वनित्ये जीवो नित्यो हेतुरस्य त्वनित्यः	050c  
इमां भारतसावित्रीं प्रातरुत्थाय यः पठेत्	051a  
स भारतफलं प्राप्य परं ब्रह्माधिगच्छति	051c  
यथा समुद्रो भगवान्यथा च हिमवान्गिरिः	052a  
ख्यातावुभौ रत्ननिधी तथा भारतमुच्यते	052c  
महाभारतमाख्यानं यः पठेत्सुसमाहितः	053a  
स गच्छेत्परमां सिद्धिमिति मे नास्ति संशयः	053c  
द्वैपायनोष्ठपुटनिःसृतमप्रमेयं पुण्यं पवित्रमथ पापहरं शिवं च	054a  
यो भारतं समधिगच्छति वाच्यमानं किं तस्य पुष्करजलैरभिषेचनेन	054c  
