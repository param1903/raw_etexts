वैशम्पायन उवाच	001  
ततो युधिष्ठिरो राजा देवैः सर्षिमरुद्गणैः	001a  
पूज्यमानो ययौ तत्र यत्र ते कुरुपुङ्गवाः	001c  
ददर्श तत्र गोविन्दं ब्राह्मेण वपुषाऽन्वितम्	002a  
तेनैव दृष्टपूर्वेण सादृश्येनोपसूचितम्	002c  
दीप्यमानं स्ववपुषा दिव्यैरस्त्रैरुपस्थितम्	003a  
चक्रप्रभृतिभिर्घोरैर्दिव्यैः पुरुषविग्रहैः	003c  
उपास्यमानं वीरेण फल्गुनेन सुवर्चसा	003e  
अपरस्मिन्नथोद्देशे कर्णं शस्त्रभृतां वरम्	004a  
द्वादशादित्यसहितं ददर्श कुरुनन्दनः	004c  
अथापरस्मिन्नुद्देशे मरुद्गणवृतं प्रभुम्	005a  
भीमसेनमथापश्यत्तेनैव वपुषाऽन्वितम्	005c  
अश्विनोस्तु तथा स्थाने दीप्यमानौ स्वतेजसा	006a  
नकुलं सहदेवं च ददर्श कुरुनन्दनः	006c  
तथा ददर्श पाञ्चालीं कमलोत्पलमालिनीम्	007a  
वपुषा स्वर्गमाक्रम्य तिष्ठन्तीमर्कवर्चसम्	007c  
अथैनां सहसा राजा प्रष्टुमैच्छद्युधिष्ठिरः	008a  
ततोऽस्य भगवानिन्द्रः कथयामास देवराट्	008c  
श्रीरेषा द्रौपदीरूपा त्वदर्थे मानुषं गता	009a  
अयोनिजा लोककान्ता पुण्यगन्धा युधिष्ठिर	009c  
द्रुपदस्य कुले जाता भवद्भिश्चोपजीविता	010a  
रत्यर्थं भवतां ह्येषा निर्मिता शूलपाणिना	010c  
एते पञ्च महाभागा गन्धर्वाः पावकप्रभाः	011a  
द्रौपद्यास्तनया राजन्युष्माकममितौजसः	011c  
पश्य गन्धर्वराजानं धृतराष्ट्रं मनीषिणम्	012a  
एनं च त्वं विजानीहि भ्रातरं पूर्वजं पितुः	012c  
अयं ते पूर्वजो भ्राता कौन्तेयः पावकद्युतिः	013a  
सूर्यपुत्रोऽग्रजः श्रेष्ठो राधेय इति विश्रुतः	013c  
आदित्यसहितो याति पश्यैनं पुरुषर्षभ	013e  
साध्यानामथ देवानां वसूनां मरुतामपि	014a  
गणेषु पश्य राजेन्द्र वृष्ण्यन्धकमहारथान्	014c  
सात्यकिप्रमुखान्वीरान्भोजांश्चैव महारथान्	014e  
सोमेन सहितं पश्य सौभद्रमपराजितम्	015a  
अभिमन्युं महेष्वासं निशाकरसमद्युतिम्	015c  
एष पाण्डुर्महेष्वासः कुन्त्या माद्र्या च सङ्गतः	016a  
विमानेन सदाऽभ्येति पिता तव ममान्तिकम्	016c  
वसुभिः सहितं पश्य भीष्मं शान्तनवं नृपम्	017a  
द्रोणं बृहस्पतेः पार्श्वे गुरुमेनं निशामय	017c  
एते चान्ये महीपाला योधास्तव च पाण्डव	018a  
गन्धर्वैः सहिता यान्ति यक्षैः पुण्यजनैस्तथा	018c  
गुह्यकानां गतिं चापि केचित्प्राप्ता नृसत्तमाः	019a  
त्यक्त्वा देहं जितस्वर्गाः पुण्यवाग्बुद्धिकर्मभिः	019c  
