जनमेजय उवाच	001  
प्राप्य राज्यं महाभागाः पाण्डवा मे पितामहाः	001a  
कथमासन्महाराजे धृतराष्ट्रे महात्मनि	001c  
स हि राजा हतामात्यो हतपुत्रो निराश्रयः	002a  
कथमासीद्धतैश्वर्यो गान्धारी च यशस्विनी	002c  
कियन्तं चैव कालं ते पितरो मम पूर्वकाः	003a  
स्थिता राज्ये महात्मानस्तन्मे व्याख्यातुमर्हसि	003c  
वैशम्पायन उवाच	004  
प्राप्य राज्यं महात्मानः पाण्डवा हतशत्रवः	004a  
धृतराष्ट्रं पुरस्कृत्य पृथिवीं पर्यपालयन्	004c  
धृतराष्ट्रमुपातिष्ठद्विदुरः सञ्जयस्तथा	005a  
युयुत्सुश्चापि मेधावी वैश्यापुत्रः स कौरवः	005c  
पाण्डवाः सर्वकार्याणि सम्पृच्छन्ति स्म तं नृपम्	006a  
चक्रुस्तेनाभ्यनुज्ञाता वर्षाणि दश पञ्च च	006c  
सदा हि गत्वा ते वीराः पर्युपासन्त तं नृपम्	007a  
पादाभिवन्दनं कृत्वा धर्मराजमते स्थिताः	007c  
ते मूर्ध्नि समुपाघ्राताः सर्वकार्याणि चक्रिरे	007e  
कुन्तिभोजसुता चैव गान्धारीमन्ववर्तत	008a  
द्रौपदी च सुभद्रा च याश्चान्याः पाण्डवस्त्रियः	008c  
समां वृत्तिमवर्तन्त तयोः श्वश्र्वोर्यथाविधि	008e  
शयनानि महार्हाणि वासांस्याभरणानि च	009a  
राजार्हाणि च सर्वाणि भक्ष्यभोज्यान्यनेकशः	009c  
युधिष्ठिरो महाराज धृतराष्ट्रेऽभ्युपाहरत्	009e  
तथैव कुन्ती गान्धार्यां गुरुवृत्तिमवर्तत	010a  
विदुरः सञ्जयश्चैव युयुत्सुश्चैव कौरवः	010c  
उपासते स्म तं वृद्धं हतपुत्रं जनाधिपम्	010e  
स्यालो द्रोणस्य यश्चैको दयितो ब्राह्मणो महान्	011a  
स च तस्मिन्महेष्वासः कृपः समभवत्तदा	011c  
व्यासश्च भगवान्नित्यं वासं चक्रे नृपेण ह	012a  
कथाः कुर्वन्पुराणर्षिर्देवर्षिनृपरक्षसाम्	012c  
धर्मयुक्तानि कार्याणि व्यवहारान्वितानि च	013a  
धृतराष्ट्राभ्यनुज्ञातो विदुरस्तान्यकारयत्	013c  
सामन्तेभ्यः प्रियाण्यस्य कार्याणि सुगुरूण्यपि	014a  
प्राप्यन्तेऽर्थैः सुलघुभिः प्रभावाद्विदुरस्य वै	014c  
अकरोद्बन्धमोक्षांश्च वध्यानां मोक्षणं तथा	015a  
न च धर्मात्मजो राजा कदाचित्किञ्जिदब्रवीत्	015c  
विहारयात्रासु पुनः कुरुराजो युधिष्ठिरः	016a  
सर्वान्कामान्महातेजाः प्रददावम्बिकासुते	016c  
आरालिकाः सूपकारा रागखाण्डविकास्तथा	017a  
उपातिष्ठन्त राजानं धृतराष्ट्रं यथा पुरा	017c  
वासांसि च महार्हाणि माल्यानि विविधानि च	018a  
उपाजह्रुर्यथान्यायं धृतराष्ट्रस्य पाण्डवाः	018c  
मैरेयं मधु मांसानि पानकानि लघूनि च	019a  
चित्रान्भक्ष्यविकारांश्च चक्रुरस्य यथा पुरा	019c  
ये चापि पृथिवीपालाः समाजग्मुः समन्ततः	020a  
उपातिष्ठन्त ते सर्वे कौरवेन्द्रं यथा पुरा	020c  
कुन्ती च द्रौपदी चैव सात्वती चैव भामिनी	021a  
उलूपी नागकन्या च देवी चित्राङ्गदा तथा	021c  
धृष्टकेतोश्च भगिनी जरासन्धस्य चात्मजा	022a  
किङ्कराः स्मोपतिष्ठन्ति सर्वाः सुबलजां तथा	022c  
यथा पुत्रवियुक्तोऽयं न किञ्चिद्दुःखमाप्नुयात्	023a  
इति राजान्वशाद्भ्रातॄन्नित्यमेव युधिष्ठिरः	023c  
एवं ते धर्मराजस्य श्रुत्वा वचनमर्थवत्	024a  
सविशेषमवर्तन्त भीममेकं विना तदा	024c  
न हि तत्तस्य वीरस्य हृदयादपसर्पति	025a  
धृतराष्ट्रस्य दुर्बुद्धेर्यद्वृत्तं द्यूतकारितम्	025c  
