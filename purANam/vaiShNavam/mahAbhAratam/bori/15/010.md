धृतराष्ट्र उवाच	001  
व्यवहाराश्च ते तात नित्यमाप्तैरधिष्ठिताः	001a  
योज्यास्तुष्टैर्हितै राजन्नित्यं चारैरनुष्ठिताः	001c  
परिमाणं विदित्वा च दण्डं दण्ड्येषु भारत	002a  
प्रणयेयुर्यथान्यायं पुरुषास्ते युधिष्ठिर	002c  
आदानरुचयश्चैव परदाराभिमर्शकाः	003a  
उग्रदण्डप्रधानाश्च मिथ्या व्याहारिणस्तथा	003c  
आक्रोष्टारश्च लुब्धाश्च हन्तारः साहसप्रियाः	004a  
सभाविहारभेत्तारो वर्णानां च प्रदूषकाः	004c  
हिरण्यदण्ड्या वध्याश्च कर्तव्या देशकालतः	004e  
प्रातरेव हि पश्येथा ये कुर्युर्व्ययकर्म ते	005a  
अलङ्कारमथो भोज्यमत ऊर्ध्वं समाचरेः	005c  
पश्येथाश्च ततो योधान्सदा त्वं परिहर्षयन्	006a  
दूतानां च चराणां च प्रदोषस्ते सदा भवेत्	006c  
सदा चापररात्रं ते भवेत्कार्यार्थनिर्णये	007a  
मध्यरात्रे विहारस्ते मध्याह्ने च सदा भवेत्	007c  
सर्वे त्वात्ययिकाः कालाः कार्याणां भरतर्षभ	008a  
तथैवालङ्कृतः काले तिष्ठेथा भूरिदक्षिणः	008c  
चक्रवत्कर्मणां तात पर्यायो ह्येष नित्यशः	008e  
कोशस्य सञ्चये यत्नं कुर्वीथा न्यायतः सदा	009a  
द्विविधस्य महाराज विपरीतं विवर्जयेः	009c  
चारैर्विदित्वा शत्रूंश्च ये ते राज्यान्तरायिणः	010a  
तानाप्तैः पुरुषैर्दूराद्घातयेथाः परस्परम्	010c  
कर्मदृष्ट्याथ भृत्यांस्त्वं वरयेथाः कुरूद्वह	011a  
कारयेथाश्च कर्माणि युक्तायुक्तैरधिष्ठितैः	011c  
सेनाप्रणेता च भवेत्तव तात दृढव्रतः	012a  
शूरः क्लेशसहश्चैव प्रियश्च तव मानवः	012c  
सर्वे जानपदाश्चैव तव कर्माणि पाण्डव	013a  
पौरोगवाश्च सभ्याश्च कुर्युर्ये व्यवहारिणः	013c  
स्वरन्ध्रं पररन्ध्रं च स्वेषु चैव परेषु च	014a  
उपलक्षयितव्यं ते नित्यमेव युधिष्ठिर	014c  
देशान्तरस्थाश्च नरा विक्रान्ताः सर्वकर्मसु	015a  
मात्राभिरनुरूपाभिरनुग्राह्या हितास्त्वया	015c  
गुणार्थिनां गुणः कार्यो विदुषां ते जनाधिप	016a  
अविचाल्याश्च ते ते स्युर्यथा मेरुर्महागिरिः	016c  
