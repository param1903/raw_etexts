अर्जुन उवाच	001  
भीम ज्येष्ठो गुरुर्मे त्वं नातोऽन्यद्वक्तुमुत्सहे	001a  
धृतराष्ट्रो हि राजर्षिः सर्वथा मानमर्हति	001c  
न स्मरन्त्यपराद्धानि स्मरन्ति सुकृतानि च	002a  
असम्भिन्नार्थमर्यादाः साधवः पुरुषोत्तमाः	002c  
इदं मद्वचनात्क्षत्तः कौरवं ब्रूहि पार्थिवम्	003a  
यावदिच्छति पुत्राणां दातुं तावद्ददाम्यहम्	003c  
भीष्मादीनां च सर्वेषां सुहृदामुपकारिणाम्	004a  
मम कोशादिति विभो मा भूद्भीमः सुदुर्मनाः	004c  
वैशम्पायन उवाच	005  
इत्युक्ते धर्मराजस्तमर्जुनं प्रत्यपूजयत्	005a  
भीमसेनः कटाक्षेण वीक्षां चक्रे धनञ्जयम्	005c  
ततः स विदुरं धीमान्वाक्यमाह युधिष्ठिरः	006a  
न भीमसेने कोपं स नृपतिः कर्तुमर्हति	006c  
परिक्लिष्टो हि भीमोऽयं हिमवृष्ट्यातपादिभिः	007a  
दुःखैर्बहुविधैर्धीमानरण्ये विदितं तव	007c  
किं तु मद्वचनाद्ब्रूहि राजानं भरतर्षभम्	008a  
यद्यदिच्छसि यावच्च गृह्यतां मद्गृहादिति	008c  
यन्मात्सर्यमयं भीमः करोति भृशदुःखितः	009a  
न तन्मनसि कर्तव्यमिति वाच्यः स पार्थिवः	009c  
यन्ममास्ति धनं किञ्चिदर्जुनस्य च वेश्मनि	010a  
तस्य स्वामी महाराज इति वाच्यः स पार्थिवः	010c  
ददातु राजा विप्रेभ्यो यथेष्टं क्रियतां व्ययः	011a  
पुत्राणां सुहृदां चैव गच्छत्वानृण्यमद्य सः	011c  
इदं चापि शरीरं मे तवायत्तं जनाधिप	012a  
धनानि चेति विद्धि त्वं क्षत्तर्नास्त्यत्र संशयः	012c  
