ब्राह्मण उवाच	001  
न तद्दुर्योधनकृतं न च तद्भवता कृतम्	001a  
न कर्णसौबलाभ्यां च कुरवो यत्क्षयं गताः	001c  
दैवं तत्तु विजानीमो यन्न शक्यं प्रबाधितुम्	002a  
दैवं पुरुषकारेण न शक्यमतिवर्तितुम्	002c  
अक्षौहिण्यो महाराज दशाष्टौ च समागताः	003a  
अष्टादशाहेन हता दशभिर्योधपुङ्गवैः	003c  
भीष्मद्रोणकृपाद्यैश्च कर्णेन च महात्मना	004a  
युयुधानेन वीरेण धृष्टद्युम्नेन चैव ह	004c  
चतुर्भिः पाण्डुपुत्रैश्च भीमार्जुनयमैर्नृप	005a  
जनक्षयोऽयं नृपते कृतो दैवबलात्कृतैः	005c  
अवश्यमेव सङ्ग्रामे क्षत्रियेण विशेषतः	006a  
कर्तव्यं निधनं लोके शस्त्रेण क्षत्रबन्धुना	006c  
तैरियं पुरुषव्याघ्रैर्विद्याबाहुबलान्वितैः	007a  
पृथिवी निहता सर्वा सहया सरथद्विपा	007c  
न स राजापराध्नोति पुत्रस्तव महामनाः	008a  
न भवान्न च ते भृत्या न कर्णो न च सौबलः	008c  
यद्विनष्टाः कुरुश्रेष्ठा राजानश्च सहस्रशः	009a  
सर्वं दैवकृतं तद्वै कोऽत्र किं वक्तुमर्हति	009c  
गुरुर्मतो भवानस्य कृत्स्नस्य जगतः प्रभुः	010a  
धर्मात्मानमतस्तुभ्यमनुजानीमहे सुतम्	010c  
लभतां वीरलोकान्स ससहायो नराधिपः	011a  
द्विजाग्र्यैः समनुज्ञातस्त्रिदिवे मोदतां सुखी	011c  
प्राप्स्यते च भवान्पुण्यं धर्मे च परमां स्थितिम्	012a  
वेद पुण्यं च कार्त्स्न्येन सम्यग्भरतसत्तम	012c  
दृष्टापदानाश्चास्माभिः पाण्डवाः पुरुषर्षभाः	013a  
समर्थास्त्रिदिवस्यापि पालने किं पुनः क्षितेः	013c  
अनुवत्स्यन्ति चापीमाः समेषु विषमेषु च	014a  
प्रजाः कुरुकुलश्रेष्ठ पाण्डवाञ्शीलभूषणान्	014c  
ब्रह्मदेयाग्रहारांश्च परिहारांश्च पार्थिव	015a  
पूर्वराजातिसर्गांश्च पालयत्येव पाण्डवः	015c  
दीर्घदर्शी कृतप्रज्ञः सदा वैश्रवणो यथा	016a  
अक्षुद्रसचिवश्चायं कुन्तीपुत्रो महामनाः	016c  
अप्यमित्रे दयावांश्च शुचिश्च भरतर्षभ	017a  
ऋजु पश्यति मेधावी पुत्रवत्पाति नः सदा	017c  
विप्रियं च जनस्यास्य सम्सर्गाद्धर्मजस्य वै	018a  
न करिष्यन्ति राजर्षे तथा भीमार्जुनादयः	018c  
मन्दा मृदुषु कौरव्यास्तीक्ष्णेष्वाशीविषोपमाः	019a  
वीर्यवन्तो महात्मानः पौराणां च हिते रताः	019c  
न कुन्ती न च पाञ्चाली न चोलूपी न सात्वती	020a  
अस्मिञ्जने करिष्यन्ति प्रतिकूलानि कर्हिचित्	020c  
भवत्कृतमिमं स्नेहं युधिष्ठिरविवर्धितम्	021a  
न पृष्ठतः करिष्यन्ति पौरजानपदा जनाः	021c  
अधर्मिष्ठानपि सतः कुन्तीपुत्रा महारथाः	022a  
मानवान्पालयिष्यन्ति भूत्वा धर्मपरायणाः	022c  
स राजन्मानसं दुःखमपनीय युधिष्ठिरात्	023a  
कुरु कार्याणि धर्म्याणि नमस्ते भरतर्षभ	023c  
वैशम्पायन उवाच	024  
तस्य तद्वचनं धर्म्यमनुबन्धगुणोत्तरम्	024a  
साधु साध्विति सर्वः स जनः प्रतिगृहीतवान्	024c  
धृतराष्ट्रश्च तद्वाक्यमभिपूज्य पुनः पुनः	025a  
विसर्जयामास तदा सर्वास्तु प्रकृतीः शनैः	025c  
स तैः सम्पूजितो राजा शिवेनावेक्षितस्तदा	026a  
प्राञ्जलिः पूजयामास तं जनं भरतर्षभ	026c  
ततो विवेश भुवनं गान्धार्या सहितो नृपः	027a  
व्युष्टायां चैव शर्वर्यां यच्चकार निबोध तत्	027c  
