वैशम्पायन उवाच	001  
कुन्त्यास्तु वचनं श्रुत्वा पाण्डवा राजसत्तम	001a  
व्रीडिताः सन्न्यवर्तन्त पाञ्चाल्या सहितानघाः	001c  
ततः शब्दो महानासीत्सर्वेषामेव भारत	002a  
अन्तःपुराणां रुदतां दृष्ट्वा कुन्तीं तथागताम्	002c  
प्रदक्षिणमथावृत्य राजानं पाण्डवास्तदा	003a  
अभिवाद्य न्यवर्तन्त पृथां तामनिवर्त्य वै	003c  
ततोऽब्रवीन्महाराजो धृतराष्ट्रोऽम्बिकासुतः	004a  
गान्धारीं विदुरं चैव समाभाष्य निगृह्य च	004c  
युधिष्ठिरस्य जननी देवी साधु निवर्त्यताम्	005a  
यथा युधिष्ठिरः प्राह तत्सर्वं सत्यमेव हि	005c  
पुत्रैश्वर्यं महदिदमपास्य च महाफलम्	006a  
का नु गच्छेद्वनं दुर्गं पुत्रानुत्सृज्य मूढवत्	006c  
राज्यस्थया तपस्तप्तं दानं दत्तं व्रतं कृतम्	007a  
अनया शक्यमद्येह श्रूयतां च वचो मम	007c  
गान्धारि परितुष्टोऽस्मि वध्वाः शुश्रूषणेन वै	008a  
तस्मात्त्वमेनां धर्मज्ञे समनुज्ञातुमर्हसि	008c  
इत्युक्ता सौबलेयी तु राज्ञा कुन्तीमुवाच ह	009a  
तत्सर्वं राजवचनं स्वं च वाक्यं विशेषवत्	009c  
न च सा वनवासाय देवीं कृतमतिं तदा	010a  
शक्नोत्युपावर्तयितुं कुन्तीं धर्मपरां सतीम्	010c  
तस्यास्तु तं स्थिरं ज्ञात्वा व्यवसायं कुरुस्त्रियः	011a  
निवृत्तांश्च कुरुश्रेष्ठान्दृष्ट्वा प्ररुरुदुस्तदा	011c  
उपावृत्तेषु पार्थेषु सर्वेष्वन्तःपुरेषु च	012a  
ययौ राजा महाप्राज्ञो धृतराष्ट्रो वनं तदा	012c  
पाण्डवा अपि दीनास्ते दुःखशोकपरायणाः	013a  
यानैः स्त्रीसहिताः सर्वे पुरं प्रविविशुस्तदा	013c  
तदहृष्टमिवाकूजं गतोत्सवमिवाभवत्	014a  
नगरं हास्तिनपुरं सस्त्रीवृद्धकुमारकम्	014c  
सर्वे चासन्निरुत्साहाः पाण्डवा जातमन्यवः	015a  
कुन्त्या हीनाः सुदुःखार्ता वत्सा इव विनाकृताः	015c  
धृतराष्ट्रस्तु तेनाह्ना गत्वा सुमहदन्तरम्	016a  
ततो भागीरथीतीरे निवासमकरोत्प्रभुः	016c  
प्रादुष्कृता यथान्यायमग्नयो वेदपारगैः	017a  
व्यराजन्त द्विजश्रेष्ठैस्तत्र तत्र तपोधनैः	017c  
प्रादुष्कृताग्निरभवत्स च वृद्धो नराधिपः	017e  
स राजाग्नीन्पर्युपास्य हुत्वा च विधिवत्तदा	018a  
सन्ध्यागतं सहस्रांशुमुपातिष्ठत भारत	018c  
विदुरः सञ्जयश्चैव राज्ञः शय्यां कुशैस्ततः	019a  
चक्रतुः कुरुवीरस्य गान्धार्याश्चाविदूरतः	019c  
गान्धार्याः सन्निकर्षे तु निषसाद कुशेष्वथ	020a  
युधिष्ठिरस्य जननी कुन्ती साधुव्रते स्थिता	020c  
तेषां संश्रवणे चापि निषेदुर्विदुरादयः	021a  
याजकाश्च यथोद्देशं द्विजा ये चानुयायिनः	021c  
प्राधीतद्विजमुख्या सा सम्प्रज्वालितपावका	022a  
बभूव तेषां रजनी ब्राह्मीव प्रीतिवर्धनी	022c  
ततो रात्र्यां व्यतीतायां कृतपूर्वाह्णिकक्रियाः	023a  
हुत्वाग्निं विधिवत्सर्वे प्रययुस्ते यथाक्रमम्	023c  
उदङ्मुखा निरीक्षन्त उपवासपरायणाः	023e  
स तेषामतिदुःखोऽभून्निवासः प्रथमेऽहनि	024a  
शोचतां शोच्यमानानां पौरजानपदैर्जनैः	024c  
