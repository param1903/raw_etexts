धृतराष्ट्र उवाच	001  
मण्डलानि च बुध्येथाः परेषामात्मनस्तथा	001a  
उदासीनगुणानां च मध्यमानां तथैव च	001c  
चतुर्णां शत्रुजातानां सर्वेषामाततायिनाम्	002a  
मित्रं चामित्रमित्रं च बोद्धव्यं तेऽरिकर्शन	002c  
तथामात्या जनपदा दुर्गाणि विषमाणि च	003a  
बलानि च कुरुश्रेष्ठ भवन्त्येषां यथेच्छकम्	003c  
ते च द्वादश कौन्तेय राज्ञां वै विविधात्मकाः	004a  
मन्त्रिप्रधानाश्च गुणाः षष्टिर्द्वादश च प्रभो	004c  
एतन्मण्डलमित्याहुराचार्या नीतिकोविदाः	005a  
अत्र षाड्गुण्यमायत्तं युधिष्ठिर निबोध तत्	005c  
वृद्धिक्षयौ च विज्ञेयौ स्थानं च कुरुनन्दन	006a  
द्विसप्तत्या महाबाहो ततः षाड्गुण्यचारिणः	006c  
यदा स्वपक्षो बलवान्परपक्षस्तथाबलः	007a  
विगृह्य शत्रून्कौन्तेय यायात्क्षितिपतिस्तदा	007c  
यदा स्वपक्षोऽबलवांस्तदा सन्धिं समाश्रयेत्	007e  
द्रव्याणां सञ्चयश्चैव कर्तव्यः स्यान्महांस्तथा	008a  
यदा समर्थो यानाय नचिरेणैव भारत	008c  
तदा सर्वं विधेयं स्यात्स्थानं च न विभाजयेत्	009a  
भूमिरल्पफला देया विपरीतस्य भारत	009c  
हिरण्यं कुप्यभूयिष्ठं मित्रं क्षीणमकोशवत्	010a  
विपरीतान्न गृह्णीयात्स्वयं सन्धिविशारदः	010c  
सन्ध्यर्थं राजपुत्रं च लिप्सेथा भरतर्षभ	011a  
विपरीतस्तु तेऽदेयः पुत्र कस्याञ्चिदापदि	011c  
तस्य प्रमोक्षे यत्नं च कुर्याः सोपायमन्त्रवित्	011e  
प्रकृतीनां च कौन्तेय राजा दीनां विभावयेत्	012a  
क्रमेण युगपद्द्वन्द्वं व्यसनानां बलाबलम्	012c  
पीडनं स्तम्भनं चैव कोशभङ्गस्तथैव च	013a  
कार्यं यत्नेन शत्रूणां स्वराष्ट्रं रक्षता स्वयम्	013c  
न च हिंस्योऽभ्युपगतः सामन्तो वृद्धिमिच्छता	014a  
कौन्तेय तं न हिंसेत यो महीं विजिगीषते	014c  
गणानां भेदने योगं गच्छेथाः सह मन्त्रिभिः	015a  
साधुसङ्ग्रहणाच्चैव पापनिग्रहणात्तथा	015c  
दुर्बलाश्चापि सततं नावष्टभ्या बलीयसा	016a  
तिष्ठेथा राजशार्दूल वैतसीं वृत्तिमास्थितः	016c  
यद्येवमभियायाच्च दुर्बलं बलवान्नृपः	017a  
सामादिभिरुपायैस्तं क्रमेण विनिवर्तयेत्	017c  
अशक्नुवंस्तु युद्धाय निष्पतेत्सह मन्त्रिभिः	018a  
कोशेन पौरैर्दण्डेन ये चान्ये प्रियकारिणः	018c  
असम्भवे तु सर्वस्य यथामुख्येन निष्पतेत्	019a  
क्रमेणानेन मोक्षः स्याच्छरीरमपि केवलम्	019c  
