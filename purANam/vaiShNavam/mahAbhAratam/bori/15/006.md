युधिष्ठिर उवाच	001  
न मां प्रीणयते राज्यं त्वय्येवं दुःखिते नृप	001a  
धिङ्मामस्तु सुदुर्बुद्धिं राज्यसक्तं प्रमादिनम्	001c  
योऽहं भवन्तं दुःखार्तमुपवासकृशं नृप	002a  
यताहारं क्षितिशयं नाविन्दं भ्रातृभिः सह	002c  
अहोऽस्मि वञ्चितो मूढो भवता गूढबुद्धिना	003a  
विश्वासयित्वा पूर्वं मां यदिदं दुःखमश्नुथाः	003c  
किं मे राज्येन भोगैर्वा किं यज्ञैः किं सुखेन वा	004a  
यस्य मे त्वं महीपाल दुःखान्येतान्यवाप्तवान्	004c  
पीडितं चापि जानामि राज्यमात्मानमेव च	005a  
अनेन वचसा तुभ्यं दुःखितस्य जनेश्वर	005c  
भवान्पिता भवान्माता भवान्नः परमो गुरुः	006a  
भवता विप्रहीणा हि क्व नु तिष्ठामहे वयम्	006c  
औरसो भवतः पुत्रो युयुत्सुर्नृपसत्तम	007a  
अस्तु राजा महाराज यं चान्यं मन्यते भवान्	007c  
अहं वनं गमिष्यामि भवान्राज्यं प्रशास्त्विदम्	008a  
न मामयशसा दग्धं भूयस्त्वं दग्धुमर्हसि	008c  
नाहं राजा भवान्राजा भवता परवानहम्	009a  
कथं गुरुं त्वां धर्मज्ञमनुज्ञातुमिहोत्सहे	009c  
न मन्युर्हृदि नः कश्चिद्दुर्योधनकृतेऽनघ	010a  
भवितव्यं तथा तद्धि वयं ते चैव मोहिताः	010c  
वयं हि पुत्रा भवतो यथा दुर्योधनादयः	011a  
गान्धारी चैव कुन्ती च निर्विशेषे मते मम	011c  
स मां त्वं यदि राजेन्द्र परित्यज्य गमिष्यसि	012a  
पृष्ठतस्त्वानुयास्यामि सत्येनात्मानमालभे	012c  
इयं हि वसुसम्पूर्णा मही सागरमेखला	013a  
भवता विप्रहीणस्य न मे प्रीतिकरी भवेत्	013c  
भवदीयमिदं सर्वं शिरसा त्वां प्रसादये	014a  
त्वदधीनाः स्म राजेन्द्र व्येतु ते मानसो ज्वरः	014c  
भवितव्यमनुप्राप्तं मन्ये त्वां तज्जनाधिप	015a  
दिष्ट्या शुश्रूषमाणस्त्वां मोक्ष्यामि मनसो ज्वरम्	015c  
धृतराष्ट्र उवाच	016  
तापस्ये मे मनस्तात वर्तते कुरुनन्दन	016a  
उचितं हि कुलेऽस्माकमरण्यगमनं प्रभो	016c  
चिरमस्म्युषितः पुत्र चिरं शुश्रूषितस्त्वया	017a  
वृद्धं मामभ्यनुज्ञातुं त्वमर्हसि जनाधिप	017c  
वैशम्पायन उवाच	018  
इत्युक्त्वा धर्मराजानं वेपमानः कृताञ्जलिम्	018a  
उवाच वचनं राजा धृतराष्ट्रोऽम्बिकासुतः	018c  
सञ्जयं च महामात्रं कृपं चापि महारथम्	019a  
अनुनेतुमिहेच्छामि भवद्भिः पृथिवीपतिम्	019c  
ग्लायते मे मनो हीदं मुखं च परिशुष्यति	020a  
वयसा च प्रकृष्टेन वाग्व्यायामेन चैव हि	020c  
इत्युक्त्वा स तु धर्मात्मा वृद्धो राजा कुरूद्वहः	021a  
गान्धारीं शिश्रिये धीमान्सहसैव गतासुवत्	021c  
तं तु दृष्ट्वा तथासीनं निश्चेष्टं कुरुपार्थिवम्	022a  
आर्तिं राजा ययौ तूर्णं कौन्तेयः परवीरहा	022c  
युधिष्ठिर उवाच	023  
यस्य नागसहस्रेण दशसङ्ख्येन वै बलम्	023a  
सोऽयं नारीमुपाश्रित्य शेते राजा गतासुवत्	023c  
आयसी प्रतिमा येन भीमसेनस्य वै पुरा	024a  
चूर्णीकृता बलवता स बलार्थी श्रितः स्त्रियम्	024c  
धिगस्तु मामधर्मज्ञं धिग्बुद्धिं धिक्च मे श्रुतम्	025a  
यत्कृते पृथिवीपालः शेतेऽयमतथोचितः	025c  
अहमप्युपवत्स्यामि यथैवायं गुरुर्मम	026a  
यदि राजा न भुङ्क्तेऽयं गान्धारी च यशस्विनी	026c  
वैशम्पायन उवाच	027  
ततोऽस्य पाणिना राजा जलशीतेन पाण्डवः	027a  
उरो मुखं च शनकैः पर्यमार्जत धर्मवित्	027c  
तेन रत्नौषधिमता पुण्येन च सुगन्धिना	028a  
पाणिस्पर्शेन राज्ञस्तु राजा सञ्ज्ञामवाप ह	028c  
