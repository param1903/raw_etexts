धृतराष्ट्र उवाच	001  
स्पृश मां पाणिना भूयः परिष्वज च पाण्डव	001a  
जीवामीव हि संस्पर्शात्तव राजीवलोचन	001c  
मूर्धानं च तवाघ्रातुमिच्छामि मनुजाधिप	002a  
पाणिभ्यां च परिस्प्रष्टुं प्राणा हि न जहुर्मम	002c  
अष्टमो ह्यद्य कालोऽयमाहारस्य कृतस्य मे	003a  
येनाहं कुरुशार्दूल न शक्नोमि विचेष्टितुम्	003c  
व्यायामश्चायमत्यर्थं कृतस्त्वामभियाचता	004a  
ततो ग्लानमनास्तात नष्टसञ्ज्ञ इवाभवम्	004c  
तवामृतसमस्पर्शं हस्तस्पर्शमिमं विभो	005a  
लब्ध्वा सञ्जीवितोऽस्मीति मन्ये कुरुकुलोद्वह	005c  
वैशम्पायन उवाच	006  
एवमुक्तस्तु कौन्तेयः पित्रा ज्येष्ठेन भारत	006a  
पस्पर्श सर्वगात्रेषु सौहार्दात्तं शनैस्तदा	006c  
उपलभ्य ततः प्राणान्धृतराष्ट्रो महीपतिः	007a  
बाहुभ्यां सम्परिष्वज्य मूर्ध्न्या जिघ्रत पाण्डवम्	007c  
विदुरादयश्च ते सर्वे रुरुदुर्दुःखिता भृशम्	008a  
अतिदुःखाच्च राजानं नोचुः किञ्चन पाण्डवाः	008c  
गान्धारी त्वेव धर्मज्ञा मनसोद्वहती भृशम्	009a  
दुःखान्यवारयद्राजन्मैवमित्येव चाब्रवीत्	009c  
इतरास्तु स्त्रियः सर्वाः कुन्त्या सह सुदुःखिताः	010a  
नेत्रैरागतविक्लेदैः परिवार्य स्थिताभवन्	010c  
अथाब्रवीत्पुनर्वाक्यं धृतराष्ट्रो युधिष्ठिरम्	011a  
अनुजानीहि मां राजंस्तापस्ये भरतर्षभ	011c  
ग्लायते मे मनस्तात भूयो भूयः प्रजल्पतः	012a  
न मामतः परं पुत्र परिक्लेष्टुमिहार्हसि	012c  
तस्मिंस्तु कौरवेन्द्रे तं तथा ब्रुवति पाण्डवम्	013a  
सर्वेषामवरोधानामार्तनादो महानभूत्	013c  
दृष्ट्वा कृशं विवर्णं च राजानमतथोचितम्	014a  
उपवासपरिश्रान्तं त्वगस्थिपरिवारितम्	014c  
धर्मपुत्रः स पितरं परिष्वज्य महाभुजः	015a  
शोकजं बाष्पमुत्सृज्य पुनर्वचनमब्रवीत्	015c  
न कामये नरश्रेष्ठ जीवितं पृथिवीं तथा	016a  
यथा तव प्रियं राजंश्चिकीर्षामि परन्तप	016c  
यदि त्वहमनुग्राह्यो भवतो दयितोऽपि वा	017a  
क्रियतां तावदाहारस्ततो वेत्स्यामहे वयम्	017c  
ततोऽब्रवीन्महातेजा धर्मपुत्रं स पार्थिवः	018a  
अनुज्ञातस्त्वया पुत्र भुञ्जीयामिति कामये	018c  
इति ब्रुवति राजेन्द्रे धृतराष्ट्रे युधिष्ठिरम्	019a  
ऋषिः सत्यवतीपुत्रो व्यासोऽभ्येत्य वचोऽब्रवीत्	019c  
