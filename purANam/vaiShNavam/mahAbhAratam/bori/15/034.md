वैशम्पायन उवाच	001  
एवं सा रजनी तेषामाश्रमे पुण्यकर्मणाम्	001a  
शिवा नक्षत्रसम्पन्ना सा व्यतीयाय भारत	001c  
तत्र तत्र कथाश्चासंस्तेषां धर्मार्थलक्षणाः	002a  
विचित्रपदसञ्चारा नानाश्रुतिभिरन्विताः	002c  
पाण्डवास्त्वभितो मातुर्धरण्यां सुषुपुस्तदा	003a  
उत्सृज्य सुमहार्हाणि शयनानि नराधिप	003c  
यदाहारोऽभवद्राजा धृतराष्ट्रो महामनाः	004a  
तदाहारा नृवीरास्ते न्यवसंस्तां निशां तदा	004c  
व्यतीतायां तु शर्वर्यां कृतपूर्वाह्णिकक्रियः	005a  
भ्रातृभिः सह कौन्तेयो ददर्शाश्रममण्डलम्	005c  
सान्तःपुरपरीवारः सभृत्यः सपुरोहितः	006a  
यथासुखं यथोद्देशं धृतराष्ट्राभ्यनुज्ञया	006c  
ददर्श तत्र वेदीश्च सम्प्रज्वलितपावकाः	007a  
कृताभिषेकैर्मुनिभिर्हुताग्निभिरुपस्थिताः	007c  
वानेयपुष्पनिकरैराज्यधूमोद्गमैरपि	008a  
ब्राह्मेण वपुषा युक्ता युक्ता मुनिगणैश्च ताः	008c  
मृगयूथैरनुद्विग्नैस्तत्र तत्र समाश्रितैः	009a  
अशङ्कितैः पक्षिगणैः प्रगीतैरिव च प्रभो	009c  
केकाभिर्नीलकण्ठानां दात्यूहानां च कूजितैः	010a  
कोकिलानां च कुहरैः शुभैः श्रुतिमनोहरैः	010c  
प्राधीतद्विजघोषैश्च क्वचित्क्वचिदलङ्कृतम्	011a  
फलमूलसमुद्वाहैर्महद्भिश्चोपशोभितम्	011c  
ततः स राजा प्रददौ तापसार्थमुपाहृतान्	012a  
कलशान्काञ्चनान्राजंस्तथैवौदुम्बरानपि	012c  
अजिनानि प्रवेणीश्च स्रुक्स्रुवं च महीपतिः	013a  
कमण्डलूंस्तथा स्थालीः पिठराणि च भारत	013c  
भाजनानि च लौहानि पात्रीश्च विविधा नृप	014a  
यद्यदिच्छति यावच्च यदन्यदपि काङ्क्षितम्	014c  
एवं स राजा धर्मात्मा परीत्याश्रममण्डलम्	015a  
वसु विश्राण्य तत्सर्वं पुनरायान्महीपतिः	015c  
कृताह्निकं च राजानं धृतराष्ट्रं मनीषिणम्	016a  
ददर्शासीनमव्यग्रं गान्धारीसहितं तदा	016c  
मातरं चाविदूरस्थां शिष्यवत्प्रणतां स्थिताम्	017a  
कुन्तीं ददर्श धर्मात्मा सततं धर्मचारिणीम्	017c  
स तमभ्यर्च्य राजानं नाम संश्राव्य चात्मनः	018a  
निषीदेत्यभ्यनुज्ञातो बृस्यामुपविवेश ह	018c  
भीमसेनादयश्चैव पाण्डवाः कौरवर्षभम्	019a  
अभिवाद्योपसङ्गृह्य निषेदुः पार्थिवाज्ञया	019c  
स तैः परिवृतो राजा शुशुभेऽतीव कौरवः	020a  
बिभ्रद्ब्राह्मीं श्रियं दीप्तां देवैरिव बृहस्पतिः	020c  
तथा तेषूपविष्टेषु समाजग्मुर्महर्षयः	021a  
शतयूपप्रभृतयः कुरुक्षेत्रनिवासिनः	021c  
व्यासश्च भगवान्विप्रो देवर्षिगणपूजितः	022a  
वृतः शिष्यैर्महातेजा दर्शयामास तं नृपम्	022c  
ततः स राजा कौरव्यः कुन्तीपुत्रश्च वीर्यवान्	023a  
भीमसेनादयश्चैव समुत्थायाभ्यपूजयन्	023c  
समागतस्ततो व्यासः शतयूपादिभिर्वृतः	024a  
धृतराष्ट्रं महीपालमास्यतामित्यभाषत	024c  
नवं तु विष्टरं कौश्यं कृष्णाजिनकुशोत्तरम्	025a  
प्रतिपेदे तदा व्यासस्तदर्थमुपकल्पितम्	025c  
ते च सर्वे द्विजश्रेष्ठा विष्टरेषु समन्ततः	026a  
द्वैपायनाभ्यनुज्ञाता निषेदुर्विपुलौजसः	026c  
