धृतराष्ट्र उवाच	001  
युधिष्ठिर महाबाहो कच्चित्तात कुशल्यसि	001a  
सहितो भ्रातृभिः सर्वैः पौरजानपदैस्तथा	001c  
ये च त्वामुपजीवन्ति कच्चित्तेऽपि निरामयाः	002a  
सचिवा भृत्यवर्गाश्च गुरवश्चैव ते विभो	002c  
कच्चिद्वर्तसि पौराणीं वृत्तिं राजर्षिसेविताम्	003a  
कच्चिद्दायाननुच्छिद्य कोशस्तेऽभिप्रपूर्यते	003c  
अरिमध्यस्थमित्रेषु वर्तसे चानुरूपतः	004a  
ब्राह्मणानग्रहारैर्वा यथावदनुपश्यसि	004c  
कच्चित्ते परितुष्यन्ति शीलेन भरतर्षभ	005a  
शत्रवो गुरवः पौरा भृत्या वा स्वजनोऽपि वा	005c  
कच्चिद्यजसि राजेन्द्र श्रद्धावान्पितृदेवताः	006a  
अतिथींश्चान्नपानेन कच्चिदर्चसि भारत	006c  
कच्चिच्च विषये विप्राः स्वकर्मनिरतास्तव	007a  
क्षत्रिया वैश्यवर्गा वा शूद्रा वापि कुटुम्बिनः	007c  
कच्चित्स्त्रीबालवृद्धं ते न शोचति न याचते	008a  
जामयः पूजिताः कच्चित्तव गेहे नरर्षभ	008c  
कच्चिद्राजर्षिवंशोऽयं त्वामासाद्य महीपतिम्	009a  
यथोचितं महाराज यशसा नावसीदति	009c  
वैशम्पायन उवाच	010  
इत्येवंवादिनं तं स न्यायवित्प्रत्यभाषत	010a  
कुशलप्रश्नसम्युक्तं कुशलो वाक्यकर्मणि	010c  
कच्चित्ते वर्धते राजंस्तपो मन्दश्रमस्य ते	011a  
अपि मे जननी चेयं शुश्रूषुर्विगतक्लमा	011c  
अप्यस्याः सफलो राजन्वनवासो भविष्यति	011e  
इयं च माता ज्येष्ठा मे वीतवाताध्वकर्शिता	012a  
घोरेण तपसा युक्ता देवी कच्चिन्न शोचति	012c  
हतान्पुत्रान्महावीर्यान्क्षत्रधर्मपरायणान्	013a  
नापध्यायति वा कच्चिदस्मान्पापकृतः सदा	013c  
क्व चासौ विदुरो राजन्नैनं पश्यामहे वयम्	014a  
सञ्जयः कुशली चायं कच्चिन्नु तपसि स्थितः	014c  
इत्युक्तः प्रत्युवाचेदं धृतराष्ट्रो जनाधिपम्	015a  
कुशली विदुरः पुत्र तपो घोरं समास्थितः	015c  
वायुभक्षो निराहारः कृशो धमनिसन्ततः	016a  
कदाचिद्दृश्यते विप्रैः शून्येऽस्मिन्कानने क्वचित्	016c  
इत्येवं वदतस्तस्य जटी वीटामुखः कृशः	017a  
दिग्वासा मलदिग्धाङ्गो वनरेणुसमुक्षितः	017c  
दूरादालक्षितः क्षत्ता तत्राख्यातो महीपतेः	018a  
निवर्तमानः सहसा जनं दृष्ट्वाश्रमं प्रति	018c  
तमन्वधावन्नृपतिरेक एव युधिष्ठिरः	019a  
प्रविशन्तं वनं घोरं लक्ष्यालक्ष्यं क्वचित्क्वचित्	019c  
भो भो विदुर राजाहं दयितस्ते युधिष्ठिरः	020a  
इति ब्रुवन्नरपतिस्तं यत्नादभ्यधावत	020c  
ततो विविक्त एकान्ते तस्थौ बुद्धिमतां वरः	021a  
विदुरो वृक्षमाश्रित्य कञ्चित्तत्र वनान्तरे	021c  
तं राजा क्षीणभूयिष्ठमाकृतीमात्रसूचितम्	022a  
अभिजज्ञे महाबुद्धिं महाबुद्धिर्युधिष्ठिरः	022c  
युधिष्ठिरोऽहमस्मीति वाक्यमुक्त्वाग्रतः स्थितः	023a  
विदुरस्याश्रवे राजा स च प्रत्याह सञ्ज्ञया	023c  
ततः सोऽनिमिषो भूत्वा राजानं समुदैक्षत	024a  
सम्योज्य विदुरस्तस्मिन्दृष्टिं दृष्ट्या समाहितः	024c  
विवेश विदुरो धीमान्गात्रैर्गात्राणि चैव ह	025a  
प्राणान्प्राणेषु च दधदिन्द्रियाणीन्द्रियेषु च	025c  
स योगबलमास्थाय विवेश नृपतेस्तनुम्	026a  
विदुरो धर्मराजस्य तेजसा प्रज्वलन्निव	026c  
विदुरस्य शरीरं तत्तथैव स्तब्धलोचनम्	027a  
वृक्षाश्रितं तदा राजा ददर्श गतचेतनम्	027c  
बलवन्तं तथात्मानं मेने बहुगुणं तदा	028a  
धर्मराजो महातेजास्तच्च सस्मार पाण्डवः	028c  
पौराणमात्मनः सर्वं विद्यावान्स विशां पते	029a  
योगधर्मं महातेजा व्यासेन कथितं यथा	029c  
धर्मराजस्तु तत्रैनं सञ्चस्कारयिषुस्तदा	030a  
दग्धुकामोऽभवद्विद्वानथ वै वागभाषत	030c  
भो भो राजन्न दग्धव्यमेतद्विदुरसञ्ज्ञकम्	031a  
कलेवरमिहैतत्ते धर्म एष सनातनः	031c  
लोकाः सन्तानका नाम भविष्यन्त्यस्य पार्थिव	032a  
यतिधर्ममवाप्तोऽसौ नैव शोच्यः परन्तप	032c  
इत्युक्तो धर्मराजः स विनिवृत्य ततः पुनः	033a  
राज्ञो वैचित्रवीर्यस्य तत्सर्वं प्रत्यवेदयत्	033c  
ततः स राजा द्युतिमान्स च सर्वो जनस्तदा	034a  
भीमसेनादयश्चैव परं विस्मयमागताः	034c  
तच्छ्रुत्वा प्रीतिमान्राजा भूत्वा धर्मजमब्रवीत्	035a  
आपो मूलं फलं चैव ममेदं प्रतिगृह्यताम्	035c  
यदन्नो हि नरो राजंस्तदन्नोऽस्यातिथिः स्मृतः	036a  
इत्युक्तः स तथेत्येव प्राह धर्मात्मजो नृपम्	036c  
फलं मूलं च बुभुजे राज्ञा दत्तं सहानुजः	036e  
ततस्ते वृक्षमूलेषु कृतवासपरिग्रहाः	037a  
तां रात्रिं न्यवसन्सर्वे फलमूलजलाशनाः	037c  
