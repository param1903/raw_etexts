वैशम्पायन उवाच	001  
युधिष्ठिरस्य नृपतेर्दुर्योधनपितुस्तथा	001a  
नान्तरं ददृशू राजन्पुरुषाः प्रणयं प्रति	001c  
यदा तु कौरवो राजा पुत्रं सस्मार बालिशम्	002a  
तदा भीमं हृदा राजन्नपध्याति स पार्थिवः	002c  
तथैव भीमसेनोऽपि धृतराष्ट्रं जनाधिपम्	003a  
नामर्षयत राजेन्द्र सदैवातुष्टवद्धृदा	003c  
अप्रकाशान्यप्रियाणि चकारास्य वृकोदरः	004a  
आज्ञां प्रत्यहरच्चापि कृतकैः पुरुषैः सदा	004c  
अथ भीमः सुहृन्मध्ये बाहुशब्दं तथाकरोत्	005a  
संश्रवे धृतराष्ट्रस्य गान्धार्याश्चाप्यमर्षणः	005c  
स्मृत्वा दुर्योधनं शत्रुं कर्णदुःशासनावपि	006a  
प्रोवाचाथ सुसंरब्धो भीमः स परुषं वचः	006c  
अन्धस्य नृपतेः पुत्रा मया परिघबाहुना	007a  
नीता लोकममुं सर्वे नानाशस्त्रात्तजीविताः	007c  
इमौ तौ परिघप्रख्यौ भुजौ मम दुरासदौ	008a  
ययोरन्तरमासाद्य धार्तराष्ट्राः क्षयं गताः	008c  
ताविमौ चन्दनेनाक्तौ वन्दनीयौ च मे भुजौ	009a  
याभ्यां दुर्योधनो नीतः क्षयं ससुतबान्धवः	009c  
एताश्चान्याश्च विविधाः शल्यभूता जनाधिपः	010a  
वृकोदरस्य ता वाचः श्रुत्वा निर्वेदमागमत्	010c  
सा च बुद्धिमती देवी कालपर्यायवेदिनी	011a  
गान्धारी सर्वधर्मज्ञा तान्यलीकानि शुश्रुवे	011c  
ततः पञ्चदशे वर्षे समतीते नराधिपः	012a  
राजा निर्वेदमापेदे भीमवाग्बाणपीडितः	012c  
नान्वबुध्यत तद्राजा कुन्तीपुत्रो युधिष्ठिरः	013a  
श्वेताश्वो वाथ कुन्ती वा द्रौपदी वा यशस्विनी	013c  
माद्रीपुत्रौ च भीमस्य चित्तज्ञावन्वमोदताम्	014a  
राज्ञस्तु चित्तं रक्षन्तौ नोचतुः किञ्चिदप्रियम्	014c  
ततः समानयामास धृतराष्ट्रः सुहृज्जनम्	015a  
बाष्पसन्दिग्धमत्यर्थमिदमाह वचो भृशम्	015c  
