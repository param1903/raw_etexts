वैशम्पायन उवाच	001  
ततो भागीरथीतीरे मेध्ये पुण्यजनोचिते	001a  
निवासमकरोद्राजा विदुरस्य मते स्थितः	001c  
तत्रैनं पर्युपातिष्ठन्ब्राह्मणा राष्ट्रवासिनः	002a  
क्षत्रविट्शूद्रसङ्घाश्च बहवो भरतर्षभ	002c  
स तैः परिवृतो राजा कथाभिरभिनन्द्य तान्	003a  
अनुजज्ञे सशिष्यान्वै विधिवत्प्रतिपूज्य च	003c  
सायाह्ने स महीपालस्ततो गङ्गामुपेत्य ह	004a  
चकार विधिवच्छौचं गान्धारी च यशस्विनी	004c  
तथैवान्ये पृथक्सर्वे तीर्थेष्वाप्लुत्य भारत	005a  
चक्रुः सर्वाः क्रियास्तत्र पुरुषा विदुरादयः	005c  
कृतशौचं ततो वृद्धं श्वशुरं कुन्तिभोजजा	006a  
गान्धारीं च पृथा राजन्गङ्गातीरमुपानयत्	006c  
राज्ञस्तु याजकैस्तत्र कृतो वेदीपरिस्तरः	007a  
जुहाव तत्र वह्निं स नृपतिः सत्यसङ्गरः	007c  
ततो भागीरथीतीरात्कुरुक्षेत्रं जगाम सः	008a  
सानुगो नृपतिर्विद्वान्नियतः संयतेन्द्रियः	008c  
तत्राश्रमपदं धीमानभिगम्य स पार्थिवः	009a  
आससादाथ राजर्षिः शतयूपं मनीषिणम्	009c  
स हि राजा महानासीत्केकयेषु परन्तपः	010a  
स पुत्रं मनुजैश्वर्ये निवेश्य वनमाविशत्	010c  
तेनासौ सहितो राजा ययौ व्यासाश्रमं तदा	011a  
तत्रैनं विधिवद्राजन्प्रत्यगृह्णात्कुरूद्वहम्	011c  
स दीक्षां तत्र सम्प्राप्य राजा कौरवनन्दनः	012a  
शतयूपाश्रमे तस्मिन्निवासमकरोत्तदा	012c  
तस्मै सर्वं विधिं राजन्राजाचख्यौ महामतिः	013a  
आरण्यकं महाराज व्यासस्यानुमते तदा	013c  
एवं स तपसा राजा धृतराष्ट्रो महामनाः	014a  
योजयामास चात्मानं तांश्चाप्यनुचरांस्तदा	014c  
तथैव देवी गान्धारी वल्कलाजिनवासिनी	015a  
कुन्त्या सह महाराज समानव्रतचारिणी	015c  
कर्मणा मनसा वाचा चक्षुषा चापि ते नृप	016a  
सन्नियम्येन्द्रियग्राममास्थिताः परमं तपः	016c  
त्वगस्थिभूतः परिशुष्कमांसो जटाजिनी वल्कलसंवृताङ्गः	017a  
स पार्थिवस्तत्र तपश्चचार महर्षिवत्तीव्रमपेतदोषः	017c  
क्षत्ता च धर्मार्थविदग्र्यबुद्धिः ससञ्जयस्तं नृपतिं सदारम्	018a  
उपाचरद्घोरतपो जितात्मा तदा कृशो वल्कलचीरवासाः	018c  
