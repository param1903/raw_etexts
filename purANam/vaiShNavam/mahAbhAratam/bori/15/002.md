वैशम्पायन उवाच	001  
एवं सम्पूजितो राजा पाण्डवैरम्बिकासुतः	001a  
विजहार यथापूर्वमृषिभिः पर्युपासितः	001c  
ब्रह्मदेयाग्रहारांश्च प्रददौ स कुरूद्वहः	002a  
तच्च कुन्तीसुतो राजा सर्वमेवान्वमोदत	002c  
आनृशंस्यपरो राजा प्रीयमाणो युधिष्ठिरः	003a  
उवाच स तदा भ्रातॄनमात्यांश्च महीपतिः	003c  
मया चैव भवद्भिश्च मान्य एष नराधिपः	004a  
निदेशे धृतराष्ट्रस्य यः स्थास्यति स मे सुहृत्	004c  
विपरीतश्च मे शत्रुर्निरस्यश्च भवेन्नरः	004e  
परिदृष्टेषु चाहःसु पुत्राणां श्राद्धकर्मणि	005a  
ददातु राजा सर्वेषां यावदस्य चिकीर्षितम्	005c  
ततः स राजा कौरव्यो धृतराष्ट्रो महामनाः	006a  
ब्राह्मणेभ्यो महार्हेभ्यो ददौ वित्तान्यनेकशः	006c  
धर्मराजश्च भीमश्च सव्यसाची यमावपि	007a  
तत्सर्वमन्ववर्तन्त धृतराष्ट्रव्यपेक्षया	007c  
कथं नु राजा वृद्धः सन्पुत्रशोकसमाहतः	008a  
शोकमस्मत्कृतं प्राप्य न म्रियेतेति चिन्त्यते	008c  
यावद्धि कुरुमुख्यस्य जीवत्पुत्रस्य वै सुखम्	009a  
बभूव तदवाप्नोतु भोगांश्चेति व्यवस्थिताः	009c  
ततस्ते सहिताः सर्वे भ्रातरः पञ्च पाण्डवाः	010a  
तथाशीलाः समातस्थुर्धृतराष्ट्रस्य शासने	010c  
धृतराष्ट्रश्च तान्वीरान्विनीतान्विनये स्थितान्	011a  
शिष्यवृत्तौ स्थितान्नित्यं गुरुवत्पर्यपश्यत	011c  
गान्धारी चैव पुत्राणां विविधैः श्राद्धकर्मभिः	012a  
आनृण्यमगमत्कामान्विप्रेभ्यः प्रतिपाद्य वै	012c  
एवं धर्मभृतां श्रेष्ठो धर्मराजो युधिष्ठिरः	013a  
भ्रातृभिः सहितो धीमान्पूजयामास तं नृपम्	013c  
