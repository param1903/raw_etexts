कुन्त्युवाच	001  
भगवञ्श्वशुरो मेऽसि दैवतस्यापि दैवतम्	001a  
स मे देवातिदेवस्त्वं शृणु सत्यां गिरं मम	001c  
तपस्वी कोपनो विप्रो दुर्वासा नाम मे पितुः	002a  
भिक्षामुपागतो भोक्तुं तमहं पर्यतोषयम्	002c  
शौचेन त्वागसस्त्यागैः शुद्धेन मनसा तथा	003a  
कोपस्थानेष्वपि महत्स्वकुप्यं न कदाचन	003c  
स मे वरमदात्प्रीतः कृतमित्यहमब्रुवम्	004a  
अवश्यं ते ग्रहीतव्यमिति मां सोऽब्रवीद्वचः	004c  
ततः शापभयाद्विप्रमवोचं पुनरेव तम्	005a  
एवमस्त्विति च प्राह पुनरेव स मां द्विजः	005c  
धर्मस्य जननी भद्रे भवित्री त्वं वरानने	006a  
वशे स्थस्यन्ति ते देवा यांस्त्वमावाहयिष्यसि	006c  
इत्युक्त्वान्तर्हितो विप्रस्ततोऽहं विस्मिताभवम्	007a  
न च सर्वास्ववस्थासु स्मृतिर्मे विप्रणश्यति	007c  
अथ हर्म्यतलस्थाहं रविमुद्यन्तमीक्षती	008a  
सम्स्मृत्य तदृषेर्वाक्यं स्पृहयन्ती दिवाकरम्	008c  
स्थिताहं बालभावेन तत्र दोषमबुध्यती	008e  
अथ देवः सहस्रांशुर्मत्समीपगतोऽभवत्	009a  
द्विधा कृत्वात्मनो देहं भूमौ च गगनेऽपि च	009c  
तताप लोकानेकेन द्वितीयेनागमच्च माम्	009e  
स मामुवाच वेपन्तीं वरं मत्तो वृणीष्व ह	010a  
गम्यतामिति तं चाहं प्रणम्य शिरसावदम्	010c  
स मामुवाच तिग्मांशुर्वृथाह्वानं न ते क्षमम्	011a  
धक्ष्यामि त्वां च विप्रं च येन दत्तो वरस्तव	011c  
तमहं रक्षती विप्रं शापादनपराधिनम्	012a  
पुत्रो मे त्वत्समो देव भवेदिति ततोऽब्रुवम्	012c  
ततो मां तेजसाविश्य मोहयित्वा च भानुमान्	013a  
उवाच भविता पुत्रस्तवेत्यभ्यगमद्दिवम्	013c  
ततोऽहमन्तर्भवने पितुर्वृत्तान्तरक्षिणी	014a  
गूढोत्पन्नं सुतं बालं जले कर्णमवासृजम्	014c  
नूनं तस्यैव देवस्य प्रसादात्पुनरेव तु	015a  
कन्याहमभवं विप्र यथा प्राह स मामृषिः	015c  
स मया मूढया पुत्रो ज्ञायमानोऽप्युपेक्षितः	016a  
तन्मां दहति विप्रर्षे यथा सुविदितं तव	016c  
यदि पापमपापं वा तदेतद्विवृतं मया	017a  
तन्मे भयं त्वं भगवन्व्यपनेतुमिहार्हसि	017c  
यच्चास्य राज्ञो विदितं हृदिस्थं भवतोऽनघ	018a  
तं चायं लभतां काममद्यैव मुनिसत्तम	018c  
इत्युक्तः प्रत्युवाचेदं व्यासो वेदविदां वरः	019a  
साधु सर्वमिदं तथ्यमेवमेव यथात्थ माम्	019c  
अपराधश्च ते नास्ति कन्याभावं गता ह्यसि	020a  
देवाश्चैश्वर्यवन्तो वै शरीराण्याविशन्ति वै	020c  
सन्ति देवनिकायाश्च सङ्कल्पाज्जनयन्ति ये	021a  
वाचा दृष्ट्या तथा स्पर्शात्सञ्घर्षेणेति पञ्चधा	021c  
मनुष्यधर्मो दैवेन धर्मेण न हि युज्यते	022a  
इति कुन्ति व्यजानीहि व्येतु ते मानसो ज्वरः	022c  
सर्वं बलवतां पथ्यं सर्वं बलवतां शुचि	023a  
सर्वं बलवतां धर्मः सर्वं बलवतां स्वकम्	023c  
