युधिष्ठिर उवाच	001  
तथा महात्मनस्तस्य तपस्युग्रे च वर्ततः	001a  
अनाथस्येव निधनं तिष्ठत्स्वस्मासु बन्धुषु	001c  
दुर्विज्ञेया हि गतयः पुरुषाणां मता मम	002a  
यत्र वैचित्रवीर्योऽसौ दग्ध एवं दवाग्निना	002c  
यस्य पुत्रशतं श्रीमदभवद्बाहुशालिनः	003a  
नागायुतबलो राजा स दग्धो हि दवाग्निना	003c  
यं पुरा पर्यवीजन्त तालवृन्तैर्वरस्त्रियः	004a  
तं गृध्राः पर्यवीजन्त दावाग्निपरिकालितम्	004c  
सूतमागधसञ्घैश्च शयानो यः प्रबोध्यते	005a  
धरण्यां स नृपः शेते पापस्य मम कर्मभिः	005c  
न तु शोचामि गान्धारीं हतपुत्रां यशस्विनीम्	006a  
पतिलोकमनुप्राप्तां तथा भर्तृव्रते स्थिताम्	006c  
पृथामेव तु शोचामि या पुत्रैश्वर्यमृद्धिमत्	007a  
उत्सृज्य सुमहद्दीप्तं वनवासमरोचयत्	007c  
धिग्राज्यमिदमस्माकं धिग्बलं धिक्पराक्रमम्	008a  
क्षत्रधर्मं च धिग्यस्मान्मृता जीवामहे वयम्	008c  
सुसूक्ष्मा किल कालस्य गतिर्द्विजवरोत्तम	009a  
यत्समुत्सृज्य राज्यं सा वनवासमरोचयत्	009c  
युधिष्ठिरस्य जननी भीमस्य विजयस्य च	010a  
अनाथवत्कथं दग्धा इति मुह्यामि चिन्तयन्	010c  
वृथा सन्तोषितो वह्निः खाण्डवे सव्यसाचिना	011a  
उपकारमजानन्स कृतघ्न इति मे मतिः	011c  
यत्रादहत्स भगवान्मातरं सव्यसाचिनः	012a  
कृत्वा यो ब्राह्मणच्छद्म भिक्षार्थी समुपागतः	012c  
धिगग्निं धिक्च पार्थस्य विश्रुतां सत्यसन्धताम्	012e  
इदं कष्टतरं चान्यद्भगवन्प्रतिभाति मे	013a  
वृथाग्निना समायोगो यदभूत्पृथिवीपतेः	013c  
तथा तपस्विनस्तस्य राजर्षेः कौरवस्य ह	014a  
कथमेवंविधो मृत्युः प्रशास्य पृथिवीमिमाम्	014c  
तिष्ठत्सु मन्त्रपूतेषु तस्याग्निषु महावने	015a  
वृथाग्निना समायुक्तो निष्ठां प्राप्तः पिता मम	015c  
मन्ये पृथा वेपमाना कृशा धमनिसन्तता	016a  
हा तात धर्मराजेति समाक्रन्दन्महाभये	016c  
भीम पर्याप्नुहि भयादिति चैवाभिवाशती	017a  
समन्ततः परिक्षिप्ता माता मेऽभूद्दवाग्निना	017c  
सहदेवः प्रियस्तस्याः पुत्रेभ्योऽधिक एव तु	018a  
न चैनां मोक्षयामास वीरो माद्रवतीसुतः	018c  
तच्छ्रुत्वा रुरुदुः सर्वे समालिङ्ग्य परस्परम्	019a  
पाण्डवाः पञ्च दुःखार्ता भूतानीव युगक्षये	019c  
तेषां तु पुरुषेन्द्राणां रुदतां रुदितस्वनः	020a  
प्रासादाभोगसंरुद्धो अन्वरौत्सीत्स रोदसी	020c  
