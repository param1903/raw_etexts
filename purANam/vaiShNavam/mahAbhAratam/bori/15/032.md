वैशम्पायन उवाच	001  
स तैः सह नरव्याघ्रैर्भ्रातृभिर्भरतर्षभ	001a  
राजा रुचिरपद्माक्षैरासां चक्रे तदाश्रमे	001c  
तापसैश्च महाभागैर्नानादेशसमागतैः	002a  
द्रष्टुं कुरुपतेः पुत्रान्पाण्डवान्पृथुवक्षसः	002c  
तेऽब्रुवञ्ज्ञातुमिच्छामः कतमोऽत्र युधिष्ठिरः	003a  
भीमार्जुनयमाश्चैव द्रौपदी च यशस्विनी	003c  
तानाचख्यौ तदा सूतः सर्वान्नामाभिनामतः	004a  
सञ्जयो द्रौपदीं चैव सर्वाश्चान्याः कुरुस्त्रियः	004c  
य एष जाम्बूनदशुद्धगौरतनुर्महासिंह इव प्रवृद्धः	005a  
प्रचण्डघोणः पृथुदीर्घनेत्रस्ताम्रायतास्यः कुरुराज एषः	005c  
अयं पुनर्मत्तगजेन्द्रगामी प्रतप्तचामीकरशुद्धगौरः	006a  
पृथ्वायतांसः पृथुदीर्घबाहुर्वृकोदरः पश्यत पश्यतैनम्	006c  
यस्त्वेष पार्श्वेऽस्य महाधनुष्माञ्श्यामो युवा वारणयूथपाभः	007a  
सिंहोन्नतांसो गजखेलगामी पद्मायताक्षोऽर्जुन एष वीरः	007c  
कुन्तीसमीपे पुरुषोत्तमौ तु यमाविमौ विष्णुमहेन्द्रकल्पौ	008a  
मनुष्यलोके सकले समोऽस्ति ययोर्न रूपे न बले न शीले	008c  
इयं पुनः पद्मदलायताक्षी मध्यं वयः किञ्चिदिव स्पृशन्ती	009a  
नीलोत्पलाभा पुरदेवतेव कृष्णा स्थिता मूर्तिमतीव लक्ष्मीः	009c  
अस्यास्तु पार्श्वे कनकोत्तमाभा यैषा प्रभा मूर्तिमतीव गौरी	010a  
मध्ये स्थितैषा भगिनी द्विजाग्र्या चक्रायुधस्याप्रतिमस्य तस्य	010c  
इयं स्वसा राजचमूपतेस्तु प्रवृद्धनीलोत्पलदामवर्णा	011a  
पस्पर्ध कृष्णेन नृपः सदा यो वृकोदरस्यैष परिग्रहोऽग्र्यः	011c  
इयं च राज्ञो मगधाधिपस्य सुता जरासन्ध इति श्रुतस्य	012a  
यवीयसो माद्रवतीसुतस्य भार्या मता चम्पकदामगौरी	012c  
इन्दीवरश्यामतनुः स्थिता तु यैषापरासन्नमहीतले च	013a  
भार्या मता माद्रवतीसुतस्य ज्येष्ठस्य सेयं कमलायताक्षी	013c  
इयं तु निष्टप्तसुवर्णगौरी राज्ञो विराटस्य सुता सपुत्रा	014a  
भार्याभिमन्योर्निहतो रणे यो द्रोणादिभिस्तैर्विरथो रथस्थैः	014c  
एतास्तु सीमन्तशिरोरुहा याः शुक्लोत्तरीया नरराजपत्न्यः	015a  
राज्ञोऽस्य वृद्धस्य परंशताख्याः स्नुषा विवीरा हतपुत्रनाथाः	015c  
एता यथामुख्यमुदाहृता वो ब्राह्मण्यभावादृजुबुद्धिसत्त्वाः	016a  
सर्वा भवद्भिः परिपृच्छ्यमाना नरेन्द्रपत्न्यः सुविशुद्धसत्त्वाः	016c  
एवं स राजा कुरुवृद्धवर्यः समागतस्तैर्नरदेवपुत्रैः	017a  
पप्रच्छ सर्वान्कुशलं तदानीं गतेषु सर्वेष्वथ तापसेषु	017c  
योधेषु चाप्याश्रममण्डलं तं मुक्त्वा निविष्टेषु विमुच्य पत्रम्	018a  
स्त्रीवृद्धबाले च सुसन्निविष्टे यथार्हतः कुशलं पर्यपृच्छत्	018c  
