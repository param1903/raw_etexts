वैशम्पायन उवाच	001  
व्युषितायां रजन्यां तु धृतराष्ट्रोऽम्बिकासुतः	001a  
विदुरं प्रेषयामास युधिष्ठिरनिवेशनम्	001c  
स गत्वा राजवचनादुवाचाच्युतमीश्वरम्	002a  
युधिष्ठिरं महातेजाः सर्वबुद्धिमतां वरः	002c  
धृतराष्ट्रो महाराज वनवासाय दीक्षितः	003a  
गमिष्यति वनं राजन्कार्त्तिकीमागतामिमाम्	003c  
स त्वा कुरुकुलश्रेष्ठ किञ्चिदर्थमभीप्सति	004a  
श्राद्धमिच्छति दातुं स गाङ्गेयस्य महात्मनः	004c  
द्रोणस्य सोमदत्तस्य बाह्लीकस्य च धीमतः	005a  
पुत्राणां चैव सर्वेषां ये चास्य सुहृदो हताः	005c  
यदि चाभ्यनुजानीषे सैन्धवापसदस्य च	005e  
एतच्छ्रुत्वा तु वचनं विदुरस्य युधिष्ठिरः	006a  
हृष्टः सम्पूजयामास गुडाकेशश्च पाण्डवः	006c  
न तु भीमो दृढक्रोधस्तद्वचो जगृहे तदा	007a  
विदुरस्य महातेजा दुर्योधनकृतं स्मरन्	007c  
अभिप्रायं विदित्वा तु भीमसेनस्य फल्गुनः	008a  
किरीटी किञ्चिदानम्य भीमं वचनमब्रवीत्	008c  
भीम राजा पिता वृद्धो वनवासाय दीक्षितः	009a  
दातुमिच्छति सर्वेषां सुहृदामौर्ध्वदेहिकम्	009c  
भवता निर्जितं वित्तं दातुमिच्छति कौरवः	010a  
भीष्मादीनां महाबाहो तदनुज्ञातुमर्हसि	010c  
दिष्ट्या त्वद्य महाबाहो धृतराष्ट्रः प्रयाचति	011a  
याचितो यः पुरास्माभिः पश्य कालस्य पर्ययम्	011c  
योऽसौ पृथिव्याः कृत्स्नाया भर्ता भूत्वा नराधिपः	012a  
परैर्विनिहतापत्यो वनं गन्तुमभीप्सति	012c  
मा तेऽन्यत्पुरुषव्याघ्र दानाद्भवतु दर्शनम्	013a  
अयशस्यमतोऽन्यत्स्यादधर्म्यं च महाभुज	013c  
राजानमुपतिष्ठस्व ज्येष्ठं भ्रातरमीश्वरम्	014a  
अर्हस्त्वमसि दातुं वै नादातुं भरतर्षभ	014c  
एवं ब्रुवाणं कौन्तेयं धर्मराजोऽभ्यपूजयत्	014e  
भीमसेनस्तु सक्रोधः प्रोवाचेदं वचस्तदा	015a  
वयं भीष्मस्य कुर्मेह प्रेतकार्याणि फल्गुन	015c  
सोमदत्तस्य नृपतेर्भूरिश्रवस एव च	016a  
बाह्लीकस्य च राजर्षेर्द्रोणस्य च महात्मनः	016c  
अन्येषां चैव सुहृदां कुन्ती कर्णाय दास्यति	017a  
श्राद्धानि पुरुषव्याघ्र मादात्कौरवको नृपः	017c  
इति मे वर्तते बुद्धिर्मा वो नन्दन्तु शत्रवः	018a  
कष्टात्कष्टतरं यान्तु सर्वे दुर्योधनादयः	018c  
यैरियं पृथिवी सर्वा घातिता कुलपांसनैः	018e  
कुतस्त्वमद्य विस्मृत्य वैरं द्वादशवार्षिकम्	019a  
अज्ञातवासगमनं द्रौपदीशोकवर्धनम्	019c  
क्व तदा धृतराष्ट्रस्य स्नेहोऽस्मास्वभवत्तदा	019e  
कृष्णाजिनोपसंवीतो हृताभरणभूषणः	020a  
सार्धं पाञ्चालपुत्र्या त्वं राजानमुपजग्मिवान्	020c  
क्व तदा द्रोणभीष्मौ तौ सोमदत्तोऽपि वाभवत्	020e  
यत्र त्रयोदश समा वने वन्येन जीवसि	021a  
न तदा त्वा पिता ज्येष्ठः पितृत्वेनाभिवीक्षते	021c  
किं ते तद्विस्मृतं पार्थ यदेष कुलपांसनः	022a  
दुर्वृत्तो विदुरं प्राह द्यूते किं जितमित्युत	022c  
तमेवंवादिनं राजा कुन्तीपुत्रो युधिष्ठिरः	023a  
उवाच भ्रातरं धीमाञ्जोषमास्वेति भर्त्सयन्	023c  
