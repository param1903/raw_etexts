वैशम्पायन उवाच	001  
ततो राज्ञाभ्यनुज्ञातो धृतराष्ट्रः प्रतापवान्	001a  
ययौ स्वभवनं राजा गान्धार्यानुगतस्तदा	001c  
मन्दप्राणगतिर्धीमान्कृच्छ्रादिव समुद्धरन्	002a  
पदातिः स महीपालो जीर्णो गजपतिर्यथा	002c  
तमन्वगच्छद्विदुरो विद्वान्सूतश्च सञ्जयः	003a  
स चापि परमेष्वासः कृपः शारद्वतस्तथा	003c  
स प्रविश्य गृहं राजा कृतपूर्वाह्णिकक्रियः	004a  
तर्पयित्वा द्विजश्रेष्ठानाहारमकरोत्तदा	004c  
गान्धारी चैव धर्मज्ञा कुन्त्या सह मनस्विनी	005a  
वधूभिरुपचारेण पूजिताभुङ्क्त भारत	005c  
कृताहारं कृताहाराः सर्वे ते विदुरादयः	006a  
पाण्डवाश्च कुरुश्रेष्ठमुपातिष्ठन्त तं नृपम्	006c  
ततोऽब्रवीन्महाराज कुन्तीपुत्रमुपह्वरे	007a  
निषण्णं पाणिना पृष्ठे संस्पृशन्नम्बिकासुतः	007c  
अप्रमादस्त्वया कार्यः सर्वथा कुरुनन्दन	008a  
अष्टाङ्गे राजशार्दूल राज्ये धर्मपुरस्कृते	008c  
तत्तु शक्यं यथा तात रक्षितुं पाण्डुनन्दन	009a  
राज्यं धर्मं च कौन्तेय विद्वानसि निबोध तत्	009c  
विद्यावृद्धान्सदैव त्वमुपासीथा युधिष्ठिर	010a  
शृणुयास्ते च यद्ब्रूयुः कुर्याश्चैवाविचारयन्	010c  
प्रातरुत्थाय तान्राजन्पूजयित्वा यथाविधि	011a  
कृत्यकाले समुत्पन्ने पृच्छेथाः कार्यमात्मनः	011c  
ते तु सम्मानिता राजंस्त्वया राज्यहितार्थिना	012a  
प्रवक्ष्यन्ति हितं तात सर्वं कौरवनन्दन	012c  
इन्द्रियाणि च सर्वाणि वाजिवत्परिपालय	013a  
हिताय वै भविष्यन्ति रक्षितं द्रविणं यथा	013c  
अमात्यानुपधातीतान्पितृपैतामहाञ्शुचीन्	014a  
दान्तान्कर्मसु सर्वेषु मुख्यान्मुख्येषु योजयेः	014c  
चारयेथाश्च सततं चारैरविदितैः परान्	015a  
परीक्षितैर्बहुविधं स्वराष्ट्रेषु परेषु च	015c  
पुरं च ते सुगुप्तं स्याद्दृढप्राकारतोरणम्	016a  
अट्टाट्टालकसम्बाधं षट्पथं सर्वतोदिशम्	016c  
तस्य द्वाराणि कार्याणि पर्याप्तानि बृहन्ति च	017a  
सर्वतः सुविभक्तानि यन्त्रैरारक्षितानि च	017c  
पुरुषैरलमर्थज्ञैर्विदितैः कुलशीलतः	018a  
आत्मा च रक्ष्यः सततं भोजनादिषु भारत	018c  
विहाराहारकालेषु माल्यशय्यासनेषु च	019a  
स्त्रियश्च ते सुगुप्ताः स्युर्वृद्धैराप्तैरधिष्ठिताः	019c  
शीलवद्भिः कुलीनैश्च विद्वद्भिश्च युधिष्ठिर	019e  
मन्त्रिणश्चैव कुर्वीथा द्विजान्विद्याविशारदान्	020a  
विनीतांश्च कुलीनांश्च धर्मार्थकुशलानृजून्	020c  
तैः सार्धं मन्त्रयेथास्त्वं नात्यर्थं बहुभिः सह	021a  
समस्तैरपि च व्यस्तैर्व्यपदेशेन केनचित्	021c  
सुसंवृतं मन्त्रगृहं स्थलं चारुह्य मन्त्रयेः	022a  
अरण्ये निःशलाके वा न च रात्रौ कथञ्चन	022c  
वानराः पक्षिणश्चैव ये मनुष्यानुकारिणः	023a  
सर्वे मन्त्रगृहे वर्ज्या ये चापि जडपङ्गुकाः	023c  
मन्त्रभेदे हि ये दोषा भवन्ति पृथिवीक्षिताम्	024a  
न ते शक्याः समाधातुं कथञ्चिदिति मे मतिः	024c  
दोषांश्च मन्त्रभेदेषु ब्रूयास्त्वं मन्त्रिमण्डले	025a  
अभेदे च गुणान्राजन्पुनः पुनररिन्दम	025c  
पौरजानपदानां च शौचाशौचं युधिष्ठिर	026a  
यथा स्याद्विदितं राजंस्तथा कार्यमरिन्दम	026c  
