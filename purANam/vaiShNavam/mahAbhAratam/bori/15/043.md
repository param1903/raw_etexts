वैशम्पायन उवाच	001  
अदृष्ट्वा तु नृपः पुत्रान्दर्शनं प्रतिलब्धवान्	001a  
ऋषिप्रसादात्पुत्राणां स्वरूपाणां कुरूद्वह	001c  
स राजा राजधर्मांश्च ब्रह्मोपनिषदं तथा	002a  
अवाप्तवान्नरश्रेष्ठो बुद्धिनिश्चयमेव च	002c  
विदुरश्च महाप्राज्ञो ययौ सिद्धिं तपोबलात्	003a  
धृतराष्ट्रः समासाद्य व्यासं चापि तपस्विनम्	003c  
जनमेजय उवाच	004  
ममापि वरदो व्यासो दर्शयेत्पितरं यदि	004a  
तद्रूपवेषवयसं श्रद्दध्यां सर्वमेव ते	004c  
प्रियं मे स्यात्कृतार्थश्च स्यामहं कृतनिश्चयः	005a  
प्रसादादृषिपुत्रस्य मम कामः समृध्यताम्	005c  
सूत उवाच	006  
इत्युक्तवचने तस्मिन्नृपे व्यासः प्रतापवान्	006a  
प्रसादमकरोद्धीमानानयच्च परिक्षितम्	006c  
ततस्तद्रूपवयसमागतं नृपतिं दिवः	007a  
श्रीमन्तं पितरं राजा ददर्श जनमेजयः	007c  
शमीकं च महात्मानं पुत्रं तं चास्य शृङ्गिणम्	008a  
अमात्या ये बभूवुश्च राज्ञस्तांश्च ददर्श ह	008c  
ततः सोऽवभृथे राजा मुदितो जनमेजयः	009a  
पितरं स्नापयामास स्वयं सस्नौ च पार्थिवः	009c  
स्नात्वा च भरतश्रेष्ठः सोऽऽस्तीकमिदमब्रवीत्	010a  
यायावरकुलोत्पन्नं जरत्कारुसुतं तदा	010c  
आस्तीक विविधाश्चर्यो यज्ञोऽयमिति मे मतिः	011a  
यदद्यायं पिता प्राप्तो मम शोकप्रणाशनः	011c  
आस्तीक उवाच	012  
ऋषिर्द्वैपायनो यत्र पुराणस्तपसो निधिः	012a  
यज्ञे कुरुकुलश्रेष्ठ तस्य लोकावुभौ जितौ	012c  
श्रुतं विचित्रमाख्यानं त्वया पाण्डवनन्दन	013a  
सर्पाश्च भस्मसान्नीता गताश्च पदवीं पितुः	013c  
कथञ्चित्तक्षको मुक्तः सत्यत्वात्तव पार्थिव	014a  
ऋषयः पूजिताः सर्वे गतिं दृष्ट्वा महात्मनः	014c  
प्राप्तः सुविपुलो धर्मः श्रुत्वा पापविनाशनम्	015a  
विमुक्तो हृदयग्रन्थिरुदारजनदर्शनात्	015c  
ये च पक्षधरा धर्मे सद्वृत्तरुचयश्च ये	016a  
यान्दृष्ट्वा हीयते पापं तेभ्यः कार्या नमस्क्रियाः	016c  
सूत उवाच	017  
एतच्छ्रुत्वा द्विजश्रेष्ठात्स राजा जनमेजयः	017a  
पूजयामास तमृषिमनुमान्य पुनः पुनः	017c  
पप्रच्छ तमृषिं चापि वैशम्पायनमच्युतम्	018a  
कथावशेषं धर्मज्ञो वनवासस्य सत्तम	018c  
