वैशम्पायन उवाच	001  
एवमुक्तास्तु ते तेन पौरजानपदा जनाः	001a  
वृद्धेन राज्ञा कौरव्य नष्टसञ्ज्ञा इवाभवन्	001c  
तूष्णीम्भूतांस्ततस्तांस्तुबाष्पकण्ठान्महीपतिः	002a  
धृतराष्ट्रो महीपालः पुनरेवाभ्यभाषत	002c  
वृद्धं मां हतपुत्रं च धर्मपत्न्या सहानया	003a  
विलपन्तं बहुविधं कृपणं चैव सत्तमाः	003c  
पित्रा स्वयमनुज्ञातं कृष्णद्वैपायनेन वै	004a  
वनवासाय धर्मज्ञा धर्मज्ञेन नृपेण च	004c  
सोऽहं पुनः पुनर्याचे शिरसावनतोऽनघाः	005a  
गान्धार्या सहितं तन्मां समनुज्ञातुमर्हथ	005c  
श्रुत्वा तु कुरुराजस्य वाक्यानि करुणानि ते	006a  
रुरुदुः सर्वतो राजन्समेताः कुरुजाङ्गलाः	006c  
उत्तरीयैः करैश्चापि सञ्छाद्य वदनानि ते	007a  
रुरुदुः शोकसन्तप्ता मुहूर्तं पितृमातृवत्	007c  
हृदयैः शून्यभूतैस्ते धृतराष्ट्रप्रवासजम्	008a  
दुःखं सन्धारयन्तः स्म नष्टसञ्ज्ञा इवाभवन्	008c  
ते विनीय तमायासं कुरुराजवियोगजम्	009a  
शनैः शनैस्तदान्योन्यमब्रुवन्स्वमतान्युत	009c  
ततः सन्धाय ते सर्वे वाक्यान्यथ समासतः	010a  
एकस्मिन्ब्राह्मणे राजन्नावेश्योचुर्नराधिपम्	010c  
ततः स्वचरणे वृद्धः सम्मतोऽर्थविशारदः	011a  
साम्बाख्यो बह्वृचो राजन्वक्तुं समुपचक्रमे	011c  
अनुमान्य महाराजं तत्सदः सम्प्रभाष्य च	012a  
विप्रः प्रगल्भो मेधावी स राजानमुवाच ह	012c  
राजन्वाक्यं जनस्यास्य मयि सर्वं समर्पितम्	013a  
वक्ष्यामि तदहं वीर तज्जुषस्व नराधिप	013c  
यथा वदसि राजेन्द्र सर्वमेतत्तथा विभो	014a  
नात्र मिथ्या वचः किञ्चित्सुहृत्त्वं नः परस्परम्	014c  
न जात्वस्य तु वंशस्य राज्ञां कश्चित्कदाचन	015a  
राजासीद्यः प्रजापालः प्रजानामप्रियो भवेत्	015c  
पितृवद्भ्रातृवच्चैव भवन्तः पालयन्ति नः	016a  
न च दुर्योधनः किञ्चिदयुक्तं कृतवान्नृप	016c  
यथा ब्रवीति धर्मज्ञो मुनिः सत्यवतीसुतः	017a  
तथा कुरु महाराज स हि नः परमो गुरुः	017c  
त्यक्ता वयं तु भवता दुःखशोकपरायणाः	018a  
भविष्यामश्चिरं राजन्भवद्गुणशतैर्हृताः	018c  
यथा शन्तनुना गुप्ता राज्ञा चित्राङ्गदेन च	019a  
भीष्मवीर्योपगूढेन पित्रा च तव पार्थिव	019c  
भवद्बुद्धियुजा चैव पाण्डुना पृथिवीक्षिता	020a  
तथा दुर्योधनेनापि राज्ञा सुपरिपालिताः	020c  
न स्वल्पमपि पुत्रस्ते व्यलीकं कृतवान्नृप	021a  
पितरीव सुविश्वस्तास्तस्मिन्नपि नराधिपे	021c  
वयमास्म यथा सम्यग्भवतो विदितं तथा	021e  
तथा वर्षसहस्राय कुन्तीपुत्रेण धीमता	022a  
पाल्यमाना धृतिमता सुखं विन्दामहे नृप	022c  
राजर्षीणां पुराणानां भवतां वंशधारिणाम्	023a  
कुरुसंवरणादीनां भरतस्य च धीमतः	023c  
वृत्तं समनुयात्येष धर्मात्मा भूरिदक्षिणः	024a  
नात्र वाच्यं महाराज सुसूक्ष्ममपि विद्यते	024c  
उषिताः स्म सुखं नित्यं भवता परिपालिताः	025a  
सुसूक्ष्मं च व्यलीकं ते सपुत्रस्य न विद्यते	025c  
यत्तु ज्ञातिविमर्देऽस्मिन्नात्थ दुर्योधनं प्रति	026a  
भवन्तमनुनेष्यामि तत्रापि कुरुनन्दन	026c  
