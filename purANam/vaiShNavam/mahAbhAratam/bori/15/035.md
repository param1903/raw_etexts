वैशम्पायन उवाच	001  
तथा समुपविष्टेषु पाण्डवेषु महात्मसु	001a  
व्यासः सत्यवतीपुत्रः प्रोवाचामन्त्र्य पार्थिवम्	001c  
धृतराष्ट्र महाबाहो कच्चित्ते वर्धते तपः	002a  
कच्चिन्मनस्ते प्रीणाति वनवासे नराधिप	002c  
कच्चिद्धृदि न ते शोको राजन्पुत्रविनाशजः	003a  
कच्चिज्ज्ञानानि सर्वाणि प्रसन्नानि तवानघ	003c  
कच्चिद्बुद्धिं दृढां कृत्वा चरस्यारण्यकं विधिम्	004a  
कच्चिद्वधूश्च गान्धारी न शोकेनाभिभूयते	004c  
महाप्रज्ञा बुद्धिमती देवी धर्मार्थदर्शिनी	005a  
आगमापायतत्त्वज्ञा कच्चिदेषा न शोचति	005c  
कच्चित्कुन्ती च राजंस्त्वां शुश्रूषुरनहङ्कृता	006a  
या परित्यज्य राज्यं स्वं गुरुशुश्रूषणे रता	006c  
कच्चिद्धर्मसुतो राजा त्वया प्रीत्याभिनन्दितः	007a  
भीमार्जुनयमाश्चैव कच्चिदेतेऽपि सान्त्विताः	007c  
कच्चिन्नन्दसि दृष्ट्वैतान्कच्चित्ते निर्मलं मनः	008a  
कच्चिद्विशुद्धभावोऽसि जातज्ञानो नराधिप	008c  
एतद्धि त्रितयं श्रेष्ठं सर्वभूतेषु भारत	009a  
निर्वैरता महाराज सत्यमद्रोह एव च	009c  
कच्चित्ते नानुतापोऽस्ति वनवासेन भारत	010a  
स्वदते वन्यमन्नं वा मुनिवासांसि वा विभो	010c  
विदितं चापि मे राजन्विदुरस्य महात्मनः	011a  
गमनं विधिना येन धर्मस्य सुमहात्मनः	011c  
माण्डव्यशापाद्धि स वै धर्मो विदुरतां गतः	012a  
महाबुद्धिर्महायोगी महात्मा सुमहामनाः	012c  
बृहस्पतिर्वा देवेषु शुक्रो वाप्यसुरेषु यः	013a  
न तथा बुद्धिसम्पन्नो यथा स पुरुषर्षभः	013c  
तपोबलव्ययं कृत्वा सुमहच्चिरसम्भृतम्	014a  
माण्डव्येनर्षिणा धर्मो ह्यभिभूतः सनातनः	014c  
नियोगाद्ब्रह्मणः पूर्वं मया स्वेन बलेन च	015a  
वैचित्रवीर्यके क्षेत्रे जातः स सुमहामतिः	015c  
भ्राता तव महाराज देवदेवः सनातनः	016a  
धारणाच्छ्रेयसो ध्यानाद्यं धर्मं कवयो विदुः	016c  
सत्येन संवर्धयति दमेन नियमेन च	017a  
अहिंसया च दानेन तपसा च सनातनः	017c  
येन योगबलाज्जातः कुरुराजो युधिष्ठिरः	018a  
धर्म इत्येष नृपते प्राज्ञेनामितबुद्धिना	018c  
यथा ह्यग्निर्यथा वायुर्यथापः पृथिवी यथा	019a  
यथाकाशं तथा धर्म इह चामुत्र च स्थितः	019c  
सर्वगश्चैव कौरव्य सर्वं व्याप्य चराचरम्	020a  
दृश्यते देवदेवः स सिद्धैर्निर्दग्धकिल्बिषैः	020c  
यो हि धर्मः स विदुरो विदुरो यः स पाण्डवः	021a  
स एष राजन्वश्यस्ते पाण्डवः प्रेष्यवत्स्थितः	021c  
प्रविष्टः स स्वमात्मानं भ्राता ते बुद्धिसत्तमः	022a  
दिष्ट्या महात्मा कौन्तेयं महायोगबलान्वितः	022c  
त्वां चापि श्रेयसा योक्ष्ये नचिराद्भरतर्षभ	023a  
संशयच्छेदनार्थं हि प्राप्तं मां विद्धि पुत्रक	023c  
न कृतं यत्पुरा कैश्चित्कर्म लोके महर्षिभिः	024a  
आश्चर्यभूतं तपसः फलं सन्दर्शयामि वः	024c  
किमिच्छसि महीपाल मत्तः प्राप्तुममानुषम्	025a  
द्रष्टुं स्प्रष्टुमथ श्रोतुं वद कर्तास्मि तत्तथा	025c  
