वैशम्पायन उवाच	001  
ततः प्रासादहर्म्येषु वसुधायां च पार्थिव	001a  
स्त्रीणां च पुरुषाणां च सुमहान्निस्वनोऽभवत्	001c  
स राजा राजमार्गेण नृनारीसङ्कुलेन च	002a  
कथञ्चिन्निर्ययौ धीमान्वेपमानः कृताञ्जलिः	002c  
स वर्धमानद्वारेण निर्ययौ गजसाह्वयात्	003a  
विसर्जयामास च तं जनौघं स मुहुर्मुहुः	003c  
वनं गन्तुं च विदुरो राज्ञा सह कृतक्षणः	004a  
सञ्जयश्च महामात्रः सूतो गावल्गणिस्तथा	004c  
कृपं निवर्तयामास युयुत्सुं च महारथम्	005a  
धृतराष्ट्रो महीपालः परिदाय युधिष्ठिरे	005c  
निवृत्ते पौरवर्गे तु राजा सान्तःपुरस्तदा	006a  
धृतराष्ट्राभ्यनुज्ञातो निवर्तितुमियेष सः	006c  
सोऽब्रवीन्मातरं कुन्तीमुपेत्य भरतर्षभ	007a  
अहं राजानमन्विष्ये भवती विनिवर्तताम्	007c  
वधूपरिवृता राज्ञि नगरं गन्तुमर्हसि	008a  
राजा यात्वेष धर्मात्मा तपसे धृतनिश्चयः	008c  
इत्युक्ता धर्मराजेन बाष्पव्याकुललोचना	009a  
जगादैवं तदा कुन्ती गान्धारीं परिगृह्य ह	009c  
सहदेवे महाराज मा प्रमादं कृथाः क्वचित्	010a  
एष मामनुरक्तो हि राजंस्त्वां चैव नित्यदा	010c  
कर्णं स्मरेथाः सततं सङ्ग्रामेष्वपलायिनम्	011a  
अवकीर्णो हि स मया वीरो दुष्प्रज्ञया तदा	011c  
आयसं हृदयं नूनं मन्दाया मम पुत्रक	012a  
यत्सूर्यजमपश्यन्त्याः शतधा न विदीर्यते	012c  
एवङ्गते तु किं शक्यं मया कर्तुमरिन्दम	013a  
मम दोषोऽयमत्यर्थं ख्यापितो यन्न सूर्यजः	013c  
तन्निमित्तं महाबाहो दानं दद्यास्त्वमुत्तमम्	013e  
सदैव भ्रातृभिः सार्धमग्रजस्यारिमर्दन	014a  
द्रौपद्याश्च प्रिये नित्यं स्थातव्यमरिकर्शन	014c  
भीमसेनार्जुनौ चैव नकुलश्च कुरूद्वह	015a  
समाधेयास्त्वया वीर त्वय्यद्य कुलधूर्गता	015c  
श्वश्रूश्वशुरयोः पादाञ्शुश्रूषन्ती वने त्वहम्	016a  
गान्धारीसहिता वत्स्ये तापसी मलपङ्किनी	016c  
एवमुक्तः स धर्मात्मा भ्रातृभिः सहितो वशी	017a  
विषादमगमत्तीव्रं न च किञ्चिदुवाच ह	017c  
स मुहूर्तमिव ध्यात्वा धर्मपुत्रो युधिष्ठिरः	018a  
उवाच मातरं दीनश्चिन्ताशोकपरायणः	018c  
किमिदं ते व्यवसितं नैवं त्वं वक्तुमर्हसि	019a  
न त्वामभ्यनुजानामि प्रसादं कर्तुमर्हसि	019c  
व्यरोचयः पुरा ह्यस्मानुत्साह्य प्रियदर्शने	020a  
विदुराया वचोभिस्त्वमस्मान्न त्यक्तुमर्हसि	020c  
निहत्य पृथिवीपालान्राज्यं प्राप्तमिदं मया	021a  
तव प्रज्ञामुपश्रुत्य वासुदेवान्नरर्षभात्	021c  
क्व सा बुद्धिरियं चाद्य भवत्या या श्रुता मया	022a  
क्षत्रधर्मे स्थितिं ह्युक्त्वा तस्याश्चलितुमिच्छसि	022c  
अस्मानुत्सृज्य राज्यं च स्नुषां चेमां यशस्विनीम्	023a  
कथं वत्स्यसि शून्येषु वनेष्वम्ब प्रसीद मे	023c  
इति बाष्पकलां वाचं कुन्ती पुत्रस्य शृण्वती	024a  
जगामैवाश्रुपूर्णाक्षी भीमस्तामिदमब्रवीत्	024c  
यदा राज्यमिदं कुन्ति भोक्तव्यं पुत्रनिर्जितम्	025a  
प्राप्तव्या राजधर्माश्च तदेयं ते कुतो मतिः	025c  
किं वयं कारिताः पूर्वं भवत्या पृथिवीक्षयम्	026a  
कस्य हेतोः परित्यज्य वनं गन्तुमभीप्ससि	026c  
वनाच्चापि किमानीता भवत्या बालका वयम्	027a  
दुःखशोकसमाविष्टौ माद्रीपुत्राविमौ तथा	027c  
प्रसीद मातर्मा गास्त्वं वनमद्य यशस्विनि	028a  
श्रियं यौधिष्ठिरीं तावद्भुङ्क्ष्व पार्थबलार्जिताम्	028c  
इति सा निश्चितैवाथ वनवासकृतक्षणा	029a  
लालप्यतां बहुविधं पुत्राणां नाकरोद्वचः	029c  
द्रौपदी चान्वयाच्छ्वश्रूं विषण्णवदना तदा	030a  
वनवासाय गच्छन्तीं रुदती भद्रया सह	030c  
सा पुत्रान्रुदतः सर्वान्मुहुर्मुहुरवेक्षती	031a  
जगामैव महाप्राज्ञा वनाय कृतनिश्चया	031c  
अन्वयुः पाण्डवास्तां तु सभृत्यान्तःपुरास्तदा	032a  
ततः प्रमृज्य साश्रूणि पुत्रान्वचनमब्रवीत्	032c  
