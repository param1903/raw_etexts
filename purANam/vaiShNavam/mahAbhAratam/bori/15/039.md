व्यास उवाच	001  
भद्रे द्रक्ष्यसि गान्धारि पुत्रान्भ्रातॄन्सखींस्तथा	001a  
वधूश्च पतिभिः सार्धं निशि सुप्तोत्थिता इव	001c  
कर्णं द्रक्ष्यति कुन्ती च सौभद्रं चापि यादवी	002a  
द्रौपदी पञ्च पुत्रांश्च पितॄन्भ्रातॄंस्तथैव च	002c  
पूर्वमेवैष हृदये व्यवसायोऽभवन्मम	003a  
यथास्मि चोदितो राज्ञा भवत्या पृथयैव च	003c  
न ते शोच्या महात्मानः सर्व एव नरर्षभाः	004a\'  
क्षत्रधर्मपराः सन्तस्तथा हि निधनं गताः	004c  
भवितव्यमवश्यं तत्सुरकार्यमनिन्दिते	005a  
अवतेरुस्ततः सर्वे देवभागैर्महीतलम्	005c  
गन्धर्वाप्सरसश्चैव पिशाचा गुह्यराक्षसाः	006a  
तथा पुण्यजनाश्चैव सिद्धा देवर्षयोऽपि च	006c  
देवाश्च दानवाश्चैव तथा ब्रह्मर्षयोऽमलाः	007a  
त एते निधनं प्राप्ताः कुरुक्षेत्रे रणाजिरे	007c  
गन्धर्वराजो यो धीमान्धृतराष्ट्र इति श्रुतः	008a  
स एव मानुषे लोके धृतराष्ट्रः पतिस्तव	008c  
पाण्डुं मरुद्गणं विद्धि विशिष्टतममच्युतम्	009a  
धर्मस्यांशोऽभवत्क्षत्ता राजा चायं युधिष्ठिरः	009c  
कलिं दुर्योधनं विद्धि शकुनिं द्वापरं तथा	010a  
दुःशासनादीन्विद्धि त्वं राक्षसाञ्शुभदर्शने	010c  
मरुद्गणाद्भीमसेनं बलवन्तमरिन्दमम्	011a  
विद्धि च त्वं नरमृषिमिमं पार्थं धनञ्जयम्	011c  
नारायणं हृषीकेशमश्विनौ यमजावुभौ	011e  
द्विधा कृत्वात्मनो देहमादित्यं तपतां वरम्	012a  
लोकांश्च तापयानं वै विद्धि कर्णं च शोभने	012c  
यश्च वैरार्थमुद्भूतः सङ्घर्षजननस्तथा	012e  
यश्च पाण्डवदायादो हतः षड्भिर्महारथैः	013a  
स सोम इह सौभद्रो योगादेवाभवद्द्विधा	013c  
द्रौपद्या सह सम्भूतं धृष्टद्युम्नं च पावकात्	014a  
अग्नेर्भागं शुभं विद्धि राक्षसं तु शिखण्डिनम्	014c  
द्रोणं बृहस्पतेर्भागं विद्धि द्रौणिं च रुद्रजम्	015a  
भीष्मं च विद्धि गाङ्गेयं वसुं मानुषतां गतम्	015c  
एवमेते महाप्राज्ञे देवा मानुष्यमेत्य हि	016a  
ततः पुनर्गताः स्वर्गं कृते कर्मणि शोभने	016c  
यच्च वो हृदि सर्वेषां दुःखमेनच्चिरं स्थितम्	017a  
तदद्य व्यपनेष्यामि परलोककृताद्भयात्	017c  
सर्वे भवन्तो गच्छन्तु नदीं भागीरथीं प्रति	018a  
तत्र द्रक्ष्यथ तान्सर्वान्ये हतास्मिन्रणाजिरे	018c  
वैशम्पायन उवाच	019  
इति व्यासस्य वचनं श्रुत्वा सर्वो जनस्तदा	019a  
महता सिंहनादेन गङ्गामभिमुखो ययौ	019c  
धृतराष्ट्रश्च सामात्यः प्रययौ सह पाण्डवैः	020a  
सहितो मुनिशार्दूलैर्गन्धर्वैश्च समागतैः	020c  
ततो गङ्गां समासाद्य क्रमेण स जनार्णवः	021a  
निवासमकरोत्सर्वो यथाप्रीति यथासुखम्	021c  
राजा च पाण्डवैः सार्धमिष्टे देशे सहानुगः	022a  
निवासमकरोद्धीमान्सस्त्रीवृद्धपुरःसरः	022c  
जगाम तदहश्चापि तेषां वर्षशतं यथा	023a  
निशां प्रतीक्षमाणानां दिदृक्षूणां मृतान्नृपान्	023c  
अथ पुण्यं गिरिवरमस्तमभ्यगमद्रविः	024a  
ततः कृताभिषेकास्ते नैशं कर्म समाचरन्	024c  
