जनमेजय उवाच	001  
दृष्ट्वा पुत्रांस्तथा पौत्रान्सानुबन्धाञ्जनाधिपः	001a  
धृतराष्ट्रः किमकरोद्राजा चैव युधिष्ठिरः	001c  
वैशम्पायन उवाच	002  
तद्दृष्ट्वा महदाश्चर्यं पुत्राणां दर्शनं पुनः	002a  
वीतशोकः स राजर्षिः पुनराश्रममागमत्	002c  
इतरस्तु जनः सर्वस्ते चैव परमर्षयः	003a  
प्रतिजग्मुर्यथाकामं धृतराष्ट्राभ्यनुज्ञया	003c  
पाण्डवास्तु महात्मानो लघुभूयिष्ठसैनिकाः	004a  
अनुजग्मुर्महात्मानं सदारं तं महीपतिम्	004c  
तमाश्रमगतं धीमान्ब्रह्मर्षिर्लोकपूजितः	005a  
मुनिः सत्यवतीपुत्रो धृतराष्ट्रमभाषत	005c  
धृतराष्ट्र महाबाहो शृणु कौरवनन्दन	006a  
श्रुतं ते ज्ञानवृद्धानामृषीणां पुण्यकर्मणाम्	006c  
ऋद्धाभिजनवृद्धानां वेदवेदाङ्गवेदिनाम्	007a  
धर्मज्ञानां पुराणानां वदतां विविधाः कथाः	007c  
मा स्म शोके मनः कार्षीर्दिष्टेन व्यथते बुधः	008a  
श्रुतं देवरहस्यं ते नारदाद्देवदर्शनात्	008c  
गतास्ते क्षत्रधर्मेण शस्त्रपूतां गतिं शुभाम्	009a  
यथा दृष्टास्त्वया पुत्रा यथाकामविहारिणः	009c  
युधिष्ठिरस्त्वयं धीमान्भवन्तमनुरुध्यते	010a  
सहितो भ्रातृभिः सर्वैः सदारः ससुहृज्जनः	010c  
विसर्जयैनं यात्वेष स्वराज्यमनुशासताम्	011a  
मासः समधिको ह्येषामतीतो वसतां वने	011c  
एतद्धि नित्यं यत्नेन पदं रक्ष्यं परन्तप	012a  
बहुप्रत्यर्थिकं ह्येतद्राज्यं नाम नराधिप	012c  
इत्युक्तः कौरवो राजा व्यासेनामितबुद्धिना	013a  
युधिष्ठिरमथाहूय वाग्मी वचनमब्रवीत्	013c  
अजातशत्रो भद्रं ते शृणु मे भ्रातृभिः सह	014a  
त्वत्प्रसादान्महीपाल शोको नास्मान्प्रबाधते	014c  
रमे चाहं त्वया पुत्र पुरेव गजसाह्वये	015a  
नाथेनानुगतो विद्वन्प्रियेषु परिवर्तिना	015c  
प्राप्तं पुत्रफलं त्वत्तः प्रीतिर्मे विपुला त्वयि	016a  
न मे मन्युर्महाबाहो गम्यतां पुत्र मा चिरम्	016c  
भवन्तं चेह सम्प्रेक्ष्य तपो मे परिहीयते	017a  
तपोयुक्तं शरीरं च त्वां दृष्ट्वा धारितं पुनः	017c  
मातरौ ते तथैवेमे शीर्णपर्णकृताशने	018a  
मम तुल्यव्रते पुत्र नचिरं वर्तयिष्यतः	018c  
दुर्योधनप्रभृतयो दृष्टा लोकान्तरं गताः	019a  
व्यासस्य तपसो वीर्याद्भवतश्च समागमात्	019c  
प्रयोजनं चिरं वृत्तं जीवितस्य च मेऽनघ	020a  
उग्रं तपः समास्थास्ये त्वमनुज्ञातुमर्हसि	020c  
त्वय्यद्य पिण्डः कीर्तिश्च कुलं चेदं प्रतिष्ठितम्	021a  
श्वो वाद्य वा महाबाहो गम्यतां पुत्र मा चिरम्	021c  
राजनीतिः सुबहुशः श्रुता ते भरतर्षभ	022a  
सन्देष्टव्यं न पश्यामि कृतमेतावता विभो	022c  
इत्युक्तवचनं तात नृपो राजानमब्रवीत्	023a  
न मामर्हसि धर्मज्ञ परित्यक्तुमनागसम्	023c  
कामं गच्छन्तु मे सर्वे भ्रातरोऽनुचरास्तथा	024a  
भवन्तमहमन्विष्ये मातरौ च यतव्रते	024c  
तमुवाचाथ गान्धारी मैवं पुत्र शृणुष्व मे	025a  
त्वय्यधीनं कुरुकुलं पिण्डश्च श्वशुरस्य मे	025c  
गम्यतां पुत्र पर्याप्तमेतावत्पूजिता वयम्	026a  
राजा यदाह तत्कार्यं त्वया पुत्र पितुर्वचः	026c  
इत्युक्तः स तु गान्धार्या कुन्तीमिदमुवाच ह	027a  
स्नेहबाष्पाकुले नेत्रे प्रमृज्य रुदतीं वचः	027c  
विसर्जयति मां राजा गान्धारी च यशस्विनी	028a  
भवत्यां बद्धचित्तस्तु कथं यास्यामि दुःखितः	028c  
न चोत्सहे तपोविघ्नं कर्तुं ते धर्मचारिणि	029a  
तपसो हि परं नास्ति तपसा विन्दते महत्	029c  
ममापि न तथा राज्ञि राज्ये बुद्धिर्यथा पुरा	030a  
तपस्येवानुरक्तं मे मनः सर्वात्मना तथा	030c  
शून्येयं च मही सर्वा न मे प्रीतिकरी शुभे	031a  
बान्धवा नः परिक्षीणा बलं नो न यथा पुरा	031c  
पाञ्चालाः सुभृशं क्षीणाः कन्यामात्रावशेषिताः	032a  
न तेषां कुलकर्तारं कञ्चित्पश्याम्यहं शुभे	032c  
सर्वे हि भस्मसान्नीता द्रोणेनैकेन संयुगे	033a  
अवशेषास्तु निहता द्रोणपुत्रेण वै निशि	033c  
चेदयश्चैव मत्स्याश्च दृष्टपूर्वास्तथैव नः	034a  
केवलं वृष्णिचक्रं तु वासुदेवपरिग्रहात्	034c  
यं दृष्ट्वा स्थातुमिच्छामि धर्मार्थं नान्यहेतुकम्	034e  
शिवेन पश्य नः सर्वान्दुर्लभं दर्शनं तव	035a  
भविष्यत्यम्ब राजा हि तीव्रमारप्स्यते तपः	035c  
एतच्छ्रुत्वा महाबाहुः सहदेवो युधां पतिः	036a  
युधिष्ठिरमुवाचेदं बाष्पव्याकुललोचनः	036c  
नोत्सहेऽहं परित्यक्तुं मातरं पार्थिवर्षभ	037a  
प्रतियातु भवान्क्षिप्रं तपस्तप्स्याम्यहं वने	037c  
इहैव शोषयिष्यामि तपसाहं कलेवरम्	038a  
पादशुश्रूषणे युक्तो राज्ञो मात्रोस्तथानयोः	038c  
तमुवाच ततः कुन्ती परिष्वज्य महाभुजम्	039a  
गम्यतां पुत्र मैव त्वं वोचः कुरु वचो मम	039c  
आगमा वः शिवाः सन्तु स्वस्था भवत पुत्रकाः	040a  
उपरोधो भवेदेवमस्माकं तपसः कृते	040c  
त्वत्स्नेहपाशबद्धा च हीयेयं तपसः परात्	041a  
तस्मात्पुत्रक गच्छ त्वं शिष्टमल्पं हि नः प्रभो	041c  
एवं संस्तम्भितं वाक्यैः कुन्त्या बहुविधैर्मनः	042a  
सहदेवस्य राजेन्द्र राज्ञश्चैव विशेषतः	042c  
ते मात्रा समनुज्ञाता राज्ञा च कुरुपुङ्गवाः	043a  
अभिवाद्य कुरुश्रेष्ठमामन्त्रयितुमारभन्	043c  
राजन्प्रतिगमिष्यामः शिवेन प्रतिनन्दिताः	044a  
अनुज्ञातास्त्वया राजन्गमिष्यामो विकल्मषाः	044c  
एवमुक्तः स राजर्षिर्धर्मराज्ञा महात्मना	045a  
अनुजज्ञे जयाशीर्भिरभिनन्द्य युधिष्ठिरम्	045c  
भीमं च बलिनां श्रेष्ठं सान्त्वयामास पार्थिवः	046a  
स चास्य सम्यङ्मेधावी प्रत्यपद्यत वीर्यवान्	046c  
अर्जुनं च समाश्लिष्य यमौ च पुरुषर्षभौ	047a  
अनुजज्ञे स कौरव्यः परिष्वज्याभिनन्द्य च	047c  
गान्धार्या चाभ्यनुज्ञाताः कृतपादाभिवन्दनाः	048a  
जनन्या समुपाघ्राताः परिष्वक्ताश्च ते नृपम्	048c  
चक्रुः प्रदक्षिणं सर्वे वत्सा इव निवारणे	048e  
पुनः पुनर्निरीक्षन्तः प्रजग्मुस्ते प्रदक्षिणम्	049a  
तथैव द्रौपदी साध्वी सर्वाः कौरवयोषितः	049c  
न्यायतः श्वशुरे वृत्तिं प्रयुज्य प्रययुस्ततः	050a  
श्वश्रूभ्यां समनुज्ञाताः परिष्वज्याभिनन्दिताः	050c  
सन्दिष्टाश्चेतिकर्तव्यं प्रययुर्भर्तृभिः सह	050e  
ततः प्रजज्ञे निनदः सूतानां युज्यतामिति	051a  
उष्ट्राणां क्रोशतां चैव हयानां हेषतामपि	051c  
ततो युधिष्ठिरो राजा सदारः सहसैनिकः	052a  
नगरं हास्तिनपुरं पुनरायात्सबान्धवः	052c  
