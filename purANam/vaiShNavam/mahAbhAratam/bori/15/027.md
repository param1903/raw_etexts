वैशम्पायन उवाच	001  
नारदस्य तु तद्वाक्यं प्रशशंसुर्द्विजोत्तमाः	001a  
शतयूपस्तु राजर्षिर्नारदं वाक्यमब्रवीत्	001c  
अहो भगवता श्रद्धा कुरुराजस्य वर्धिता	002a  
सर्वस्य च जनस्यास्य मम चैव महाद्युते	002c  
अस्ति काचिद्विवक्षा तु मम तां गदतः शृणु	003a  
धृतराष्ट्रं प्रति नृपं देवर्षे लोकपूजित	003c  
सर्ववृत्तान्ततत्त्वज्ञो भवान्दिव्येन चक्षुषा	004a  
युक्तः पश्यसि देवर्षे गतीर्वै विविधा नृणाम्	004c  
उक्तवान्नृपतीनां त्वं महेन्द्रस्य सलोकताम्	005a  
न त्वस्य नृपतेर्लोकाः कथितास्ते महामुने	005c  
स्थानमस्य क्षितिपतेः श्रोतुमिच्छाम्यहं विभो	006a  
त्वत्तः कीदृक्कदा वेति तन्ममाचक्ष्व पृच्छतः	006c  
इत्युक्तो नारदस्तेन वाक्यं सर्वमनोनुगम्	007a  
व्याजहार सतां मध्ये दिव्यदर्शी महातपाः	007c  
यदृच्छया शक्रसदो गत्वा शक्रं शचीपतिम्	008a  
दृष्टवानस्मि राजर्षे तत्र पाण्डुं नराधिपम्	008c  
तत्रेयं धृतराष्ट्रस्य कथा समभवन्नृप	009a  
तपसो दुश्चरस्यास्य यदयं तप्यते नृपः	009c  
तत्राहमिदमश्रौषं शक्रस्य वदतो नृप	010a  
वर्षाणि त्रीणि शिष्टानि राज्ञोऽस्य परमायुषः	010c  
ततः कुबेरभवनं गान्धारीसहितो नृपः	011a  
विहर्ता धृतराष्ट्रोऽयं राजराजाभिपूजितः	011c  
कामगेन विमानेन दिव्याभरणभूषितः	012a  
ऋषिपुत्रो महाभागस्तपसा दग्धकिल्बिषः	012c  
सञ्चरिष्यति लोकांश्च देवगन्धर्वरक्षसाम्	013a  
स्वच्छन्देनेति धर्मात्मा यन्मां त्वं परिपृच्छसि	013c  
देवगुह्यमिदं प्रीत्या मया वः कथितं महत्	014a  
भवन्तो हि श्रुतधनास्तपसा दग्धकिल्बिषाः	014c  
इति ते तस्य तच्छ्रुत्वा देवर्षेर्मधुरं वचः	015a  
सर्वे सुमनसः प्रीता बभूवुः स च पार्थिवः	015c  
एवं कथाभिरन्वास्य धृतराष्ट्रं मनीषिणः	016a  
विप्रजग्मुर्यथाकामं ते सिद्धगतिमास्थिताः	016c  
