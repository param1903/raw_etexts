वैशम्पायन उवाच	001  
वनं गते कौरवेन्द्रे दुःखशोकसमाहताः	001a  
बभूवुः पाण्डवा राजन्मातृशोकेन चार्दिताः	001c  
तथा पौरजनः सर्वः शोचन्नास्ते जनाधिपम्	002a  
कुर्वाणाश्च कथास्तत्र ब्राह्मणा नृपतिं प्रति	002c  
कथं नु राजा वृद्धः स वने वसति निर्जने	003a  
गान्धारी च महाभागा सा च कुन्ती पृथा कथम्	003c  
सुखार्हः स हि राजर्षिर्न सुखं तन्महावनम्	004a  
किमवस्थः समासाद्य प्रज्ञाचक्षुर्हतात्मजः	004c  
सुदुष्करं कृतवती कुन्ती पुत्रानपश्यती	005a  
राज्यश्रियं परित्यज्य वनवासमरोचयत्	005c  
विदुरः किमवस्थश्च भ्रातुः शुश्रूषुरात्मवान्	006a  
स च गावल्गणिर्धीमान्भर्तृपिण्डानुपालकः	006c  
आकुमारं च पौरास्ते चिन्ताशोकसमाहताः	007a  
तत्र तत्र कथाश्चक्रुः समासाद्य परस्परम्	007c  
पाण्डवाश्चैव ते सर्वे भृशं शोकपरायणाः	008a  
शोचन्तो मातरं वृद्धामूषुर्नातिचिरं पुरे	008c  
तथैव पितरं वृद्धं हतपुत्रं जनेश्वरम्	009a  
गान्धारीं च महाभागां विदुरं च महामतिम्	009c  
नैषां बभूव सम्प्रीतिस्तान्विचिन्तयतां तदा	010a  
न राज्ये न च नारीषु न वेदाध्ययने तथा	010c  
परं निर्वेदमगमंश्चिन्तयन्तो नराधिपम्	011a  
तच्च ज्ञातिवधं घोरं संस्मरन्तः पुनः पुनः	011c  
अभिमन्योश्च बालस्य विनाशं रणमूर्धनि	012a  
कर्णस्य च महाबाहोः सङ्ग्रामेष्वपलायिनः	012c  
तथैव द्रौपदेयानामन्येषां सुहृदामपि	013a  
वधं संस्मृत्य ते वीरा नातिप्रमनसोऽभवन्	013c  
हतप्रवीरां पृथिवीं हतरत्नां च भारत	014a  
सदैव चिन्तयन्तस्ते न निद्रामुपलेभिरे	014c  
द्रौपदी हतपुत्रा च सुभद्रा चैव भामिनी	015a  
नातिप्रीतियुते देव्यौ तदास्तामप्रहृष्टवत्	015c  
वैराट्यास्तु सुतं दृष्ट्वा पितरं ते परिक्षितम्	016a  
धारयन्ति स्म ते प्राणांस्तव पूर्वपितामहाः	016c  
