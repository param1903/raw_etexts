धृतराष्ट्र उवाच	001  
सन्धिविग्रहमप्यत्र पश्येथा राजसत्तम	001a  
द्वियोनिं त्रिविधोपायं बहुकल्पं युधिष्ठिर	001c  
राजेन्द्र पर्युपासीथाश्छित्त्वा द्वैविध्यमात्मनः	002a  
तुष्टपुष्टबलः शत्रुरात्मवानिति च स्मरेत्	002c  
पर्युपासनकाले तु विपरीतं विधीयते	003a  
आमर्दकाले राजेन्द्र व्यपसर्पस्ततो वरः	003c  
व्यसनं भेदनं चैव शत्रूणां कारयेत्ततः	004a  
कर्शनं भीषणं चैव युद्धे चापि बहुक्षयम्	004c  
प्रयास्यमानो नृपतिस्त्रिविधं परिचिन्तयेत्	005a  
आत्मनश्चैव शत्रोश्च शक्तिं शास्त्रविशारदः	005c  
उत्साहप्रभुशक्तिभ्यां मन्त्रशक्त्या च भारत	006a  
उपपन्नो नरो यायाद्विपरीतमतोऽन्यथा	006c  
आददीत बलं राजा मौलं मित्रबलं तथा	007a  
अटवीबलं भृतं चैव तथा श्रेणीबलं च यत्	007c  
तत्र मित्रबलं राजन्मौलेन न विशिष्यते	008a  
श्रेणीबलं भृतं चैव तुल्य एवेति मे मतिः	008c  
तथा चारबलं चैव परस्परसमं नृप	009a  
विज्ञेयं बलकालेषु राज्ञा काल उपस्थिते	009c  
आपदश्चापि बोद्धव्या बहुरूपा नराधिप	010a  
भवन्ति राज्ञां कौरव्य यास्ताः पृथगतः शृणु	010c  
विकल्पा बहवो राजन्नापदां पाण्डुनन्दन	011a  
सामादिभिरुपन्यस्य शमयेत्तान्नृपः सदा	011c  
यात्रां यायाद्बलैर्युक्तो राजा षड्भिः परन्तप	012a  
संयुक्तो देशकालाभ्यां बलैरात्मगुणैस्तथा	012c  
तुष्टपुष्टबलो यायाद्राजा वृद्ध्युदये रतः	013a  
आहूतश्चाप्यथो यायादनृतावपि पार्थिवः	013c  
स्थूणाश्मानं वाजिरथप्रधानां ध्वजद्रुमैः संवृतकूलरोधसम्	014a  
पदातिनागैर्बहुकर्दमां नदीं सपत्ननाशे नृपतिः प्रयायात्	014c  
अथोपपत्त्या शकटं पद्मं वज्रं च भारत	015a  
उशना वेद यच्छास्त्रं तत्रैतद्विहितं विभो	015c  
सादयित्वा परबलं कृत्वा च बलहर्षणम्	016a  
स्वभूमौ योजयेद्युद्धं परभूमौ तथैव च	016c  
लब्धं प्रशमयेद्राजा निक्षिपेद्धनिनो नरान्	017a  
ज्ञात्वा स्वविषयं तं च सामादिभिरुपक्रमेत्	017c  
सर्वथैव महाराज शरीरं धारयेदिह	018a  
प्रेत्येह चैव कर्तव्यमात्मनिःश्रेयसं परम्	018c  
एवं कुर्वञ्शुभा वाचो लोकेऽस्मिञ्शृणुते नृपः	019a  
प्रेत्य स्वर्गं तथाप्नोति प्रजा धर्मेण पालयन्	019c  
एवं त्वया कुरुश्रेष्ठ वर्तितव्यं प्रजाहितम्	020a  
उभयोर्लोकयोस्तात प्राप्तये नित्यमेव च	020c  
भीष्मेण पूर्वमुक्तोऽसि कृष्णेन विदुरेण च	021a  
मयाप्यवश्यं वक्तव्यं प्रीत्या ते नृपसत्तम	021c  
एतत्सर्वं यथान्यायं कुर्वीथा भूरिदक्षिण	022a  
प्रियस्तथा प्रजानां त्वं स्वर्गे सुखमवाप्स्यसि	022c  
अश्वमेधसहस्रेण यो यजेत्पृथिवीपतिः	023a  
पालयेद्वापि धर्मेण प्रजास्तुल्यं फलं लभेत्	023c  
