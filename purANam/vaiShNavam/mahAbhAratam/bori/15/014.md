धृतराष्ट्र उवाच	001  
शन्तनुः पालयामास यथावत्पृथिवीमिमाम्	001a  
तथा विचित्रवीर्यश्च भीष्मेण परिपालितः	001c  
पालयामास वस्तातो विदितं वो न संशयः	001e  
यथा च पाण्डुर्भ्राता मे दयितो भवतामभूत्	002a  
स चापि पालयामास यथावत्तच्च वेत्थ ह	002c  
मया च भवतां सम्यक्छुश्रूषा या कृतानघाः	003a  
असम्यग्वा महाभागास्तत्क्षन्तव्यमतन्द्रितैः	003c  
यच्च दुर्योधनेनेदं राज्यं भुक्तमकण्टकम्	004a  
अपि तत्र न वो मन्दो दुर्बुद्धिरपराद्धवान्	004c  
तस्यापराधाद्दुर्बुद्धेरभिमानान्महीक्षिताम्	005a  
विमर्दः सुमहानासीदनयान्मत्कृतादथ	005c  
तन्मया साधु वापीदं यदि वासाधु वै कृतम्	006a  
तद्वो हृदि न कर्तव्यं मामनुज्ञातुमर्हथ	006c  
वृद्धोऽयं हतपुत्रोऽयं दुःखितोऽयं जनाधिपः	007a  
पूर्वराज्ञां च पुत्रोऽयमिति कृत्वानुजानत	007c  
इयं च कृपणा वृद्धा हतपुत्रा तपस्विनी	008a  
गान्धारी पुत्रशोकार्ता तुल्यं याचति वो मया	008c  
हतपुत्राविमौ वृद्धौ विदित्वा दुःखितौ तथा	009a  
अनुजानीत भद्रं वो व्रजावः शरणं च वः	009c  
अयं च कौरवो राजा कुन्तीपुत्रो युधिष्ठिरः	010a  
सर्वैर्भवद्भिर्द्रष्टव्यः समेषु विषमेषु च	010c  
न जातु विषमं चैव गमिष्यति कदाचन	010e  
चत्वारः सचिवा यस्य भ्रातरो विपुलौजसः	011a  
लोकपालोपमा ह्येते सर्वे धर्मार्थदर्शिनः	011c  
ब्रह्मेव भगवानेष सर्वभूतजगत्पतिः	012a  
युधिष्ठिरो महातेजा भवतः पालयिष्यति	012c  
अवश्यमेव वक्तव्यमिति कृत्वा ब्रवीमि वः	013a  
एष न्यासो मया दत्तः सर्वेषां वो युधिष्ठिरः	013c  
भवन्तोऽस्य च वीरस्य न्यासभूता मया कृताः	013e  
यद्येव तैः कृतं किञ्चिद्व्यलीकं वा सुतैर्मम	014a  
यद्यन्येन मदीयेन तदनुज्ञातुमर्हथ	014c  
भवद्भिर्हि न मे मन्युः कृतपूर्वः कथञ्चन	015a  
अत्यन्तगुरुभक्तानामेषोऽञ्जलिरिदं नमः	015c  
तेषामस्थिरबुद्धीनां लुब्धानां कामचारिणाम्	016a  
कृते याचामि वः सर्वान्गान्धारीसहितोऽनघाः	016c  
इत्युक्तास्तेन ते राज्ञा पौरजानपदा जनाः	017a  
नोचुर्बाष्पकलाः किञ्चिद्वीक्षां चक्रुः परस्परम्	017c  
