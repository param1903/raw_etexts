वैशम्पायन उवाच	001  
आज्ञापयामास ततः सेनां भरतसत्तमः	001a  
अर्जुनप्रमुखैर्गुप्तां लोकपालोपमैर्नरैः	001c  
योगो योग इति प्रीत्या ततः शब्दो महानभूत्	002a  
क्रोशतां सादिनां तत्र युज्यतां युज्यतामिति	002c  
केचिद्यानैर्नरा जग्मुः केचिदश्वैर्मनोजवैः	003a  
 रथैश्च नगराकारैः प्रदीप्तज्वलनोपमैः	003c  
गजेन्द्रैश्च तथैवान्ये केचिदुष्ट्रैर्नराधिप	004a  
पदातिनस्तथैवान्ये नखरप्रासयोधिनः	004c  
पौरजानपदाश्चैव यानैर्बहुविधैस्तथा	005a  
अन्वयुः कुरुराजानं धृतराष्ट्रदिदृक्षया	005c  
स चापि राजवचनादाचार्यो गौतमः कृपः	006a  
सेनामादाय सेनानी प्रययावाश्रमं प्रति	006c  
ततो द्विजैर्वृतः श्रीमान्कुरुराजो युधिष्ठिरः	007a  
संस्तूयमानो बहुभिः सूतमागधबन्दिभिः	007c  
पाण्डुरेणातपत्रेण ध्रियमाणेन मूर्धनि	008a  
रथानीकेन महता निर्ययौ कुरुनन्दनः	008c  
गजैश्चाचलसङ्काशैर्भीमकर्मा वृकोदरः	009a  
सज्जयन्त्रायुधोपेतैः प्रययौ मारुतात्मजः	009c  
माद्रीपुत्रावपि तथा हयारोहैः सुसंवृतौ	010a  
जग्मतुः प्रीतिजननौ सन्नद्धकवचध्वजौ	010c  
अर्जुनश्च महातेजा रथेनादित्यवर्चसा	011a  
वशी श्वेतैर्हयैर्दिव्यैर्युक्तेनान्वगमन्नृपम्	011c  
द्रौपदीप्रमुखाश्चापि स्त्रीसङ्घाः शिबिकागताः	012a  
स्त्र्यध्यक्षयुक्ताः प्रययुर्विसृजन्तोऽमितं वसु	012c  
समृद्धनरनागाश्वं वेणुवीणानिनादितम्	013a  
शुशुभे पाण्डवं सैन्यं तत्तदा भरतर्षभ	013c  
नदीतीरेषु रम्येषु सरत्सु च विशां पते	014a  
वासान्कृत्वा क्रमेणाथ जग्मुस्ते कुरुपुङ्गवाः	014c  
युयुत्सुश्च महातेजा धौम्यश्चैव पुरोहितः	015a  
युधिष्ठिरस्य वचनात्पुरगुप्तिं प्रचक्रतुः	015c  
ततो युधिष्ठिरो राजा कुरुक्षेत्रमवातरत्	016a  
क्रमेणोत्तीर्य यमुनां नदीं परमपावनीम्	016c  
स ददर्शाश्रमं दूराद्राजर्षेस्तस्य धीमतः	017a  
शतयूपस्य कौरव्य धृतराष्ट्रस्य चैव ह	017c  
ततः प्रमुदितः सर्वो जनस्तद्वनमञ्जसा	018a  
विवेश सुमहानादैरापूर्य भरतर्षभ	018c  
