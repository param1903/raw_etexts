वैशम्पायन उवाच	001  
स राजा सुमहातेजा वृद्धः कुरुकुलोद्वहः	001a  
नापश्यत तदा किञ्चिदप्रियं पाण्डुनन्दने	001c  
वर्तमानेषु सद्वृत्तिं पाण्डवेषु महात्मसु	002a  
प्रीतिमानभवद्राजा धृतराष्ट्रोऽम्बिकासुतः	002c  
सौबलेयी च गान्धारी पुत्रशोकमपास्य तम्	003a  
सदैव प्रीतिमत्यासीत्तनयेषु निजेष्विव	003c  
प्रियाण्येव तु कौरव्यो नाप्रियाणि कुरूद्वह	004a  
वैचित्रवीर्ये नृपतौ समाचरति नित्यदा	004c  
यद्यद्ब्रूते च किञ्चित्स धृतराष्ट्रो नराधिपः	005a  
गुरु वा लघु वा कार्यं गान्धारी च यशस्विनी	005c  
तत्स राजा महाराज पाण्डवानां धुरन्धरः	006a  
पूजयित्वा वचस्तत्तदकार्षीत्परवीरहा	006c  
तेन तस्याभवत्प्रीतो वृत्तेन स नराधिपः	007a  
अन्वतप्यच्च संस्मृत्य पुत्रं मन्दमचेतसम्	007c  
सदा च प्रातरुत्थाय कृतजप्यः शुचिर्नृपः	008a  
आशास्ते पाण्डुपुत्राणां समरेष्वपराजयम्	008c  
ब्राह्मणान्वाचयित्वा च हुत्वा चैव हुताशनम्	009a  
आयुष्यं पाण्डुपुत्राणामाशास्ते स नराधिपः	009c  
न तां प्रीतिं परामाप पुत्रेभ्यः स महीपतिः	010a  
यां प्रीतिं पाण्डुपुत्रेभ्यः समवाप तदा नृपः	010c  
ब्राह्मणानां च वृद्धानां क्षत्रियाणां च भारत	011a  
तथा विट्शूद्रसङ्घानामभवत्सुप्रियस्तदा	011c  
यच्च किञ्चित्पुरा पापं धृतराष्ट्रसुतैः कृतम्	012a  
अकृत्वा हृदि तद्राजा तं नृपं सोऽन्ववर्तत	012c  
यश्च कश्चिन्नरः किञ्चिदप्रियं चाम्बिकासुते	013a  
कुरुते द्वेष्यतामेति स कौन्तेयस्य धीमतः	013c  
न राज्ञो धृतराष्ट्रस्य न च दुर्योधनस्य वै	014a  
उवाच दुष्कृतं किञ्चिद्युधिष्ठिरभयान्नरः	014c  
धृत्या तुष्टो नरेन्द्रस्य गान्धारी विदुरस्तथा	015a  
शौचेन चाजातशत्रोर्न तु भीमस्य शत्रुहन्	015c  
अन्ववर्तत भीमोऽपि निष्टनन्धर्मजं नृपम्	016a  
धृतराष्ट्रं च सम्प्रेक्ष्य सदा भवति दुर्मनाः	016c  
राजानमनुवर्तन्तं धर्मपुत्रं महामतिम्	017a  
अन्ववर्तत कौरव्यो हृदयेन पराङ्मुखः	017c  
