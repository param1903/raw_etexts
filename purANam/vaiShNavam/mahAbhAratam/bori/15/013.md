युधिष्ठिर उवाच	001  
एवमेतत्करिष्यामि यथात्थ पृथिवीपते	001a  
भूयश्चैवानुशास्योऽहं भवता पार्थिवर्षभ	001c  
भीष्मे स्वर्गमनुप्राप्ते गते च मधुसूदने	002a  
विदुरे सञ्जये चैव कोऽन्यो मां वक्तुमर्हति	002c  
यत्तु मामनुशास्तीह भवानद्य हिते स्थितः	003a  
कर्तास्म्येतन्महीपाल निर्वृतो भव भारत	003c  
वैशम्पायन उवाच	004  
एवमुक्तः स राजर्षिर्धर्मराजेन धीमता	004a  
कौन्तेयं समनुज्ञातुमियेष भरतर्षभ	004c  
पुत्र विश्रम्यतां तावन्ममापि बलवाञ्श्रमः	005a  
इत्युक्त्वा प्राविशद्राजा गान्धार्या भवनं तदा	005c  
तमासनगतं देवी गान्धारी धर्मचारिणी	006a  
उवाच काले कालज्ञा प्रजापतिसमं पतिम्	006c  
अनुज्ञातः स्वयं तेन व्यासेनापि महर्षिणा	007a  
युधिष्ठिरस्यानुमते कदारण्यं गमिष्यसि	007c  
धृतराष्ट्र उवाच	008  
गान्धार्यहमनुज्ञातः स्वयं पित्रा महात्मना	008a  
युधिष्ठिरस्यानुमते गन्तास्मि नचिराद्वनम्	008c  
अहं हि नाम सर्वेषां तेषां दुर्द्यूतदेविनाम्	009a  
पुत्राणां दातुमिच्छामि प्रेत्यभावानुगं वसु	009c  
सर्वप्रकृतिसान्निध्यं कारयित्वा स्ववेश्मनि	009e  
वैशम्पायन उवाच	010  
इत्युक्त्वा धर्मराजाय प्रेषयामास पार्थिवः	010a  
स च तद्वचनात्सर्वं समानिन्ये महीपतिः	010c  
ततो निष्क्रम्य नृपतिस्तस्मादन्तःपुरात्तदा	011a  
सर्वं सुहृज्जनं चैव सर्वाश्च प्रकृतीस्तथा	011c  
समवेतांश्च तान्सर्वान्पौरजानपदानथ	011e  
ब्राह्मणांश्च महीपालान्नानादेशसमागतान्	012a  
ततः प्राह महातेजा धृतराष्ट्रो महीपतिः	012c  
शृण्वन्त्येकाग्रमनसो ब्राह्मणाः कुरुजाङ्गलाः	013a  
क्षत्रियाश्चैव वैश्याश्च शूद्राश्चैव समागताः	013c  
भवन्तः कुरवश्चैव बहुकालं सहोषिताः	014a  
परस्परस्य सुहृदः परस्परहिते रताः	014c  
यदिदानीमहं ब्रूयामस्मिन्काल उपस्थिते	015a  
तथा भवद्भिः कर्तव्यमविचार्य वचो मम	015c  
अरण्यगमने बुद्धिर्गान्धारीसहितस्य मे	016a  
व्यासस्यानुमते राज्ञस्तथा कुन्तीसुतस्य च	016c  
भवन्तोऽप्यनुजानन्तु मा वोऽन्या भूद्विचारणा	016e  
अस्माकं भवतां चैव येयं प्रीतिर्हि शाश्वती	017a  
न चान्येष्वस्ति देशेषु राज्ञामिति मतिर्मम	017c  
श्रान्तोऽस्मि वयसानेन तथा पुत्रविनाकृतः	018a  
उपवासकृशश्चास्मिगान्धारीसहितोऽनघाः	018c  
युधिष्ठिरगते राज्ये प्राप्तश्चास्मि सुखं महत्	019a  
मन्ये दुर्योधनैश्वर्याद्विशिष्टमिति सत्तमाः	019c  
मम त्वन्धस्य वृद्धस्य हतपुत्रस्य का गतिः	020a  
ऋते वनं महाभागास्तन्मानुज्ञातुमर्हथ	020c  
तस्य तद्वचनं श्रुत्वा सर्वे ते कुरुजाङ्गलाः	021a  
बाष्पसन्दिग्धया वाचा रुरुदुर्भरतर्षभ	021c  
तानविब्रुवतः किञ्चिद्दुःखशोकपरायणान्	022a  
पुनरेव महातेजा धृतराष्ट्रोऽब्रवीदिदम्	022c  
