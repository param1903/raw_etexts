नारद उवाच	001  
नासौ वृथाग्निना दग्धो यथा तत्र श्रुतं मया	001a  
वैचित्रवीर्यो नृपतिस्तत्ते वक्ष्यामि भारत	001c  
वनं प्रविशता तेन वायुभक्षेण धीमता	002a  
अग्नयः कारयित्वेष्टिमुत्सृष्टा इति नः श्रुतम्	002c  
याजकास्तु ततस्तस्य तानग्नीन्निर्जने वने	003a  
समुत्सृज्य यथाकामं जग्मुर्भरतसत्तम	003c  
स विवृद्धस्तदा वह्निर्वने तस्मिन्नभूत्किल	004a  
तेन तद्वनमादीप्तमिति मे तापसाब्रुवन्	004c  
स राजा जाह्नवीकच्छे यथा ते कथितं मया	005a  
तेनाग्निना समायुक्तः स्वेनैव भरतर्षभ	005c  
एवमावेदयामासुर्मुनयस्ते ममानघ	006a  
ये ते भागीरथीतीरे मया दृष्टा युधिष्ठिर	006c  
एवं स्वेनाग्निना राजा समायुक्तो महीपते	007a  
मा शोचिथास्त्वं नृपतिं गतः स परमां गतिम्	007c  
गुरुशुश्रूषया चैव जननी तव पाण्डव	008a  
प्राप्ता सुमहतीं सिद्धिमिति मे नात्र संशयः	008c  
कर्तुमर्हसि कौरव्य तेषां त्वमुदकक्रियाम्	009a  
भ्रातृभिः सहितः सर्वैरेतदत्र विधीयताम्	009c  
वैशम्पायन उवाच	010  
ततः स पृथिवीपालः पाण्डवानां धुरन्धरः	010a  
निर्ययौ सह सोदर्यैः सदारो भरतर्षभ	010c  
पौरजानपदाश्चैव राजभक्तिपुरस्कृताः	011a  
गङ्गां प्रजग्मुरभितो वाससैकेन सम्वृताः	011c  
ततोऽवगाह्य सलिलं सर्वे ते कुरुपुङ्गवाः	012a  
युयुत्सुमग्रतः कृत्वा ददुस्तोयं महात्मने	012c  
गान्धार्याश्च पृथायाश्च विधिवन्नामगोत्रतः	013a  
शौचं निवर्तयन्तस्ते तत्रोषुर्नगराद्बहिः	013c  
प्रेषयामास स नरान्विधिज्ञानाप्तकारिणः	014a  
गङ्गाद्वारं कुरुश्रेष्ठो यत्र दग्धोऽभवन्नृपः	014c  
तत्रैव तेषां कुल्यानि गङ्गाद्वारेऽन्वशात्तदा	015a  
कर्तव्यानीति पुरुषान्दत्तदेयान्महीपतिः	015c  
द्वादशेऽहनि तेभ्यः स कृतशौचो नराधिपः	016a  
ददौ श्राद्धानि विधिवद्दक्षिणावन्ति पाण्डवः	016c  
धृतराष्ट्रं समुद्दिश्य ददौ स पृथिवीपतिः	017a  
सुवर्णं रजतं गाश्च शय्याश्च सुमहाधनाः	017c  
गान्धार्याश्चैव तेजस्वी पृथायाश्च पृथक्पृथक्	018a  
सङ्कीर्त्य नामनी राजा ददौ दानमनुत्तमम्	018c  
यो यदिच्छति यावच्च तावत्स लभते द्विजः	019a  
शयनं भोजनं यानं मणिरत्नमथो धनम्	019c  
यानमाच्छादनं भोगान्दासीश्च परिचारिकाः	020a  
ददौ राजा समुद्दिश्य तयोर्मात्रोर्महीपतिः	020c  
ततः स पृथिवीपालो दत्त्वा श्राद्धान्यनेकशः	021a  
प्रविवेश पुनर्धीमान्नगरं वारणाह्वयम्	021c  
ते चापि राजवचनात्पुरुषा ये गताभवन्	022a  
सङ्कल्प्य तेषां कुल्यानि पुनः प्रत्यागमंस्ततः	022c  
माल्यैर्गन्धैश्च विविधैः पूजयित्वा यथाविधि	023a  
कुल्यानि तेषां सम्योज्य तदाचख्युर्महीपतेः	023c  
समाश्वास्य च राजानं धर्मात्मानं युधिष्ठिरम्	024a  
नारदोऽप्यगमद्राजन्परमर्षिर्यथेप्सितम्	024c  
एवं वर्षाण्यतीतानि धृतराष्ट्रस्य धीमतः	025a  
वनवासे तदा त्रीणि नगरे दश पञ्च च	025c  
हतपुत्रस्य सङ्ग्रामे दानानि ददतः सदा	026a  
ज्ञातिसम्बन्धिमित्राणां भ्रातॄणां स्वजनस्य च	026c  
युधिष्ठिरस्तु नृपतिर्नातिप्रीतमनास्तदा	027a  
धारयामास तद्राज्यं निहतज्ञातिबान्धवः	027c  
