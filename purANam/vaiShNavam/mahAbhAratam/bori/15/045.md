वैशम्पायन उवाच	001  
द्विवर्षोपनिवृत्तेषु पाण्डवेषु यदृच्छया	001a  
देवर्षिर्नारदो राजन्नाजगाम युधिष्ठिरम्	001c  
तमभ्यर्च्य महाबाहुः कुरुराजो युधिष्ठिरः	002a  
आसीनं परिविश्वस्तं प्रोवाच वदतां वरः	002c  
चिरस्य खलु पश्यामि भगवन्तमुपस्थितम्	003a  
कच्चित्ते कुशलं विप्र शुभं वा प्रत्युपस्थितम्	003c  
के देशाः परिदृष्टास्ते किं च कार्यं करोमि ते	004a  
तद्ब्रूहि द्विजमुख्य त्वमस्माकं च प्रियोऽतिथिः	004c  
नारद उवाच	005  
चिरदृष्टोऽसि मे राजन्नागतोऽस्मि तपोवनात्	005a  
परिदृष्टानि तीर्थानि गङ्गा चैव मया नृप	005c  
युधिष्ठिर उवाच	006  
वदन्ति पुरुषा मेऽद्य गङ्गातीरनिवासिनः	006a  
धृतराष्ट्रं महात्मानमास्थितं परमं तपः	006c  
अपि दृष्टस्त्वया तत्र कुशली स कुरूद्वहः	007a  
गान्धारी च पृथा चैव सूतपुत्रश्च सञ्जयः	007c  
कथं च वर्तते चाद्य पिता मम स पार्थिवः	008a  
श्रोतुमिच्छामि भगवन्यदि दृष्टस्त्वया नृपः	008c  
नारद उवाच	009  
स्थिरीभूय महाराज शृणु सर्वं यथातथम्	009a  
यथा श्रुतं च दृष्टं च मया तस्मिंस्तपोवने	009c  
वनवासनिवृत्तेषु भवत्सु कुरुनन्दन	010a  
कुरुक्षेत्रात्पिता तुभ्यं गङ्गाद्वारं ययौ नृप	010c  
गान्धार्या सहितो धीमान्वध्वा कुन्त्या समन्वितः	011a  
सञ्जयेन च सूतेन साग्निहोत्रः सयाजकः	011c  
आतस्थे स तपस्तीव्रं पिता तव तपोधनः	012a  
वीटां मुखे समाधाय वायुभक्षोऽभवन्मुनिः	012c  
वने स मुनिभिः सर्वैः पूज्यमानो महातपाः	013a  
त्वगस्थिमात्रशेषः स षण्मासानभवन्नृपः	013c  
गान्धारी तु जलाहारा कुन्ती मासोपवासिनी	014a  
सञ्जयः षष्ठभक्तेन वर्तयामास भारत	014c  
अग्नींस्तु याजकास्तत्र जुहुवुर्विधिवत्प्रभो	015a  
दृश्यतोऽदृश्यतश्चैव वने तस्मिन्नृपस्य ह	015c  
अनिकेतोऽथ राजा स बभूव वनगोचरः	016a  
ते चापि सहिते देव्यौ सञ्जयश्च तमन्वयुः	016c  
सञ्जयो नृपतेर्नेता समेषु विषमेषु च	017a  
गान्धार्यास्तु पृथा राजंश्चक्षुरासीदनिन्दिता	017c  
ततः कदाचिद्गङ्गायाः कच्छे स नृपसत्तमः	018a  
गङ्गायामाप्लुतो धीमानाश्रमाभिमुखोऽभवत्	018c  
अथ वायुः समुद्भूतो दावाग्निरभवन्महान्	019a  
ददाह तद्वनं सर्वं परिगृह्य समन्ततः	019c  
दह्यत्सु मृगयूथेषु द्विजिह्वेषु समन्ततः	020a  
वराहाणां च यूथेषु संश्रयत्सु जलाशयान्	020c  
समाविद्धे वने तस्मिन्प्राप्ते व्यसन उत्तमे	021a  
निराहारतया राजा मन्दप्राणविचेष्टितः	021c  
असमर्थोऽपसरणे सुकृशौ मातरौ च ते	021e  
ततः स नृपतिर्दृष्ट्वा वह्निमायान्तमन्तिकात्	022a  
इदमाह ततः सूतं सञ्जयं पृथिवीपते	022c  
गच्छ सञ्जय यत्राग्निर्न त्वां दहति कर्हिचित्	023a  
वयमत्राग्निना युक्ता गमिष्यामः परां गतिम्	023c  
तमुवाच किलोद्विग्नः सञ्जयो वदतां वरः	024a  
राजन्मृत्युरनिष्टोऽयं भविता ते वृथाग्निना	024c  
न चोपायं प्रपश्यामि मोक्षणे जातवेदसः	025a  
यदत्रानन्तरं कार्यं तद्भवान्वक्तुमर्हति	025c  
इत्युक्तः सञ्जयेनेदं पुनराह स पार्थिवः	026a  
नैष मृत्युरनिष्टो नो निःसृतानां गृहात्स्वयम्	026c  
जलमग्निस्तथा वायुरथ वापि विकर्शनम्	027a  
तापसानां प्रशस्यन्ते गच्छ सञ्जय माचिरम्	027c  
इत्युक्त्वा सञ्जयं राजा समाधाय मनस्तदा	028a  
प्राङ्मुखः सह गान्धार्या कुन्त्या चोपाविशत्तदा	028c  
सञ्जयस्तं तथा दृष्ट्वा प्रदक्षिणमथाकरोत्	029a  
उवाच चैनं मेधावी युङ्क्ष्वात्मानमिति प्रभो	029c  
ऋषिपुत्रो मनीषी स राजा चक्रेऽस्य तद्वचः	030a  
सन्निरुध्येन्द्रियग्राममासीत्काष्ठोपमस्तदा	030c  
गान्धारी च महाभागा जननी च पृथा तव	031a  
दावाग्निना समायुक्ते स च राजा पिता तव	031c  
सञ्जयस्तु महामात्रस्तस्माद्दावादमुच्यत	032a  
गङ्गाकूले मया दृष्टस्तापसैः परिवारितः	032c  
स तानामन्त्र्य तेजस्वी निवेद्यैतच्च सर्वशः	033a  
प्रययौ सञ्जयः सूतो हिमवन्तं महीधरम्	033c  
एवं स निधनं प्राप्तः कुरुराजो महामनाः	034a  
गान्धारी च पृथा चैव जनन्यौ ते नराधिप	034c  
यदृच्छयानुव्रजता मया राज्ञः कलेवरम्	035a  
तयोश्च देव्योरुभयोर्दृष्टानि भरतर्षभ	035c  
ततस्तपोवने तस्मिन्समाजग्मुस्तपोधनाः	036a  
श्रुत्वा राज्ञस्तथा निष्ठां न त्वशोचन्गतिं च ते	036c  
तत्राश्रौषमहं सर्वमेतत्पुरुषसत्तम	037a  
यथा च नृपतिर्दग्धो देव्यौ ते चेति पाण्डव	037c  
न शोचितव्यं राजेन्द्र स्वन्तः स पृथिवीपतिः	038a  
प्राप्तवानग्निसंयोगं गान्धारी जननी च ते	038c  
वैशम्पायन उवाच	039  
एतच्छ्रुत्वा तु सर्वेषां पाण्डवानां महात्मनाम्	039a  
निर्याणं धृतराष्ट्रस्य शोकः समभवन्महान्	039c  
अन्तःपुराणां च तदा महानार्तस्वरोऽभवत्	040a  
पौराणां च महाराज श्रुत्वा राज्ञस्तदा गतिम्	040c  
अहो धिगिति राजा तु विक्रुश्य भृशदुःखितः	041a  
ऊर्ध्वबाहुः स्मरन्मातुः प्ररुरोद युधिष्ठिरः	041c  
भीमसेनपुरोगाश्च भ्रातरः सर्व एव ते	041e  
अन्तःपुरेषु च तदा सुमहान्रुदितस्वनः	042a  
प्रादुरासीन्महाराज पृथां श्रुत्वा तथागताम्	042c  
तं च वृद्धं तथा दग्धं हतपुत्रं नराधिपम्	043a  
अन्वशोचन्त ते सर्वे गान्धारीं च तपस्विनीम्	043c  
तस्मिन्नुपरते शब्दे मुहूर्तादिव भारत	044a  
निगृह्य बाष्पं धैर्येण धर्मराजोऽब्रवीदिदम्	044c  
