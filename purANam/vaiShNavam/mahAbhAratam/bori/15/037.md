वैशम्पायन उवाच	001  
तच्छ्रुत्वा विविधं तस्य राजर्षेः परिदेवितम्	001a  
पुनर्नवीकृतः शोको गान्धार्या जनमेजय	001c  
कुन्त्या द्रुपदपुत्र्याश्च सुभद्रायास्तथैव च	002a  
तासां च वरनारीणां वधूनां कौरवस्य ह	002c  
पुत्रशोकसमाविष्टा गान्धारी त्विदमब्रवीत्	003a  
श्वशुरं बद्धनयना देवी प्राञ्जलिरुत्थिता	003c  
षोडशेमानि वर्षाणि गतानि मुनिपुङ्गव	004a  
अस्य राज्ञो हतान्पुत्राञ्शोचतो न शमो विभो	004c  
पुत्रशोकसमाविष्टो निःश्वसन्ह्येष भूमिपः	005a  
न शेते वसतीः सर्वा धृतराष्ट्रो महामुने	005c  
लोकानन्यान्समर्थोऽसि स्रष्टुं सर्वांस्तपोबलात्	006a  
किमु लोकान्तरगतान्राज्ञो दर्शयितुं सुतान्	006c  
इयं च द्रौपदी कृष्णा हतज्ञातिसुता भृशम्	007a  
शोचत्यतीव साध्वी ते स्नुषाणां दयिता स्नुषा	007c  
तथा कृष्णस्य भगिनी सुभद्रा भद्रभाषिणी	008a  
सौभद्रवधसन्तप्ता भृशं शोचति भामिनी	008c  
इयं च भूरिश्रवसो भार्या परमदुःखिता	009a  
भर्तृव्यसनशोकार्ता न शेते वसतीः प्रभो	009c  
यस्यास्तु श्वशुरो धीमान्बाह्लीकः स कुरूद्वहः	010a  
निहतः सोमदत्तश्च पित्रा सह महारणे	010c  
श्रीमच्चास्य महाबुद्धेः सङ्ग्रामेष्वपलायिनः	011a  
पुत्रस्य ते पुत्रशतं निहतं यद्रणाजिरे	011c  
तस्य भार्याशतमिदं पुत्रशोकसमाहतम्	012a  
पुनः पुनर्वर्धयानं शोकं राज्ञो ममैव च	012c  
तेनारम्भेण महता मामुपास्ते महामुने	012e  
ये च शूरा महात्मानः श्वशुरा मे महारथाः	013a  
सोमदत्तप्रभृतयः का नु तेषां गतिः प्रभो	013c  
तव प्रसादाद्भगवन्विशोकोऽयं महीपतिः	014a  
कुर्यात्कालमहं चैव कुन्ती चेयं वधूस्तव	014c  
इत्युक्तवत्यां गान्धार्यां कुन्ती व्रतकृशानना	015a  
प्रच्छन्नजातं पुत्रं तं सस्मारादित्यसम्भवम्	015c  
तामृषिर्वरदो व्यासो दूरश्रवणदर्शनः	016a  
अपश्यद्दुःखितां देवीं मातरं सव्यसाचिनः	016c  
तामुवाच ततो व्यासो यत्ते कार्यं विवक्षितम्	017a  
तद्ब्रूहि त्वं महाप्राज्ञे यत्ते मनसि वर्तते	017c  
ततः कुन्ती श्वशुरयोः प्रणम्य शिरसा तदा	018a  
उवाच वाक्यं सव्रीडं विवृण्वाना पुरातनम्	018c  
