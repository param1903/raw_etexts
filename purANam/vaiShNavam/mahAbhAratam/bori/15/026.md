वैशम्पायन उवाच	001  
ततस्तस्मिन्मुनिश्रेष्ठा राजानं द्रष्टुमभ्ययुः	001a  
नारदः पर्वतश्चैव देवलश्च महातपाः	001c  
द्वैपायनः सशिष्यश्च सिद्धाश्चान्ये मनीषिणः	002a  
शतयूपश्च राजर्षिर्वृद्धः परमधार्मिकः	002c  
तेषां कुन्ती महाराज पूजां चक्रे यथाविधि	003a  
ते चापि तुतुषुस्तस्यास्तापसाः परिचर्यया	003c  
तत्र धर्म्याः कथास्तात चक्रुस्ते परमर्षयः	004a  
रमयन्तो महात्मानं धृतराष्ट्रं जनाधिपम्	004c  
कथान्तरे तु कस्मिंश्चिद्देवर्षिर्नारदस्तदा	005a  
कथामिमामकथयत्सर्वप्रत्यक्षदर्शिवान्	005c  
पुरा प्रजापतिसमो राजासीदकुतोभयः	006a  
सहस्रचित्य इत्युक्तः शतयूपपितामहः	006c  
स पुत्रे राज्यमासज्य ज्येष्ठे परमधार्मिके	007a  
सहस्रचित्यो धर्मात्मा प्रविवेश वनं नृपः	007c  
स गत्वा तपसः पारं दीप्तस्य स नराधिपः	008a  
पुरन्दरस्य सम्स्थानं प्रतिपेदे महामनाः	008c  
दृष्टपूर्वः स बहुशो राजन्सम्पतता मया	009a  
महेन्द्रसदने राजा तपसा दग्धकिल्बिषः	009c  
तथा शैलालयो राजा भगदत्तपितामहः	010a  
तपोबलेनैव नृपो महेन्द्रसदनं गतः	010c  
तथा पृषध्रो नामासीद्राजा वज्रधरोपमः	011a  
स चापि तपसा लेभे नाकपृष्ठमितो नृपः	011c  
अस्मिन्नरण्ये नृपते मान्धातुरपि चात्मजः	012a  
पुरुकुत्सो नृपः सिद्धिं महतीं समवाप्तवान्	012c  
भार्या समभवद्यस्य नर्मदा सरितां वरा	013a  
सोऽस्मिन्नरण्ये नृपतिस्तपस्तप्त्वा दिवं गतः	013c  
शशलोमा च नामासीद्राजा परमधार्मिकः	014a  
स चाप्यस्मिन्वने तप्त्वा तपो दिवमवाप्तवान्	014c  
द्वैपायनप्रसादाच्च त्वमपीदं तपोवनम्	015a  
राजन्नवाप्य दुष्प्रापां सिद्धिमग्र्यां गमिष्यसि	015c  
त्वं चापि राजशार्दूल तपसोऽन्ते श्रिया वृतः	016a  
गान्धारीसहितो गन्ता गतिं तेषां महात्मनाम्	016c  
पाण्डुः स्मरति नित्यं च बलहन्तुः समीपतः	017a  
त्वां सदैव महीपाल स त्वां श्रेयसि योक्ष्यति	017c  
तव शुश्रूषया चैव गान्धार्याश्च यशस्विनी	018a  
भर्तुः सलोकतां कुन्ती गमिष्यति वधूस्तव	018c  
युधिष्ठिरस्य जननी स हि धर्मः सनातनः	019a  
वयमेतत्प्रपश्यामो नृपते दिव्यचक्षुषा	019c  
प्रवेक्ष्यति महात्मानं विदुरश्च युधिष्ठिरम्	020a  
सञ्जयस्त्वदनुध्यानात्पूतः स्वर्गमवाप्स्यति	020c  
एतच्छ्रुत्वा कौरवेन्द्रो महात्मा सहैव पत्न्या प्रीतिमान्प्रत्यगृह्णात्	021a  
विद्वान्वाक्यं नारदस्य प्रशस्य चक्रे पूजां चातुलां नारदाय	021c  
तथा सर्वे नारदं विप्रसङ्घाः सम्पूजयामासुरतीव राजन्	022a  
राज्ञः प्रीत्या धृतराष्ट्रस्य ते वै पुनः पुनः समहृष्टास्तदानीम्	022c  
