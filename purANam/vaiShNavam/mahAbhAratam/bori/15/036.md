जनमेजय उवाच	001  
वनवासं गते विप्र धृतराष्ट्रे महीपतौ	001a  
सभार्ये नृपशार्दूले वध्वा कुन्त्या समन्विते	001c  
विदुरे चापि संसिद्धे धर्मराजं व्यपाश्रिते	002a  
वसत्सु पाण्डुपुत्रेषु सर्वेष्वाश्रममण्डले	002c  
यत्तदाश्चर्यमिति वै करिष्यामीत्युवाच ह	003a  
व्यासः परमतेजस्वी महर्षिस्तद्वदस्व मे	003c  
वनवासे च कौरव्यः कियन्तं कालमच्युतः	004a  
युधिष्ठिरो नरपतिर्न्यवसत्सजनो द्विज	004c  
किमाहाराश्च ते तत्र ससैन्या न्यवसन्प्रभो	005a  
सान्तःपुरा महात्मान इति तद्ब्रूहि मेऽनघ	005c  
वैशम्पायन उवाच	006  
तेऽनुज्ञातास्तदा राजन्कुरुराजेन पाण्डवाः	006a  
विविधान्यन्नपानानि विश्राम्यानुभवन्ति ते	006c  
मासमेकं विजह्रुस्ते ससैन्यान्तःपुरा वने	007a  
अथ तत्रागमद्व्यासो यथोक्तं ते मयानघ	007c  
तथा तु तेषां सर्वेषां कथाभिर्नृपसन्निधौ	008a  
व्यासमन्वासतां राजन्नाजग्मुर्मुनयोऽपरे	008c  
नारदः पर्वतश्चैव देवलश्च महातपाः	009a  
विश्वावसुस्तुम्बुरुश्च चित्रसेनश्च भारत	009c  
तेषामपि यथान्यायं पूजां चक्रे महामनाः	010a  
धृतराष्ट्राभ्यनुज्ञातः कुरुराजो युधिष्ठिरः	010c  
निषेदुस्ते ततः सर्वे पूजां प्राप्य युधिष्ठिरात्	011a  
आसनेष्वथ पुण्येषु बर्हिष्केषु वरेषु च	011c  
तेषु तत्रोपविष्टेषु स तु राजा महामतिः	012a  
पाण्डुपुत्रैः परिवृतो निषसाद कुरूद्वहः	012c  
गान्धारी चैव कुन्ती च द्रौपदी सात्वती तथा	013a  
स्त्रियश्चान्यास्तथान्याभिः सहोपविविशुस्ततः	013c  
तेषां तत्र कथा दिव्या धर्मिष्ठाश्चाभवन्नृप	014a  
ऋषीणां च पुराणानां देवासुरविमिश्रिताः	014c  
ततः कथान्ते व्यासस्तं प्रज्ञाचक्षुषमीश्वरम्	015a  
प्रोवाच वदतां श्रेष्ठः पुनरेव स तद्वचः	015c  
प्रीयमाणो महातेजाः सर्ववेदविदां वरः	015e  
विदितं मम राजेन्द्र यत्ते हृदि विवक्षितम्	016a  
दह्यमानस्य शोकेन तव पुत्रकृतेन वै	016c  
गान्धार्याश्चैव यद्दुःखं हृदि तिष्ठति पार्थिव	017a  
कुन्त्याश्च यन्महाराज द्रौपद्याश्च हृदि स्थितम्	017c  
यच्च धारयते तीव्रं दुःखं पुत्रविनाशजम्	018a  
सुभद्रा कृष्णभगिनी तच्चापि विदितं मम	018c  
श्रुत्वा समागममिमं सर्वेषां वस्ततो नृप	019a  
संशयच्छेदनायाहं प्राप्तः कौरवनन्दन	019c  
इमे च देवगन्धर्वाः सर्वे चैव महर्षयः	020a  
पश्यन्तु तपसो वीर्यमद्य मे चिरसम्भृतम्	020c  
तदुच्यतां महाबाहो कं कामं प्रदिशामि ते	021a  
प्रवणोऽस्मि वरं दातुं पश्य मे तपसो बलम्	021c  
एवमुक्तः स राजेन्द्रो व्यासेनामितबुद्धिना	022a  
मुहूर्तमिव सञ्चिन्त्य वचनायोपचक्रमे	022c  
धन्योऽस्म्यनुगृहीतोऽस्मि सफलं जीवितं च मे	023a  
यन्मे समागमोऽद्येह भवद्भिः सह साधुभिः	023c  
अद्य चाप्यवगच्छामि गतिमिष्टामिहात्मनः	024a  
भवद्भिर्ब्रह्मकल्पैर्यत्समेतोऽहं तपोधनाः	024c  
दर्शनादेव भवतां पूतोऽहं नात्र संशयः	025a  
विद्यते न भयं चापि परलोकान्ममानघाः	025c  
किं तु तस्य सुदुर्बुद्धेर्मन्दस्यापनयैर्भृशम्	026a  
दूयते मे मनो नित्यं स्मरतः पुत्रगृद्धिनः	026c  
अपापाः पाण्डवा येन निकृताः पापबुद्धिना	027a  
घातिता पृथिवी चेयं सहसा सनरद्विपा	027c  
राजानश्च महात्मानो नानाजनपदेश्वराः	028a  
आगम्य मम पुत्रार्थे सर्वे मृत्युवशं गताः	028c  
ये ते पुत्रांश्च दाराश्च प्राणांश्च मनसः प्रियान्	029a  
परित्यज्य गताः शूराः प्रेतराजनिवेशनम्	029c  
का नु तेषां गतिर्ब्रह्मन्मित्रार्थे ये हता मृधे	030a  
तथैव पुत्रपौत्राणां मम ये निहता युधि	030c  
दूयते मे मनोऽभीक्ष्णं घातयित्वा महाबलम्	031a  
भीष्मं शान्तनवं वृद्धं द्रोणं च द्विजसत्तमम्	031c  
मम पुत्रेण मूढेन पापेन सुहृदद्विषा	032a  
क्षयं नीतं कुलं दीप्तं पृथिवीराज्यमिच्छता	032c  
एतत्सर्वमनुस्मृत्य दह्यमानो दिवानिशम्	033a  
न शान्तिमधिगच्छामि दुःखशोकसमाहतः	033c  
इति मे चिन्तयानस्य पितः शर्म न विद्यते	033e  
