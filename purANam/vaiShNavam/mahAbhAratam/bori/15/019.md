वैशम्पायन उवाच	001  
एवमुक्तस्तु राज्ञा स विदुरो बुद्धिसत्तमः	001a  
धृतराष्ट्रमुपेत्येदं वाक्यमाह महार्थवत्	001c  
उक्तो युधिष्ठिरो राजा भवद्वचनमादितः	002a  
स च संश्रुत्य वाक्यं ते प्रशशंस महाद्युतिः	002c  
बीभत्सुश्च महातेजा निवेदयति ते गृहान्	003a  
वसु तस्य गृहे यच्च प्राणानपि च केवलान्	003c  
धर्मराजश्च पुत्रस्ते राज्यं प्राणान्धनानि च	004a  
अनुजानाति राजर्षे यच्चान्यदपि किञ्चन	004c  
भीमस्तु सर्वदुःखानि संस्मृत्य बहुलान्युत	005a  
कृच्छ्रादिव महाबाहुरनुमन्ये विनिःश्वसन्	005c  
स राज्ञा धर्मशीलेन भ्रात्रा बीभत्सुना तथा	006a  
अनुनीतो महाबाहुः सौहृदे स्थापितोऽपि च	006c  
न च मन्युस्त्वया कार्य इति त्वां प्राह धर्मराट्	007a  
संस्मृत्य भीमस्तद्वैरं यदन्यायवदाचरेत्	007c  
एवं प्रायो हि धर्मोऽयं क्षत्रियाणां नराधिप	008a  
युद्धे क्षत्रियधर्मे च निरतोऽयं वृकोदरः	008c  
वृकोदरकृते चाहमर्जुनश्च पुनः पुनः	009a  
प्रसादयाव नृपते भवान्प्रभुरिहास्ति यत्	009c  
प्रददातु भवान्वित्तं यावदिच्छसि पार्थिव	010a  
त्वमीश्वरो नो राज्यस्य प्राणानां चेति भारत	010c  
ब्रह्मदेयाग्रहारांश्च पुत्राणां चौर्ध्वदेहिकम्	011a  
इतो रत्नानि गाश्चैव दासीदासमजाविकम्	011c  
आनयित्वा कुरुश्रेष्ठो ब्राह्मणेभ्यः प्रयच्छतु	012a  
दीनान्धकृपणेभ्यश्च तत्र तत्र नृपाज्ञया	012c  
बह्वन्नरसपानाढ्याः सभा विदुर कारय	013a  
गवां निपानान्यन्यच्च विविधं पुण्यकर्म यत्	013c  
इति मामब्रवीद्राजा पार्थश्चैव धनञ्जयः	014a  
यदत्रानन्तरं कार्यं तद्भवान्वक्तुमर्हति	014c  
इत्युक्तो विदुरेणाथ धृतराष्ट्रोऽभिनन्द्य तत्	015a  
मनश्चक्रे महादाने कार्त्तिक्यां जनमेजय	015c  
