वैशम्पायन उवाच	001  
विदुरेणैवमुक्तस्तु धृतराष्ट्रो जनाधिपः	001a  
प्रीतिमानभवद्राजा राज्ञो जिष्णोश्च कर्मणा	001c  
ततोऽभिरूपान्भीष्माय ब्राह्मणानृषिसत्तमान्	002a  
पुत्रार्थे सुहृदां चैव स समीक्ष्य सहस्रशः	002c  
कारयित्वान्नपानानि यानान्याच्छादनानि च	003a  
सुवर्णमणिरत्नानि दासीदासपरिच्छदान्	003c  
कम्बलाजिनरत्नानि ग्रामान्क्षेत्रानजाविकम्	004a  
अलङ्कारान्गजानश्वान्कन्याश्चैव वरस्त्रियः	004c  
आदिश्यादिश्य विप्रेभ्यो ददौ स नृपसत्तमः	004e  
द्रोणं सङ्कीर्त्य भीष्मं च सोमदत्तं च बाह्लिकम्	005a  
दुर्योधनं च राजानं पुत्रांश्चैव पृथक्पृथक्	005c  
जयद्रथपुरोगांश्च सुहृदश्चैव सर्वशः	005e  
स श्राद्धयज्ञो ववृधे बहुगोधनदक्षिणः	006a  
अनेकधनरत्नौघो युधिष्ठिरमते तदा	006c  
अनिशं यत्र पुरुषा गणका लेखकास्तथा	007a  
युधिष्ठिरस्य वचनात्तदापृच्छन्ति तं नृपम्	007c  
आज्ञापय किमेतेभ्यः प्रदेयं दीयतामिति	008a  
तदुपस्थितमेवात्र वचनान्ते प्रदृश्यते	008c  
शते देये दशशतं सहस्रे चायुतं तथा	009a  
दीयते वचनाद्राज्ञः कुन्तीपुत्रस्य धीमतः	009c  
एवं स वसुधाराभिर्वर्षमाणो नृपाम्बुदः	010a  
तर्पयामास विप्रांस्तान्वर्षन्भूमिमिवाम्बुदः	010c  
ततोऽनन्तरमेवात्र सर्ववर्णान्महीपतिः	011a  
अन्नपानरसौघेन प्लावयामास पार्थिवः	011c  
सवस्त्रफेनरत्नौघो मृदङ्गनिनदस्वनः	012a  
गवाश्वमकरावर्तो नारीरत्नमहाकरः	012c  
ग्रामाग्रहारकुल्याढ्यो मणिहेमजलार्णवः	013a  
जगत्सम्प्लावयामास धृतराष्ट्रदयाम्बुधिः	013c  
एवं स पुत्रपौत्राणां पितॄणामात्मनस्तथा	014a  
गान्धार्याश्च महाराज प्रददावौर्ध्वदेहिकम्	014c  
परिश्रान्तो यदासीत्स ददद्दानान्यनेकशः	015a  
ततो निर्वर्तयामास दानयज्ञं कुरूद्वहः	015c  
एवं स राजा कौरव्यश्चक्रे दानमहोत्सवम्	016a  
नटनर्तकलास्याढ्यं बह्वन्नरसदक्षिणम्	016c  
दशाहमेवं दानानि दत्त्वा राजाम्बिकासुतः	017a  
बभूव पुत्रपौत्राणामनृणो भरतर्षभ	017c  
