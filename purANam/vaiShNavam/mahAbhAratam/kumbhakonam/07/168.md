श्रीः
अध्यायः 168
कर्णेन सहदेवस्य पराजयपूर्वकमवहेलनम् ॥ 1 ॥ शल्येन विराटपराजयः ॥ 2 ॥ अर्जुनेनालायुधपराजयः ॥ 3 ॥
सञ्जय उवाच 	001  
सहदेवमथायान्तं द्रोणप्रेप्सुं विशाम्पते ।	001a  
कर्णो वैकर्तनो युद्धे वारयामास भारत ॥	001c  
सहदेवस्तु राधेयं विद्ध्वा नवभिराशुगैः ।	002a  
पुनर्विव्याध दशभिर्विशिखैर्नतपर्वभिः ॥	002c  
तं कर्णः प्रतिविव्याध शतेन नतपर्वणाम् ।	003a  
सज्यं चास्य धनुः शीघ्रं चिच्छेद लघुहस्तवत् ॥	003c  
ततोऽन्यद्धनुरादाय माद्रीपुत्रः प्रतापवान् ।	004a  
कर्णं विव्याध विंशत्या तदद्भुतमिवाभवत् ॥	004c  
तस्य कर्णो हयान्हत्वा शरैः सन्नतपर्वभिः ।	005a  
सारथिं चास्य भल्लेन द्रुतं निन्ये यमक्षयम् ॥	005c  
विरथः सहदेवस्तु खड्गं चर्म समाददे ।	006a  
तदप्यस्य शरैः कर्णो व्यधमत्प्रहसन्निव ॥	006c  
अथ गुर्वीं महाघोरां हेमचित्रां महागदाम् ।	007a  
प्रेषयामास सङ्क्रुद्धो वैकर्तनरथं प्रति ॥	007c  
तामापतन्तीं सहसा सहदेवप्रचोदिताम् ।	008a  
व्यष्टम्भयच्छरैः कर्णो भूमौ चैनामपातयत् ॥	008c  
गदां विनिहतां दृष्ट्वा सहदेवस्त्वरान्वितः ।	009a  
शक्तिं चिक्षेप कर्णाय तामप्यस्याच्छिनच्छरैः ॥	009c  
ससम्भ्रमं ततस्तूर्णमवप्लुत्य रथोत्तमात् ।	010a  
सहदेवो महाराज दृष्ट्वा कर्णं व्यवस्थितम् ॥	010c  
रथचक्रं प्रगृह्याजौ मुमोचाधिरथं प्रति ।	011a  
तदापतद्वै सहसा कालचक्रमिवोद्यतम् ।	011c  
शरैरनेकसाहस्रैराच्छिनत्सूतनन्दनः ॥	011e  
तस्मिंस्तु निहते चक्रे सूतजेन महात्मना ।	012a  
ईषादण्डकयोक्त्रांश्च युगानि विविधानि च ॥	012c  
हस्त्यङ्गानि तथाश्वांश्च मृतांश्च पुरुषान्बहून् ।	013a  
चिक्षेप कर्णमुद्दिश्य कर्णस्तान्व्यधमच्छरैः ॥	013c  
स निरायुधमात्मानं ज्ञात्वा माद्रवतीसुतः ।	014a  
वार्यमाणस्तु विशिखैः सहदेवो रणं जहौ ॥	014c  
तमभिद्रुत्य राधेयो मुहूर्ताद्भरतर्षभ ।	015a  
अब्रवीत्प्रहसन्वाक्यं सहदेवं विशाम्पते ॥	015c  
मा युध्यस्व रणेऽधीर विशिष्टै रथिभिः सह ।	016a  
सदृशैर्युध्य माद्रेय वचो मे मा विशङ्किथाः ॥	016c  
अथैनं धनुषोग्रेण तुदन्भूयोऽब्रवीद्वचः ॥	017ac  
एषोऽर्जुनो रणे तूर्णं युध्यते कुरुभिः सह ।	018a  
तत्र गच्छस्व माद्रेय गृहं वा यदि मन्यसे ॥	018c  
एवमुक्त्वा तु तं कर्णो रथेन रथिनां वरः ।	019a  
प्रायात्पाञ्चालपाण्डूनां सैन्यानि प्रदहन्निव ॥	019c  
वधं प्राप्तं तु माद्रेयं नावधीत्समरेऽरिहा ।	020a  
कुन्त्याःस्मृत्वा वचो राजन्सत्यसन्धो महायशाः ॥	020c  
सहदेवस्ततो राजन्विमनाः शरपीडितः ।	021a  
कर्णवाक्शरतप्तश्च जीवितान्निरविद्यत ॥	021c  
आरुरोह रथं चापि पाञ्चाल्यस्य महात्मनः ।	022a  
जनमेजयस्य समरे त्वरायुक्तो महारथः ॥	022c  
विराटं सहसेनं तु द्रोणार्थे द्रुतमागतम् ।	023a  
मद्रराजः शरौघेण च्छादयामास धन्विनम् ॥	023c  
तयोः समभवद्युद्धं समरे दृढधन्विनोः ।	024a  
यादृशं ह्यभवद्राजञ्जम्भवासवयोः पुरा ॥	024c  
मद्रराजो महाराज विराटं वाहिनीपतिम् ।	025a  
आजघ्ने त्वरितस्तूर्णं शतेन नतपर्वणाम् ॥	025c  
प्रतिविव्याध तं राजन्नवभिर्निशितैः शरैः ।	026a  
पुनश्चैनं त्रिसप्तत्या भूयश्चैव शतेन तु ॥	026c  
तस्य मद्राधिपो हत्वा चतुरो रथवाजिनः ।	027a  
सूतं ध्वजं च समरे शराभ्यां सन्न्यपातयत् ॥	027c  
हताश्वात्तु रथात्तूर्णमवप्लुत्य महारथः ।	028a  
तस्थौ विष्फारयंश्चापं विमुञ्चंश्च शिताञ्छरान् ॥	028c  
शतानीकस्ततो दृष्ट्वा भ्रातरं हतवाहनम् ।	029a  
रथेनाभ्यपतत्तूर्णं सर्वलोकस्य पश्यतः ॥	029c  
शतानीकमथायान्तं मद्राराजो महामृधे ।	030a  
विशिखैर्बहुभिर्विद्ध्वा ततो निन्ये यमक्षयम् ॥	030c  
तस्मिंस्तु निहते वीरे विराटो रथसत्तमः ।	031a  
आरुरोह रथं तूर्णं तमेव ध्वजमालिनम् ॥	031c  
ततो विष्फार्य नयने क्रोधाद्द्विगुणविक्रमः ।	032a  
मद्रराजरथं तूर्णं छादयामास पत्रिभिः ॥	032c  
ततो मद्राधिपः क्रुद्धः शरेणानतपर्वणा ।	033a  
आजघानोरसि दृढं विराटं वाहिनीपतिम् ॥	033c  
सोऽतिविद्धो महाराज रथोपस्थ उपाविशत् ।	034a  
कश्मलं चाविशत्तीव्रं विराटो भरतर्षभ ।	034c  
सारथिस्तमपोवाह समरे शरविक्षतम् ॥	034e  
ततः सा महती सेना प्राद्रवन्निशि भारत ।	035a  
वध्यमाना शरशतैः शल्येनाहवशोभिना ॥	035c  
तां दृष्ट्वा विद्रुतां सेनां वासुदेवधनञ्जयौ ।	036a  
प्रयातौ तत्र राजेन्द्र यत्र शल्यो व्यवस्थितः ॥	036c  
तौ तु प्रत्युद्ययौ राजन्राक्षसेन्द्रो ह्यलायुधः ।	037a  
अष्टचक्रसमायुक्तमास्थाय प्रवरं रथम् ॥	037c  
तुरङ्गममुखैर्युक्तं पिशाचैर्घोरदर्शनैः ।	038a  
लोहितार्द्रपताकं तं रक्तमाल्यविभूषितम् ।	038c  
कार्ष्णायसमयं घोरमृक्षचर्मसमावृतम् ॥	038e  
रौद्रेण चित्रपक्षेण विवृताक्षेण कूजता ।	039a  
ध्वजेनोच्छ्रितदण्डेन गृध्रराजेन राजता ।	039c  
स बभौ राक्षसो राजन्भिन्नाञ्जनचयोपमः ॥	039e  
रुरोधार्जुनमायान्तं प्रभञ्जनमिवाद्रिराट् ।	040a  
किरन्बाणगणान्राजञ्शतशोऽर्जुनमूर्धनि ॥	040c  
अतितीव्रं महाद्युद्धं नरराक्षसयोस्तदा ।	041a  
द्रष्टॄणां प्रीतिजननं सर्वेषां तत्र भारत ।	041c  
गृध्रकाकबलोलूककङ्कगोमायुहर्षणम् ॥	041e  
तमर्जुनः शतेनैव पत्रिणां समताडयत् ।	042a  
नवभिश्च शितैर्बाणैर्ध्वजं चिच्छेद भारत ॥	042c  
सारथिं च त्रिभिर्बाणैस्त्रिभिरेव त्रिवेणुकम् ।	043a  
धनुरेकेन चिच्छेद चतुर्भिश्चतुरो हयान् ॥	043c  
पुनः सज्यं कृतं चापं तदप्यस्य द्विधाऽच्छिनत् ।	044a  
विरथस्योद्यतं खड्गं शरेणास्य द्विधाऽकरोत् ॥	044c  
अथैनं निशितैर्बाणैश्चतुर्भिर्भरतर्षभ ।	045a  
पार्थोऽविध्यद्राक्षसेन्द्रं स विद्धः प्राद्रवद्भयात् ॥	045c  
तं विजित्यार्जुनस्तूर्णं द्रोणान्तिकमुपाययौ ।	046a  
किरञ्शरगणान्राजन्नरवारणवाजिषु ॥	046c  
वध्यमाना महाराज पाण्डवेन यशस्विना ।	047a  
सैनिका न्यपतन्नुर्व्यां वातनुन्ना इव द्रुमाः ॥	047c  
तेषु तूत्साद्यमानेषु फल्गुनेन महात्मना ।	048a  
सम्प्राद्रवद्बलं सर्वं पुत्राणां ते विशाम्पते ॥ ॥	048c  

इति श्रीमन्महाभारते द्रोणपर्वणि घटोत्कचवधपर्वणि चतुर्दशरात्रियुद्धे अष्टषष्ट्यधिकशततमोऽध्यायः ॥ 168 ॥
