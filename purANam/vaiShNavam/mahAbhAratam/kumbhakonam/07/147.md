श्रीः
अध्यायः 147
अल्पशेषे दिवसे तिरोहिते च जयद्रथे कृष्णेनान्धकारसर्जनेन सूर्यबिम्बपिधानम् ॥ 1 ॥ अदृश्यमाने भानौ जयद्रथे च निःशङ्कमात्मानमाविष्कुर्वति अर्जुनेन कृष्णचोदनया तच्छिरश्छेदः ॥ 2 ॥ कृष्णेनार्जुनम् प्रति जयद्रथशिरः भूतले न निपातनीयमित्युक्ते तेन तम् प्रति तत्कारणकथनप्रार्थना ॥ 3 ॥
सञ्जय उवाच 	001  
श्रुत्वा निनादं धनुषश्च तस्य विस्पष्टमुत्कृष्टमिवान्तकस्य ।	001a  
शक्राशनिस्फोटसमं सुघोरं विकृष्यमाणस्य धनञ्जयेन ॥	001c  
त्रासोद्विग्नं तथोद्भ्रान्तं त्वदीयं तद्बलं नृप ।	002a  
युगान्तवातसङ्क्षुब्धं चलद्वीचितरङ्गितम् ।	002c  
प्रलीनमीनमकरं सागराम्भ इवाभवत् ॥	002e  
\'मध्यन्दिनगतं सूर्यमापतन्तमिवाम्बरे ।	003a  
न शेकुः सर्वभूतानि पाण्डवं प्रतिवीक्षितुम् ॥\'	003c  
स रणे व्यचरत्पार्थः प्रेक्ष्यमाणो धनञ्जयः ।	004a  
युगपद्दिक्षु सर्वासु सर्वाण्यस्त्राणि दर्शयन् ॥	004c  
आददानं महाराज सन्दधानं च पाण्डवम् ।	005a  
उत्कर्षन्तं सृजन्तं च न स्म पश्याम लाघवात् ॥	005c  
[ततः क्रुद्धो महाबाहुरैन्द्रमस्त्रं दुरासदम् ।	006a  
प्रादुश्चक्रे महाराज त्रासयन्सर्वभारतान् ॥	006c  
ततः शराः प्रादुरासन्दिव्यास्त्रप्रतिमन्त्रिताः ।	007a  
प्रदीपाश्च शिखिमुखाः शतशोऽथ सहस्रशः ॥	007c  
आकर्णपूर्णनिर्मुक्तैरग्न्यर्कांशुनिभैः शरैः ।	008a  
नभोऽभवत्तद्दुष्प्रेक्ष्यमुल्काभिरिव संवृतम् ॥	008c  
ततः शस्त्रान्धकारं तत्कौरवैः समुदीरितम् ।	009a  
अशक्यं मनसाऽप्यन्यैः पाण्डवः सम्भ्रमन्निव ॥	009c  
नाशयामास विक्रम्य शरैर्दिव्यास्त्रमन्त्रितैः ।	010a  
नैशं तमोंशुभिः क्षिप्रं दिनादाविव भास्करः ॥	010c  
ततस्तु तावकं सैन्यं दीप्तैः शरगभस्तिभिः ।	011a  
आक्षिपत्पल्वलाम्बूनि निदाघार्क इव प्रभुः ॥	011c  
ततो दिव्यास्त्रविदुषा प्रहिताः सायकांशवः ।	012a  
समाप्लवन्द्विषत्सैन्यं लोकं भानोरिवांशवः ॥	012c  
अथापरे समुत्सृष्टा विशिखास्तिग्मतेजसः ।	013a  
हृदयान्याशु वीराणां विविशुः प्रियबन्धुवत् ॥	013c  
य एनमीयुः समरे त्वद्योधाः शूरमानिनः ।	014a  
शलभा इव ते दीप्तमग्निं प्राप्य ययुः क्षयम् ॥	014c  
एवं स मृद्नञ्शत्रूणां जीवितानि यशांसि च ।	015a  
पार्थश्चचार सङ्ग्रामे मृत्युर्विग्रहवानिव ॥	015c  
स किरीटानि वस्त्राणि साङ्गदान्विपुलान्भुजान् ।	016a  
सकुण्डलयुगान्कर्णान्केषाञ्चिदहरच्छरैः ॥	016c  
सतोमरान्गजस्थानां सप्रासान्हयसादिनाम् ।	017a  
सचर्मणः पदातीनां रथिनां च सधन्वनः ।	017c  
सप्रतोदान्नियन्तॄणां बाहूंश्चिच्छेद पाण्डवः ॥	017e  
प्रदीप्तोग्रशरार्चिष्मान्बभौ तत्र धनञ्जयः ।	018a  
सविस्फुलिङ्गाग्रशिखो ज्वलन्निव हुताशनः ॥	018c  
तं देवराजप्रतिमं सर्वशस्त्रभृतां वरम् ।	019a  
युगपद्दिक्षु सर्वासु रथस्थं पुरुषर्षभम् ॥	019c  
निक्षिपन्तं महास्त्राणि प्रेक्षणीयं धनञ्जयम् ।	020a  
नृत्यन्तं रथमार्गेषु धनुर्ज्यातलनादिनम् ॥	020c  
निरीक्षितुं न शेकुस्ते यत्नवन्तोऽपि पार्थिवाः ।	021a  
मध्यन्दिनगतं सूर्यं प्रतपन्तमिवाम्बरे ॥	021c  
दीप्तोग्रसम्भृतशरः किरीटी विरराज ह ।	022a  
वर्षास्विवोदीर्णजलः सेन्द्रधन्वाम्बुदो महान् ॥	022c  
महास्त्रसम्प्लवे तस्मिञ्जिष्णुना सम्प्रवर्तिते ।	023a  
सुदुस्तरे महाघोरे ममज्जुर्योधपुङ्गवाः ॥	023c  
उत्कृत्तवदनैर्देहैः शरीरैः कृत्तबाहुभिः ।	024a  
भुजैश्च पाणिनिर्मुक्तैः पाणिभिर्व्यङ्गुलीकृतैः ॥	024c  
कृत्ताग्रहस्तैः करिभिः कृत्तदन्तैर्मदोत्कटैः ।	025a  
हयैश्च विधुरग्रीवै रथैश्च शकलीकृतैः ॥	025c  
निकृत्तान्त्रैः कृत्तपादैस्तथाऽन्यैः कृत्तसन्धिभिः ।	026a  
निश्चेष्टैर्विस्फुरद्भिश्च शतशोऽथ सहस्रशः ॥	026c  
मृत्योराघातललितं तत्पार्थायोधनं महत् ।	027a  
अपश्याम महीपाल भीरूणां भयवर्धनम् ॥	027c  
आक्रीडमिव रुद्रस्य पुराभ्यर्दयतः पशून् ।	028a  
गजानां क्षुरनिर्मुक्तैः करैः सभुजगेव भूः ॥	028c  
क्वजिद्बभौ स्रग्विणीव वक्त्रपद्मैः समाचिता ।	029a  
विचित्रोष्णीषमुकुटैः केयूराङ्गदकुण्डलैः ॥	029c  
स्वर्णचित्रतनुत्रैश्च भाण्डैश्च गजवाजिनाम् ।	030a  
किरीटशतसङ्कीर्णा तत्र तत्र समाचिता ।	030c  
विरराज भृशं चित्रा मही नववधूरिव ॥	030e  
मज्जामेदःकर्दमिनीं शोणितौघतरङ्गिणीम् ।	031a  
मर्मास्थिभिरगाधां च केशशैवलशाद्वलाम् ॥	031c  
शिरोबाहूपलतटां रुग्णक्रोडास्थिसङ्कटाम् ।	032a  
चित्रध्वजपताकाढ्यां छत्राचापोर्मिमालिनीम् ॥	032c  
विगतासुमहाकायां गजदेहाभिसङ्कुलाम् ।	033a  
रथोडुपशताकीर्णां हयसङ्घातरोधसम् ॥	033c  
रथचक्रयुगेषाक्षकूबरैरतिदुर्गमाम् ।	034a  
प्रासासिशक्तिपरशुविशिखाहिदुरासदाम् ॥	034c  
बलकङ्कमहानक्रां गोमायुमकरोत्कटाम् ।	035a  
गृध्रोदग्रमहाग्राहां शिवाविरुतभैरवाम् ॥	035c  
नृत्यत्प्रेतपिशाचाद्यैर्भूताकीर्णां सहस्रशः ।	036a  
गतासुयोधनिश्चेष्टशरीरशतवाहिनीम् ॥	036c  
महाप्रतिभयां रौद्रां घोरां वैतरणीमिव ।	037a  
नदीं प्रवर्तयामास भीरूणां भयवर्धिनीम् ॥	037c  
तं दृष्ट्वा तस्य विक्रान्तमन्तकस्येव रूपिणः ।	038a  
अभूतपूर्वं कुरुषु भयमागाद्रणाजिरे ॥	038c  
तत आदाय वीराणामस्त्रैरस्त्राणि पाण्डवः ।	039a  
आत्मानं रौद्रमाचष्ट रौद्रकर्मण्यधिष्ठितः ॥	039c  
ततो रथवरान्राजन्नत्यतिक्रामदर्जुनः ॥]	040ac  
मध्यन्दिनगतं सूर्यं प्रतपन्तमिवाम्बरे ।	041a  
न शेकुः सर्वभूतानि पाण्डवं प्रतिवीक्षितुम् ॥	041c  
प्रसृतांस्तस्य गाण्डीवाच्छरव्रातान्महात्मनः ।	042a  
सङ्ग्रामे सम्प्रपश्यामो हंसपङ्क्तिरिवाम्बरे ॥	042c  
विनिवार्य स वीराणामस्त्रैरस्त्राणि सर्वतः ।	043a  
दर्शयन्रौद्रमात्मानमुग्रे कर्मणि धिष्ठितः ॥	043c  
स तान्रथवरान्राजन्नत्याक्रामत्तदाऽर्जुनः ।	044a  
मोहयन्निव नाराचैर्जयद्रथवधेप्सया ॥	044c  
विसृजन्दिक्षु सर्वासु शरानच्युतसारथिः ।	045a  
सरथो व्यचरत्तूर्णं प्रेक्षणीयो धनञ्जयः ॥	045c  
भ्रमन्त इव शूरस्य शरव्राता महात्मनः ।	046a  
अदृश्यन्तान्तरिक्षस्थाः शतशोऽथ सहस्रशः ॥	046c  
आददानं महेष्वासं सन्दधानं च सायकम् ।	047a  
विसृजन्तं च कौन्तेयं नानुपश्याम वै तदा ॥	047c  
तथा सर्वा दिशो राजन्सर्वांश्च रथिनो रणे ।	048a  
आकुलीकृत्य कौन्तेयो जयद्रथमुपाद्रवत् ।	048c  
विव्याध च चतुःषष्ट्या शराणां नतपर्वणाम् ॥	048e  
[सैन्धवाभिमुखं यान्तं योधाः सम्प्रेक्ष्य पाण्डवम् ।	049a  
न्यवर्तन्त रणाद्वीरा निराशास्तस्य जीविते ॥	049c  
यो योऽभ्यधावदाक्रन्दे तावकः पाण्डवं रणे ।	050a  
तस्यतस्यान्तगा बाणाः शरीरे न्यपतन्प्रभो ॥	050c  
कबन्धसङ्कुलं चक्रे तव सैन्यं महारथः ।	051a  
अर्जुनो जयतां श्रेष्ठः शरैरग्न्यंशुसन्निभैः ॥	051c  
एवं तत्तव राजेन्द्र चतुरङ्गबलं तदा ।	052a  
व्याकुलीकृत्य कौन्तेयो जयद्रथमुपाद्रवत् ॥	052c  
द्रौणिं पञ्चाशताऽविध्यद्वृषसेनं त्रिभिः शरैः ।	053a  
कृपायमाणः कौन्तेयः कृपं नवभिरार्दयत् ॥	053c  
शल्यं षोडशभिर्बाणैः कर्णं द्वात्रिंशता शरैः ।	054a  
सैन्धवं तु चतुःषष्ट्या विद्ध्वा सिंह इवानदत् ॥]	054c  
सैन्धवस्तु तथा विद्धः शरैर्गाण्डीवधन्वना ।	055a  
न चक्षमे सुसङ्क्रुद्धस्तोत्रार्दित इव द्विपः ॥	055c  
स वराहध्वजस्तूर्णं गार्ध्रपत्रानजिह्मगान् ।	056a  
क्रुद्धाशीविषसङ्काशान्कर्मारपरिमार्जितान् ॥	056c  
आकर्णपूर्णांश्चिक्षेप फल्गुनस्य रथं प्रति ।	057a  
त्रिभिस्तु विद्ध्वा गोविन्दं नाराचैः षड्भिरर्जुनम् ॥	057c  
अष्टभिर्वाजिनोऽविध्यद्ध्वजं चैकेन पत्रिणा ।	058a  
\'भूयश्चैवार्जुनं सङ्ख्ये शरवर्षैरवाकिरत् ॥\'	058c  
स विक्षिप्यार्जुनस्तूर्णं सैन्धवप्रहिताञ्शरान् ।	059a  
युगपत्तस्य चिच्छेद शराभ्यां सैन्धवस्य ह ।	059c  
सारथेश्च शिरः कायाद्ध्वजं च समलङ्कृतम् ॥	059e  
स च्छिन्नयष्टिः सुमहान्धनञ्जयशराहतः ।	060a  
वराहः सिन्धुराजस्य पपातेन्दुसमप्रभः ॥	060c  
आदित्यं प्रेक्षमाणस्तु बीभत्सुः सृक्विणी लिहन् ।	061a  
अपश्यन्नान्तरं तस्य रक्षिभिः संवृतस्य वै ॥	061c  
अभवक्त्रोधरक्ताक्षो व्यात्तानन इवान्तकः ।	062a  
अथाब्रवीद्वासुदेवः कुन्तीपुत्रं धनञ्जयम् ॥	062c  
नैव शक्यस्त्वया हन्तुं निर्व्याजं भरतर्षभ ।	063a  
स्रक्ष्याम्यहमुपायं तमादित्यस्यापवारणे ।	063c  
ततोऽस्तं गतमादित्यं मंस्यते सिन्धुराडिह ॥	063e  
ततोऽस्य विस्मयः पार्थ हर्षश्चैव भविष्यति ।	064a  
आत्मजीवितलाभाच्च प्रतिज्ञायाश्च नाशनात् ॥	064c  
अस्तङ्गतमिवादित्यं दृष्ट्वा मोहेन बालिशः ।	065a  
न हि शक्ष्यत्यथाऽऽत्मानं रक्षितुं हर्षसम्भवात् ॥	065c  
एतस्मिन्नेव काले तु प्रहर्तव्यं धनञ्जय ।	066a  
जयद्रथस्य क्षुद्रस्य सवितुर्दर्शनार्थिनः ॥	066c  
सञ्जय उवाच 	067  
एवमुक्त्वा ततः पार्थं क्षिप्रमेवाहरत्प्रभाम् ।	067a  
जनार्दनेन सृष्टं वै तम आदित्यनाशनम् ॥	067c  
पार्थस्य बलमज्ञानात्तमो दृष्ट्वा सुदुःखितम् ।	068a  
अभवंस्तावका योधा हर्षसङ्कुलचेतसः ॥	068c  
ते प्रहृष्टा रणे राजन्नपश्यन्सैनिका रविम् ।	069a  
उन्नाम्य वक्त्राणि तदा स च राजा जयद्रथः ॥	069c  
वीक्षमाणे ततस्तस्मिन्सिन्धुराजे दिवाकरम् ।	070a  
उन्नमय्य शिरोग्रीवां वीक्षते सूर्यमण्डलम् ।	070c  
तस्य शीघ्रं पृषत्केन कायाच्छीर्षमपाहर ॥	070e  
केशवेनैवमुक्तः सन्नमर्षाद्रक्तलोचनः ।	071a  
उद्बबर्ह शरं तीक्ष्णममरैरपि दुःसहम् ॥	071c  
एवं तूणीशयं घोरमिन्द्राशनिसमप्रभम् ।	072a  
वर्मभेदिनमत्यर्थं गन्धमाल्यार्चितं सदा ।	072c  
विससर्ज ततस्तूर्णं सैन्धवस्य रथं प्रति ॥	072e  
स तु गाण्डीवनिर्मुक्तः शरः श्येन इवाशुगः ।	073a  
शकुन्तमिव वृक्षाग्रात्सैन्धवस्याहरच्छिरः ॥	073c  
प्रपतिष्यति शीर्षे तु कृष्णोऽर्जुनमथाब्रवीत् ।	074a  
पार्थ पार्थ शिरो ह्येतद्यथा नेयान्महीतलम् ।	074c  
तथा कुरु कुरुश्रेष्ठ वक्ष्ये तस्यापि कारणम् ॥	074e  
श्रुत्वा तु वचनं तस्य त्वरमाणोऽस्त्रमायया ।	075a  
तथाऽहरच्छिरस्तस्य शरैरूर्ध्वं धनञ्जयः ।	075c  
दुर्हृदामपहर्षाय सुहृदां हर्षणाय च ॥	075e  
तिर्यगूर्ध्वमधश्चैव पुनरूर्ध्वमथापि च ।	076a  
दीर्घकालमवाक्चैव सम्प्रक्रीडन्निवार्जुनः ॥	076c  
तत्सैन्यं सर्वतोपश्यन्महदाश्चर्यमद्भुतम् ।	077a  
प्रापयत्स शिरो यस्माद्योधयन्नेव पार्थिवान् ॥	077c  
शरैः कन्दुकवत्कृत्वा तस्यालोकाय पाण्डवः ।	078a  
स्यमन्तपञ्चकाद्बाह्ये शिरस्तदहरच्छरैः ॥	078c  
जयद्रथस्यार्जुनबाणनालं मुखारविन्दं रुधिराम्बुसिक्तम् ।	079a  
दृष्टं नरैश्चोपरिवर्तमानं विद्याधरोत्सृष्टमिवैकपद्मम् ॥	079c  
स देवशत्रूनिव देवराजः किरीटमाली व्यधमत्सपत्नान् ।	080a  
यथा तमांस्यभ्युदितस्तमोघ्नः पूर्णां प्रतिज्ञां स समाप्य वीरः ॥	080c  
अथाब्रवीत्केशवं पाण्डवेयः कियन्तमध्वानमिदं हरामि ।	081a  
किमर्थमेतन्न निपात्यमुर्व्यां क्व च प्रयातव्यमिदं च शंस ।	081c  
शक्नोम्यहं यत्र भवान्ब्रवीति तं भूमिदेशं च शिरो विनेतुम् ॥ ॥	081e  

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे सप्तचत्वारिंशदधिकशततमोऽध्यायः ॥ 147 ॥

5-147-6 कुण्डलितः पाठो झ. पुस्तक एवास्ति ॥ 5-147-49 कुण्डलितः पाठः झ. पुस्तक एव विद्यते ॥ 5-147-67 उक्त्वा सृष्टं तमः कर्तृ प्रभामहरदित्यन्वयः ॥ 5-147-68 बलं सैन्यं कर्तृ ॥ 5-147-* अथाब्रवीदित्यादीनां वीक्षते सूर्यमण्डलम् इत्यन्तानां श्लोकानां स्थाने अधोलिखिताः श्लोकाः ङ. पुस्तके वर्तन्ते ।
अनस्तमित आदित्ये एतान्निर्जित्य सैन्धवः ।
न शक्यो हन्तुमित्येवं मन्यमानो जनार्दनः ॥ 1 ॥
सस्मार चक्रं दैत्यारिर्हरिश्चक्रं सुदर्शनम् ।
तदादिदेश भगवान्स्मृतमात्रमुपस्थितम् ॥ 2 ॥
अस्तङ्गतमिवादित्यं तमसा च्छादयेति च ।
तत्तथोक्तं भगवता तमो भूत्वा विशाम्पते ॥ 3 ॥
अन्धं तम इवाज्ञानामादित्यस्याहरत्प्रभाम् ।
उन्नमय्य शिरोग्रीवामपश्यत्सैन्धवो रविम् ॥ 4 ॥
अथार्जुनं हृषीकेशः शोकपूर्णमथाब्रवीत् ।
पश्य कौन्तेय सिन्धूनामधिपं पापकारिणम् ॥ 5 ॥
एष तिष्ठति मध्ये वै स्यन्दनस्य धनञ्जय । सप्तचत्वारिंशदधिकशततमोऽध्यायः ॥ 
