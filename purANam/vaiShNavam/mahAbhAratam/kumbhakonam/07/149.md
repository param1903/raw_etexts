श्रीः
अध्यायः 149
अर्जुनेन निजशराहतिमोहितं कृपम् प्रति शोचनम् ॥ 1 ॥ सार्जुनेन कृष्णेन युधिष्ठिरमेत्य जयद्रथवधकथनम् ॥ 2 ॥ भीमादीनां युधिष्ठिरसमीपसमागमनम् ॥ 3 ॥
धृतराष्ट्र उवाच 	001  
तस्मिन्विनिहते वीरे सैन्धवे सव्यसाचिना ।	001a  
मामका यदकुर्वन्त तन्ममाचक्ष्व सञ्जय ॥	001c  
\'पश्यतां सर्वसैन्यानां मामकानां महारणे ।	002a  
अहन्यत कथं युद्धे सैन्धवः सव्यसाचिना ॥	002c  
कथं द्रौणिकृपैर्गुप्तः कर्णेन च महारणे ।	003a  
फल्गुनाग्निमुखं घोरं प्रविष्टः साधु सैन्धवः ॥	003c  
तस्मिन्हते महेष्वासे मन्दात्मा स सुयोधनः ।	004a  
भ्रातृभिः सहितः सूत किमकार्षीदनन्तरम् ॥\'	004c  
सञ्जय उवाच 	005  
सैन्धवं निहतं दृष्ट्वा रणे पार्थेन भारत ।	005a  
अमर्षवशमापन्नः कृपः शारद्वतस्ततः ॥	005c  
महता शरवर्षेण पाण्डवं समवाकिरत् ।	006a  
द्रौणिश्चाभ्यद्रवद्राजन्रथमास्थाय फल्गुनम् ॥	006c  
तावेतौ रथिनां श्रेष्ठौ रथाभ्यां रथसत्तमौ ।	007a  
उभावुभयतस्तीक्ष्णैर्विशिखैरभ्यवर्षताम् ॥	007c  
स तथा शरवर्षाभ्यां सुमहद्भ्यां महाभुजः ।	008a  
पीड्यमानः परामार्तिमगमद्रथिनां वरः ॥	008c  
सोऽजिघांसुर्गुरुं सङ्ख्ये गुरोस्तनयमेव च ।	009a  
चकाराचार्यकं तत्र कुन्तीपुत्रो धनञ्जयः ॥	009c  
अस्त्रैरस्त्राणि संवार्य द्रौणेः शारद्वतस्य च ।	010a  
मन्दवेगानिषूंस्ताभ्यामजिघांसुरवासृजत् ॥	010c  
तेन नातिभृशं त्रस्तौ विशिखैर्भृशपीडितौ ।	011a  
बहुत्वात्तु परामार्तिं शराणां तावगच्छताम् ॥	011c  
अथ शारद्वतो राजन्कौन्तेयशरपीडितः ।	012a  
अवासीदद्रथोपस्थे मूर्च्छामभिजगाम ह ॥	012c  
विह्वलं तमभिज्ञाय भर्तारं शरपीडितम् ।	013a  
हतोऽयमिति च ज्ञात्वा सारथिस्तमपावहत् ॥	013c  
तस्मिन्भग्ने महाराज कृपे शारद्वते युधि ।	014a  
अश्वत्थामाप्यपायासीत्पाण्डवेयाद्रथान्तरम् ॥	014c  
दृष्ट्वा शारद्वतं पार्थो मूर्च्छितं शरपीडितम् ।	015a  
धिग्धिङ्मामिति चैवोक्त्वा कृपणं पर्यदेवयत् ।	015c  
अश्रुपूर्णमुखो दीनो वचनं चेदमब्रवीत् ॥	015e  
पश्यन्निदं महाप्राज्ञः क्षत्ता राजानमुक्तवान् ।	016a  
कुलान्तकरणे पापे जातमात्रे सुयोधने ॥	016c  
नीयतां परलोकाय साध्वयं कुलपांसनः ।	017a  
अस्माद्धि कुरुमुख्यानां महदुत्पत्स्यते भयम् ॥	017c  
तदिदं समनुप्राप्तं वचनं सत्यवादिनः ।	018a  
तत्कृते ह्यद्य पश्यामि शरतल्पगतं गुरुम् ॥	018c  
धिगस्तु क्षात्रमाचारं धिगस्तु बलपौरुषम् ।	019a  
को हि ब्राह्मणमाचार्यमभिद्रुह्येत मादृशः ॥	019c  
ऋषिपुत्रो ममाचार्यो द्रोणस्य परमः सखा ।	020a  
एष शेते रथोपस्थे कृपो मद्बाणपीडितः ॥	020c  
अकामयानेन मया विशिखैरर्दितो भृशम् ।	021a  
अवसीदन्रथोपस्थे प्राणान्पीडयतीव मे ॥	021c  
पुत्रशोकाभितप्तेन शरैरभ्यर्दितेन च ।	022a  
अभ्यस्तो बहुभिर्बाणैर्दशधर्मगतेन वै ॥	022c  
\'शरार्दितः स हि मया प्रेक्षमाणो महाद्युतिः ।\'	023a  
शोचयत्येष नियतं भूयः पुत्रवधाद्धि माम् ।	023c  
कृपणं स्वरथे सन्नं पश्य कृष्ण यथागतम् ॥	023e  
उपाकृत्य तु वै विद्यामाचार्येभ्यो नरर्षभाः ।	024a  
प्रयच्छन्तीह ये कामान्देवत्वमुपयान्ति ते ॥	024c  
ये च विद्यामुपादाय गुरुभ्यः पुरुषाधमाः ।	025a  
घ्नन्ति तानेव दुर्वृत्तास्ते वै निरयगामिनः ॥	025c  
तदिदं नरकायाद्य कृतं कर्म मया ध्रुवम् ।	026a  
आचार्यं शरवर्षेण रथे सादयता कृपम् ॥	026c  
यत्तत्पूर्वमुपाकुर्वन्नस्त्रं मामब्रवीत्कृपः ।	027a  
न कथञ्चन कौरव्य प्रहर्तव्यं गुराविति ॥	027c  
तदिदं वचनं साधोराचार्यस्य महात्मनः ।	028a  
नानुष्ठितं तमेवाजौ विशिखैरभिवर्षता ॥	028c  
नमस्तस्मै सुपूज्याय गौतमायापलायिने ।	029a  
धिगस्तु मम वार्ष्णेय यदस्मै प्रहराम्यहम् ॥	029c  
सञ्जय उवाच 	030  
तथा विलपमाने तु सव्यसाचिनि तं प्रति ।	030a  
*ततो राजन्हृषीकेशः सङ्ग्रामशिरसि स्थितम् ।	030c  
तीर्णप्रतिज्ञं बीभत्सुं परिष्वज्यैनमब्रवीत् ॥	030e  
दिष्ठ्या सम्पादिता जिष्णो प्रतिज्ञा महती त्वया ।	031a  
दिष्ट्या विनिहतः पापो वृद्धक्षत्रः सहात्मजः ॥	031c  
धार्तराष्ट्रबलं प्राप्य देवसेनापि भारत ।	032a  
सीदेत समरे जिष्णो नात्र कार्या विचारणा ॥	032c  
न तं पश्यामि लोकेषु चिन्तयन्पुरुषं क्वचित् ।	033a  
त्वदृते पुरुषव्याघ्र य एतद्योधयेद्बलम् ॥	033c  
महाप्रभावा बहवस्त्वया तुल्याधिकापि वा ।	034a  
समेताः पृथिवीपाला धार्तराष्ट्रस्य कारणात् ॥	034c  
ते त्वां प्राप्य रणे क्रुद्धा नाभ्यवर्तन्त दंशिताः ।	035a  
तव वीर्यं बलं चैव रुद्रशक्रान्तकोपमम् ॥	035c  
नेदृशं शक्नुयात्कश्चिद्रणे कर्तुं पराक्रमम् ।	036a  
यादृशं कृतवानद्य त्वमेकः शत्रुतापनः ॥	036c  
एवमेव हते कर्णे सानुबन्धे दुरात्मनि ।	037a  
वर्धयिष्यामि भूयस्त्वां विजितारिं हतद्विषम् ॥	037c  
तमर्जुनः प्रत्युवाच प्रसादात्तव माधव ।	038a  
प्रतिज्ञेयं मया तीर्णा विबुधैरपि दुस्तरा ॥	038c  
अनाश्चर्यो जयस्तेषां येषां नाथोऽसि केशव ।	039a  
त्वत्प्रसादान्महीं कृत्स्नां सम्प्राप्स्यति युधिष्ठिरः ॥	039c  
तवैष भारो वार्ष्णेय तवैव विजयः प्रभो ।	040a  
वर्धनीयास्तव वयं प्रेष्याश्च मधुसूदन ॥	040c  
एवमुक्तस्ततः कृष्णः शनकैर्वाहयन्हयान् ।	041a  
दर्शयामास पार्थाय क्रूरमायोधनं महत् ॥	041c  
श्रीकृष्ण उवाच 	042  
प्रार्थयन्तो जयं युद्धे प्रथितं च महद्यशः ।	042a  
पृथिव्यां शेरते शूराः पार्थिवास्त्वच्छरैर्हताः ॥	042c  
विकीर्णशस्त्राभरणा विपन्नाश्वरथद्विपाः ।	043a  
सञ्छिन्नभिन्नमर्माणो वैक्लव्यं परमं गताः ॥	043c  
ससत्वा गतसत्वाश्च प्रभया परया युताः ।	044a  
सजीवा इव लक्ष्यन्ते गतसत्वा नराधिपाः ॥	044c  
तेषां शरैः स्वर्णपुङ्खैः शस्त्रैश्च विविधैः शितैः ।	045a  
वाहनैरायुधैश्चैव सम्पूर्णां पश्य मेदिनीम् ॥	045c  
वर्मभिश्चर्मभिर्हारैः शिरोभिश्च सकुण्डलैः ।	046a  
उष्णीषैर्मकुटैः स्रग्भिश्चूडामणिभिरम्बरैः ॥	046c  
कण्ठसूत्रैरङ्गदैश्च निष्कैरपि च सप्रभैः ।	047a  
अन्यैश्चाभरणैश्चित्रैर्भाति भारत मेदिनी ॥	047c  
[अनुकर्षैरुपासङ्गैः पताकाभिर्ध्वजैस्तथा ।	048a  
उपस्करैरधिष्ठानैरीषादण्डकबन्धुरैः ॥	048c  
चक्रैः प्रमथितैश्चित्रैरक्षैश्च बहुधा रणे ।	049a  
युगैर्योक्त्रैः कलापैश्च धनुर्भिः सायकैस्तथा ॥	049c  
परिस्तोमैः कुथाभिश्च परिघैरङ्कुशैस्तथा ।	050a  
शक्तिभिर्भिण्डिपालैश्च तूणैः शूलैः परश्वथैः ॥	050c  
प्रासैश्च तोमरैश्चैव कुन्तैर्यष्टिभिरेव च ।	051a  
शतघ्नीभिर्भुशुण्डीभिः खड्गैः परशुभिस्तथा ॥	051c  
मुसलैर्मुद्गरैश्चैव गदाभिः कुणपैस्तथा ।	052a  
सुवर्णविकृताभिश्च कशाभिर्भरतर्षभ ॥	052c  
घण्टाभिश्च गजेन्द्राणां भाण्डैश्च विविधैरपि ।	053a  
स्रग्भिश्च नानाभरणैर्वस्त्रैश्चैव महाधनैः ।	053c  
अपविद्धैर्बभौ भूमिर्ग्रहैर्द्यौरिव शारदी ॥	053e  
पृथिव्यां पृथिवीहेतोः पृथिवीपतयो हताः ।	054a  
पृथिवीमुपगुह्याङ्गैः सुप्ताः कान्तामिव प्रियाम् ॥	054c  
इमांश्च गिरिकूटाभान्नागानैरावतोपमान् ।	055a  
क्षरतः शोणितं भूरि शस्त्रच्छेददरीमुखैः ।	055c  
दरीमुखैरिव गिरीन्गैरिकाम्बुपरिस्रवान् ॥	055e  
तांश्च बाणहतान्वीर पश्य निष्टनतः क्षितौ ।	056a  
हयांश्च पतितान्पश्य स्वर्णभाण्डविभूषितान् ॥	056c  
गन्धर्वनगराकारान्रथांश्च निहतेश्वरान् ।	057a  
छिन्नध्वजपताकाक्षान्विचक्रान्हतसारथीन् ॥	057c  
निकृत्तकूबरयुगान्भग्नेषान्बन्धुरान्प्रभो ।	058a  
पश्य पार्थ हयान्भूमौ विमानोपमदर्शनान् ॥	058c  
पत्तींश्च निहतान्वीर शतशोऽथ सहस्रशः ।	059a  
धनुर्भृतश्चर्मभृतः शयानान्रुधिरोक्षितान् ॥	059c  
महीमालिङ्ग्य सर्वाङ्गैः पांसुध्वस्तशिरोरुहान् ।	060a  
पश्य योधान्महाबाहो त्वच्छरैर्भिन्नविग्रहान् ॥	060c  
निपातितद्विपरथवाजिसङ्कुलमसृग्वसापिशितसमृद्धकर्दमम् ।	061a  
निशाचरश्ववृकपिशाचमोदनं महीतलं नरवर पश्य दुर्दृशम् ॥	061c  
इदं महत्त्वय्युपपद्यते प्रभो रणाजिरे कर्म यशोऽभिवर्धनम् ।	062a  
शतक्रतौ चापि च देवसत्तमे महाहवे जघ्नुषि दैत्यदानवान् ॥]	062c  
सञ्जय उवाच 	063  
एवं सन्दर्शयन्कृष्णो रणभूमिं किरीटिने ।	063a  
स्वैः समेतः समुदितैः पाञ्चजन्यं व्यनादयत् ॥	063c  
\'सात्यकिः पार्थमभ्यायाद्भीमसेनश्च पाण्डवः ।	064a  
युधामन्यूत्तमौजौ च पाञ्चालस्यात्मजावुभौ ॥	064c  
ते निवार्य शरैर्द्रौणिं कर्णं च सह भूमिपैः ।	065a  
आगच्छन्रथिनश्चैव यत्र राजा युधिष्ठिरः ॥\'	065c  
स दर्शयन्नेव किरीटिनेऽरिहा जनार्दनस्तामरिभूमिमञ्जसा ।	066a  
अजातशत्रुं समुपेत्य पाण्डवं निवेदयामास हतं जयद्रथम् ॥ ॥	066c  

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे एकोनपञ्चाशदधिकशततमोऽध्यायः ॥ 149 ॥

5-149-9 अजिघांसुर्हन्तुमनिच्छन् । आचार्यकं गुरोः सम्मानम् ॥ 5-149-12 अवासीददवसन्नः ॥ 5-149-16 इदं कुलक्षयगुरुद्रोहादिकम् ॥ 5-149-18 शरतल्पगतं शरपञ्जरगतम् ॥ 5-149-22 अभ्यस्तोऽसकृन्निहतः । दशधर्मगतेन दुरवस्थागतेन ॥ 5-149-23 शोचयति शोकं कारयति । एष द्रोणः । भूयोऽधिकं पुत्रवधात् ॥ 5-149-24 उपाकृत्य अधीत्य ॥ 5-149-27 उपाकुर्वन् आध्यापयन् ॥ 5-149-30* ततो राजन्हृषीकेश इत्यादि महाप्रभावा बहवस्त्वया तुल्याधिकापि वा इत्यन्ताः सार्धचत्वारः श्लोकाः झ. पुस्तके 146 तमाध्यायस्य 25 तमश्लोकादुपरि विद्यन्ते । 5-149-48 कुण्डलिताः श्लोकाः झ.पुस्तक एव दृश्यन्ते ॥ 5-149-149 एकोनपञ्चाशदधिकशततमोऽध्यायः ॥
