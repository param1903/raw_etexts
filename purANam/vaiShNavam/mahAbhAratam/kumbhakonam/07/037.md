श्रीः
अध्यायः 037
अभिमन्युपराक्रमवर्णनम् ॥ 1 ॥
सञ्जय उवाच 	001  
तां प्रभग्नां चमूं दृष्ट्वा सौभद्रेणामितौजसा ।	001a  
दुर्योधनो भृशं क्रुद्धः स्वयं सौभद्रमभ्ययात् ॥	001c  
ततो राजानमावृत्तं सौभद्रं प्रति संयुगे ।	002a  
दृष्ट्वा द्रोणोऽब्रवीद्योधान्परीप्सध्वं नराधिपम् ॥	002c  
पुराऽभिमन्युर्लक्षं नः पश्यतां हन्ति वीर्यवान् ।	003a  
तमाद्रवत माभैष्ट क्षिप्रं रक्षत कौरवम् ||	003c  
सञ्जय उवाच 	004  
\'एवमुक्तास्ततस्तेन भारद्वाजेन धीमता ।\'	004a  
कृतज्ञानबलोत्सेधाः सुहृदो जितकाशिनः ।	004c  
त्रास्यमाना भयाद्वीरं परिवव्रुस्तवात्मजम् ॥	004e  
द्रोणो द्रौणिः कृपः कर्णः कृतवर्मा च सौबलः ।	005a  
बृहद्बलो मद्रराजो भूरिर्भूरिश्रवाः शलः ॥	005c  
पौरवो वृषसेनश्च विसृजन्तः शिताञ्शरान् ।	006a  
सौभद्रं शरवर्षेण महता समवाकिरन् ॥	006c  
सम्मोहयित्वा तमथ दुर्योधनममोचयन् ।	007a  
आस्याद्ग्रासमिवाक्षिप्तं ममृषे नार्जुनात्मजः ॥	007c  
ताञ्शरौघेण महता साश्वसूतान्महारथान् ।	008a  
विमुखीकृत्य सौभद्रः सिंहनादमथानदत् ॥	008c  
तस्य नादं ततः श्रुत्वा सिंहस्येवामिषैषिणः ।	009a  
नामृष्यन्त सुसंरब्धाः पुनर्द्रोणमुखा रथाः ॥	009c  
त एनं कोष्ठकीकृत्य रथवंशेन मारिष ।	010a  
व्यसृजन्निषुजालानि नानालिङ्गानि सङ्घशः ॥	010c  
तान्यन्तरिक्षे चिच्छेद पौत्रस्ते निशितैः शरैः ।	011a  
तांश्चैव प्रतिविव्याध तदद्भुतमिवाभवत् ॥	011c  
\'ततो रथपदात्योघाः कुञ्जराः सादिनश्च ह ।\'	012a  
कोपितास्तेन शूरेण शरैराशीविषोपमैः ।	012c  
परिवव्रुर्जिघांसन्तः सौभद्रमपराजितम् ॥	012e  
समुद्रमिव पर्यस्तं त्वदीयं तं बलार्णवम् ।	013a  
दधारैकोऽर्जुनिर्बाणैर्वेलेवोद्वृत्तमर्णवम् ॥	013c  
शूराणां युध्यमानानां निघ्नतामितरेतरम् ।	014a  
अभिमन्योः परेषां च नासीत्कश्चित्पराङ्मुखः ॥	014c  
तस्मिंस्तु घोरे सङ्ग्रामे वर्तमाने भयङ्करे ।	015a  
दुःसहो नवभिर्बाणैरभिमन्युमविध्यत ॥	015c  
दुःशानो द्वादशभिः कृपः शारद्वतस्त्रिभिः ।	016a  
द्रोणस्तु सप्तदशभिः शरैराशीविषोपमैः ॥	016c  
विविंशतिस्तु सप्तत्या कृतवर्मा च सप्तभिः ।	017a  
बृहद्बलस्तथाऽष्टाभिरश्वत्थामा च सप्तभिः ॥	017c  
भूरिश्रवास्त्रिभिर्बाणैर्मद्रेशः षड्भिराशुगैः ।	018a  
द्वाभ्यां शराभ्यां शकुनिस्त्रिभिर्दुर्योधनो नृपः ॥	018c  
स तु तान्प्रतिविव्याध त्रिभिस्त्रिभिरजिह्मगैः ।	019a  
नृत्यन्निव महाराज चापहस्तः प्रतापवान् ॥	019c  
ततोऽभिमन्युः सङ्क्रुद्धस्त्रास्यमानस्तवात्मजैः ।	020a  
विदर्शयन्वै सुमहच्छिक्षौरसकृतं बलम् ॥	020c  
गरुडानिलरंहोभिर्यन्तुर्वाक्यकरैर्हयैः ।	021a  
अभ्यद्रवत तं कार्ष्णिमश्मकेन्द्रः कृतत्वरः ॥	021c  
अश्वाश्चाश्मकमादाय त्वरमाणाऽभ्यहारयन् ।	022a  
विव्याध दशभिर्बाणैस्तिष्ठतिष्ठेति चाब्रवीत् ॥	022c  
तस्याभिमन्युर्दशभिर्हयान्सूतं ध्वजं शरैः ।	023a  
बाहू धनुः शिरश्चोर्व्यां स्मयमानोऽभ्यपातयत् ॥	023c  
ततस्तस्मिन्हते वीरे सौभद्रेणाश्मकेश्वरे ।	024a  
सञ्चचाल बलं सर्वं पलायनपरायणम् ॥	024c  
ततः कर्णः कृपो द्रोणो द्रौणिर्गान्धारराट् शलः ।	025a  
शल्यो भूरिश्रवाः क्राथः सोमदत्तो विविंशतिः ।	025c  
वृषसेनः सुषेणश्च कुण्डभेदी प्रतर्दनः ॥	025e  
वृन्दारको ललित्थश्च प्रबाहुर्दीर्घलोचनः ।	026a  
दुर्योधनश्च सङ्क्रुद्धः शरवर्षैरवाकिरन् ॥	026c  
सोऽतिविद्धो महेष्वासैरभिमन्युरजिह्मगैः ।	027a  
शरमादत्त कर्णाय वर्मकायावभेदिनम् ॥	027c  
तस्य भित्त्वा तनुत्राणं देहं निर्भिद्य चाशुगः ।	028a  
प्राविशद्धरणीं वेगाद्वल्मीकमिव पन्नगः ॥	028c  
स तेनातिप्रहारेण व्यथितो विह्वलन्निव ।	029a  
सञ्चचाल रणे कर्णः क्षितिकम्पे यथाऽचलः ॥	029c  
तथान्यैर्निशितैर्बाणैः सुषेणं दीर्घलोचनम् ।	030a  
कुण्डभेदिं च सङ्क्रुद्धस्त्रिभिस्त्रीनवधीद्बली ॥	030c  
कर्णस्तं पञ्चविंशत्या नाराचानां समार्पयत् ।	031a  
अश्वत्थामा च विंशत्या कृतवर्मा च सप्तभिः ॥	031c  
स शराचितसर्वाङ्गः क्रुद्धः शक्रात्मजात्मजः ।	032a  
विचरन्ददृशे सैन्ये पाशहस्त इवान्तकः ॥	032c  
शल्यं च शरवर्षेण समीपस्थामवाकिरत् ।	033a  
उदक्रोशन्महाबाहुस्तव सैन्यानि भीषयन् ॥	033c  
ततः स विद्धोऽस्त्रविदा मर्मभिद्भिरजिह्मगैः ।	034a  
शल्यो राजन्रथोपस्थे निषसाद मुमोह च ॥	034c  
तं हि दृष्ट्वा तथा विद्धं सौभद्रेण यशस्विना ।	035a  
सम्प्राद्रवच्चमूः सर्वा भारद्वाजस्य पश्यतः ॥	035c  
सम्प्रेक्ष्य तं महाबाहुं रुक्मपुङ्खैः समावृतम् ।	036a  
त्वदीयाः प्रपलायन्ते मृगाः सिंहार्दिता इव ॥	036c  
\'सौभद्रशरनिर्भग्नाः समरेऽमरविक्रमाः ।	037a  
एवं शल्यो विमृदितस्तव पौत्रेण भारत ॥\'	037c  
स तु रणयशसाऽभिपूज्यमानः पितृसुरचारणसिद्धयक्षसङ्घैः |	038a  
अवनितलगतैश्च भूतसङ्घैरतिविबभौ हुतभुग्यथाऽऽज्यसिक्तः ॥ ॥	038c  

इति श्रीमन्महाभारते द्रोणपर्वणि अभिमन्युवधपर्वणि त्रयोदशदिवसयुद्धे सप्तत्रिंशोऽध्यायः ॥ 37 ॥

5-37- त्रास्यमानाः पालयिष्यन्तः ॥ 5-37- पर्यस्तम् उत्क्रान्तमर्यादम् ॥ 5-37- शिक्षौरसकृतम् अभ्यासकृतं निसर्गभवं च ॥
