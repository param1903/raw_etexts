श्रीः
अध्यायः 086
सञ्जयेन धृतराष्ट्रोपालम्भपूर्वकं युद्धकथनोपक्रमः ॥ 1 ॥
सञ्जय उवाच 	001  
हन्त ते सम्प्रवक्ष्यामि सर्वं प्रत्यक्षदर्शिवान् ।	001a  
शुश्रूषस्व स्थिरो भूत्वा तव ह्यपनयो महान् ॥	001c  
गतोदके सेतुबन्धो यादृक्तादृगयं तव ।	002a  
विलापो निष्फलो राजन्मा शुचो भरतर्षभ ॥	002c  
अनतिक्रमणीयोऽयं कृतान्तस्याद्भुतो विधिः ।	003a  
मा शुचो भरतश्रेष्ठ दिष्टमेतत्पुरातनम् ॥	003c  
यदि त्वं हि पुरा द्यूतात्कुन्तीपुत्रं युधिष्ठिरम् ।	004a  
निवर्तयेथाः पुत्रांश्च न त्वां व्यसनमाव्रजेत् ॥	004c  
युद्धकाले पुनः प्राप्ते तदैव भवता यदि ।	005a  
निवर्तिताः स्युः संरब्धा न त्वां व्यसनमाव्रजेत् ॥	005c  
दुर्योधनं चाविधेयं बध्नीयास्त्वं पुरा यदि ।	006a  
अवेक्ष्य कौरवान्राजन्प्राप्स्यसे त्वं महद्यशः ॥	006c  
तत्ते बुद्धिव्यतीचारमुपलप्स्यन्ति तज्जनाः ।	007a  
पाञ्चाला वृष्णयः सर्वे ये चान्येऽपि नराधिपाः ॥	007c  
स कृत्वा पितृकर्म त्वं पुत्रं संस्थाप्य सत्पथे ।	008a  
वर्तेथा यदि धर्मेण न त्वां व्यसनमाव्रजेत् ॥	008c  
त्वं तु प्राज्ञतमो लोके हित्वा धर्मं सनातनम् ।	009a  
दुर्योधनस्य कर्णस्य शकुनेश्चान्वगा मतम् ॥	009c  
तत्ते विलपितं सर्वं मया राजन्निशामितम् ।	010a  
अर्थे निविशमानस्य विषमिश्रं यथा मधु ॥	010c  
न तथा मन्यते कृष्णो न च राजा युधिष्ठिरः ।	011a  
न भीष्मो नैव च द्रोणो यथा त्वं मन्यसे नृप ॥	011c  
व्यजानीत यदा तु त्वां लुब्धं धर्मप्रवादिनम् ।	012a  
तदाप्रभृति कृष्णस्त्वां न तथा बहुमन्यते ॥	012c  
परुषाण्युच्यमानांश्च यथा पार्थानुपेक्षसे ।	013a  
तस्यानुबन्धः प्राप्तस्त्वां पुत्राणां राज्यकामुक ॥	013c  
पितृपैतामहं राज्यमपावृत्तं त्वयाऽनघ ।	014a  
अथ पार्थैर्जितां कृत्स्नां पृथिवीं प्रत्यपद्यथाः ॥	014c  
पाण्डुना निर्जितं राज्यं कौरवाणां यशस्तथा ।	015a  
एतच्चाप्यधिकं भूयः पाण्डवैर्धर्मचारिभिः ॥	015c  
तेषां तत्तादृशं कर्म त्वामासाद्य सुनिष्फलम् ।	016a  
यत्पित्र्याद्भ्रंशिता राज्यात्त्वयेहामिषगृद्धिना ॥	016c  
यत्पुनर्युद्धकाले त्वं पुत्रान्गर्हयसे नृप ।	017a  
बहुधा व्याहरन्दोषान्न तदद्योपपद्यते ॥	017c  
न हि रक्षन्ति राजानो युध्यन्तो जीवितं रणे ।	018a  
चमूं विगाह्य पार्थानां युध्यन्ते क्षत्रियर्षभाः ॥	018c  
यां तु कृष्णार्जुनौ सेनां यां सात्यकिवृकोदरौ ।	019a  
रक्षेरन्को नु तां युध्येच्चमूमन्यत्र कौरवात् ॥	019c  
येषां योद्धा गुडाकेशो येषां मन्त्री जनार्दनः ।	020a  
येषां च सात्यकिर्योद्धा येषां योद्धा वृकोदरः ॥	020c  
को हि तान्विषहेद्योद्धुं मर्त्यधर्मा धनुर्धरः ।	021a  
अन्यत्र कौरवेयेभ्यो ये वा तेषां पदानुगाः ॥	021c  
यावत्तु शक्यते कर्तुमन्तरज्ञैर्जनाधिपैः ।	022a  
क्षत्रधर्मरतैः शूरैस्तावत्कुर्वन्ति कौरवाः ॥	022c  
यथा तु पुरुषव्याघ्रैर्युद्धं परमसङ्कटम् ।	023a  
कुरूणां पाण्डवैः सार्धं तत्सर्वं शृणु तत्त्वतः ॥ ॥	023c  

इति श्रीमन्महाभारते द्रोणपर्वणि जयद्रथवधपर्वणि षडशीतितमोऽध्यायः ॥ 86 ॥

5-86-17 ते तव बुद्धेर्व्यतिचारं वैषम्यमुपलप्स्यन्त्यनुभविष्यन्ति ॥ 5-86-13 अर्थे निविशमानानां यथा पार्थानुपेक्षसे इति क. ट. पाठः ॥ 5-86-22 अन्तरज्ञैरवसरवेदिभिः ॥ 5-86-86 षडशीतितमोऽध्यायः ॥
