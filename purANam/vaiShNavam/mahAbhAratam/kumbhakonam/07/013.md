श्रीः
अध्यायः 013

अर्जुनेन द्रोणप्रतिज्ञाभीतस्य युधिष्ठिरस्य समाश्वासनम् ॥ 1 ॥ युद्धारम्भो द्रोणपराक्रमश्च ॥ 2 ॥
सञ्जय उवाच 	001  
सान्तरे तु प्रतिज्ञाने राज्ञो द्रोणेन निग्रहे ।	001a  
ततस्ते सैनिकाः श्रुत्वा तं युधिष्ठिरनिग्रहम् ।	001c  
सिंहनादरवांश्चक्रुर्बाहुशब्दांश्च कृत्स्नशः ॥	001e  
तच्च सर्वं यथान्यायं धर्मराजेन भारत ।	002a  
आप्तैश्चारैः परिज्ञातं भारद्वाजचिकीर्षितम् ॥	002c  
ततः सर्वान्समानाय्य भ्रातॄनन्यांश्च सर्वशः ।	003a  
अब्रवीद्धर्मराजस्तु धनञ्जयमिदं वचः ॥	003c  
श्रुतं ते पुरुषव्याघ्र द्रोणस्याद्य चिकीर्षितम् ।	004a  
यथा तन्न भवेत्सत्यं तथा नीतिर्विधीयताम् ॥	004c  
सान्तरं हि प्रतिज्ञातं द्रोणेनामित्रघातिना ।	005a  
तच्चान्तरममोघेषौ त्वयि तेन समाहितम् ॥	005c  
तत्त्वमद्य महाबाहो युध्यस्व मदनन्तरम् ।	006a  
यथा दुर्योधनः कामं नेमं द्रोणादवाप्नुयात् ॥	006c  
अर्जुन उवाच 	007  
यथा मे न वधः कार्य आचार्यस्य कथञ्चन ।	007a  
तथा तव परित्यागो न मे राजंश्चिकीर्षितः ॥	007c  
अप्येवं पाण्डव प्राणानुत्सृजेयमहं युधि ।	008a  
प्रतियाताऽहमाचार्यं त्वां न जह्यां कथञ्चन ॥	008c  
त्वां निगृह्याहवे राजन्धार्तराष्ट्रो यमिच्छति ।	009a  
न स तं जीवलोकेऽस्मिन्कामं प्राप्ता कथञ्चन ॥	009c  
प्रपतेद्द्यौः सनक्षत्रा पृथिवी शकली भवेत् ।	010a  
न त्वां द्रोणो निगृह्णीयाज्जीवमाने मयि ध्रुवम् ॥	010c  
यदि तस्य रणे साह्यं कुरुते वज्रभृत्स्वयम् ।	011a  
विष्णुर्वा सहितो देवैर्न त्वां प्राप्स्यत्यसौ मृधे ॥	011c  
मयि जीवति राजेन्द्र न भयं कर्तुमर्हसि ।	012a  
द्रोणादस्त्रभृतां श्रेष्ठात्सर्वशस्त्रभृतामपि ॥	012c  
अन्यच्च ब्रूयां राजेन्द्र प्रतिज्ञां मम निश्चलाम् ॥	013ac  
न स्मराम्यनृतं तावन्न स्मरामि पराजयम् ।	014a  
न स्मरामि प्रतिश्रुत्य विस्मृत्य मनसाऽकृतम् ॥	014c  
सञ्जय उवाच 	015  
ततः शङ्खाश्च भेर्यश्च मृदङ्गाश्चानकैः सह ।	015a  
प्रावाद्यन्त महाराज पाण्डवानां निवेशने ॥	015c  
सिंहनादश्च सञ्जज्ञे पाण्डवानां महात्मनाम् ।	016a  
धनुर्ज्यातलशब्दश्च गगनस्पृक्सुभैरवः ॥	016c  
श्रुत्वा शङ्खस्य निर्घोषं पाण्डवस्य महौजसः ।	017a  
त्वदीयेष्वप्यनीकेषु वादित्राण्यभिजघ्निरे ॥	017c  
ततो व्यूढान्यनीकानि तव तेषां च भारत ।	018a  
शनैरुपेयुरन्योन्यं योत्स्यमानानि संयुगे ॥	018c  
ततः प्रववृते युद्धं तुमुलं रोमहर्षणम् ।	019a  
पाण्डवानां कुरूणां च द्रोणपाञ्चाल्ययोरपि ॥	019c  
यतमानाः प्रयत्नेन द्रोणानीकविशातने ।	020a  
न शेकुः सृञ्जया युद्धे तद्धि द्रोणेन पालितम् ॥	020c  
तथैव तव पुत्रस्य रथोदाराः प्रहारिणः ।	021a  
न शेकुः पाण्डवीं सेनां पाल्यमानां किरीटीना ॥	021c  
आस्तां ते स्तिमिते सेने रक्ष्यमाणे परस्परम् ।	022a  
सम्प्रसुप्ते यथा नक्तं वनराज्यौ सुपुष्पिते ॥	022c  
ततो रुक्मरथो राजन्नर्केणेव विराजता ।	023a  
वरूथिना विनिष्पत्य व्यचरत्पृतनामुखे ॥	023c  
तमुद्यन्तं रथेनैकमाशुकारिणमाहवे ।	024a  
अनेकमिव सन्त्रसान्मेनिरे पाण्डुसृञ्जयाः ॥	024c  
तेन मुक्ताः शरा घोरा विचेरुः सर्वतोदिशम् ।	025a  
त्रासयन्तो महाराज पाण्डवेयस्य वाहिनीम् ॥	025c  
मध्यन्दिनमनुप्राप्तो गभस्तिशतसंवृतः ।	026a  
यथा दृश्येत घर्मांशुस्तथा द्रोणोऽप्यदृश्यत ॥	026c  
न चैनं पाण्डवेयानां कश्चिच्छक्नोति भारत ।	027a  
वीक्षितुं समरे क्रुद्धं महेन्द्रमिव दानवाः ॥	027c  
मोहयित्वा ततः सैन्यं भारद्वाजः प्रतापवान् ।	028a  
धृष्टद्युम्नबलं तूर्णं व्यधमन्निशितैः शरैः ॥	028c  
स दिशः सर्वतो रुद्ध्वा संवृत्य खमजिह्मगैः ।	029a  
पार्षतो यत्र तत्रैनामभिनत्पाण्डुवाहिनीम् ॥ ॥	029c  

इति श्रीमन्महाभारते द्रोणपर्वणि द्रोणाभिषेकपर्वणि एकादशदिवसयुद्धे त्रयोदशोऽध्यायः ॥ 13 ॥

5-13-22 सम्प्रसुप्ते कृतपत्रसङ्कोचे ॥ 5-13-23 वरूथिना रथेन ॥ 5-13-13 त्रयोदशोऽध्यायः ॥

