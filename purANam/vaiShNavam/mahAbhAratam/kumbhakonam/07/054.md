श्रीः
अध्यायः 054
नारदेन मृत्युब्रह्मसंवादकथनेन अकम्पनस्य शोकपरिहरणम् ॥ 1 ॥ व्यासेनाकम्पनोपाख्यानकथनात् युधिष्ठिरस्य शोकापनोदनम् ॥ 2 ॥
001  	नारद उवाच   
001a  	विनीय दुःखमबला आत्मन्येव प्रजापतिम् ।  
001c  	उवाच प्राञ्जलिर्भूत्वा लतेवावर्जिता पुनः ॥  
002  	मृत्युरुवाच   
002a  	त्वया सृष्टा कथं नारी ईदृशी वदतां वर ।  
002c  	क्रूरं कर्माहितं कुर्यां मूढेव परिजानती ॥  
003a  	बिभेम्यहमधर्माद्धि प्रसीद भगवन्प्रभो ।  
003c  	प्रियान्पुत्रान्वयस्यांश्च भ्रातॄन्मातॄः पितॄन्पतीन् ॥  
004a  	अपध्यास्यन्ति ये देव मृतांस्तेभ्यो बिभेम्यहम् ।  
004c  	कृपणानां हि रुदतां ये पतन्त्यश्रुबिन्दवः ॥  
005a  	तेभ्योऽहं भगवन्भीता शरणं त्वाऽहमागता ।  
005c  	यमस्य भवनं देव गच्छेयं न सुरोत्तम ॥  
006a  	कायेन विनयोपेता मूर्ध्नोदग्रनखेन च ।  
006c  	एतदिच्छाम्यहं कामं त्वत्तो लोकपितामह ॥  
007a  	इच्छेयं त्वत्प्रसादाद्धि तपस्तप्तुं प्रजेश्वर ।  
007c  	प्रदिशेमं वरं देव त्वं मह्यं भगवन्प्रभो ॥  
008a  	त्वया ह्युक्ता गमिष्यामि धेनुकाश्रममुत्तमम् ।  
008c  	तत्र तप्स्ये तपस्तीव्रं तवैवाराधने रता ॥  
009a  	न हि शक्ष्यामि देवेश प्राणान्प्राणभृतां प्रियान् ।  
009c  	हर्तुं विलपमानानामधर्मादभिरक्ष माम् ॥  
010  	ब्रह्मोवाच   
010a  	मृत्यो सङ्कल्पिताऽसि त्वं प्रजासंहारहेतुना ।  
010c  	गच्छ संहर सर्वास्त्वं प्रजा मा ते विचारणा ॥  
011a  	भविता त्वेतदेवं हि नैतज्जात्वन्यथा भवेत् ।  
011c  	भव त्वनिन्दिता लोके कुरुष्व वचनं मम ॥  
012  	नारद उवाच   
012a  	एवमुक्ता भगवता प्राञ्जलिश्चाप्यवाङ्मुखी ।  
012c  	संहारे नाकरोद्बुद्धिं प्रजानां हितकाम्यया ॥  
013a  	तूष्णीमासीत्तदा देवः प्रजानामीश्वरेश्वरः ।  
013c  	प्रसादं चागमत्क्षिप्रमात्मनैव प्रजापतिः ॥  
014a  	स्मयमानश्च देवेशो लोकान्सर्वानवेक्ष्य च ।  
014c  	लोकास्त्वासन्यथापूर्वं दृष्टास्तेनापमन्युना ॥  
015a  	निवृत्तरोषे तस्मिंस्तु भगवत्यपराजिते ।  
015c  	सा कन्याऽपि जगामाऽथ समीपात्तस्य धीमतः ॥  
016a  	अपसृत्याप्रतिश्रुत्य प्रजासंहरणं तदा ।  
016c  	त्वरमाणा च राजेन्द्र मृत्युर्धेनुकमभ्यगात् ॥  
017a  	सा तत्र परमं तीव्रं चचार व्रतमुत्तमम् ।  
017c  	सा तदा ह्येकपादेन तस्थौ पद्मानि षोडश ॥  
018a  	पञ्च चाब्दानि कारुण्यात्प्रजानां तु हितैषिणी ।  
018c  	इन्द्रियाणीन्द्रियार्थेभ्यः प्रियेभ्यः सन्निवर्त्य सा ॥  
019a  	ततस्त्वेकेन पादेन पुनरन्यानि सप्त वै ।  
019c  	तस्थौ पद्मानि षट् चैव सप्त चैकं च पार्थिव ॥  
020a  	ततः पद्मायुतं तात मृगैः सह चचार सा ।  
020c  	पुनर्गत्वा ततो नन्दां पुण्यां शीतामलोदकाम् ॥  
021a  	अप्सु वर्षसहस्राणि सप्त चैकं च साऽनयत् ।  
021c  	धारयित्वा तु नियमं नन्दायां वीतकल्मषा ॥  
022a  	सा पूर्वं कौशिकीं पुण्यां जगाम नियमैधिता ।  
022c  	तत्र वायुजलाहारा चचार नियमं पुनः ॥  
023a  	सप्तगङ्गासु सा पुण्या कन्या वेतसकेषु च ।  
023c  	तपोविशेषैर्बहुभिः कर्षयद्देहमात्मनः ॥  
024a  	ततो गत्वा तु सा गङ्गां महामेरुं च केवलम् ।  
024c  	तस्थौ चाश्मेव निश्चेष्टा प्राणायामपरायणा ॥  
025a  	पुनर्हिमवतो मूर्ध्नि यत्र देवाः पुराऽयजन् ।  
025c  	तत्राङ्गुष्ठेन सा तस्थौ निखर्वं परमा शुभा ॥  
026a  	पुष्करेष्वथ गोकर्णे नैमिषे मलये तथा ।  
026c  	अकर्शयत्स्वकं देहं नियमैर्मानसप्रियैः ॥  
027a  	अनन्यदेवता नित्यं दृढभक्ता पितामहे ।  
027c  	तस्थौ पितामहं चैव तोषयामास धर्मतः ॥  
028a  	ततस्तामब्रवीत्प्रीतो लोकानां प्रभवोऽव्ययः ।  
028c  	सौम्येन मनसा राजन्प्रीतः प्रीतमनास्तदा ॥  
029a  	मृत्यो किमिदमत्यन्तं तपांसि चरसीति ह ।  
029c  	ततोऽब्रवीत्पुनर्मृत्युर्भगवन्तं पितामहम् ॥  
030a  	नाऽहं हन्यां प्रजा देव स्वस्थाश्चाक्रोशतीस्तथा ।  
030c  	एतदिच्छामि सर्वेश त्वत्तो वरमहं प्रभो ॥  
031a  	अधर्मभयभीताऽस्मि ततोऽहं तप आस्थिता ।  
031c  	भीतायास्तु महाभाग प्रयच्छाभयमव्यय ॥  
032a  	आर्ता चानागसी नारी याचामि भव मे गतिः ।  
032c  	तामब्रवीत्ततो देवो भूतभव्यभविष्यवित् ॥  
033a  	अधर्मो नास्ति ते मृत्यो संहरन्त्या इमाः प्रजाः ।  
033c  	मया चोक्तं मृषा भद्रे भविता न कथञ्चन ॥  
034a  	तस्मात्संहर कल्याणि प्रजाः सर्वाश्चतुर्विधाः ।  
034c  	धर्मः सनातनश्च त्वां सर्वथा पावयिष्यति ॥  
035a  	लोकपालो यमश्चैव सहाया व्याधयश्च ते ।  
035c  	अहं च विबुधाश्चैव पुनर्दास्याम ते वरम् ॥  
036a  	यथा त्वमेनसा मुक्ता विरजाः ख्यातिमेष्यसि ।  
036  	नारद उवाच   
036c  	सैवमुक्ता महाराज कृताञ्जलिरिदं विभुम् ||  
037a  	पुनरेवाब्रवीद्वाक्यं प्रसाद्य शिरसा तदा ।  
037c  	यद्येवमेतत्कर्तव्यं धर्मतो नास्त्यतो भयम् ॥  
038a  	तवाज्ञा मूर्ध्नि मे न्यस्ता यत्ते वक्ष्यामि तच्छृणु ।  
038c  	लोभः क्रोधोऽभ्यसूयेर्ष्या द्रोहो मोहश्च देहिनाम् ॥  
039a  	अह्रीश्चान्योन्यपरुषा देहं भिन्द्युः पृथिग्वधाः ।  
039  	ब्रह्मोवाच   
तथा भविष्यते मृत्यो साधु संहर भोः प्रजाः ।	039c  
अधर्मस्ते न भविता नापध्यास्याम्यहं शुभे ॥	039e  
यान्यश्रुबिन्दूनि करे ममासंस्ते व्याधयः प्राणिनामात्मजाताः ।	040a  
ते मारयिष्यन्ति नरान्गतासून्नाधर्मस्ते भविता मा स्म भैषीः ॥	040c  
नाधर्मस्ते भविता प्राणिनां वै त्वं वै धर्मस्त्वं हि धर्मस्य चेशा ।	041a  
धर्म्या भूत्वा धर्मनित्या धरित्री तस्मात्प्राणान्सर्वथेमान्नियच्छ ॥	041c  
\'प्राप्ता तथा नो भविता कदाचिदेवं मयाद्यैव नियोज्यसे त्वम् ।\'	042a  
सर्वेषां वै प्राणिनां कामरोषौ सन्त्यज्य त्वं संहरस्वेह जीवान् ।	042c  
येषां धर्मास्ते भविष्यन्त्यनन्ता मिथ्यावृत्तं मारयिष्यत्यधर्मः ॥	042e  
तेनात्मानं पावयस्वात्मना त्वं पापेऽऽत्मानं मज्जयिष्यन्त्यसत्यात् ।	043a  
तस्मात्कामं रोषमप्यागतं त्वं सन्त्यज्यान्तः संहरस्वेति जीवान् ॥	043c  
नारद उवाच 	044  
सा वै भीमा मृत्युसञ्ज्ञोपदेशाच्छापाद्भीता बाढमित्यब्रवीत्तम् ।	044a  
सा च प्राणं प्राणिनामन्तकाले कामक्रोधौ त्यज्य हरत्यसक्ता ॥	044c  
मृत्युस्त्वेषां व्याधयस्तत्प्रसूता व्याधी रोगो रुज्यते येन जन्तुः ।	045a  
सर्वेषां च प्राणिनां प्रायणान्ते तस्माच्छोकं माकृथा निष्फलं त्वम् ॥	045c  
सर्वे देवाः प्राणिभिः प्रायणान्ते गत्वा वृत्ताः सन्निवृत्तास्तथैव ।	046a  
एवं सर्वे प्राणिनस्तत्र गत्वा वृत्ता देवा मर्त्यवद्राजसिंह ॥	046c  
वायुर्भीमो भीमनादो महौजा भेत्ता देहान्प्राणिनां सर्वगोऽसौ ।	047a  
नो वा वृत्तिं नैव वृत्तिं कदाचित्प्राप्नोत्युग्रोऽनन्ततेजोविशिष्टः ॥	047c  
सर्वे देवा मर्त्यसञ्ज्ञाविशिष्टास्तस्मात्पुत्रं माशुचो राजसिंह ।	048a  
स्वर्गं प्राप्तो मोदते ते तनूजो नित्यं रम्यान्वीरलोकानवाप्य ॥	048c  
त्यक्त्वा दुःखं सङ्गतः पुण्यकृद्भिरेषा मृत्युर्देवदिष्टा प्रजानाम् ।	049a  
प्राप्ते काले संहरन्ती यथावत्स्वयं कृता प्राणहरा प्रजानाम् ॥	049c  
आत्मानं वै प्राणिनो घ्नन्ति सर्वे नैतान्मृत्युर्दण्डपाणिर्हिनस्ति ।	050a  
तस्मान्मृतान्नानुशोचन्ति धीरा मृत्युं ज्ञात्वा निश्चयं ब्रह्मसृष्टम् ।	050c  
इत्थं सृष्टिं देवक्लृप्तां विदित्वा पुत्रान्नष्टाच्छोकमाशु त्यजस्व ॥	050e  
द्वैपायन उवाच 	051  
एतच्छ्रुत्वार्थवद्वाक्यं नारदेन प्रकाशितम् ।	051a  
उवाचाकम्पनो राजा सखायं नारदं तथा ॥	051c  
व्यपेतशोकः प्रीतोऽस्मि भगवन्नृषिसत्तम ।	052a  
श्रुत्वेतिहासं त्वत्तस्तु कृतार्थोऽस्म्यभिवादये ॥	052c  
तथोक्तो नारदस्तेन राज्ञा देवर्षिसत्तमः ।	053a  
जगाम नन्दनं शीघ्रमशोकवनमात्मनः ॥	053c  
पुण्यं यशस्यं स्वर्ग्यं च धन्यमायुष्यमेव च ।	054a  
अस्येतिहासस्य सदा श्रवणं श्रावणं तथा ॥	054c  
एतदर्थपदं श्रुत्वा तदा राजा युधिष्ठिर ।	055a  
क्षत्रधर्मं च विज्ञाय शूराणां च परां गतिम् ।	055c  
सम्प्राप्तोऽसौ महावीर्यः स्वर्गलोकं महारथः ॥	055e  
अभिमन्युः परान्हत्वा प्रमुखे सर्वधन्विनाम् ।	056a  
युध्यमानो महेष्वासो हतः सोऽभिमुखो रणे ॥	056c  
असिना गदया शक्त्या धनुषा च महारथः ।	057a  
विरजाः सोमसूनुः स पुनस्तत्र प्रलीयते ॥	057c  
तस्मात्परां धृतिं कृत्वा भ्रातृभिः सह पाण्डव ।	058a  
अप्रमत्तः सुसन्नद्धः शीघ्रं योद्धुमुपाक्रम ॥ ॥	058c  

इति श्रीमन्महाभारते द्रोणपर्वणि अभिमन्युवधपर्वणि चतुःपञ्चाशोऽध्यायः ॥ 54 ॥

5-54-6 उदग्रनखेन अञ्जलिना । विनयोपेता शरणागतास्मीत्यर्थः ॥ 5-54-14 अपमन्युना गतामर्षेणेत्यर्थः ॥ 5-54-16 अप्रतिश्रुत्यानङ्गीकृत्य ॥ 5-54-17 पद्मं शतं कोट्यो वर्षाणि तानि षोडश पञ्च च ॥ 5-54-39 अन्योन्यपरुषा वागिति शेषः ॥ 5-54-45 प्रायणान्ते आयुष्यकर्मणोऽवसाने ॥ 5-54-46 सर्वे इति । देवा इन्द्रियाणि । प्राणिभिः जीवैः सह । गत्वा तत्रैव परलोके । वृत्ता वृत्तवन्तः । पुनर्भूत्वा सन्निवृत्ता भवन्ति । मर्त्यभावार्था एव देवा इन्द्रादयः मर्त्यवदेव गत्वा वृत्ता भवन्ति नतु निवृत्ता भवन्ति मर्त्यभावाय । कर्मदेवा एव निवर्तन्ते नत्वाजानदेवास्तेषां क्रममुक्तियोग्यत्वादिति भावः ॥ 5-54-48 सर्वेदेवा इति । मर्त्यत्वं मरणधर्मत्वं ब्रह्मादीनामपि स्वाभाविकमस्त्यतोऽनर्थकः शोक इत्यर्थः ॥ 5-54-49 स्वयमेव स्वस्य मृत्युः अथापि जनानां प्राणहरा मृत्युर्जनादन्येति कल्पना कृता अनभिज्ञैरिति शेषः ॥ 5-54-50 नष्टात् जातमिति शेषः ॥ 5-54-53 चतुःपञ्चाशत्तमोऽध्यायः ॥ 54 ॥	
