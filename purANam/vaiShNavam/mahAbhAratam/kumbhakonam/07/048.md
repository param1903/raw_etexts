श्रीः
अध्यायः 048
द्रोणादिभिः षड्भिरभिमन्योर्विरथीकरणम् ॥ 1 ॥
सञ्जय उवाच 	001  
स कर्णं कर्णिना कर्णे पुनर्विव्याध फाल्गुनिः ।	001a  
शरैः पञ्चाशता चैनमविध्यत्कोपयन्भृशम् ॥	001c  
प्रतिविव्याध राधेयस्तावद्भिरथ तं पुनः ।	002a  
शरैराचितसर्वाङ्गो बह्वशोभत भारत ॥	002c  
कर्णं चाप्यकरोत्क्रुद्धो रुधिरोत्पीडवाहिनम् ।	003a  
कर्णोऽपि विबभौ शूरः शरैश्छिन्नोऽसृगातप्लुः ।	003c  
\'सन्ध्यानुगतपर्यन्तः शरदीव दिवाकरः ॥\'	003e  
तावुभौ शरचित्राङ्गौ रुधिरेण समुक्षितौ ।	004a  
बभूवतुर्महात्मानौ पुष्पिताविव किंशुकौ ॥	004c  
अथ कर्णस्य सचिवान्षट् शूरांश्चित्रयोधिनः ।	005a  
साश्वसूतध्वजरथान्सौभद्रो निजघान ह ॥	005c  
तथेतरान्महेष्वासान्दशभिर्दशभिः शरैः ।	006a  
प्रत्यविध्यदसम्भ्रान्तस्तदद्भुतमिवाभवत् ॥	006c  
मागधस्य तथा पुत्रं हत्वा षड्भिरजिह्मगैः ।	007a  
साश्वं ससूतं तरुणमश्वकेतुमपातयत् ॥	007c  
मार्तिकावतकं भोजं ततः कुञ्जरकेतनम् ।	008a  
क्षुरप्रेण समुन्मथ्य ननाद विसृजन्शरान् ॥	008c  
तस्य दौःशासनिर्विद्ध्वा चतुर्भिश्चतुरो हयान् ।	009a  
सूतमेकेन विव्याध दशभिश्चार्जुनात्मजम् ॥	009c  
ततो दौःशासनिं कार्ष्णिर्विद्ध्वा सप्तभिराशुगैः ।	010a  
संरम्भाद्रक्तनयनो वाक्यमुच्चैरथाब्रवीत् ॥	010c  
पिता तवाहवं त्यक्त्वा गतः कापुरुषो यथा ।	011a  
दिष्ट्या त्वमपि जानीषे योद्धुं न त्वद्य मोक्ष्यसे ॥	011c  
एतावदुक्त्वा वचनं कर्मारपरिमार्जितम् ।	012a  
नाराचं विससर्जास्मै तं द्रौणिस्त्रिभिराच्छिनत् ॥	012c  
तस्यार्जुनिर्ध्वजं छित्त्वा शल्यं त्रिभिरताडयत् ।	013a  
तं शल्यो नवभिर्बाणैर्गार्ध्रपत्रैरताडयत् ॥	013c  
हृद्यसम्भ्रान्तवद्राजंस्तदद्भुतमिवाभवत् ।	014a  
तस्यार्जुनिर्ध्वजं छित्त्वा हत्वोभौ पार्ष्णिसारथी ॥	014c  
तं विव्याधायसैः षड्भिः सोपाक्रामद्रथान्तरम् ।	015a  
शत्रुञ्जयं चन्द्रकेतुं मेघवेगं सुवर्चसम् ॥	015c  
सूर्यभासं च पञ्चैतान्हत्वा विव्याध सौबलम् ।	016a  
तं सौबलस्त्रिभिर्विद्ध्वा दुर्योधनमथाब्रवीत् ॥	016c  
सर्व एनं विमथ्नीमः पुरैकैकं हिनस्ति नः ।	017a  
अथाब्रवीत्पुनर्द्रोणं कर्णो वैकर्तनो रणे ॥	017c  
पुरा सर्वान्प्रमथ्नाति ब्रूह्यस्य वधमाशु नः ।	018a  
ततो द्रोणो महेष्वासः सर्वांस्तान्प्रत्यभाषत ॥	018c  
अस्ति वाऽस्यान्तरं किञ्चित्कुमारस्याथ पश्यत ।	019a  
अन्वस्य पितरं चाद्य चरतः सर्वतो दिशम् ॥	019c  
शीघ्रतां नरसिंहस्य पाण्डवेयस्य पश्यत ।	020a  
धनुर्मण्डलमेवास्य रथमार्गेषु दृश्यते ॥	020c  
सन्दधानस्य विशिखाञ्शीघ्रं चैव विमुञ्चतः ।	021a  
आरुजन्नपि मे प्राणान्मोहयन्नपि सायकैः ॥	021c  
प्रहर्षयति मां भूयः सौभद्रः परवीरहा ।	022a  
अतिमानं दधात्येष सौभद्रो विचरन्रणे ॥	022c  
अन्तरं यस्य संरब्धा न पश्यन्ति महारथाः ।	023a  
अस्यतो लघुहस्तस्य दिशः सर्वा महेषुभिः ।	023c  
न विशेषं प्रपश्यामि रणे गाण्डीवधन्वनः ॥	023e  
सञ्जय उवाच 	024  
अथ कर्णः पुनर्द्रोणमाहार्जुनिशराहतः ।	024a  
स्थातव्यमिति तिष्ठामि पीड्यमानोऽभिमन्युना ॥	024c  
तेजस्विनः कुमारस्य शराः परमदारुणाः ।	025a  
क्षिण्वन्ति हृदयं मेऽद्य घोराः पावकतेजसः ॥	025c  
तमाचार्योऽब्रवीत्कर्णं शनकैः प्रहसन्निव ।	026a  
अभेद्यमस्य कवचं युवा चाशुपराक्रमः ॥	026c  
उपदिष्टा मया चास्य पितुः कवचधारणा ।	027a  
तामेष निखिलां वेत्ति ध्रुवं परपुरञ्जयः ॥	027c  
शक्यं त्वस्य धनुश्छेत्तुं ज्यां च बाणैः समाहितैः ।	028a  
अभीषूंश्च हयांश्चैव तथोभौ पार्ष्णिसारथी ॥	028c  
एतत्कुरु महेष्वास राधेय यदि शक्यते ।	029a  
अथैनं विमुखीकृत्य पश्चात्प्रहरणं कुरु ॥	029c  
सधनुष्को न शक्योऽयमपि जेतुं सुरासुरैः ।	030a  
विरथं विधनुष्कं च कुरुष्वैनं यदीच्छसि ॥	030c  
\'पुरःस्थितेन केनापि दुःशको जेतुमार्जुनिः ॥\'	031ac  
सञ्जय उवाच 	032  
तदाचार्यवचः श्रुत्वा कर्णो वैकर्तनस्त्वरन् ।	032a  
अस्यतो लघुहस्तस्य पृष्ठतो धनुराच्छिनत् ॥	032c  
अश्वानस्यावधीद्द्रोणो गौतमः पार्ष्णिसारथी ।	033a  
शेषास्तु च्छिन्नधन्वानं शरवर्षैरवाकिरन् ॥	033c  
त्वरमाणास्त्वराकाले विरथं षण्महारथाः ।	034a  
शरवर्षैरकरुणा बालमेकमवाकिरन् ॥	034c  
स च्छिन्नधन्वा विरथः स्वधर्ममनुपालयन् ।	035a  
खड्गचर्मधरः श्रीमानुत्पपात विहायसा ॥	035c  
मार्गैः सकौशिकाद्यैश्च लाघवेन बलेन च ।	036a  
आर्जुनिर्व्यचरद्व्योम्नि भृशं वै पक्षिराडिव ॥	036c  
मय्येव निपतत्येष सासिरित्यूर्ध्वदृष्टयः ।	037a  
विव्यधुस्तं महेष्वासं समरे छिद्रदर्शिनः ॥	037c  
क्षुरप्रेण महातेजास्त्वरमाणः सपत्नजित् |	038a  
राधेयो निशितैर्बाणैर्व्यधमच्चर्म चोत्तमम् ॥	038c  
व्यसिचर्मेषुपूर्णाङ्गः सोऽन्तरिक्षात्पुनः क्षितिम् ।	039a  
आस्थितश्चक्रमुद्यम्य द्रोणं क्रुद्धोऽभ्यधावत ॥	039c  
स चक्ररेणूकज्ज्वलशोभिताङ्गो बभावतीवोज्ज्वलचक्रपाणिः ।	040a  
रणेऽभिमन्युः क्षणमास रौद्रः स वासुदेवानुकृतिं प्रकुर्वन् ॥	040c  
स्रुतरुधिरकृतैकरागवस्त्रो भ्रुकुटिपुटाकुलितोऽतिसिंहनादः ।	041a  
प्रभुरमितबलो रणेऽभिमन्युर्नृपवरमध्यगतो भृशं व्यराजत् ॥ ॥	041c  

इति श्रीमन्महाभारते द्रोणपर्वणि अभिमन्युवधपर्वणि त्रयोदशदिवसयुद्धे अष्टचत्वारिंशोऽध्यायः ॥ 48 ॥

5-48-18 वधं वधोपायम् ॥ 5-48-19 अण्वप्यस्यान्तरं ह्यद्य इति झ.पाठः ॥ 5-48-35 कौशिकं सर्वतोभद्रम् ॥ 5-48-48 अष्टचत्वारिंशोऽध्यायः ॥
