श्रीः
अध्यायः 083
जयद्रथवधस्य दुष्करत्वाशङ्किनो युधिष्ठिरस्य कृष्णेन समाश्वासनम् ॥ 1 ॥
युधिष्ठिर उवाच 	001  
सुखेन रजनी व्युष्टा कच्चित्ते मधुसूदन ।	001a  
कच्चिज्ज्ञानानि सर्वाणि प्रसन्नानि तवाच्युत ॥	001c  
सञ्जय उवाच 	002  
वासुदेवोऽपि तद्युक्तं प्रत्युवाच युधिष्ठिरम् ।	002a  
दर्शनादेव ते सौम्य न किञ्चिदशुभं मम ॥	002c  
सञ्जय उवाच 	003  
ततश्च प्रकृतीः क्षत्ता न्यवेदयदुपस्थिताः ।	003a  
अनुज्ञातश्च राज्ञा स प्रावेशयत तं जनम् ॥	003c  
विराटं भीमसेनं च धृष्टद्युम्नं च सात्यकिम् ।	004a  
चेदिपं धृष्टकेतुं च द्रुपदं च महारथम् ॥	004c  
शिखण्डिनं यमौ चैव चेकितानं सकेकयम् ।	005a  
युयुप्सुं चैव कौरव्यं पाञ्चाल्यं चोत्तमौजसम् ॥	005c  
युधामन्यु सुबाहुं च द्रौपदेयांश्च सर्वशः ।	006a  
एतांश्च सुहृदश्चान्यान्दर्शयामास पाण्डवम् ॥	006c  
अनुज्ञाताश्च पार्थेन स्वासीना आसनेषु ते ।	007a  
सर्वेष्वथ परार्ध्येषु यथार्हं वन्द्य पाण्डवम् ॥	007c  
एकस्मिन्नासने वीरावुपविष्टौ महाबलौ ।	008a  
कृष्णश्च युयुधानश्च वेद्यामिव हुताशनौ ॥	008c  
ततो युधिष्ठिरस्तेषां शृण्वतां मधुसूदनम् ।	009a  
अब्रवीत्पुण्डरीकाक्षमाभाष्य मधुरं वचः ॥	009c  
एकं त्वां वयमाश्रित्य सहस्राक्षमिवामराः ।	010a  
प्रार्थयामो जयं युद्धे शाश्वतानि सुखानि च ॥	010c  
त्वं हि राज्यविनाशं च द्विषद्भिश्च निराक्रियाम् ।	011a  
क्लेशांश्च विविधान्कृष्ण सर्वांस्तानपि वेत्थ नः ॥	011c  
त्वयि सर्वेश सर्वेषामस्माकं भक्तवत्सल ।	012a  
सुखमायत्तमत्यर्थं यात्रा च मधुसूदन ॥	012c  
स तथा कुरु वार्ष्णेय यथा त्वयि मनो मम ।	013a  
अर्जुनस्य यथा सत्या प्रतिज्ञा स्याच्चिकीर्षिता ॥	013c  
स भवांस्तारयत्वस्माद्दुःखामर्षमहार्णवात् ।	014a  
परां तितीर्षतामद्य प्लवो नो भव माधव ॥	014c  
नहि तत्कुरुते योधः कार्तवीर्यसमोऽपि यः ।	015a  
युधि यत्कुरुषे कृष्ण सारथ्यं त्वं समास्थितः ॥	015c  
यथैव सर्वास्वापत्सु पासि वृष्णीञ्जनार्दन ।	016a  
तथैवास्मान्महाबाहो वृजिनात्त्रातुमर्हसि ॥	016c  
त्वमगाधेऽप्लवे मग्नान्पाण्डवान्कुरुसागरे ।	017a  
समुद्धर प्लवो भूत्वा शङ्खचक्रगदाधर ॥	017c  
नमस्ते देवदेवेश सनातन विशातन ।	018a  
विष्णो जिष्णो हरे कृष्ण वैकुण्ठ पुरुषोत्तम ॥	018c  
नारदस्त्वां समाचख्यौ पुराणमृषिसत्तमम् ।	019a  
वरदं शार्ङ्गिणं श्रेष्ठं तत्सत्यं कुरु माधव ॥	019c  
इत्युक्तः पुण्डरीकाक्षो धर्मराजेन संसदि ।	020a  
तोयमेघस्वनो वाग्मी प्रत्युवाच युधिष्ठिरम् ॥	020c  
वासुदेव उवाच 	021  
सामरेष्वपि लोकेषु सर्वेषु न तथाविधः ।	021a  
शरासनधरः कश्चिद्यथा पार्थो धनञ्जयः ॥	021c  
वीर्यवानस्त्रसम्पन्नः पराक्रान्तो महाबलः ।	022a  
युद्धशौण्डः सदामर्षी तेजसा परमो नृणाम् ॥	022c  
स युवा वृषभस्कन्धो दीर्घबाहुर्महाबलः ।	023a  
सिंहर्षभगतिः श्रीमान्द्विषतस्ते हनिष्यति ॥	023c  
अहं च तत्करिष्यामि तथा कुन्तीसुतोऽर्जुनः ।	024a  
धार्तराष्ट्रस्य सैन्यानि धक्ष्यत्यग्निरिवेन्धनम् ॥	024c  
अद्य तं पापकर्माणं क्षुद्रं सौभद्रघातिनम् ।	025a  
अपुनर्दर्शनं मार्गमिषुभिः क्षेप्स्यतेऽर्जुनः ॥	025c  
तस्याद्य गृध्राः श्येनाश्च चण्डगोमायवस्तथा ।	026a  
भक्षयिष्यन्ति मांसानि ये चान्ये पुरुषादकाः ॥	026c  
यद्यस्य देवा गोप्तारः सेन्द्राः सर्वे तथाऽप्यसौ ।	027a  
राजधानीं यमस्याद्य हतः प्राप्स्यति दुर्मतिः ॥	027c  
निहत्य सैन्धवं जिष्णुरद्य त्वामुपयास्यति ।	028a  
विशोको विज्वरो राजन्भव शान्ति पुरस्कृतः ॥ ॥	028c  

इति श्रीमन्महाभारते द्रोणपर्वणि प्रतिज्ञापर्वणि त्र्यशीतितमोऽध्यायः ॥ 83 ॥

5-83-11 निराक्रियामपसारणम् ॥ 5-83-12 यात्रा स्थितिः ॥ 5-83-16 वृजिनात् व्यसनात् ॥ 5-83-18 सनातन अनादिनिधन । विशातन संहर्तः । कृष्ण संसारकर्षक । पुरुषोत्तम परमात्मन् ॥ 5-83-22 युद्धशौण्डः युद्धप्रवीणः ॥ 5-83-83 त्र्यशीतितमोऽध्यायः ॥	
