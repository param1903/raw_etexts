श्रीः
अध्यायः 126
अर्जुनवृत्तान्तपरिज्ञानाय सात्यकिं प्रेषितवता युधिष्ठिरेण पुनस्तयोर्वृत्तान्तपरिज्ञानाय भीमसेनस्य तत्र गमनचोदना ॥ 1 ॥
सञ्जय उवाच 	001  
व्यूहेष्वालोड्यमानेषु पाण्डवानां ततस्ततः ।	001a  
सुदूरमन्वयुः पार्थाः पाञ्चालाः सह सोमकैः ॥	001c  
वर्तमाने तथा रौद्रे सङ्ग्रामे रोमहर्षणे ।	002a  
सङ्क्षये जगतस्तीव्रे युगान्त इव भारत ॥	002c  
द्रोणे युधि पराक्रान्ते नर्दमाने मुहुर्मुहुः ।	003a  
पाञ्चालेषु च क्षीणेषु वध्यमानेषु पाण्डुषु ॥	003c  
नापश्यच्छरणं कञ्चिद्धर्मराजो युधिष्ठिरः ।	004a  
चिन्तयामास राजेन्द्र कथमेतद्भविष्यति ॥	004c  
ततो विक्ष्य दिशः सर्वाः सव्यसाचिदिदृक्षया ।	005a  
युधिष्ठिरो ददर्शाथ नैव पार्थं न माधवम् ॥	005c  
सोऽपश्यन्नरशार्दूलं वानरर्षभलक्षणम् ।	006a  
गाण्डीवस्य च निर्घोषमशृण्वन्व्यथितेन्द्रियः ॥	006c  
अपश्यन्सात्यकिं चापि वृष्णीनां प्रवरं रथम् ।	007a  
चिन्तयाभिपरीताङ्गो धर्मराजो युधिष्ठिरः ।	007c  
नाध्यगच्छत्तदा शान्तिं तावपश्यन्नरोत्तमौ ॥	007e  
लोकोपक्रोशभीरुत्वाद्धर्मराजो महामनाः ।	008a  
अचिन्तयन्महाबाहुः शैनेयस्य रथं प्रति ॥	008c  
पदवीं प्रेषितश्चैव फल्गुनस्य मया रणे ।	009a  
शैनेयः सात्यकिः सत्यो मित्राणामभयङ्करः ॥	009c  
तदिदं ह्येकमेवासीद्द्द्विधा जातं ममाऽद्य वै ।	010a  
सात्यकिश्च हि विज्ञेयः पाण्डवश्च धनञ्जयः ॥	010c  
सात्यकिं प्रेषयित्वा तु पाण्डवस्य पदानुगम् ।	011a  
सात्वतस्यापि कं युद्धे प्रेषयिष्ये पदानुगम् ॥	011c  
करिष्यामि प्रयत्नेन भ्रातुरन्वेषणं यदि ।	012a  
युयुधानमनन्विष्य लोको मां गर्हयिष्यति ॥	012c  
भ्रातुरन्वेषणं कृत्वा धर्मपुत्रो युधिष्ठिरः ।	013a  
परित्यजति वार्ष्णेयं सात्यकिं सत्यविक्रमम् ॥	013c  
लोकापवादभीरुत्वात्सोऽहं पार्थं वृकोदरम् ।	014a  
पदवीं प्रेषयिष्यामि माधवस्य महात्मनः ॥	014c  
यथैव च मम प्रीतिरर्जुने शत्रुसूदने ।	015a  
तथैव वृष्णिवीरेऽपि सात्वते युद्धदुर्मदे ॥	015c  
अतिभारे नियुक्तश्च मया शैनेयनन्दनः ।	016a  
स तु मित्रोपरोधेन गौरवात्तु महाबलः ।	016c  
प्रविष्टो भारतीं सेनां मकरः सागरं यथा ॥	016e  
असौ हि श्रूयते शब्दः शूराणामनिवर्तिनाम् ।	017a  
मिथः संयुध्यमानानां वृष्णिवीरेण धीमता ॥	017c  
प्राप्तकालं सुबलवन्निश्चितं बहुधा हि मे ।	018a  
तत्रैव पाण्डवेयस्य भीमसेनस्य धन्विनः ।	018c  
गमनं रोचते मह्यं यत्र यातौ महारथौ ॥	018e  
न चाप्यसह्यं भीमस्य विद्यते भुवि किञ्चन ॥	019ac  
शक्तो ह्येष रणे यत्तः पृथिव्यां सर्वधन्विनाम् ।	020a  
स्वबाहुबलमास्थाय प्रतिव्यूहितुमञ्जसा ॥	020c  
यस्य बाहुबलं सर्वे समाश्रित्य महात्मनः ।	021a  
वनवासान्निवृत्ताः स्म न च युद्धेषु निर्जिताः ॥	021c  
इतो गते भीमसेने सात्वतं प्रति पाण्डवे ।	022a  
सनाथौ भवितारौ हि युधि सात्वतफल्गुनौ ॥	022c  
कामं त्वशोचनीयौ तौ रणे सात्वतफल्गुनौ ।	023a  
रक्षितौ वासुदेवेन स्वयं शस्त्रविशारदौ ॥	023c  
अवश्यं तु मया कार्यमात्मनः शोकनाशनम् ।	024a  
तस्माद्भीमं नियोक्ष्यामि सात्वतस्य पदानुगम् ॥	024c  
ततः प्रतिकृतं मन्ये विधानं सात्यकिं प्रति ॥	025ac  
एवं निश्चित्य मनसा धर्मपुत्रो युधिष्ठिरः ।	026a  
यन्तारमब्रवीद्राजा भीमं प्रति नयस्व माम् ॥	026c  
धर्मराजवचः श्रुत्वा सारथिर्हयकोविदः ।	027a  
रथं हेमपरिष्कारं भीमान्तिकमुपानयत् ॥	027c  
भीमसेनमनुज्ञाप्य प्राप्तकालमचिन्तयत् ।	028a  
कश्मलं प्राविशद्राजा बहु तत्र समादिशत् ॥	028c  
स कश्मलसमाविष्टो भीममाहूय पार्थिवः ।	029a  
अब्रवीद्वचनं राजन्कुन्तीपुत्रो युधिष्ठिरः ||	029c  
यः सदेवान्सगन्धर्वान्दैत्यांश्चैकरथोऽजयत् ।	030a  
तस्य लक्ष्म न पश्यामि भीमसेनानुजस्य ते ॥	030c  
सञ्जय उवाच 	031  
ततोऽब्रवीद्धर्मराजं भीमसेनस्तथागतम् ।	031a  
नैवाद्राक्षं नचाश्रौषं तव कश्मलमीदृशम् ॥	031c  
पुरातिदुःखदीर्णानां भवान्गतिरभूद्धि नः ।	032a  
उत्तिष्ठोत्तिष्ठ राजेन्द्र शाधि किं करवाणि ते ॥	032c  
न ह्यसाध्यमकार्यं वा विद्यते मम मानद ।	033a  
आज्ञापय कुरुश्रेष्ठ मा च शोके मनः कृथाः ॥	033c  
सञ्जय उवाच 	034  
तमब्रवीदश्रुपूर्णः कृष्णसर्प इव श्वसन् ।	034a  
भीमसेनमिदं वाक्यं प्रम्लानवदनो नृपः ॥	034c  
श्रूयते पाञ्चजन्यस्य यथा शङ्खस्य निस्वनः ।	035a  
पूरितो वासुदेवेन संरब्धेन यशस्विना ॥	035c  
नूनमद्य हतः शेते तव भ्राता धनञ्जयः ।	036a  
तस्मिन्विनिहते नूनं युध्यतेऽसौ जनार्दनः ॥	036c  
यस्य सत्ववतो वीर्यं ह्युपजीवन्ति पाण्डवाः ।	037a  
यं भयेष्वभिगच्छन्ति सहस्राक्षमिवामराः ॥	037c  
स शूरः सैन्धवप्रेप्सुरन्वयाद्भारतीं चमूम् ।	038a  
तस्य वै गमनं विद्मो भीम नावर्तनं पुनः ॥	038c  
श्यामो युवा गुडाकेशो दर्शनीयो महारथः ।	039a  
व्यूढोरस्को महाबाहुर्मत्तद्विरदविक्रमः ॥	039c  
चकोरनेत्रस्ताम्रास्यो द्विषतां भयवर्धनः ।	040a  
\'मम प्रियहितार्थं च शक्रलोकादिहागतः ॥	040c  
वृद्धोपसेवी धृतिमान्कृतज्ञः सत्यसङ्गरः ।	041a  
प्रविष्टो महतीं सेनामपर्यन्तां धनञ्जयः ॥	041c  
प्रविष्टे च चमूं घोरामर्जुने शत्रुनाशने ।	042a  
प्रेषितः सात्वतो वीरः फल्गुनस्य पदानुगः ॥	042c  
तस्याभिगमनं जाने भीम नावर्तनं पुनः ।\'	043a  
तदिदं मम भद्रं ते शोकस्थानमरिन्दम ॥	043c  
अर्जुनार्थे महाबाहो सात्वतस्य च कारणात् ।	044a  
वर्धते हविषेवाग्निरिध्यमानः पुनः पुनः ॥	044c  
तस्य लक्ष्म न पश्यामि तेन विन्दामि कश्मलम् ।	045a  
तं विद्धि पुरुषव्याघ्रं सात्वतं च महारथम् ॥	045c  
स तं महारथं पश्चादनुयातस्तवानुजम् ।	046a  
तमपश्यन्महाबाहुमहं विन्दामि कश्मलम् ॥	046c  
\'अथैनं पुनराचक्ष्व लोहिताक्षं सकेशवम् ।	047a  
दृष्ट्वा कुशलिनं पार्थं सैन्धवान्ते ससात्यकिम् ॥	047c  
संविदं मम कुर्यास्त्वं सिंहनादेन पाण्डव ॥	048ac  
नूनं विनिहतः शूरः सव्यासाची परन्तप ।\'	049a  
पार्थे तस्मिन्हते चैव युध्यते गरुडध्वजः ॥	049c  
सहयो नास्य वै कश्चित्तेन विन्दामि कश्मलम् ।	050a  
तस्मात्कृष्णो रणे नूनं युध्यते युद्धकोविदः ॥	050c  
न हि मे शुध्यते भावस्तयोरेव परन्तप ।	051a  
स तत्र गच्छ कौन्तेय यत्र यातो धनञ्जयः ॥	051c  
सात्यकिश्च महावीर्यः कर्तव्यं यदि मन्यसे ।	052a  
वचनं मम धर्मज्ञ भ्राता ज्येष्ठो भवामि ते ॥	052c  
न मेऽर्जुनस्तथा ज्ञेयो ज्ञातव्यः सात्यकिर्यथा ॥	053ac  
चिकीर्षुर्मत्प्रियं पार्थ स यातः सव्यसाचिनः ।	054a  
पदवीं दुर्गमां घोरामगम्यामकृतात्मभिः ॥	054c  
दृष्ट्वा कुशलिनौ कृष्णौ सात्वतं चैव सात्यकिम् ।	055a  
संविदं चैव कुर्यास्त्वं सिंहनादेन पाण्डव ॥ ॥	055c  

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे षड्विंशत्यधिकशततमोऽध्यायः ॥ 126 ॥

5-126-6 वानरर्षभलक्षणं वानरप्रधानध्वजम् । वरवानरकेतनमिति पाठो वा ॥ 5-126-9 सत्यो दृढप्रतिज्ञः ॥ 5-126-25 सात्यकिम् प्रति प्रतिविधानं कृतमित्यन्वयः ॥ 5-126-40 चकोरनेत्रो रक्तान्तायतनयनः । ताम्रास्यो रक्तगौरमुखः ॥ 5-126-126 षड्विंशत्यधिकशततमोऽध्यायः ॥ 126 ॥
