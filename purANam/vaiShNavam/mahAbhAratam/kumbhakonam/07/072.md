श्रीः
अध्यायः 072
अभिमन्युमनुशोच्यार्जुनस्य विलापः ॥ 1 ॥
धृतराष्ट्र उवाच 	001  
अथ संशप्तकैः सार्धं युध्यमाने धनञ्जये ।	001a  
अभिमन्यौ हते चापि बाले बलवतां वरे ॥	001c  
महर्षिसत्तमे याते व्यासे स तु युधिष्ठिरः ।	002a  
पाण्डवाः किमथाऽकार्षुः शोकोपहतचेतसः ॥	002c  
कथं संशप्तकेभ्यो वा निवृत्तो वानरध्वजः ।	003a  
केन वा कथितस्तस्य प्रशान्तः सुतपावकः ।	003c  
एतन्मे शंस तत्त्वेन सर्वमेवेह सञ्जय ॥	003e  
सञ्जय उवाच 	004  
शृणु राजन्यथा तेभ्यो निवृत्तः कृष्णसारथिः ।	004a  
ततः सर्वाणि सैन्यानि दहन्कृष्णगतिर्यथा ॥	004c  
सम्प्रयातेऽस्तमादित्ये सन्ध्याकाल उपस्थिते ।	005a  
अयातस्यात्मशिबिरं निमित्तैरघशंसिभिः ॥	005c  
यच्चासीन्मानसं तस्य यच्च कृष्णेन भाषितम् ।	006a  
यथा च कथितस्तस्य निहतः सुतपावकः ।	006c  
विस्तरेणैव मे सर्वं ब्रुवतः शृणु मारिष ॥\'	006e  
तस्मिन्नहनि निर्वृत्ते घोरे प्राणभृतां क्षये ।	007a  
आदित्येऽस्तङ्गते श्रीमान्सन्ध्याकाल उपस्थिते ॥	007c  
व्यपयातेषु वासाय सर्वेषु भरतर्षभ ।	008a  
हत्वा संशप्तकव्रातान्दिव्यैरस्त्रैः कपिध्वजः ॥	008c  
प्रायात्स्वशिबिरं जिष्णुर्जैत्रमास्थाय तं रथम् ।	009a  
गच्छन्नेव च गोविन्दं साश्रुकण्ठोऽभ्यभाषत ॥	009c  
किं नु मे हृदयं त्रस्तं वाक्च सज्जति केशव ।	010a  
स्यन्दने नावतिष्ठामि गात्रैः सीदामि चाच्युत ॥	010c  
अनिष्टं चैव मे श्लिष्टं हृदयान्नापसर्पति ।	011a  
भुविये दिक्षु चात्युग्रा उत्पातास्त्रासयन्ति माम् ॥	011c  
बहुप्रकारा दृश्यन्ते सर्व एवाघशंसिनः ।	012a  
अपि स्वस्ति भवेद्राज्ञः सामात्यस्य गुरोर्मम ॥	012c  
वासुदेव उवाच 	013  
व्यक्तं शिवं सहभ्रातुर्धर्मराजस्य पाण्डव ।	013a  
मा शुचः किञ्चिदेवान्यत्तत्रानिष्टं भविष्यति ॥	013c  
सञ्जय उवाच 	014  
ततः सन्ध्यामुपास्यैव वीरौ वीरावसादने ।	014a  
कथयन्तौ रणे वृत्तं प्रयातौ रथमास्थितौ ॥	014c  
ततः स्वशिबिरं प्राप्तौ हतामित्रौ हतद्विषौ ।	015a  
वासुदेवोऽर्जुनश्चैव कृत्वा कर्म सुदुष्करम् ॥	015c  
ध्वस्ताकारमिवालेख्यं संवीक्ष्य शिबिरं स्वकम् ।	016a  
बीभत्सुरब्रवीत्कृष्णमस्वस्थहृदयस्ततः ॥	016c  
नदन्ति नाद्य तूर्याणि मङ्गल्यानि जनार्दन ।	017a  
मिश्रा दुन्दुभिनिर्घोषैः शङ्खाश्चाडम्बरैः सह ॥	017c  
वीणा नैवाद्य वाद्यन्ते शम्यातालस्वनैः सह ।	018a  
मङ्गल्यानि च गीतानि न गायन्ति पठन्ति च ॥	018c  
स्तुतियुक्तानि रम्याणि ममानीकेषु वन्दिनः ।	019a  
योधाश्चापि हि मां दृष्ट्वा निवर्तन्ते ह्यधोमुखाः ॥	019c  
कर्माणि च यथापूर्वं कृत्वा नाभिवदन्ति माम् ।	020a  
अपि स्वस्ति भवेदद्य भ्रातृभ्यो मम माधव ॥	020c  
न हि शुद्ध्यति मे भावो दृष्ट्वा स्वजनमाकुलम् ।	021a  
अपि पाञ्चालराजस्य विराटस्य च मानद ॥	021c  
सर्वेषां चैव योधानां सामग्र्यं स्यान्ममाच्युत ।	022a  
न च मामद्य सौभद्रः प्रहृष्टो भ्रातृभिः सह ।	022c  
रणादायान्तमुचितं प्रत्युद्याति हसन्निव ॥	022e  
सञ्जय उवाच 	023  
एवं सङ्कथयन्तौ तौ प्रविष्टौ शिबिरं स्वकम् ।	023a  
ददृशाते भृशास्वस्थान्पाण्डवान्नष्टचेतसः ॥	023c  
दृष्ट्वा भ्रातॄंश्च पुत्रांश्च विमना वानरध्वजः ।	024a  
अपश्यंश्चैव सौभद्रमिदं वचनमब्रवीत् ॥	024c  
मुखवर्णोऽप्रसन्नो वः सर्वेषामेव लक्ष्यते ।	025a  
न चाभिमन्युं पश्यामि न च मां प्रतिनन्दथ ॥	025c  
मया श्रुतश्च द्रोणेन पद्मव्यूहो विनिर्मितः ।	026a  
न च वस्तस्य भेत्ताऽस्ति विना सौभद्रमर्भकम् ॥	026c  
न चोपदिष्टस्तस्यासीन्मयानीकाद्विनिर्गमः ।	027a  
कच्चिन्न बालो युष्माभिः परानीकं प्रवेशितः ॥	027c  
भित्त्वाऽनीकं महेष्वासः परेषां बहुभिर्युधि ।	028a  
कच्चिन्न निहतः सङ्ख्ये सौभद्रः परवीरहा ॥	028c  
लोहिताक्षं महाबाहुं जातं सिंहमिवाद्रिषु ।	029a  
उपेन्द्रसदृशं ब्रूत कथमायोधने हतः ॥	029c  
सुकुमारं महेष्वासं वासवस्यात्मजात्मजम् ।	030a  
सदा मम प्रियं ब्रूत कथमायोधने हतः ॥	030c  
सुभद्रायाः प्रियं पुत्रं द्रौपद्याः केशवस्य च ।	031a  
अम्बायाश्च प्रियं नित्यं कोवधीत्कालमोहितः ॥	031c  
सदृशो वृष्णिवीरस्य केशवस्य महात्मनः ।	032a  
विक्रमश्रुतमाहात्म्यैः कथमायोधने हतः ॥	032c  
वार्ष्णेयीदयितं शूरं मया सततलालितम् ।	033a  
यदि पुत्रं न पश्यामि यास्यामि यमसादनम् ॥	033c  
मृदुकुञ्चितकेशान्तं बालं बालमृगेक्षणम् ।	034a  
मत्तद्विरदविक्रान्तं सिंहपोतमिवोद्गतम् ॥	034c  
स्मिताभिभाषिणं दान्तं गुरुवाक्यकरं सदा ।	035a  
बाल्येऽप्यतुलकर्माणं प्रियवाक्यममत्सरम् ॥	035c  
महोत्साहं महाबाहुं दीर्घराजीवलोचनम् ।	036a  
भक्तानुकम्पिनं दान्तं न च नीचानुसारिणम् ॥	036c  
कृतज्ञं ज्ञानसम्पन्नं कृतास्त्रमनिवर्तिनम् ।	037a  
युद्धाभिनन्दिनं नित्यं द्विषतां भयवर्धनम् ॥	037c  
स्वेषां प्रियहिते युक्तं पितॄणां जयगृद्धिनम् ।	038a  
न च पूर्वं प्रहर्तारं सङ्ग्रामे नष्टसम्भ्रमम् ।	038c  
यदि पुत्रं न पश्यामि यास्यामि यमसादनम् ॥	038e  
रथेषु गण्यमानेषु गणितं तं महारथम् ।	039a  
मयाऽध्यर्धगुणं सङ्ख्ये तरुणं बाहुशालिनम् ॥	039c  
प्रद्युम्नस्य प्रियं नित्यं केशवस्य ममैव च ।	040a  
यदि पुत्रं न पश्यामि यास्यामि यमसादनम् ॥	040c  
सुनसं सुललाटान्तं स्वक्षिभ्रूदशनच्छदम् ।	041a  
अपश्यतस्तद्वदनं का शान्तिर्हृदयस्य मे ॥	041c  
तन्त्रीस्वनसुखं रम्यं पुंस्कोकिलसमध्वनिम् ।	042a  
अशृण्वतः स्वनं तस्य का शान्तिर्हृदयस्य मे ॥	042c  
रूपं चाप्रतिमं तस्य त्रिदशैश्चापि दुर्लभम् ।	043a  
अपश्यतो हि वीरस्य का शान्तिर्हृदयस्य मे ॥	043c  
अभिवादनदक्षं तं पितॄणां वचने रतम् ।	044a  
नाद्याहं यदि पश्यामि का शान्तिर्हृदयस्य मे ॥	044c  
सुकुमारः सदा वीरो महार्हशयनोचितः ।	045a  
भूमावनाथवच्छेते नूनं नाथवतां वरः ॥	045c  
शयानं समुपासन्ति यं पुरा परमस्त्रियः ।	046a  
तमद्य विप्रविद्धाङ्गमुपासन्त्यशिवाः शिवाः ॥	046c  
यः पुरा बोध्यते सुप्तः सूतमागधवन्दिभिः ।	047a  
बोधयन्त्यद्य तं नूनं श्वापदा विकृतैः स्वनैः ॥	047c  
छत्रच्छायासमुचितं तस्य तद्वदनं शुभम् ।	048a  
नूनमद्य रजोध्वस्तं रणरेणुः करिष्यति ॥	048c  
हा पुत्रकावितृप्तस्य सततं पुत्रदर्शने ।	049a  
भाग्यहीनस्य कालेन यथा मे नीयसे बलात् ॥	049c  
सा च संयमनी नूनं सदा सुकृतिनां गतिः ।	050a  
स्वभाभिर्मोहिता रम्या त्वयाऽत्यर्थं विराजते ॥	050c  
नूनं वैवस्वतश्च त्वां वरुणश्च प्रियातिथिम् ।	051a  
शतक्रतुर्धनेशश्च प्राप्तमर्चन्त्यभीरुकम् ॥	051c  
सञ्जय उवाच 	052  
एवं विलप्य बहुधा भिन्नपोतो वणिग्यथा ।	052a  
दुःखेन महताऽविष्टो युधिष्ठिरमपृच्छत ॥	052c  
\'कथं त्वयि च भीमे च धृष्टद्युम्ने च जीवति ।	053a  
सात्यके शक्रविक्रान्ते सौभद्रो निहतः परैः ॥\'	053c  
कच्चित्स कदनं कृत्वा परेषां कुरुनन्दन ।	054a  
स्वर्गतोऽभिमुखः सङ्ख्ये युध्यमानो नरर्षभैः ॥	054c  
स नूनं बहुभिर्यत्तैर्युध्यमानो नरर्षभैः ।	055a  
असहायः सहायार्थी मामनुध्यातवान्ध्रुवम् ॥	055c  
पीड्यमानः शरैर्बालस्तात साध्वभिधाव माम् ।	056a  
इति विप्रलपन्मन्ये नृशंसैर्भुवि पातितः ॥	056c  
अथवा मत्प्रसूतः स स्वस्रीयो माधवस्य च ।	057a  
सुभद्रायां च सम्भूतो न चैवं वक्तुमर्हति ॥	057c  
वज्रसारमयं नूनं हृदयं सुदृढं मम ।	058a  
अपश्यतो दीर्घबाहुं रक्ताक्षं यन्न दीर्यते ॥	058c  
कथं बाले महेष्वासा नृशंसा मर्मभेदिनः ।	059a  
स्वस्रीये वासुदेवस्य मम पुत्रेऽक्षिपञ्शरान् ॥	059c  
यो मां नित्यमदीनात्मा प्रत्युद्गम्याभिनन्दति ।	060a  
उपयान्तं रिपून्हत्वा सोऽद्य मां किं न पश्यति ॥	060c  
नूनं स पातितः शेते धरण्यां रुधिरोक्षितः ।	061a  
शोभयन्मेदिनीं गात्रैरादित्य इव पातितः ॥	061c  
सुभद्रामनुशोचामि या पुत्रमपलायिनम् ।	062a  
रणे विनिहतं श्रुत्वा शोकार्ता वै विनङ्क्षति ॥	062c  
सुभद्रा वक्ष्यते किं मामभिमन्युमपश्यती ।	063a  
द्रौपदीं चैव दुःखार्तां किं वा वक्ष्यामि तामहम् ॥	063c  
वज्रसारमयं नूनं हृदयं यन्न यास्यति ।	064a  
सहस्रधा वधूं दृष्ट्वा रुदतीं शोककर्शिताम् ॥	064c  
हृष्टानां धार्तराष्ट्राणां सिंहनादो मया श्रुतः ।	065a  
युयुत्सुश्चापि कृष्णेन श्रुतो वीरानुपालभन् ॥	065c  
अशक्नुवन्तः पार्थस्य बालं हत्वा महाबलम् ।	066a  
किं न लज्जन्त्यधर्मज्ञाः पार्थिवा दृश्यतां बलम् ॥	066c  
किं तयोर्विप्रियं कृत्वा केशवार्जुनयोर्मृधे ।	067a  
सिंहवन्नदथ प्रीताः शोककाल उपस्थिते ॥	067c  
आगमिष्यति वः क्षिप्रं फलं पापस्य कर्मणः ।	068a  
अधर्मो हि कृतस्तीव्रः कथं स्यादफलश्चिरम् ॥	068c  
इति तान्परिभाषन्वै वैश्यापुत्रो महामतिः ।	069a  
अपायाच्छस्त्रमुत्सृज्य कोपदुःखसमन्वितः ॥	069c  
किमर्थमेतन्नाख्यातं त्वया कृष्ण रणे मम ।	070a  
अधक्ष्यं तानहं क्रूरांस्तदा सर्वान्महारथान् ॥	070c  
सञ्जय उवाच 	071  
पुत्रशोकार्दितं पार्थं ध्यायन्तं साश्रुलोचनम् ।	071a  
निगृह्य वासुदेवस्तं पुत्राधिभिरभिप्लुतम् ।	071c  
मैवमित्यब्रवीत्कृष्णस्तीव्रशोकसमन्वितम् ॥	071e  
सर्वेषामेष वै पन्थाः शूराणामनिवर्तिनाम् ।	072a  
क्षत्रियाणां विशेषेण येषां नः शस्त्रजीविका ॥	072c  
एषा वै युध्यमानानां शूराणामनिवर्तिनाम् ।	073a  
विहिता सर्वशास्त्रज्ञैर्गतिर्मतिमतां वर ॥	073c  
ध्रुवं हि युद्धे मरणं शूराणामनिवर्तिनाम् ।	074a  
गतः पुण्यकृतां लोकानभिमन्युर्न संशयः ॥	074c  
एतच्च सर्ववीराणां काङ्क्षितं भरतर्षभ ।	075a  
सङ्ग्रामेऽभिमुखा मृत्युं प्राप्नुयामेति मानद ॥	075c  
स च वीरान्रणे हत्वा राजपुत्रान्महाबलान् ।	076a  
वीरैराकाङ्क्षितं मृत्युं सम्प्राप्तोऽभिमुखं रणे ॥	076c  
मा शुचः पुरुषव्याघ्र पूर्वैरेष सनातनः ।	077a  
धर्मकृद्भिः कृतो धर्मः क्षत्रियाणां रणे क्षयः ॥	077c  
इमे ते भ्रातरः सर्वे दीना भरतसत्तम ।	078a  
त्वयि शोकसमाविष्टे नृपाश्च सुहृदस्तव ॥	078c  
एतांश्च वचसा साम्ना समाश्वासय मानद ।	079a  
विदितं वेदितव्यं ते न शोकं कर्तुमर्हसि ॥	079c  
सञ्जय उवाच 	080  
एवमाश्वासितः पार्थः कृष्णेनाद्भुतकर्मणा ।	080a  
ततोऽब्रवीत्तदा भ्रातॄन्सर्वान्पार्थः सगद्गदम् ॥	080c  
स दीर्घबाहुः पृथ्वंसो दीर्घराजीवलोचनः ।	081a  
अभिमन्युर्यथा वृत्तः श्रोतुमिच्छाम्यहं तथा ॥	081c  
सनागस्यन्दनहयान्सङ्ग्रामे निहतान्मया ।	082a  
क्षिप्रं द्रक्ष्यन्ति ते नूनं मम पुत्रं निहत्य वै ॥	082c  
कथं च वः कृतास्त्राणां सर्वेषां शस्त्रपाणिनाम् ।	083a  
सौभद्रो निधनं गच्छेद्वज्रिणापि समागतः ॥	083c  
यद्येवमहमज्ञास्यमशक्तान्रक्षणे मम ।	084a  
सूनोः पाण्डवपाञ्चालानगोप्स्यं तं महारणे ॥	084c  
कथं च वो रथस्थानां शरवर्षाणि मुञ्चताम् ।	085a  
नीतोऽभिमन्युर्निधनं कदर्थीकृत्य वः परैः ॥	085c  
अहो वः पौरुषं नास्ति न च वोऽस्ति पराक्रमः ।	086a  
यत्राभिमन्युः समरे पश्यतां वो निपातितः ॥	086c  
आत्मानमेव गर्हेयं यदहं वै सुदुर्बलान् ।	087a  
युष्मानाज्ञाय निर्यातो भीरूनकृतनिश्चयान् ॥	087c  
आहोस्विद्भूषणार्थाय वर्मशस्त्रायुधानि वः ।	088a  
वाचस्तु वक्तुं संसत्सु मम पुत्रमरक्षताम् ॥	088c  
सञ्जय उवाच 	089  
एवमुक्त्वा ततो वाक्यमतिष्ठद्वै वरासिमान् ।	089a  
न स्माशक्यत बीभत्सुः केनचित्प्रसमीक्षितुम् ॥	089c  
तमन्तकमिव क्रुद्धं निःश्वसन्तं मुहुर्मुहुः ।	090a  
\'महेन्द्रमिव तिष्ठन्तं वज्रोद्यतमहाभुजम् ।\'	090c  
पुत्रशोकाभिसन्तप्तमश्रुपूर्णमुखं तदा ॥	090e  
न भाषितुं शक्नुवन्ति द्रष्टुं वा सुहृदोऽर्जुनम् ।	091a  
अन्यत्र वासुदेवाद्वा ज्येष्ठाद्वा पाण्डुनन्दनात् ॥	091c  
सर्वास्ववस्थासु हितावर्जुनस्य मनोनुगौ ।	092a  
बहुमानात्प्रियत्वाच्च तावेनं वक्तुमर्हतः ॥	092c  
ततस्तं पुत्रशोकेन भृशं पीडितमानसम् ।	093a  
राजीवलोचनं क्रुद्धं राजा वचनमब्रवीत् ॥ ॥	093c  

इति श्रीमन्महाभारते द्रोणपर्वणि प्रतिज्ञापर्वणि द्विसप्ततितमोऽध्यायः ॥ 72 ॥

5-72-11 श्लिष्टमनुबद्धम् ॥ 5-72-17 आडम्बरैस्तूर्यरवैः ॥ 5-72-49 यथेति कथमर्थे ॥ 5-72-70 वासुदेव उवाच । किमर्थमेतन्नाख्यातं त्वया पार्थ रणे मम इति ट. पाठः ॥ 5-72-72 द्विसप्ततितमोऽध्यायः ॥
