श्रीः
अध्यायः 005
दुर्योधनपृष्टेन कर्णेन तम् प्रति द्रोणस्य सैनापत्यकरणविधानम् ॥ 1 ॥
सञ्जय उवाच 	001  
रथस्थं पुरुषव्याघ्रं दृष्ट्वा कर्णमवस्थितम् ।	001a  
हृष्टो दुर्योधनो राजन्निदं वचनमब्रवीत् ॥	001c  
सनाथमिव मन्येऽहं भवता पालितं बलम् ।	002a  
अत्र किं नु समर्थं यद्धितं तत्सम्प्रधार्यताम् ॥	002c  
कर्ण उवाच 	003  
ब्रूहि नः पुरुषव्याघ्र त्वं हि प्राज्ञतमो नृषु ।	003a  
यथा चार्थपतिः कृत्यं पश्यते न तथेतरः ॥	003c  
ते स्म सर्वे तव वचः श्रोतुकामा नरेश्वर ।	004a  
नान्याय्यं हि भवान्वाक्यं ब्रूयादिति मतिर्मम ॥	004c  
दुर्योधन उवाच 	005  
भीष्मः सेनाप्रणेताऽऽसीद्वयसा विक्रमेण च ।	005a  
श्रुतेन चोपसम्पन्नः सर्वैर्योधगणैस्तथा ॥	005c  
तेनातियशसा कर्ण घ्नता शत्रुगणान्मम ।	006a  
सुयुद्धेन दशाहानि पालिताः स्मो महात्मना ॥	006c  
तस्मिन्नसुकरं कर्म कृतवत्यास्थिते दिवम् ।	007a  
कं तु सेनाप्रणेतारं मन्यसे तदनन्तरम् ॥	007c  
न विना नायकं सेना मुहूर्तमपि तिष्ठति ।	008a  
\'आहवेषु विशेषेण भ्रष्टनेत्रेष्विवाञ्जनम् ।\'	008c  
आहवेष्वाहवश्रेष्ठ नेतृहीनेव नौर्जले ॥	008e  
यथा ह्यकर्णधारा नौ रथश्चासारथिर्यथा ।	009a  
द्रवेद्यथेष्टं तद्वत्स्यादृते सेनापतिं बलम् ॥	009c  
अदेशिको यथा सार्थः सर्वः कृच्छ्रं समृच्छति ।	010a  
अनायका तथा सेना सर्वान्दोषान्समर्च्छति ॥	010c  
स भावन्वीक्ष्य सर्वेषु मामकेषु महात्मसु ।	011a  
पश्य सेनापतिं युक्तमनु शान्तनवादिह ॥	011c  
यं हि सेनाप्रणेतारं भवान्वक्ष्यति संयुगे ।	012a  
तं वयं सहिताः सर्वे करिष्यामो न संशयः ॥	012c  
कर्ण उवाच 	013  
सर्व एव महात्मान इमे पुरुषसत्तमाः ।	013a  
सेनापतित्वमर्हन्ति नात्र कार्या विचारणा ॥	013c  
कुलसंहननज्ञानैर्बलविक्रमबुद्धिभिः ।	014a  
युक्ताः श्रुतज्ञा धीमन्त आहवेष्वनिवर्तिनः ॥	014c  
युगपन्न तु ते शक्याः कर्तुं सर्वे पुरःसराः ।	015a  
एक एव तु कर्तव्यो यस्मिन्वैशेषिका गुणाः ॥	015c  
अन्योन्यस्पर्धिनां ह्येषां यद्येकं त्वं करिष्यसि ।	016a  
शेषा विमनसो व्यक्तं न योत्स्यन्ति हितास्तव ॥	016c  
अयं च सर्वयोधानामाचार्यः स्थविरो गुरुः ।	017a  
युक्तः सेनापतिः कर्तुं द्रोणः शस्त्रभृतां वरः ॥	017c  
को हि तिष्ठति दुर्धर्षे द्रोणे शस्त्रभृतां वरे ।	018a  
सेनापतिःस्यादन्योस्माच्छुक्राङ्गिरसदर्शनात् ॥	018c  
न च सोऽप्यस्ति ते योधः सर्वराजसु भारत ।	019a  
द्रोणं यः समरे यान्तमनुयास्यति संयुगे ॥	019c  
एष सेनाप्रणेतॄणामेष शस्त्रभृतामपि ।	020a  
एष बुद्धिमतां चैव श्रेष्ठो राजन्गुरुस्तव ॥	020c  
एवं दुर्योधनाचार्यमाशु सेनापतिं कुरु ।	021a  
जिगीषन्तो सुरान्सङ्ख्ये कार्तिकेयमिवामराः ॥ ॥	021c  

इति श्रीमन्महाभारते द्रोणपर्वणि द्रोणाभिषेकपर्वणि पञ्चमोऽध्यायः ॥ 5 ॥
5-1-3 अर्थपतिः प्रधानस्वामी ॥5-1-8 नेता कर्णधारः ॥ 5-1-10 अदेशिकोऽग्रेसररहितः । 5-1-14 संहननं शरीरम् ॥ 5-1-18 शुक्राङ्गिरसदर्शनाच्छुक्रबृहस्पतितुल्यात् । 5-1-5 पञ्चमोऽध्यायः ॥

