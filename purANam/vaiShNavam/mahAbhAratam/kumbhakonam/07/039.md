श्रीः
अध्यायः 039
दुश्शासनाभिमन्युसमागमः ॥ 1 ॥
धृतराष्ट्र उवाच 	001  
द्वैधीभवति मे चित्तं शुचा तुष्ट्या च सञ्जय ।	001a  
मम पुत्रस्य यत्सैन्यं सौभद्रः समवारयत् ॥	001c  
विस्तरेणैव मे शंस सर्वं गावल्गणे पुनः ।	002a  
विक्रीडितं कुमारस्य स्कन्दस्येवासुरैः सह ॥	002c  
सञ्जय उवाच 	003  
हन्त ते सम्प्रवक्ष्यामि विमर्दमतिदारुणम् ।	003a  
एकस्य च बहूनां च यथासीत्तुमुलो रणः ॥	003c  
अभिमन्युः कृतोत्साहः कृतोत्साहानरिन्दमान् ।	004a  
रथस्थो रथिनः सर्वांस्तावकानभ्यवर्षयत् ॥	004c  
द्रोणं कर्णं कृपं शल्यं द्रौणिं भोजं बृहद्बलम् ॥	005a  
दुर्योधनं सौमदत्तिं शकुनिं च महाबलम् ॥	005c  
नानानृपान्नृपसुतान्सैन्यानि विविधानि च ।	006a  
अलातचक्रवत्सर्वांश्चरन्बाणैः समार्पयत् ॥	006c  
निघ्नन्नमित्रान्सौभद्रः परमास्त्रैः प्रतापवान् ।	007a  
अदर्शयत तेजस्वी दिक्षु सर्वासु भारत ॥	007c  
तद्दृष्ट्वा चरितं तस्य सौभद्रस्यामितौजसः ।	008a  
समकम्पन्त सैन्यानि त्वदीयानि सहस्रशः ॥	008c  
अथाब्रवीन्महाप्राज्ञो भारद्वाजः प्रतापवान् ।	009a  
हर्षेणोत्फुल्लनयनः कृपमाभाष्य सत्वरम् ॥	009c  
घटयन्निव मर्माणि पुत्रस्य तव भारत ।	010a  
अभिमन्युं रणे दृष्ट्वा तदा रणविशारदम् ॥	010c  
द्रोण उवाच 	011  
एष गच्छति सौभद्रः पार्थानां प्रथितो युवा ।	011a  
नन्दयन्सुहृदः सर्वान्राजानं च युधिष्ठिरम् ॥	011c  
नकुलं सहदेवं च भीमसेनं च पाण्डवम् ।	012a  
बन्धून्सम्बन्धिनश्चान्यान्मध्यस्थान्सुहृदस्तथा ॥	012c  
नास्य युद्धे समं मन्ये कञ्चिदन्यं धनुर्धरम् ।	013a  
इच्छन्हन्यादिमां सेनां किमर्थमपि नेच्छति ॥	013c  
सञ्जय उवाच 	014  
द्रोणस्य प्रीतिसंयुक्तं श्रुत्वा वाक्यं तवात्मजः ।	014a  
आर्जुनिं प्रति सङ्क्रुद्धो द्रोणं दृष्ट्वा स्मयन्निव ॥	014c  
अथ दुर्योधनः कर्णमब्रवीद्बाह्लिकं नृपः ।	015a  
दुःशासनं मद्रराजं तांस्तथाऽन्यान्महारथान् ॥	015c  
सर्वमूर्धाभिषिक्तानामाचार्यो ब्रह्मवित्तमः ।	016a  
अर्जुनस्य सुतं मूढं नायं हन्तुमिहेच्छति ॥	016c  
न ह्यस्य समरे युद्ध्येदन्तकोऽप्याततायिनः ।	017a  
किमङ्ग पुनरेवान्यो मर्त्यः सत्यं ब्रवीमि वः ॥	017c  
अर्जुनस्य सुतं त्वेष शिष्यत्वादभिरक्षति ।	018a  
शिष्याः पुत्राश्च दयितास्तदपत्यं च धर्मिणाम् ॥	018c  
संरक्ष्यमाणो द्रोणेन मन्यते वीर्यमात्मनः ।	019a  
आत्मसम्भावितो मूढस्तं प्रमथ्नीत माचिरम् ॥	019c  
एवमुक्तास्तु ते राज्ञा सात्वतीपुत्रमभ्ययुः ।	020a  
संरब्धास्ते जिघांसन्तो भारद्वाजस्य पश्यतः ॥	020c  
दुःशासनस्तु तच्छ्रुत्वा दुर्योधनवचस्तदा ।	021a  
अब्रवीत्कुरुशार्दूल दुर्योधनमिदं वचः ॥	021c  
अहमेनं हनिष्यामि महाराज ब्रवीमि ते ।	022a  
मिषतां पाण्डुपुत्राणां पाञ्चालानां च पश्यताम् ॥	022c  
ग्रसिष्याम्यद्य सौभद्रं यथा राहुर्दिवाकरम् ।	023a  
उत्क्रुश्य चाब्रवीद्वाक्यं कुरुराजमिदं पुनः ॥	023c  
श्रुत्वा कृष्णौ मया ग्रस्तं सौभद्रमतिमानिनौ ।	024a  
गमिष्यतः प्रेतलोकं जीवलोकान्न संशयः ॥	024c  
तौ च श्रुत्वा मृतौ व्यक्तं पाण्डोः क्षेत्रोद्भवाः सुताः ।	025a  
एकाह्ना ससुहृद्वर्गाः क्लैब्याद्धास्यन्ति जीवितम् ॥	025c  
तस्मादस्मिन्हते शत्रौ हताः सर्वेऽहितास्तव ।	026a  
शिवेन मां ध्याहि राजन्नेष हन्मि रिपूंस्तव ॥	026c  
सञ्जय उवाच 	027  
एवमुक्त्वाऽनदद्राजन्पुत्रो दुःशासनस्तव ।	027a  
सौभद्रमभ्ययात्क्रुद्धः शरवर्षैरवाकिरन् ॥	027c  
तमतिक्रुद्धमायान्तं तव पुत्रमरिन्दमः ।	028a  
अभिमन्युः शरैस्तीक्ष्णैः षड्विंशत्या समार्पयत् ॥	028c  
दुःशासनस्तु सङ्क्रुद्धः प्रभिन्न इव कुञ्जरः ।	029a  
अयोधयत सौभद्रमभिमन्युश्च तं रणे ॥	029c  
तौ मण्डलानि चित्राणि रथाभ्यां सव्यदक्षिणम् ।	030a  
चरमाणावयुध्येतां रथशिक्षाविशारदौ ॥	030c  
अथ पणवमृदङ्गदुन्दुभीनां क्रकचमहानकभेरिझर्झराणाम् ।	031a  
निनदमतिभृशं नराः प्रचक्रुर्लवणजलोद्भवसिंहनादमिश्रम् ॥ ॥	031c  

इति श्रीमन्महाभारते द्रोणपर्वणि अभिमन्युवधपर्वणि त्रयोदशदिवसयुद्धे एकोनचत्वारिंशोऽध्यायः ॥ 39 ॥

5-39-17 अङ्गेत्यसूयायाम् ॥ 5-39-18 धर्मिणामिति सोल्लुण्ठम् ॥ 5-39-19 आत्मसम्भावितः अहमेवेति सम्भावनामारूढः ॥ 5-39-31 लवणजलोद्भवः शङ्खः ॥ 5-39-39 एकोनचत्वारिंशोऽध्यायः ॥
