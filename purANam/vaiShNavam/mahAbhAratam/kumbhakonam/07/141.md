श्रीः
अध्यायः 141
सात्यकेरर्जुनदर्शनं भूरिश्रवसा समागमश्च ॥ 1 ॥
सञ्जय उवाच 	001  
तमुद्यतं महाबाहुं दुःशासनरथं प्रति ।	001a  
त्वरितं त्वरणीयेषु धनञ्जयजयैषिणम् ॥	001c  
त्रिगर्तानां महेष्वासाः सुवर्णविकृतध्वजाः ।	002a  
सेनासमुद्रमाविष्टमनन्तं पर्यवारयन् ॥	002c  
अथैनं रथवंशेन सर्वतः सन्निवार्य ते ।	003a  
अवाकिरञ्छरव्रातैः क्रुद्धाः परमधन्विनः ॥	003c  
अजयद्राजपुत्रांस्तान्भ्राजमानान्महारणे ।	004a  
एकः पञ्चाशतं शत्रून्सात्यकिः सत्यविक्रमः ॥	004c  
सम्प्राप्य भारतीमध्यं तलघोषसमाकुलम् ।	005a  
असिशक्तिगदापूर्णमप्लवं सागरं यथा ॥	005c  
\'अथैनमनुवृत्तास्तु त्रिगर्ताः सहिताः पुनः ।	006a  
तीव्रेण रथवंशेन महता पर्यवारयन् ।	006c  
विकर्षन्तोऽतिमात्राणि चापानि भरतर्षभ ॥\'	006e  
तत्राद्भुतमपश्याम शैनेयचरितं रणे ।	007a  
प्रतीच्यां दिशि तं दृष्ट्वा प्राच्यां पश्यामि लाघवात् ॥	007c  
उदीचीं दक्षिणां प्राचीं प्रतीचीं विदिशस्तथा ।	008a  
पुनर्मध्यगतो वीर आहवे युद्धदुर्मदः ॥	008c  
एकः पर्यचरन्रङ्गे बहुधा स महाबलः ।	009a  
नृत्यन्निवाचरच्छूरो यथा रथशतं तथा ॥	009c  
तद्दृष्ट्वा चरितं तस्य सिंहविक्रान्तगामिनः ।	010a  
त्रिगर्ताः सन्न्यवर्तन्त सन्तप्ताः स्वजनं प्रति ॥	010c  
तमन्ये शूरसेनानां शूराः सङ्ख्ये न्यवारयन् ।	011a  
नियच्छन्तः शरव्रातैर्मत्तं द्विपमिवाङ्कुशैः ॥	011c  
तैर्व्यवाहरदार्यात्मा मुहूर्तादेव सात्यकिः ।	012a  
ततः कलिङ्गैर्युयुधे सोऽचिन्त्यबलविक्रमः ॥	012c  
तां च सेनामतिक्रम्य कलिङ्गानां दुरत्ययाम् ।	013a  
अथ पार्थं महाबाहुर्धनञ्जयमुपासदत् ॥	013c  
तरन्निव जले श्रान्तो यथा स्थलमुपेयिवान् ।	014a  
तं दृष्ट्वा पुरुषव्याघ्रं युयुधानः समाश्वसत् ॥	014c  
तमायान्तमभिप्रेक्ष्य केशवः पार्थमब्रवीत् ।	015a  
असावायाति शैनेयस्तव पार्थ पदानुगः ॥	015c  
एष शिष्यः सखा चैव तव सत्यपराक्रमः ।	016a  
सर्वान्योधांस्तृणीकृत्य विजिग्ये पुरुषर्षभः ॥	016c  
एष कौरवयोधानां कृत्वा घोरमुपद्रवम् ।	017a  
तव प्राणैः प्रियतमः किरीटिन्नेति सात्यकिः ॥	017c  
एष द्रोणं तथा भोजं कृतवर्माणमेव च ।	018a  
कदर्थीकृत्य विशिखैः फल्गुनाभ्येति सात्यकिः ॥	018c  
धर्मराजप्रियान्वेषी हत्वा योधान्वरान्वरान् ।	019a  
शूरश्चैव कृतास्त्रश्च फल्गुनाभ्येति सात्यकिः ॥	019c  
कृत्वा सुदुष्करं कर्म सैन्यमध्ये महाबलः ।	020a  
तव दर्शनमन्विच्छन्पाण्डवाभ्येति सात्यकिः ॥	020c  
बहूनेकरथेनाजौ योधयित्वा महारथान् ।	021a  
आचार्यप्रमुखान्पार्थ प्रयात्येष स सात्यकिः ॥	021c  
स्वबाहुबलमाश्रित्य विदार्य च वरूथिनीम् ।	022a  
प्रेषितो धर्मराजेन पार्थैषोऽभ्येति सात्यकिः ॥	022c  
प्रियः शिष्यश्च ते पार्थ त्वया तुल्यपराक्रमः ।	023a  
विद्राव्य महतीं सेनामेष ह्यायाति सात्यकिः ॥	023c  
यस्य नास्ति समो योधः कौरवेषु कथञ्चन ।	024a  
सोऽयमायाति कौन्तेय सात्यकिर्युद्धदुर्मदः ॥	024c  
कुरुसैन्याद्विमुक्तो वै सिंहो मध्याद्गवामिव ।	025a  
निहत्य बहुलाः सेनाः पार्थैषोऽभ्येति सात्यकिः ॥	025c  
एष राजसहस्राणां वक्त्रैः पङ्कजसन्निभैः ।	026a  
आस्तीर्य वसुधां पार्थ क्षिप्रमायाति सात्यकिः ॥	026c  
एष दुर्योधनं जित्वा भ्रातृभिः सहितं रणे ।	027a  
निहत्य जलसन्धं च क्षिप्रमायाति सात्यकिः ॥	027c  
रुधिरौघवतीं कृत्वा नदीं शोणितकर्दमाम् ।	028a  
तृणवद्व्यस्य कौरव्यानेष ह्यायाति सात्यकिः ॥	028c  
सञ्जय उवाच 	029  
ततः प्रहृष्टः कौन्तेयः केशवं वाक्यमब्रवीत् ।	029a  
न मे प्रियं महाबाहो यन्मामभ्येति सात्यकिः ॥	029c  
न हि जानामि वृत्तान्तं धर्मराजस्य केशव ।	030a  
सात्वतेन विहीनः स यदि जीवति वा न वा ॥	030c  
एतेन हि महाबाहो रक्षितव्यः स पार्थिवः ।	031a  
तमेष कथमुत्सृज्य मम कृष्ण पदानुगः ॥	031c  
राजा द्रोणाय चोत्सृष्टः सैन्धवश्चानिपातितः ।	032a  
प्रत्युद्याति च शैनेयमेष भूरिश्रवा रणे ॥	032c  
सोऽयं गुरुतरो भारः सैन्धवार्थे समाहितः ।	033a  
ज्ञातव्यश्च हि मे राजा रक्षितव्यश्च सात्यकिः ॥	033c  
जयद्रथश्च हन्तव्यो लम्बते च दिवाकरः ।	034a  
श्रान्तश्चैष महाबाहुरल्पप्राणश्च साम्प्रतम् ॥	034c  
परिश्रान्ता हयाश्चास्य हययन्ता च माधव ।	035a  
न च भूरिश्रवाः श्रान्तः ससहायश्च केशव ॥	035c  
अपीदानीं भवेदस्य क्षेममस्मिन्समागमे ।	036a  
कच्चिन्न सागरं तीर्त्वा सात्यकिः सत्यविक्रमः ।	036c  
गोष्पदं प्राप्य सीदेत महौजाः शिनिपुङ्गवः ॥	036e  
अपि कौरवमुख्येन कृतास्त्रेण महात्मना ।	037a  
समेत्य भूरिश्रवसा स्वस्तिमान्सात्यकिर्भवेत् ॥	037c  
व्यतिक्रममिमं मन्ये धर्मराजस्य केशव ।	038a  
आचार्याद्भयमुत्सृज्य यः प्रैषयत सात्यकिम् ॥	038c  
ग्रहणं धर्मराजस्य खगः श्येन इवामिषम् ।	039a  
नित्यमाशंसते द्रोणः कच्चित्स्यात्कुशली नृपः ॥ ॥	039c  

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे एकचत्वारिंशदधिकशततमोऽध्यायः ॥ 141 ॥

5-141-1 तुरणीयेषु कृत्येषु ॥ 5-141-141 एकचत्वारिंशदधिकशततमोऽध्यायः ॥
