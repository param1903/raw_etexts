श्रीः
अध्यायः 102
दुर्योधने निरुन्धाने कृष्णेन तद्दुष्कृतानुस्मारणपूर्वकमर्जुनम् प्रति तद्वधचोदना ॥ 1 ॥ अर्जुनम् प्रति दुर्योधनस्य वीरवादः ॥ 2 ॥
वासुदेव उवाच 	001  
दुर्योधनमतिक्रान्तमेतं पश्य धनञ्जय ।	001a  
आपद्गतमिमं मन्ये नास्त्यस्य सदृशो रथः ॥	001c  
दूरपाती महेष्वासः कृतास्त्रो युद्धदुर्मदः ।	002a  
दृढहस्तश्चित्रयोधी धार्तराष्ट्रो महाबलः ॥	002c  
अत्यन्तसुखसंवृद्धो मानितश्च महारथैः ।	003a  
कृती च सततं पार्थ नित्यं द्वेष्टि च पाण्डवान् ॥	003c  
तेन युद्धमहं मन्ये प्राप्तकालं तवानघ ।	004a  
अत्र नो द्यूतमायत्तं विजयायेतराय वा ॥	004c  
अत्र क्रोधविषं पार्थ विमुञ्च चिरसम्भृतम् |	005a  
एष मूलमनर्थानां पाण्वानां महात्मनाम् ॥	005c  
सोऽयं प्राप्तस्तवाक्षेपं पश्य साफल्यमात्मनः ।	006a  
कथं हि राजा राज्यार्थी त्वया गच्छेत संयुगम् ॥	006c  
दिष्ट्या त्विदानीं सम्प्राप्त एष ते बाणगोचरम् ।	007a  
यथाऽयं जीवितं जह्यात्तथा कुरु धनञ्जय ॥	007c  
ऐश्वर्यमदसम्मूढो नैष दुःखमुपेयिवान् ।	008a  
न च ते संयुगे वीर्यं जानाति पुरुषर्षभ ॥	008c  
त्वां हि लोकास्त्रयः पार्थ ससुरासुरमानवाः ।	009a  
नोत्सहन्ते रणे जेतुं किमुतैकः सुयोधनः ॥	009c  
स दिष्ट्या समनुप्राप्तस्तव पार्थ रथान्तिकम् ।	010a  
जह्येनं त्वं महाबाहो यथा वृत्रं पुरन्दरः ॥	010c  
एष ह्यनर्थे सततं पराक्रान्तस्तवानघ ।	011a  
निकृत्या धर्मराजं च द्यूते वञ्चितवानयम् ॥	011c  
बहूनि सुनृशंसानि कृतान्येतेन मानद ।	012a  
युष्मासु पापमतिना अपापेष्वपि नित्यदा ॥	012c  
तमनार्यं सदा क्रुद्धं पुरुषं कामरूपिणम् ।	013a  
आर्यां युद्धे मतिं कृत्वा जहि पार्थाविचारयन् ॥	013c  
निकृत्या राज्यहरणं वनवासं च पाण्डव ।	014a  
परिक्लेशं च कृष्णाया हृदि कृत्वा पराक्रम ॥	014c  
दिष्ट्यैष तव बाणानां गोचरे परिवर्तते ।	015a  
प्रतिघाताय कार्यस्य दिष्ट्या च यततेऽग्रतः ॥	015c  
दिष्ट्या जानाति सङ्ग्रामे योद्धव्यं हि त्वया सह ।	016a  
दिष्ट्या च सफलाः पार्थ सर्वे कामा ह्यकामिताः ॥	016c  
तस्माज्जहि रणे पार्थ धार्तराष्ट्रं कुलाधमम् ।	017a  
यथेन्द्रेण हतः पूर्वं जम्भो देवासुरे मृधे ॥	017c  
अस्मिन्हते त्वया सैन्यमनाथं भिद्यतामिदम् ।	018a  
वैरस्य दिष्ट्या सहजं मूलं छिन्धि दुरात्मनाम् ॥	018c  
सञ्जय उवाच 	019  
तं तथेत्यब्रवीत्पार्थः कृत्यरूपमिदं मम ।	019a  
सर्वमन्यदनादृत्य गच्छ यत्र सुयोधनः ॥	019c  
येनैतद्दीर्घकालं नो भुक्तं राज्यमकण्टकम् ।	020a  
अप्यस्य युधि विक्रम्य च्छिन्द्यां मूर्धानमाहवे ॥	020c  
अपि तस्य ह्यनर्हायाः परिक्लेशस्य माधव ।	021a  
कृष्णायाः शक्नुयां गन्तुं पदं केशप्रधर्षणे ॥	021c  
\'अप्यहं तानि दुःखानि पूर्ववृत्तानि माधव ।	022a  
दुर्योधनं रणे हत्वा प्रतिमोक्ष्ये कथञ्चन ॥\'	022c  
इत्येवंवादिनौ कृष्णौ हृष्टौ श्वेतान्हयोत्तमान् ।	023a  
प्रेषयामासतुः सङ्ख्ये प्रेप्सन्तौ तं नराधिपम् ॥	023c  
तयोः समीपं सम्प्राप्य पुत्रस्ते भरतर्षभ ।	024a  
न चकार भयं प्राप्ते भये महति मारिष ॥	024c  
तदस्य क्षत्रियाः कर्म सर्व एवाभ्यपूजयन् ।	025a  
यदर्जुनहृषीकेशौ प्रत्युद्यातौ न्यवारयत् ॥	025c  
ततः सर्वस्य सैन्यस्य तावकस्य विशाम्पते ।	026a  
महानादो ह्यभूत्तत्र दृष्ट्वा राजानमाहवे ॥	026c  
तस्मिञ्जनसमुन्नादे प्रवृत्ते भैरवे सति ।	027a  
कदर्थीकृत्य ते पुत्रः प्रत्यमित्रमवारयत् ॥	027c  
आवारितस्तु कौन्तेयस्तव पुत्रेण धन्विना ।	028a  
संरम्भमगमद्भूयः स च तस्मिन्परन्तपः ॥	028c  
तौ दृष्ट्वा प्रतिसंरब्धौ दुर्योधनधनञ्जयौ ।	029a  
अभ्यवैक्षन्त राजानो भीमरूपाः समन्ततः ॥	029c  
दृष्ट्वा तु पार्थं संरब्धं वासुदेवं च मारिष ।	030a  
प्रहसन्नेव पुत्रस्ते योद्धुकामः समाह्वयत् ॥	030c  
ततः प्रहृष्टो दाशार्हः पाण्डवश्च धनञ्जयः ।	031a  
व्यक्रोशेतां महानादं दध्मतुश्चाम्बुजोत्तमौ ॥	031c  
तौ हृष्टरूपौ सम्प्रेक्ष्य कौरवेयास्तु सर्वशः ।	032a  
निराशाः समपद्यन्त पुत्रस्य तव जीविते ॥	032c  
शोकमापुः परं चैव कुरवः सर्व एव ते ।	033a  
अमन्यन्त च पुत्रं ते वैश्वानरमुखे हुतम् ॥	033c  
तथा तु दृष्ट्वा योधास्ते प्रहृष्टौ कृष्णपाण्डवौ ।	034a  
हतो राजा हतो राजेत्यूचिरे च भयार्दिताः ॥	034c  
जनस्य सन्निनादं तु श्रुत्वा दुर्योधनोऽब्रवीत् ।	035a  
व्येतु वो भीरहं कृष्णौ प्रेषयिष्यामि मृत्यवे ॥	035c  
इत्युक्त्वा सैनिकान्सर्वाञ्जयापेक्षी नराधिपः ।	036a  
पार्थमाभाष्य संरम्भादिदं वचनमब्रवीत् ॥	036c  
पार्थ यच्छिक्षितं तेऽस्त्रं दिव्यं पार्थिवमेव च ।	037a  
तद्दर्शय मयि क्षिप्रं यदि जातोऽसि पाण्डुना ॥	037c  
यद्बलं तव वीर्यं च केशवस्य तथैव च ।	038a  
तत्कुरुष्व मयि क्षिप्रं पश्यामस्तव पौरुषम् ॥	038c  
अस्मत्परोक्षं कर्माणि कृतानि प्रवदन्ति ते ।	039a  
स्वामिसत्कारयुक्तानि यानि तानीह दर्शय ॥ ॥	039c  

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे द्व्यधिकशततमोऽध्यायः ॥ 102 ॥

5-102-1 नास्तीत्यर्जुनोत्तेजनम् ॥ 5-102-6 आक्षेपं शरगोचरम् ॥ 5-102-15 कार्यस्य जयद्रथवधरूपस्य ॥ 5-102-19 कृत्यरूपमत्यन्तकरणीयम् ॥ 5-102-29 पदं प्रतिपदम् । गन्तुं पदवीं कलहस्य च इति क. पाठः ॥ 5-102-39 स्वामिसत्कारो वीरप्रधानोऽयमिति यदन्यैः सत्करणं तेन युक्तानि योग्यतां गतानि ॥ 5-102-102 द्व्यधिकशततमोऽध्यायः ॥
