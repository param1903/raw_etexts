श्रीः
अध्यायः 201
नारयणास्त्रेणावेष्टिते भीमे कृष्णार्जुनाभ्यां हस्ततः शस्त्रापकर्षणपूर्वकं रथादवरोपिते सत्यस्त्रस्य प्रशमनम् ॥ 1 ॥ ततः सङ्कुलयुद्धम् ॥ 2 ॥
सञ्जय उवाय 	001  
भीमसेनं समाकीर्णं दृष्ट्वाऽस्त्रेण धनञ्जयः ।	001a  
तेजसः प्रतिघातार्थं वारुणेन समावृणोत् ॥	001c  
नालक्षयत तत्कश्चिद्वारुणास्त्रेण संवृतम् ।	002a  
अर्जुनस्य लघुत्वाच्च संवृतत्वाच्च तेजसः ॥	002c  
साश्वसूतरथो भीमो द्रोणपुत्रास्त्रसंवृतः ।	003a  
अग्नावग्निरिव न्यस्तो ज्वालामाली सुदुर्दृशः ॥	003c  
यथा रात्रिक्षये राजञ्ज्योतींष्यस्तगिरिं प्रति ।	004a  
समापेतुस्तथा बाणा भीमसेनरथं प्रति ॥	004c  
स हि भीमो रथश्चास्य हयाः सूतश्च मारिष ।	005a  
संवृता द्रोणपुत्रेण पावकान्तर्गताऽभवन् ॥	005c  
यथा जग्ध्वा जगत्कृत्स्नं समये सचराचरम् ।	006a  
गच्छेद्वह्निर्विभोरास्यं तथाऽस्त्रं भीममावृणोत् ॥	006c  
सूर्यमग्निः प्रविष्टः स्याद्यथा चाग्निं दिवाकरः ।	007a  
तथा प्रविष्टं तत्तेजो न प्राज्ञायत पाण्डवः ॥	007c  
\'तदस्त्रं भीमहुङ्कारादपयाति पुनःपुनः ।	008a  
पुनः पुनस्तमायाति हुङ्कारात्तं विमुञ्चति ।	008c  
ततो देवाः सगन्धर्वा भीमं दृष्ट्वा सुविस्मिताः ॥\'	008e  
विकीर्णमस्त्रं तद्दृष्ट्वा तथा भीमरथं प्रति ।	009a  
उदीर्यमाणं द्रौणिं च निष्प्रतिद्वन्द्वमाहवे ॥	009c  
सर्वसैन्यं च पाण्डूनां न्यस्तशस्त्रमचेतनम् ।	010a  
युधिष्ठिरपुरोगांश्च विमुखांस्तान्महारथनान् ॥	010c  
अर्जुनो वासुदेवश्च त्वरमाणौ महाद्युती ।	011a  
अवप्लुत्य रथाद्वीरौ भीममाद्रवतां ततः ॥	011c  
ततस्तद्द्रोणपुत्रस्य तेजोऽस्त्रबलसम्भवम् ।	012a  
विगाह्य तौ सुबलिनौ माययाऽविशतां तथा ॥	012c  
न्यस्तशस्त्रौ ततस्तौ तु नादहत्सोऽस्त्रजोऽनलः ।	013a  
वारुणास्त्रप्रयोगाच्च वीर्यवत्त्वाच्च कृष्णयोः ॥	013c  
ततश्चकृषतुर्भीमं सर्वशस्त्रायुधानि च ।	014a  
नारायणास्त्रशान्त्यर्थं नरनारायणौ बलात् ॥	014c  
आकृष्यमाणः कौन्तेयो नदत्येव महारवम् ।	015a  
वर्धते चैव तद्घोरं द्रौणेरस्त्रं सुदुर्जयम् ॥	015c  
तमब्रवीद्वासुदेवः किमिदं पाण्डुनन्दन ।	016a  
वार्यमाणोऽपि कौन्तेय यद्युद्धान्न निवर्तसे ॥	016c  
यदि युद्धेन जेयाः स्युरिमे कौरवनन्दनाः ।	017a  
वयमप्यत्र युध्येम तथा चेमे नरर्षभाः ॥	017c  
रथेभ्यस्त्ववतीर्णाः स्म सर्व एव हि तावकाः ।	018a  
तस्मात्त्वमपि कौन्तेय रथात्तूर्णमपाक्रम ॥	018c  
एवमुक्त्वा तु तं कृष्णो रथाद्भूमिमवर्तयत् ।	019a  
निःश्वसन्तं यथा नागं क्रोधसंरक्तलोचनम् ॥	019c  
यदाऽपकृष्टः स रथान्न्यासितश्चायुधं भुवि ।	020a  
ततो नारायणास्त्रं तत्प्रशान्तं शत्रुतापनम् ॥	020c  
सञ्जय उवाच 	021  
तस्मिन्प्रशान्ते विधिना तेन तेजसि दुःसहे ।	021a  
बभूवुर्विमलाः सर्वा दिशः प्रदिश एव च ॥	021c  
प्रववुश्च शिवा वाताः प्रशान्ता मृगपक्षिणः ।	022a  
वाहनानि च हृष्टानि प्रशान्तेऽस्त्रे सुदुर्जये ॥	022c  
व्यपोढे च ततो घोरे तस्मिंस्तेजसि भारत ।	023a  
बभौ भीमो निशापाये धीमान्सूर्य इवोदितः ॥	023c  
हतशेषं बलं तत्तु पाण्डवानामतिष्ठत ।	024a  
अस्त्रव्युपरमाद्धृष्टं तव पुत्रजिघांसया ॥	024c  
व्यवस्थिते बले तस्मिन्नस्त्रे प्रतिहते तथा ।	025a  
दुर्योधनो महाराज द्रोणपुत्रमथाब्रवीत् ॥	025c  
अश्वत्थामन्पुनः शीघ्रमस्त्रमेतत्प्रयोजय ।	026a  
अवस्थिता हि पाञ्चालाः पुनरेते जयैषिणः ॥	026c  
अश्वत्थामा तथोक्तस्तु तव पुत्रेण मारिष ।	027a  
सुदीनमभिनिःश्वस्य राजानमिदमब्रवीत् ॥	027c  
नैतदावर्तते राजन्नस्त्रं द्विर्नोपपद्यते ।	028a  
आवृतं हि निवर्तेत प्रयोक्तारं न संशयः ॥	028c  
एष चास्त्रप्रतीघातं वासुदेवः प्रयुक्तवान् ।	029a  
\'अस्य तु ह्येष वै दाता मानुषेषु न विद्यते ॥	029c  
परावरज्ञो लोकानां न तदस्ति न वेत्ति यत् ।	030a  
तदेतदस्त्रं प्रशमं यातं कृष्णस्य मन्त्रितैः ॥\'	030c  
द्विविधो विहितः सङ्ख्ये वधः शस्त्रोर्जनाधिप ।	031a  
पराजयो वा मृत्युर्वा श्रेयान्मृत्युर्न निर्जयः ॥	031c  
विजिताश्चारयो ह्येते शस्त्रोत्सर्गान्मृतोपमाः ॥	032ac  
दुर्योधन उवाच 	033  
आचार्यपुत्र यद्येतद्द्विरस्त्रं न प्रयुज्यते ।	033a  
अन्यैर्गुरुघ्ना वध्यन्तामस्त्रैरस्त्रविदां वर ॥	033c  
त्वयि शस्त्राणि दिव्यानि त्र्यम्बके चामितौजसि ।	034a  
\'घ्नतैतान्सुमहावीर्य शात्रवान्युद्धकोविदः ।\'	034c  
इच्छतो न हि ते मुच्येत्सङ्क्रुद्धो हि पुरन्दरः ॥	034e  
धृतराष्ट्र उवाच 	035  
तस्मिन्नस्त्रे प्रतिहते द्रोणे चोपधिना हते ।	035a  
तथा दुर्योधनेनोक्तो द्रौणिः किमकरोत्पुनः ॥	035c  
दृष्ट्वा पार्थांश्च सङ्ग्रामे युद्धाय समुपस्थितान् ।	036a  
नारायणास्त्रनिर्मुक्तांश्चरतः पृतनामुखे ॥	036c  
सञ्जय उवाच 	037  
जानन्पितुः स निधनं सिंहलाङ्गूलकेतनः ।	037a  
सक्रोधो भयमुत्सृज्य सोऽभिदुद्राव पार्षतम् ॥	037c  
अभिद्रुत्य च विंशत्या क्षुद्रकाणां नरर्षभ ।	038a  
पञ्चभिश्चातिवेगेन विव्याध पुरुषर्षभः ॥	038c  
धृष्टद्युम्नस्ततो राजञ्ज्वलन्तमिव पावकम् ।	039a  
द्रोणपुत्रं त्रिषष्ट्या तु राजन्विव्याध पत्रिणाम् ॥	039c  
सारथिं चास्य विंशत्या स्वर्णपुङ्खैः शिलाशितैः ।	040a  
हयांश्च चतुरोऽविध्यच्चतुर्भिर्निशितैः शरैः ॥	040c  
विद्ध्वा विद्ध्वाऽनदद्द्रौणिं कम्पयन्निव मेदिनीम् ।	041a  
आददे सर्वलोकस्य प्राणानिव महारणे ॥	041c  
पार्षतस्तु बली राजन्कृतास्त्रः कृतनिश्चयः ।	042a  
द्रौणिमेवाभिदुद्राव मृत्युं कृत्वा निवर्तनम् ॥	042c  
ततो बाणमयं वर्षं द्रोणपुत्रस्य मूर्धनि ।	043a  
अवासृजदमेयात्मा पाञ्चाल्यो रथिनांवरः ॥	043c  
तं द्रौणिः समरे क्रुद्धं छादयामास पत्रिभिः ।	044a  
विव्याध चैनं दशभिः पितुर्वधमनुस्मरन् ॥	044c  
द्वाभ्यां च सुविसृष्टाभ्यां क्षुराभ्यां ध्वजकार्मुके ।	045a  
छित्त्वा पाञ्चालराजस्य द्रौणिरन्यैः समार्दयत् ॥	045c  
व्यश्वसूतरथं चैनं द्रौणिश्चक्रे महाहवे ।	046a  
तस्य चानुचरान्सर्वान्क्रुद्धः प्राद्रावयच्छरैः ॥	046c  
ततः प्रदुद्रुवे सैन्यं पाञ्चालानां विशाम्पते ।	047a  
सम्भ्रान्तरूपमार्तं च न परस्परमैक्षत ॥	047c  
दृष्ट्वा तु विमुखान्योधान्धृष्टद्युम्नं च पीडितम् ।	048a  
शैनेयोऽचोदयत्तूर्णं रथं द्रौणिरथं प्रति ॥	048c  
अष्टभिर्निशितैर्बाणैरश्वत्थामानमार्दयत् ।	049a  
विंशत्या पुनराहत्य नानारूपैरमर्षणः ।	049c  
विव्याध च तथा सूतं चतुर्भिश्चतुरो हयान् ॥	049e  
[*धनुर्ध्वजं संयत्तश्चिच्छेद कृतहस्तवत् ।	050a  
स साश्वं व्यधमच्चापि रथं हेमपरिष्कृतम् ।	050c  
हृदि विव्याध समरे त्रिंशता सायकैर्भृशम् ॥	050e  
एवं स पीडितो राजन्नश्वत्थामा महाबालः ।	051a  
शरजालैः परिवृतः कर्तव्यं नान्वपद्यत ॥	051c  
एवं गते गुरोः पुत्रे तव पुत्रो महारथः ।	052a  
कृपकर्णादिभिः सार्धं शरैः सात्वतमावृणोत् ॥	052c  
दुर्योधनस्तु विंशत्या कृपः शारद्वतस्त्रिभिः ।	053a  
कृतवर्माऽथ दशभिः कर्णः पञ्चाशता शरैः ॥	053c  
दुःशासनः शतेनैव वृषसेनश्च सप्तभिः ।	054a  
सात्यकिं विव्यधुस्तूर्णं समन्तान्निशितैः शरैः ॥	054c  
ततः स सात्यकी राजन्सर्वानेव महारथान् ।	055a  
विरथान्विमुखांश्चैव क्षणेनैवाकरोन्नृप ॥	055c  
अश्वत्थामा तु सम्प्राप्य चेतनां भरतर्षभ ।	056a  
चिन्तयामास दुःखार्तो निःश्वसंश्च पुनःपुनः ॥	056c  
अथो रथान्तरं द्रौणिः समारुह्य परन्तपः ।	057a  
सात्यकिं वारयामास किरञ्शरशतान्बहून् ॥	057c  
तमापतन्तं सम्प्रेक्ष्य भारद्वाजसुतं रणे ।	058a  
विरथं विमुखं चैव पुनश्चक्रे महारथः ॥	058c  
ततस्ते पाण्डवा राजन्दृष्ट्वा सात्यकिविक्रमम् ।	059a  
शङ्खशब्दान्भृशं चक्रुः सिंहनादांश्च नेदिरे ॥	059c  
एवं तं विरथं कृत्वा सात्यकिः सत्यविक्रमः ।	060a  
जघान वृषसेनस्य त्रिसाहस्रान्महारथान् ॥	060c  
अयुतं दन्तिनां सार्धं कृपस्य निजघान सः ।	061a  
पञ्चायुतानि चाश्वानां शकुनेर्निजघान ह ॥	061c  
ततो द्रौणिर्महाराज रथमारुह्य वीर्यवान् ।	062a  
सात्यकिं प्रति सङ्क्रुद्धः प्रययौ तद्वधेप्सया ||	062c  
पुनस्तमागतं दृष्ट्वा शैनेयो निशितैः शरैः ।	063a  
अदारयत्क्रूरतरैः पुनःपुनररिन्दम ॥]	063c  
सोऽतिविद्धो महेष्वासो नानालिङ्गैरमर्षणः ।	064a  
युयुधानेन वै द्रौणिः प्रहसन्वाक्यमब्रवीत् ॥	064c  
शैनेयाभ्युपपत्तिं ते जानाम्याचार्यघातिनि ।	065a  
न चैनं त्रास्यसि मया ग्रस्तमात्मानमेव च ॥	065c  
शपेत्मनाऽहं शैनेय सत्येन तपसा तथा ।	066a  
अहत्वा सर्वपाञ्चालान्यदि शान्तिमहं लभे ॥	066c  
यद्बलं पाण्डवेयानां वृष्णीनामपि यद्बलम् ।	067a  
क्रियतां सर्वमेवेह निहनिष्यामि सोमकान् ॥	067c  
एवमुक्त्वाऽर्करम्याभं सुतीक्ष्णं तं शरोत्तमम् ।	068a  
व्यसृजत्सात्वते द्रौणिर्वज्रं वृत्रे यथा हरिः ॥	068c  
स तं निर्भिद्य तेनास्तः सायकः शरावरम् ।	069a  
विवेश वसुधां भित्त्वा श्वसन्बिलमिवोरगः ॥	069c  
स भिन्नकवचः शूरस्तोत्रार्दित इव द्विपः ।	070a  
विमुच्य सशरं चापं भूरिव्रणपरिस्रवः ॥	070c  
सीदन्रुधिरसिक्तश्च रथोपस्थ उपाविशत् ।	071a  
सूतेनापहृतस्तूर्णं द्रोणपुत्राद्रथान्तरम् ॥	071c  
अथान्येन सुपुङ्खेन शरेणानतपर्वणा ।	072a  
आजघान भ्रुवोर्मध्ये धृष्टद्युम्नं परन्तपः ॥	072c  
स पूर्वमतिविद्धश्च भृशं पश्चाच्च पीडितः ।	073a  
ससादाथ च पाञ्चाल्यो व्यपाश्रयत च ध्वजम् ॥	073c  
तं नागमिव सिंहेन दृष्ट्वा राजञ्शरार्दितम् ।	074a  
जवेनाभ्यद्रवञ्छूराः पञ्च पाण्डवतो रथाः ॥	074c  
किरीटी भीमसेनश्च वृद्धक्षत्रश्च पौरवः ।	075a  
युवराजश्च चेदीनां मालवश्च सुदर्शनः ॥	075c  
एते हाहाकृताः सर्वे प्रगृहीतशरासनाः ।	076a  
वीरं द्रौणायनिं वीराः सर्वतः पर्यवारयन् ॥	076c  
ते विंशतिपदे यत्ता गुरुपुत्रममर्षणम् ।	077a  
पञ्चभिः पञ्चभिर्बाणैरभ्यघ्नन्सर्वतः समम् ॥	077c  
आशीविषाभैर्विंशत्या पञ्चभिस्तु शितैः शरैः ।	078a  
चिच्छेद युगपद्द्रौणिः पञ्चविंशतिसायकान् ॥	078c  
सप्तभिस्तु शितैर्बाणैः पौरवं द्रौणिरार्दयत् ।	079a  
मालवं त्रिभिरेकेन पार्थं षड्भिर्वृकोदरम् ||	079c  
ततस्ते विव्यधुः सर्वे द्रौणिं राजन्महारथाः ।	080a  
युगपच्च पृथक्चैव रुक्मपुङ्खैः शिलाशितैः ॥	080c  
युवराजश्च विंशत्या द्रौणिं विव्याध पत्रिभिः ।	081a  
पार्थश्च पुनरष्टाभिस्तथा सर्वे त्रिभिस्त्रिभिः ॥	081c  
ततोऽर्जुनं षड्भिरथाजघान द्रौणायनिर्दशभिर्वासुदेवम् ।	082a  
भीमं दशार्धैर्युवारजं चतुर्भिर्द्वाभ्यां द्वाभ्यां मालवं पौरवं च ॥	082c  
सूतं विद्ध्वा भीमसेनस्य षड्भिर्द्वाभ्यां विद्ध्वा कार्मुकं च ध्वजं च ।	083a  
पुनः पार्थं शरवर्षेण विद्ध्वा द्रौणिर्घोरं सिंहनादं ननाद ॥	083c  
तस्यास्यतस्तान्निशितान्पीतधारान्द्रौणेः शरान्पृष्ठतश्चाग्रतश्च ।	084a  
धरा वियद्द्यौः प्रदिशो दिशश्च च्छन्ना बाणैरभवन्घोररूपैः ॥	084c  
आसन्नस्य स्वरथं तीव्रतेजाः सुदर्शनस्येन्द्रकेतुप्रकाशौ ।	085a  
भुजौ शिरश्चेन्द्रसमानवीर्यस्त्रिभिः शरैर्युगपत्सञ्चकर्त ॥	085c  
स पौरवं रथशक्त्या निहत्य च्छित्त्वा रथं तिलशश्चास्य बाणैः ।	086a  
छित्त्वा च बाहू वरचन्दनाक्तौ भल्लेन कायाच्छिर उच्चकर्त ॥	086c  
युवानमिन्दीवरदामवर्णं चेदिप्रभुं युवराजं प्रसह्य ।	087a  
बाणैस्त्वरावाञ्ज्वलिताग्निकल्पैर्विद्ध्वा प्रादान्मृत्यवे साश्वसूतम् ॥	087c  
[*मालवं पौरवं चैव युवराजं च चेदिपम् ।	088a  
दृष्ट्वा समक्षं निहतं द्रोणपुत्रेण पाण्डवः ।	088c  
भीमसेनो महाबाहुः क्रोधमाहारयत्परम् ॥	088e  
ततः शरशतैस्तीक्ष्णैः सङ्क्रुद्धाशीविषोपमैः ।	089a  
छादयामास समरे द्रोणपुत्रं परन्तपः ॥	089c  
ततो द्रौणिर्महातेजाः शरवर्षं निहत्य तम् ।	090a  
विव्याध निशितैर्बाणैर्भीमसेनममर्षणः ॥	090c  
ततो भीमो महाबाहुद्रौणेर्युधि महाबलः ।	091a  
क्षुरप्रेण धनुश्छित्त्वा द्रौणिं विव्याध पत्रिणा ॥	091c  
तदपास्य धनुश्छिन्नं द्रोणपुत्रो महामनाः ।	092a  
अन्यत्कार्मुकमादाय भीमं विव्याध पत्रिभिः ॥	092c  
तौ द्रौणिभीमौ समरे पराक्रान्तौ महाबलौ ।	093a  
अवर्षतां शरवर्षं वृष्टिमन्ताविवाम्बुदौ ॥	093c  
भीमनामाङ्किता बाणाः स्वर्णपुङ्खाः शिलाशिताः ।	094a  
द्रौणिं सञ्छादयामासुर्घनौघा इव भास्करम् ॥	094c  
तथैव द्रौणिनिर्मुक्तैर्भीमः सन्नतपर्वभिः ।	095a  
अवाकीर्यत स क्षिप्रं शरैः शतसहस्रशः ॥	095c  
स च्छाद्यमानः समरे द्रौणिना रणशालिना ।	096a  
न विव्यथे महाराज तदद्भुतमिवाभवत् ॥	096c  
ततो भीमो महाबाहुः कार्तस्वरविभूषितान् ।	097a  
नाराचान्दश सम्प्रैषीद्यमदण्डनिभाञ्छितान् ॥	097c  
ते जत्रुदेशमासाद्य द्रोणपुत्रस्य मारिष ।	098a  
निर्भिद्य विविशुस्तूर्णं वल्मीकमिव पन्नगाः ॥	098c  
सोऽतिविद्धो भृशं द्रौणिः पाण्डवेन महात्मना ।	099a  
ध्वजयष्टिं समासाद्य न्यमीलयत लोचने ॥	099c  
स मुहूर्तात्पुनः सञ्ज्ञां लब्ध्वा द्रौणिर्नराधिप ।	100a  
क्रोधं परममातस्थौ समरे रुधिरोक्षितः ॥	100c  
दृढं सोऽभिहतस्तेन पाण्डवेन महात्मना ।	101a  
वेगं चक्रे महाबाहुर्भीमसेनरथं प्रति ॥	101c  
तत आकर्णपूर्णानां शराणां तिग्मतेजसाम् ।	102a  
शतमाशीविषाभानां प्रेषयामास भारत ॥	102c  
भीमोऽपि समरश्लाघी तस्य वीर्यमचिन्तयत् ।	103a  
तूर्णं प्रासृजदुग्राणि शरवर्षाणि पाण्डवः ॥	103c  
ततो द्रौणिर्महाराज च्छित्त्वाऽस्य विशिखैर्धनुः ।	104a  
आजघानोरसि क्रुद्धः पाण्डवं निशितैः शरैः ॥	104c  
ततोऽन्यद्धनुरादाय भीमसेनो ह्यमर्षणः ।	105a  
विव्याध निशितैर्बाणैर्द्रौणिं पञ्चभिराहवे ॥	105c  
जीमूताविव घर्मान्ते तौ शरौघप्रवर्षिणौ ।	106a  
अन्योन्यक्रोधताम्राक्षौ छादयामासतुर्युधि ॥	106c  
तलशब्दैस्ततो घोरैस्त्रासयन्तौ परस्परम् ।	107a  
अयुध्येतां सुसंरब्धौ कृतप्रतिकृतैषिणौ ॥	107c  
ततो विष्फार्य सुमहच्चापं रुक्मविभूषितम् ।	108a  
भीमं प्रैक्षत स द्रौणिः शरानस्यन्तमन्तिकात् ।	108c  
शरद्यहर्मध्यगतो द्रीप्तार्चिरिव भास्करः ॥	108e  
आददनास्य विशिखान्सन्दधानस्य चाशुगान् ।	109a  
विकर्षतो मुञ्चतश्च नान्तरं ददृशुर्जनाः ॥	109c  
अलातचक्रप्रतिमं तस्य मण्डलमायुधम् ।	110a  
द्रौणेरासीन्महाराज बाणान्विसृजतस्तदा ॥	110c  
धनुश्च्युताः शरास्तस्य शतशोऽथ सहस्रशः ।	111a  
आकाशे प्रत्यदृश्यन्त शलभानामिवायतीः ॥	111c  
ते तु द्रौणिविनिर्मुक्ताः शरा हेमविभूषिताः ।	112a  
अजस्रमन्वकीर्यन्त घोरा भीमरथं प्रति ॥	112c  
तत्राद्भुतमपश्याम भीमसेनस्य विक्रमम् ।	113a  
बलं वीर्यं प्रभावं च व्यवसायं च भारत ॥	113c  
तां स मेघादिवोद्भूतां बाणवृष्टिं समन्ततः ।	114a  
जलवृष्टिं महाघोरां तपान्त इव चिन्तयन् ॥	114c  
द्रोणपुत्रवधप्रेप्सुर्भीमो भीमपराक्रमः ।	115a  
अमुञ्चच्छरवर्षाणि प्रावृषीव बलाहकः ॥	115c  
तद्रुक्मपृष्टं भीमस्य धनुर्घोरं महारणे ।	116a  
विकृष्यमाणं विबभौ शक्रचापमिवापरम् ॥	116c  
तस्माच्छराः प्रादुरासञ्छतशोऽथ सहस्रशः ।	117a  
सञ्छादयन्तः समरे द्रौणिमाहवशोभिनम् ॥	117c  
तयोर्विसृजतोरेवं शरजालानि मारिष ।	118a  
वायुरप्यन्तरा राजन्नाशक्नोत्प्रतिसर्पितुम् ॥	118c  
तथा द्रौणिर्महाराज शरान्हेमविभूषितान् ।	119a  
तैलधौतान्प्रसन्नाग्रान्प्राहिणोद्वधकाङ्क्षया ॥	119c  
तानन्तरिक्षे विशिखैस्त्रिधैकैकमशातयत् |	120a  
विशेषयन्द्रोणसुतं तिष्ठतिष्ठेति चाब्रवीत् ॥	120c  
पुनश्च शरवर्षाणि घोराण्युग्राणि पाण्डवः ।	121a  
व्यसृजद्बलवान्क्रुद्धो द्रोणपुत्रवधेप्सया ॥	121c  
ततोऽस्त्रमायया तूर्णं शरवृष्टिं निवार्य ताम् ।	122a  
धनुश्चिच्छेद भीमस्य द्रोणपुत्रो महास्त्रवित् ।	122c  
शरैश्चैनं सुबहुभिः क्रुद्धः सङ्ख्ये पराभिनत् ॥	122e  
स छिन्नधन्वा बलवान्रथशक्तिं सुदारुणाम् |	123a  
वेगेनाविध्य चिक्षेप द्रोणपुत्ररथं प्रति ॥	123c  
तामापतन्तीं सहसा महोल्काभां शितैः शरैः ।	124a  
चिच्छेद समरे द्रौणिर्दर्शयन्पाणिलाघवम् ॥	124c  
एतस्मिन्नन्तरे भीमो दृढमादाय कार्मुकम् ।	125a  
द्रौणिं विव्याध विशिखैः स्मयमानो वृकोदरः ॥	125c  
ततो द्रौणिर्महाराज भीमसेनस्य सारथिम् ।	126a  
ललाटे दारयामास शरेणानतपर्वणा ॥	126c  
सोऽतिविद्धो बलवता द्रोणपुत्रेण सारथिः ।	127a  
व्यामोहमगमद्राजन्रश्मीनुत्सृज्य वाजिनाम् ॥	127c  
ततोऽश्वाः प्राद्रवंस्तूर्णं मोहिते रथसारथौ ।	128a  
भीमसेनस्य राजेन्द्र पश्यतां सर्वधन्विनाम् ॥]	128c  
तं दृष्ट्वा प्रद्रुतैरश्वैरपकृष्टं रणाजिरात् ।	129a  
दध्मौ प्रमुदितः शङ्खं बृहन्तमपराजितः ॥	129c  
ततः सर्वे च पाञ्चाला भीमसेनश्च पाण्डवः ।	130a  
धृष्टद्युम्नरथं त्यक्त्वा भीताः सम्प्राद्रवन्दिशः ॥	130c  
तान्प्रभग्नांस्ततो द्रौणिः पृष्ठतो विकिरञ्शरान् ।	131a  
अभ्यवर्तत वेगेन कालयन्पाण्डुवाहिनीम् ॥	131c  
ते वध्यमानाः समरे द्रोणपुत्रेण पार्थिवाः ।	132a  
द्रोणपुत्रभयाद्राजन्दिशः सर्वाश्च भेजिरे ॥ ॥	132c  

इति श्रीमन्महाभारते द्रोणपर्वण नारायणास्त्रमोक्षपर्वणि पञ्चदशदिवसयुद्धे एकाधिकद्विशततमोऽध्यायः ॥ 201 ॥

5-201-50 * एतदादि 14 श्लोकाः झ. पुस्तक एव दृश्यन्ते । 5-201-88 * एतदादि 42 श्लोकाः झ. पाठ एव सन्ति । एकाधिकद्विशततमोऽध्यायः ॥
