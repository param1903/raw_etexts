श्रीः
अध्यायः 094
अर्जुनाद्भीतेन दुर्योधनेन द्रोणमेत्य तदुपालम्भपूर्वकं जयद्रथम् प्रति शोचनम् ॥ 1 ॥ द्रोणेन दुर्योधनस्य मन्त्रोच्चारणपूर्वकं कवचमाबध्यार्जुनेन सह युद्धाय प्रेषणम् ॥ 2 ॥
सञ्जय उवाच 	001  
ततः प्रविष्टे कौन्तेये सिन्धुराजजिघांसया ।	001a  
द्रोणानीकं विनिर्भिद्य भोजानीकं च दुस्तरम् ॥	001c  
काम्भोजस्य च दायादे हते राजन्सुदक्षिणे ।	002a  
श्रुतायुषि च विक्रान्ते निहते सव्यसाचिना ॥	002c  
विप्रद्रुतेष्वनीकेषु विध्वस्तेषु समन्ततः ।	003a  
प्रभग्नं स्वबलं दृष्ट्वा पुत्रस्ते द्रोणमभ्ययात् ॥	003c  
त्वरन्नेकरथेनैव समेत्य द्रोणमब्रवीत् ।	004a  
गतः स पुरुषव्याघ्रः प्रमथ्यैतां महाचमूम् ॥	004c  
अथ बुद्ध्या समीक्षस्व किन्नु कार्यमनन्तरम् ।	005a  
अर्जुनस्य विघाताय दारुणेऽस्मिञ्जनक्षये ॥	005c  
यथा स पुरुषव्याघ्रो न हन्येत जयद्रथः ।	006a  
तथा विधत्स्व भद्रं ते त्वं हि नः परमा गतिः ॥	006c  
असौ धनञ्जयाग्निर्हि कोपमारुतचोदितः ।	007a  
सेनाकक्षं दहति मे वह्निः कक्षमिवोत्थितः ॥	007c  
अतिक्रान्ते हि कौन्तेये भित्त्वा सैन्यं परन्तप ।	008a  
जयद्रथस्य गोप्तारः संशयं परमं गताः ॥	008c  
स्थिरा बुद्धिर्नरेन्द्राणमासीद्ब्रह्मविदां वर ।	009a  
नातिक्रमिष्यति द्रोणं जातु जीवन्धनञ्जयः ॥	009c  
योऽसौ पार्थो व्यतिक्रान्तो मिषतस्ते महाद्युते ।	010a  
सर्वं ह्यद्यातुरं मन्ये नेदमस्ति बलं मम ॥	010c  
जानामि त्वां महाभाग पाण्डवानां हिते रतम् ।	011a  
ततो मुह्यामि च ब्रह्मन्कार्यवत्तां विचिन्तयन् ॥	011c  
यथाशक्ति च ते ब्रह्मन्वर्धयन्वृत्तिमुत्तमाम् ।	012a  
प्रीणामि च यथाशक्ति तच्च त्वं नावबुध्यसे ॥	012c  
अस्मान्न त्वं सदा भक्तानिच्छस्यमितविक्रम ।	013a  
पाण्डवान्सततं प्रीणास्यास्माकं विप्रिये रतान् ॥	013c  
अस्मानेवोपजीवंस्त्वमस्माकं विप्रिये रतः ।	014a  
न ह्यहं त्वां विजानामि मधुदिग्धमिव क्षुरम् ॥	014c  
\'नह्यहं त्वां विजानामि सर्वं मण्डूकराविणम् ।\'	015a  
नादास्यच्चेद्वरं मह्यं भवान्पाण्डवनिग्रहे ।	015c  
नावारयिष्यं गच्छन्तमहं सिन्धुपतिं गृहान् ॥	015e  
मया त्वाशंसमानेन त्वत्तस्त्राणमबुद्धिना ।	016a  
आश्वासितः सिन्धुपतिर्मोहाद्दत्तश्च मृत्यवे ॥	016c  
यमदंष्ट्रान्तरं प्राप्तो मुच्येतापि हि मानवः ।	017a  
नार्जुनस्य वशं प्राप्तो मुच्येताजौ जयद्रथः ॥	017c  
स तथा कुरु शोणाश्व यथा मुच्येत सैन्धवः ।	018a  
मम चार्तप्रलापानां माक्रुधः पाहि सैन्धवम् ॥	018c  
द्रोण उवाच 	019  
नाभ्यसूयामि ते वाक्यमश्वत्थाम्नाऽसि मे समः ।	019a  
सत्यं तु ते प्रवक्ष्यामि तज्जुषस्व विशाम्पते ॥	019c  
सारथिः प्रवरः कृष्णः शीघ्राश्चास्य हयोत्तमाः ।	020a  
अल्पं च विवरं कृत्वा तूर्णं याति धनञ्जयः ॥	020c  
किं न पश्यसि बाणौघान्क्रोशमात्रे किरीटिनः ।	021a  
पश्चाद्रथस्य पतितान्क्षिप्ताञ्शीघ्रं हि गच्छतः ॥	021c  
न चाहं शीघ्रयानेऽद्य समर्थो वयसान्वितः ।	022a  
सेनामुखे च पार्थानामेतद्बलमुपस्थितम् ॥	022c  
युधिष्ठिरश्च मे ग्राह्यो मिषतां सर्वधन्विनाम् ।	023a  
एवं मया प्रतिज्ञातं क्षत्रमध्ये महाभुज ॥	023c  
धनञ्जयेन चोत्सृष्टो वर्तते प्रमुखे नृप ।	024a  
तस्माद्व्यूहमुखं हित्वा नाहं यास्यामि फल्गुनम् ॥	024c  
तुल्याभिजनकर्माणं शत्रुमेकं सहायवान् ।	025a  
गत्वा योधय मा भैस्त्वं त्वं ह्यस्य जगतः पतिः ॥	025c  
राजा शूरः कृती दक्षो वैरमुत्पाद्य पाण्डवैः ।	026a  
वीरः स्वयं प्रयाह्याशु यत्र पार्थो धनञ्जयः ॥	026c  
दुर्योधन उवाच 	027  
कथं त्वामप्यतिक्रान्तः सर्वशस्त्रभृतां वरम् ।	027a  
धनञ्जयो मया शक्य आचार्य प्रतिबाधितुम् ॥	027c  
अपि शक्यो रणे जेतुं वज्रहस्तः पुरन्दरः ।	028a  
नार्जुनः समरे शक्यो जेतुं परपुरञ्जयः ॥	028c  
येन भोजश्च हार्दिक्यो भवांश्च त्रिदशोपमः ।	029a  
अस्त्रप्रतापेन जितौ श्रुतायुश्च निबर्हितः ॥	029c  
सुदक्षिणश्च निहतः स च राजा श्रुतायुधः ।	030a  
श्रुतायुश्चाश्रुतायुश्च भ्लेच्छाश्चायुतशो हताः ॥	030c  
तं कथं पाण्डवं युद्धे दहन्तमिव पावकम् ।	031a  
प्रतियोत्स्यामि दुर्धर्षं तन्ममाचक्ष्व सत्तम ||	031c  
क्षमं चेन्मन्यसे युद्धं मम तेनाद्य शाधि माम् ।	032a  
परवानस्मि भवतः प्रेष्यवद्रक्ष मे यशः ॥	032c  
द्रोण उवाच 	033  
सत्यं वदसि कौरव्य दुराधर्षो धनञ्जयः ।	033a  
अहं तु तत्करिष्यामि यथैनं प्रसहिष्यसि ॥	033c  
अद्भुतं चाद्य पश्यन्तु लोके सर्वधनुर्धराः ।	034a  
विषक्तं त्वयि कौन्तेयं वासुदेवस्य पश्यतः ॥	034c  
एष ते कवचं राजंस्तथा बध्नामि काञ्चनम् ।	035a  
यथा न बाणा नास्त्राणि प्रहरिष्यन्ति ते रणे ॥	035c  
यदि त्वां सासुरसुराः सयक्षोरगराक्षसाः ।	036a  
योधयन्ति त्रयो लोकाः सनरा नास्ति ते भयम् ॥	036c  
न कृष्णो न च कौन्तेयो न चान्यः शस्त्रभृद्रणे ।	037a  
शरानर्पयितुं कश्चित्कवचे तव शक्ष्यति ॥	037c  
स त्वं कवचमास्थाय क्रुद्धमद्य रणेऽर्जुनम् ।	038a  
त्वरमाणः स्वयं याहि न त्वाऽसौ विषहिष्यति ॥	038c  
सञ्जय उवाच 	039  
एवमुक्त्वा त्वरन्द्रोणः स्पृष्ट्वाम्भो वर्म भास्वरम् ।	039a  
आबबन्धाद्भुततमं जपन्मन्त्रं यथाविधि ॥	039c  
रणे तस्मिन्सुमहति विजयस्य सुतस्य ते ।	040a  
विसिष्मापयिषुर्लोकान्विद्यया ब्रह्मवित्तमः ॥	040c  
द्रोण उवाच 	041  
करोतु स्वस्ति ते ब्रह्मा स्वस्ति कुर्वन्तु ब्राह्मणाः ।	041a  
सरीसृपाश्च ये श्रेष्ठास्तेभ्यस्ते स्वस्ति भारत ॥	041c  
ययातिर्नहुषश्चैव धुन्धुमारो भगीरथः ।	042a  
तुभ्यं राजर्षयः सर्वे स्वस्ति कुर्वन्तु ते सदा ॥	042c  
स्वस्ति तेऽस्त्वेकपादेभ्यो बहुपादेभ्य एव च ।	043a  
स्वस्त्यस्त्वपादकेभ्यश्च नित्यं तव महारणे ॥	043c  
स्वाहा स्वधा शची चैव स्वस्ति कुर्वन्तु ते सदा ।	044a  
लक्ष्मीररुन्धती चैव कुरुतां स्वस्ति तेऽनघ ॥	044c  
असितो देवलश्चैव विश्वामित्रस्तथाङ्गिराः ।	045a  
वसिष्ठः कश्यपश्चैव स्वस्ति कुर्वन्तु ते नृप ॥	045c  
धाता विधाता लोकेशो दिशश्च सदिगीश्वराः ।	046a  
स्वस्ति तेऽद्य प्रयच्छन्तु कार्तिकेयश्च षण्मुखः ॥	046c  
\'येन देवाः सकृद्भग्नाः सङ्ग्रामे तारकामये ।	047a  
धृताः स च हतः शूरो ह्यवध्यो देवतागणैः ॥	047c  
विवस्वान्कुरुतां स्वस्ति तथा वैवस्वतो यमः ।	048a  
पार्षदा वशगा यस्य स्वस्ति तुभ्यं प्रयच्छतु ॥\'	048c  
दिग्गजाश्चैव चत्वारः क्षितिश्च गगनं ग्रहाः ।	049a  
\'दिशश्च विदिशश्चैव सिद्धा लोकहिते रताः ।	049c  
स्वस्ति कुर्वन्तु ते नित्यं मन्त्रेणानेन संस्तुताः ॥\'	049e  
अधस्ताद्धरणीं योऽसौ सदा धारयते नृप ।	050a  
शेषश्च पन्नगश्रेष्ठः स्वस्ति तुभ्यं प्रयच्छतु ॥	050c  
गान्धारे युधि विक्रम्य निर्जिते पाकशासनेः ।	051a  
पुरा वृत्रेण दैत्येन भिन्नदेहाः सहस्रशः ॥	051c  
हृततेजोबलाः सर्वे तदा सेन्द्रा दिवौकसः ।	052a  
ब्रह्माणं शरणं जग्मुर्वृत्राद्भीता महासुरात् ॥	052c  
देवा ऊचुः 	053  
प्रमर्दितानां वृत्रेण देवानां देवसत्तम ।	053a  
गतिर्भव सुरश्रेष्ठ त्राहि नो महतो भयात् ॥	053c  
अथ पार्श्वे स्थितं विष्णुं शक्रादींश्च सुरोत्तमान् ।	054a  
प्राह पथ्यमिदं वाक्यं विषण्णान्सुरसत्तमान् ॥	054c  
रक्ष्या मे सततं देवाः सहेन्द्राः सद्विजातयः ।	055a  
त्वष्टुः सुदुर्धरं तेजो येन वृत्रो विनिर्मितः ॥	055c  
त्वष्ट्रा पुरा तपस्तप्त्वा वर्षायुतशतं तदा ।	056a  
वृत्रो विनिर्मितो देवाः प्राप्यानुज्ञां महेश्वरात् ॥	056c  
शङ्करस्य प्रसादाद्वै हन्याद्देवरिपुर्बली ।	057a  
नागत्वा शङ्करस्थानं भगवान्दृश्यते हरः ॥	057c  
दृष्ट्वा जेष्यथ वृत्रं तं क्षिप्रं गच्छत मन्दरम् ।	058a  
यत्रास्ते तपसां योनिर्दक्षयज्ञविनाशनः ॥	058c  
पिनाकी सर्वभूतेशो भगनेत्रनिपातनः ।	059a  
ते गत्वा सहिता देवा ब्रह्मणा सह मन्दरम् ॥	059c  
अपश्यंस्तेजसां राशिं सूर्यकोटिसमप्रभम् ।	060a  
सोऽब्रवीत्स्वागतं देवा ब्रूत किं करवाण्यहम् ॥	060c  
अमोघं दर्शनं मह्यं कामप्राप्तिरतोऽस्तु वः ।	061a  
एवमुक्तास्तु ते सर्वे प्रत्युचूस्तं दिवौकसः ॥	061c  
हृतौजसां नो वृत्रेण गतिर्भव दिवौकसाम् ।	062a  
मूर्तीरीक्षस्व नो देव प्रहारैर्जर्जरीकृताः ।	062c  
शरणं त्वां प्रपन्नाः स्म गतिर्भव महेश्वर ॥	062e  
शर्व उवाच 	063  
विदितं वो यथा देवाः कृत्येयं सुमहाबला ।	063a  
त्वष्टुस्तेजोभवा घोरा दुर्निवार्याऽकृतात्मभिः ॥	063c  
अवश्यं तु मया कार्यं साह्यं सर्वदिवौकसाम् ।	064a  
ममेदं गात्रजं शक्र कवचं गृह्य भास्वरम् ॥	064c  
बधानानेन मन्त्रेण मानसेन सुरेश्वर ।	065a  
वधायासुरमुख्यस्य वृत्रस्य सुरघातिनः ॥	065c  
द्रोण उवाच 	066  
इत्युक्त्वा वरदः प्रादाद्वर्म तन्मन्त्रमेव च ।	066a  
स तेन वर्मणा गुप्तः प्रायाद्वृत्रचमूं प्रति ॥	066c  
नानाविधैश्च शस्त्रौघैः पात्यमानैर्महारणे ।	067a  
न सन्धिः शक्यते भेत्तुं वर्मबन्धस्य तस्य तु ॥	067c  
स तेन वर्मणा गुप्तो वृत्रं देवरिपुं तदा ।	068a  
जघान समरेऽभीतः शक्रो देवाग्रणीस्तदा ॥	068c  
तं च मन्त्रमयं बन्धं वर्म चाङ्गिरसे ददौ ।	069a  
अङ्गिराः प्राह पुत्रस्य मन्त्रज्ञस्य बृहस्पतेः ।	069c  
बृहस्पतिरथोवाच अग्निवेश्याय धीमते ॥	069e  
अग्निवेश्यो मम प्रादात्तेन बध्नामि वर्म ते ।	070a  
तवाद्य देहरक्षार्थं मन्त्रेण नृपसत्तम ॥	070c  
सञ्जय उवाच 	071  
एवमुक्त्वा ततो द्रोणस्तव पुत्रं महाद्युतिम् ।	071a  
पुनरे वचः प्राह शनैराचार्यपुङ्गवः ॥	071c  
ब्रह्मसूत्रेण बध्नामि कथचं तव भारत ।	072a  
हिरण्यगर्भेण यथा बद्धं विष्णोः पुरा रणे ॥	072c  
यथा च ब्रह्मणा बद्धं सङ्ग्रामे तारकामये ।	073a  
शक्रस्य कवचं दिव्यं तथा बध्नाम्यहं तव ॥	073c  
सञ्जय उवाच 	074  
बद्धा तु कवचं तस्य मन्त्रेण विधिपूर्वकम् ।	074a  
प्रेषयामास राजानं युद्धाय महते द्विजः ॥	074c  
स सन्नद्धो महाबाहुराचार्येण महात्मना ।	075a  
\'प्रस्थितः सहसा राजन्यत्र यातो धनञ्जयः ॥\'	075c  
रथानां च सहस्रेण त्रिगर्तानां प्रहारिणाम् ।	076a  
तथा दन्तिसहस्रेण मत्तानां वीर्यशालिनाम् ॥	076c  
अश्वानां नियुतेनैव तथाऽन्यैश्च महारथैः ।	077a  
वृतः प्रायान्महाबाहुरर्जुनस्य रथं प्रति ॥	077c  
नानावादित्रघोषेण यथा वैरोचनिस्तथा ॥	078ac  
ततः शब्दो महानासीत्सैन्यानां तव भारत ।	079a  
अगाधं प्रस्थितं दृष्ट्वा समुद्रमिव कौरवम् ॥ ॥	079c  

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे चतुर्नवतितमोऽध्यायः ॥ 94 ॥

5-94-10 आतुरमनवस्थितम् ॥ 5-94-12 नावबुध्यसे न स्मरसि ॥ 5-94-13 नेच्छसि नानुरुध्यसे ॥ 5-94-14 वचसा ललितं सदा । हृदयेन भृशं तीक्ष्णम् इति क. पाठः ॥ 5-94-35 ते त्वाम् ॥ 5-94-49 चत्वार ऐरावतवामनाञ्जनसार्वभौमाः ॥ 5-94-56 अनुज्ञां वरम् ॥ 5-94-57 हन्याद्धन्तुमर्हति ॥ 5-94-65 मानसेन मनसोच्चारणीयेन ॥ 5-94-72 ब्रह्मसूत्रेण ब्रह्मणा सूचितेनोपदेशेन ॥ 5-94-94 चतुर्नवतितमोऽध्यायः ॥	
