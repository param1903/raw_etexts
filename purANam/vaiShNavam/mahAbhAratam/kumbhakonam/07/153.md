श्रीः
अध्यायः 153
दुर्योधनेन कर्णम् प्रति जयद्रथवधे द्रोणस्य पार्थपक्षपातादौदासीन्यस्य हेतुत्वेऽभिहिते कर्णेन तन्निराकरणपूर्वकं दैवस्यैव तत्र हेतुत्वकथनम् ॥ 1 ॥ रात्रियुद्धारम्भः ॥ 2 ॥
सञ्जय उवाच 	001  
ततो दुर्योधनो राजा द्रोणेनैवं प्रचोदितः ।	001a  
अमर्षवशमापन्नो युद्धायैव मनो दधे ।	001c  
अब्रवीच्च तदा कर्णं पुत्रो दुर्योधनस्तव ॥	001e  
पश्य कृष्णसहायेन पाण्डवेन किरीटिना ।	002a  
आचार्यविहितं व्यूहं भित्त्वा देवैः सुदुर्भिदम् ॥	002c  
तव व्यायच्छमानस्य द्रोणस्य च महात्मनः ।	003a  
मिषतां योधमुख्यानां सैन्धवो विनिपातितः ॥	003c  
पश्य राधेय पृथ्वीशाः पृथिव्यां प्रवरा युधि ।	004a  
पार्थेनैकेन निहताः सिंहेनेवेतरे मृगाः ॥	004c  
मम व्यायच्छमानस्य समरे शत्रुसूदन ।	005a  
अल्पावशेषं सैन्यं मे कृतं शक्रात्मजेन ह ॥	005c  
कथं वै युध्यमानस्य द्रोणस्य युधि फल्गुनः ।	006a  
भिन्द्यात्सुदुर्भिदं व्यूहं यतमानोऽपि संयुगे ॥	006c  
प्रतिज्ञाया गतः पारं हत्वा सैन्धवमर्जुनः ॥	007ac  
पश्य राधेय पृथ्वीशान्पृथिव्यां पातितान्बहून् ।	008a  
पार्थेन निहतान्सङ्ख्ये महेन्द्रोपमविक्रमान् ॥	008c  
अनिच्छतः कथं वीर द्रोणस्य युधि पाण्डवः ।	009a  
भिन्द्यात्सुदुर्भिदं व्यृहं यतमानस्य शुष्मिणः ॥	009c  
दयितः फल्गुनो नित्यमाचार्यस्य महात्मनः ।	010a  
ततोऽस्य दत्तवान्द्वारमयुद्धेनैव शत्रुहन् ॥	010c  
अभयं सिन्धुराजाय दत्त्वा द्रोणः परन्तपः ।	011a  
प्रादात्किरीटिने द्वारं पश्यन्निर्गुणतां मयि ॥	011c  
यद्यदास्यदनुज्ञां वै पूर्वमेव गृहान्प्रति ।	012a  
प्रस्थातुं सिन्धुराजस्य न भवेज्जीवितक्षयः ॥	012c  
जयद्रथो जीवितार्थी गच्छमानो गृहान्प्रति ।	013a  
मयाऽनार्येण संरुद्धो द्रोणात्प्राप्याभयं रणे ॥	013c  
\'रक्षामि सैन्धवं युद्धे नैनं प्राप्स्यति फल्गुनः ।	014a  
मम सैन्यविनाशाय रुद्धो विप्रेण सैन्धवः ॥	014c  
तस्य मे मन्दभाग्यस्य यतमानस्य संयुगे ।	015a  
हतानि सर्वसैन्यानि हतो राजा जयद्रथः ॥	015c  
पश्य योधवरान्कर्ण शतशोऽथ सहस्रशः ।	016a  
पार्थनामाङ्कितैर्बाणैः सर्वे नीता यमक्षयम् ॥	016c  
कथमेकरथेनाजौ बहूनां नः प्रपश्यताम् ।	017a  
विपन्नः सैन्धवो राजा योधाश्चैव सहस्रशः ॥\'	017c  
अद्य मे भ्रातरः क्षीणाश्चित्रसेनादयो रणे ।	018a  
भीमसेनं समासाद्य पश्यतां नो दुरात्मनाम् ॥	018c  
कर्ण उवाच 	019  
आचार्यं मा विगर्हस्व शक्त्याऽसौ युध्यते द्विजः ।	019a  
यथाबलं यथोत्साहं त्यक्त्वा जीवितमात्मनः ॥	019c  
यद्येनं समतिक्रम्य प्रविष्टः श्वेतवाहनः ।	020a  
नात्र सूक्ष्मोऽपि दोषः स्यादाचार्यस्य कथञ्चन ॥	020c  
कृती दक्षो युवा शूरः कृतास्त्रो लघुविक्रमः ।	021a  
दिव्यास्त्रयुक्तमास्थाय रथं वानरलक्षणम् ॥	021c  
कृष्णेन च गृहीताश्वमभेद्यकवचावृतः ।	022a  
गाण्डीवमजरं दिव्यं धनुरादाय वीर्यवान् ॥	022c  
प्रवर्षन्निशितान्बाणान्बाहुद्रविणदर्पितः ।	023a  
यदर्जुनोऽभ्ययाद्द्रोणमुपपन्नं हि तस्य तत् ॥	023c  
आचार्यः स्थविरो राजञ्शीघ्रयाने तथाऽक्षमः ।	024a  
बाहुव्यायामचेष्टायामशक्तस्तु नराधिप ॥	024c  
तेनैवमभ्यतिक्रान्तः श्वेताश्वः कृष्णसारथिः ।	025a  
तस्य दोषं न पश्यामि द्रोणस्यानेन हेतुना ॥	025c  
अजय्यान्पाण्डवान्मन्ये द्रोणेनास्त्रविदा मृधे ।	026a  
तथा ह्येनमतिक्रम्य प्रविष्टः श्वेतवाहनः ॥	026c  
सततं चेष्टमानानां निकृत्या विक्रमेण च ।	027a  
दैवादिष्टोऽन्यथाभावो न मन्ये विद्यते क्वचित् ॥	027c  
यतो नो युध्यमानानां परं शक्त्या सुयोधन ।	028a  
सैन्धवो निहतो युद्धे दैवमत्र परं स्मृतम् ॥	028c  
परं यत्नं कुर्वतां च त्वया सार्धं रणाजिरे ।	029a  
हत्वाऽस्माकं पौरुषं वै दैवं पश्चात्करोति नः ॥	029c  
दैवोपसृष्टपुरुषो यत्कर्म कुरुते क्वचित् ।	030a  
कृतं कृतं हि तत्तस्य दैवेन विनिपात्यते ॥	030c  
यत्कर्तव्यं मनुष्येण व्यवसायवता सदा ।	031a  
तत्कार्यमविशङ्केन सिद्धिर्दैवे प्रतिष्ठिता ॥	031c  
निकृत्या वञ्चिताः पार्था विषयोगैश्च भारत ।	032a  
दग्धा जतुगृहे चापि द्यूतेन च पराजिताः ॥	032c  
राजनीतिं समाश्रित्य प्रहिताश्चैव काननम् ।	033a  
यत्नेन च कृतं तत्तद्दैवेन विनिपातितम् ॥	033c  
युध्यस्व यत्नमास्थाय दैवं कृत्वा निरर्थकम् ।	034a  
यततस्तव तेषां च दैवं मार्गेण यास्यति ॥	034c  
न तेषां मतिपूर्वं हि सुकृतं दृश्यते क्वचित् ।	035a  
दुष्कृतं तव वा वीर बुद्ध्या हीनं कुरूद्वह ॥	035c  
दैवं प्रमाणं सर्वस्य सुकृतस्येतरस्य वा ।	036a  
अनन्यकर्म दैवं हि जागर्ति स्वपतामपि ।	036c  
\'तेन युक्तो हि पुरुषः कार्याकार्ये नियुज्यते ॥\'	036e  
बहूनि तव सैन्यानि योधाश्च बहवस्तव ।	037a  
न तथा पाण्डुपुत्राणामेवं युद्धमवर्तत ॥	037c  
तैरल्पैर्बहवो यूयं क्षयं नीताः प्रहारिणः ।	038a  
शङ्के दैवस्य तत्कर्म पौरुषं येन नाशितम् ॥	038c  
सञ्जय उवाच 	039  
एवं सम्भाषमाणानां बहु तत्तज्जनाधिप ।	039a  
पाण्डवानामनीकानि समदृश्यन्त संयुगे ॥	039c  
ततः प्रववृते युद्धं व्यतिषक्तरथद्विपम् ।	040a  
तावकानां परैः सार्धं राजन्दुर्मन्त्रिते तव ॥ ॥	040c  

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे त्रिपञ्चाशदधिकशततमोऽध्यायः ॥ 153 ॥

5-153-12 यद्यदास्यत् दद्याच्चेदित्यर्थः । सिन्धुराजस्य नाभविष्यज्जनक्षय इति झ. पाठः ॥ 5-153-27 अन्यथाभावः पराजयो दैवादिष्टः । नतु द्रोणापराधज इति भावः ॥ दैवदृष्ट्याऽन्यथाभावो न मन्युर्विद्यते क्वचित् इति क. पाठः । दैवदिष्टान्यथाभावो न मन्युर्विद्यते क्वचित् इति ख. पाठः ॥ 5-153-30 दैवोपसृष्टो दुर्दैवप्रस्तः ॥ 5-153-35 तेषां जयहेतुः सुकृतं तव वा पराजयहेतुः दुष्कृतं नास्तीत्याह । न तेषामिति ॥ 5-153-153 त्रिपञ्चाशदधिकशततमोऽध्यायः ॥
