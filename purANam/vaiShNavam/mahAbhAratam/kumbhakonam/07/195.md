श्रीः
अध्यायः 195
धृतराष्ट्रेण सञ्जयम् प्रति द्रोणवधश्राविणाश्वत्थाम्ना किमुक्तमिति प्रश्नः ॥ 1 ॥
धृतराष्ट्र उवाच 	001  
अधर्मेण हतं श्रुत्वा धृष्टद्युम्नेन सञ्जय ।	001a  
ब्राह्मणं पितरं वृद्धमश्वत्थामा किमब्रवीत् ॥	001c  
मानवं वारुणाग्नेयं ब्राह्ममस्त्रं च वीर्यवान् ।	002a  
ऐन्द्रं नारायणं चैव यस्मिन्नित्यं प्रतिष्ठितम् ॥	002c  
तमधर्मेण धर्मिष्ठं धृष्टद्युम्नेन संयुगे ।	003a  
श्रुत्वा निहतमाचार्यं सोऽश्वत्थामा किमब्रवीत् ॥	003c  
येन रामादवाप्येह धनुर्वेदं महात्मना ।	004a  
प्रोक्तान्यस्त्राणि दिव्यानि पुत्राय गुणकाङ्क्षिणा ॥	004c  
एकमेव हि लोकेऽस्मिन्नात्मतो गुणवत्तरम् ।	005a  
इच्छन्ति पुरुषाः पुत्रं लोके नान्यं कथञ्चन ॥	005c  
आचार्याणां भवन्त्येव रहस्यानि महात्मनाम् ।	006a  
तानि पुत्राय वा दद्युः शिष्यायानुगताय वा ॥	006c  
स शिष्यः प्राप्य तत्सर्वं सविशेषं च सञ्जय ।	007a  
शूरः शारद्वतीपुत्रः सङ्ख्ये द्रोणादनन्तरः ॥	007c  
रामस्य तु समः शस्त्रे पुरन्दरसमो युधि ।	008a  
कार्तवीर्यसमो वीर्ये बृहस्पतिसमो मतौ ॥	008c  
महीधरसमः स्थैर्ये तेजसाऽग्निसमो युवा ।	009a  
समुद्र इव गाम्भीर्ये क्रोधे चाशीविषोपमः ॥	009c  
स रथी प्रथमो लोके दृढधन्वा जितक्लमः ।	010a  
शीघ्रोऽनिल इवाक्रन्दे चरन्क्रुद्ध इवान्तकः ॥	010c  
अस्यता येन सङ्ग्रामे धरण्यभिनिपीडिता ।	011a  
\'मेघस्तनितनिर्घोषं कम्पते भयविह्वला ।\'	011c  
यो न व्यथति सङ्ग्रामे वीरः सत्यपराक्रमः ॥	011e  
वेदस्नातो व्रतस्नातो धनुर्वेदे च पारगः ।	012a  
महोदधिरिवाक्षोभ्यो रामो दाशरथिर्यथा ॥	012c  
तमधर्मेण धर्मिष्ठं धृष्टद्युम्नेन संयुगे ।	013a  
श्रुत्वा निहतमाचार्यमश्वत्थामा किमब्रवीत् ॥	013c  
धृष्टद्युम्नस्य यो मृत्युः सृष्टस्तेन महात्मना ।	014a  
यथा द्रोणस्य पाञ्चाल्यो यज्ञसेनसुतोऽभवत् ॥	014c  
तं नृशंसेन पापेन क्रूरेणादीर्घदर्शिना ।	015a  
श्रुत्वा निहतमाचार्यमश्वत्थामा किमब्रवीत् ॥ ॥	015c  

इति श्रीमन्महाभारते द्रोणपर्वणि नारायणास्त्रमोक्षपर्वणि पञ्चदशदिवसयुद्धे पञ्चनवत्यधिकशततमोऽध्यायः ॥ 195 ॥

5-195-4 पुत्राय गुरुकाङ्क्षिणे इति क. झ. पाठः ॥ पञ्चनवत्यधिकशततमोऽध्यायः ॥	
