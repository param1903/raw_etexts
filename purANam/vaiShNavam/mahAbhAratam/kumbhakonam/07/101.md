श्रीः
अध्यायः 101
जयद्रथं यियासोरर्जुनस्य दुर्योधनेन निरोधः ॥ 1 ॥
सञ्जय उवाच 	001  
स्रंसन्त इव मज्जानस्तावकानां भयान्नृप ।	001a  
तौ दृष्ट्वा समतिक्रान्तौ वासुदेवधनञ्जयौ ॥	001c  
सर्वे तु प्रतिसंरब्धा ह्रीमन्तः सत्वचोदिताः ।	002a  
स्थिरीभूता महात्मानः प्रत्यगच्छन्धनञ्जयम् ॥	002c  
ये गताः पाण्डवं युद्धे रोषामर्षसमन्विताः ।	003a  
तेऽद्यापि न निवर्तन्ते सिन्धवः सागरादिव ॥	003c  
असन्तस्तु न्यवर्तन्त वेदेभ्य इव नास्तिकाः ।	004a  
नरकं भजमानास्ते प्रत्यपद्यन्त किल्बिषम् ॥	004c  
तावतीत्य रथानीकं विमुक्तौ पुरुषर्षभौ ।	005a  
ददृशाते यथा राहोरास्यान्मुक्तौ प्रभाकरौ ॥	005c  
मत्स्याविव महाजालं विदार्य विगतक्लमौ ।	006a  
तथा कृष्णावदृश्येतां सेनाजालं विदार्य तत् ॥	006c  
विमुक्तौ शस्त्रसम्बाधाद्रोणानीकात्सुदुर्भिदात् ।	007a  
अदृश्येतां महात्मानौ कालसूर्याविवोदितौ ॥	007c  
अस्त्रसम्बाधनिर्मुक्तौ विमुक्तौ शस्त्रसङ्कटात् ।	008a  
अदृश्येतां महात्मानौ शत्रुसम्बाधकारिणौ ॥	008c  
विमुक्तौ ज्वलनस्पर्शान्मकरास्याज्झषाविव ।	009a  
अक्षोभयेतां सेनां तौ समुद्रं मकराविव ॥	009c  
तावकास्तव पुत्राश्च द्रोणानीकस्थयोस्तयोः ।	010a  
नैतौ तरिष्यतो द्रोणमिति चक्रुस्तदा मतिम् ॥	010c  
तौ तु दृष्ट्वा व्यतिक्रान्तौ द्रोणानीकं महाद्युती ।	011a  
नाशशंसुर्महाराज सिन्धुराजस्य जीवितम् ॥	011c  
आशा बलवती राजन्सिन्धुराजस्य जीविते ।	012a  
द्रोणहार्दिक्ययोः कृष्णौ न मोक्ष्येते इति प्रभो ॥	012c  
तामाशां विफलीकृत्य सन्तीर्णौ तौ परन्तपौ ।	013a  
द्रोणानीकं महाराज भोजानीकं च दुस्तरम् ॥	013c  
अथ दृष्ट्वा व्यतिक्रान्तौ ज्वलिताविव पावकौ ।	014a  
निराशाः सिन्धुराजस्य जीवितं न शशंसिरे ॥	014c  
मिथश्च समभाषेतामभीतौ भयवर्धनौ ।	015a  
जयद्रथवधे वाचस्तास्ताः कृष्णधनञ्जयौ ॥	015c  
असौ मध्ये कृतः षड्भिर्धार्तराष्ट्रैर्महारथैः ।	016a  
चक्षुर्विषयसम्प्राप्तो न मे मोक्ष्यति सैन्धवः ॥	016c  
यद्यस्य समरे गोप्ता शक्रो देवगणैः सह ।	017a  
तथाप्येनं निहंस्याव इति कृष्णावभाषताम् ॥	017c  
इति कृष्णौ महाबाहू मिथः कथयतां तदा ।	018a  
सिन्धुराजमवेक्षन्तौ त्वत्पुत्रा बहु चुक्रुशुः ॥	018c  
अतीत्य मरुधन्वानं प्रयान्तौ तृषितौ गजौ ।	019a  
पीत्वा वारि समाश्वस्तौ तथैवास्तामरिन्दमौ ॥	019c  
व्याघ्रसिंहगजाकीर्णानतिक्रम्य च पर्वतान् ।	020a  
वणिजाविव दृश्येतां हीनमृत्यू जरातिगौ ॥	020c  
तथाहि मुखवर्णोऽयमनयोरिति मेनिरे ।	021a  
तावका वीक्ष्य मुक्तौ तौ विक्रोशन्ति स्म सर्वशः ॥	021c  
द्रोणादाशीविषाकाराज्ज्वलितादिव पावकात् ।	022a  
अन्येभ्यः पार्थिवेभ्यश्च भास्वन्ताविव भास्करौ ॥	022c  
विमुक्तौ सागरप्रख्याद्द्रोणानीकादरिन्दमौ ।	023a  
अदृश्येतां मुदा युक्तौ समुत्तीर्यार्णवं यथा ॥	023c  
अस्त्रौघान्महतो मुक्तौ द्रोणहार्दिक्यरक्षितात् ।	024a  
रोचमानावदृश्येतामिन्द्राग्न्योः सदृशौ रणे ॥	024c  
उद्भिन्नरुधिरौ कृष्णौ भारद्वाजस्य सायकैः ।	025a  
शितैश्चितौ व्यरोचेतां कर्णिकारैरिवाचलौ ॥	025c  
द्रोणग्राहह्रदान्मुक्तौ शक्त्याशीविषसङ्कटात् ।	026a  
अयःशरोग्रमकरात्क्षत्रियप्रवराम्भसः ॥	026c  
ज्याघोषतलनिर्ह्रादाद्गदानिस्त्रिंशविद्युतः ।	027a  
द्रोणास्त्रमेघान्निर्मुक्तौ सूर्येन्दू तिमिरादिव ॥	027c  
बाहुभ्यामिव सन्तीर्णौ सिन्धुषष्ठाः समुद्रगाः ।	028a  
तपान्ते सरितः पूर्णा महाग्राहसमाकुलाः ॥	028c  
\'महाशैलोच्चयां घोरां लङ्घयित्वा महानदीम् ।	029a  
निस्तीर्णावध्वगौ यद्वत्तद्वत्तौ तारितौ रणे ॥\'	029c  
इति कृष्णौ महेष्वासौ प्रशस्तौ लोकविश्रुतौ ।	030a  
सर्वभूतान्यमन्यन्त द्रोणास्त्रबलवारणात् ॥	030c  
जयद्रथं समीपस्थमवेक्षन्तौ जिघांसया ।	031a  
रुरुं वनान्ते लिप्सन्तौ व्याघ्रवत्तावतिष्ठताम् ॥	031c  
यथा हि मुखवर्णोऽयमनयोरिति मेनिरे ।	032a  
तव योधा महाराज हतमेव जयद्रथम् ॥	032c  
लोहिताक्षौ महाबाहू संयुक्तौ कृष्णपाण्डवौ ।	033a  
सिन्धुराजमभिप्रेक्ष्य हृष्टौ व्यनदतां मुहुः ॥	033c  
शौरेरभीषुहस्तस्य पार्थस्य च धनुष्मतः ।	034a  
तयोरासीत्प्रभा राजन्सूर्यपावकयोरिव ॥	034c  
हर्ष एव तयोरासीद्द्रोणानीकप्रमुक्तयोः ।	035a  
समीपे सैन्धवं दृष्ट्वा श्येनयोरामिषं यथा ॥	035c  
तौ तु सैन्धवमालोक्य वर्तमानमिवान्तिके ।	036a  
सहसा पेततुः क्रुद्धौ क्षिप्रं श्येनाविवामिषम् ॥	036c  
तौ दृष्ट्वा तु व्यतिक्रान्तौ हृषीकेशधनञ्जयौ ।	037a  
सिन्धुराजस्य रक्षार्थं पराक्रान्तः सुतस्तव ॥	037c  
द्रोणेनाबद्धकवचो राजा दुर्योधनस्ततः ।	038a  
ययावेकरथेनाजौ हयसंस्करावित्प्रभो ॥	038c  
कृष्णपार्थौ महेष्वासौ व्यतिक्रम्याथ ते सुतः ।	039a  
अग्रतः पुण्डरीकाक्षं प्रतीयाय नराधिप ॥	039c  
ततः सर्वेषु सैन्येषु वादित्राणि प्रहृष्टवत् ।	040a  
प्रावाद्यन्त व्यतिक्रान्ते तव पुत्रे धनञ्जयम् ॥	040c  
सिंहनादरवाश्चासञ्शङ्खशब्दविमिश्रिताः ।	041a  
दृष्ट्वा दुर्योधनं तत्र कृष्णयोः प्रमुखे स्थितम् ॥	041c  
ये च ते सिन्धुराजस्य गोप्तारः पावकोपमाः ।	042a  
ते प्राहृष्यन्त समरे दृष्ट्वा पुत्रं तव प्रभो ॥	042c  
दृष्ट्वा दुर्योधनं कृष्णो व्यतिक्रान्तं सहानुगम् ।	043a  
अब्रवीदर्जुनं राजन्प्राप्तकालमिदं वचः ॥ ॥	043c  

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे एकाधिकशततमोऽध्यायः ॥ 101 ॥

5-101-3 अमर्षश्चिरानुबद्धः कोपः ॥ 5-101-5 प्रभाकरौ चन्द्रादित्यौ ॥ 5-101-19 मरुधन्वानं मरुस्थलम् ॥ 5-101-28 सिन्धुः षष्ठी यासाम् । ताश्च शतद्रुविपाशेरावतीचन्द्रभागावितस्ताः । एताहि नितान्तदुस्तराः ॥ 5-101-31 रुरुं निपाने इति ट. पाठः । रूरुन्निपाते इति क. पाठः ॥ 5-101-39 अग्रतः प्रमुखे ॥ 5-101-101 एकाधिकशततमोऽध्यायः ॥	
