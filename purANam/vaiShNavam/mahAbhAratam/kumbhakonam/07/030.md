श्रीः
अध्यायः 030
अर्जुनयुद्धवर्णनम् ॥ 1 ॥
सञ्जय उवाच 	001  
प्रियमिन्द्रस्य सततं सखायममितौजसम् ।	001a  
हत्वा प्राग्ज्योतिषं पार्थः प्रदक्षिणमवर्तत ॥	001c  
ततो गान्धारराजस्य सुतौ परपुरञ्जयौ ।	002a  
अर्देतामर्जुनं सङ्ख्ये भ्रातरौ वृषकाचलौ ॥	002c  
तौ समेत्यार्जुनं वीरौ पुरः पश्चाच्च धन्विनौ ।	003a  
अविध्येतां महावेगैर्निशितैराशुगैर्भृशम् ॥	003c  
वृषकस्य हयान्सूतं धनुश्छत्रं रथं ध्वजम् ।	004a  
तिलशो व्यधमत्पार्थः सौबलस्य शितैः शरैः ॥	004c  
ततोऽर्जुनः शरव्रातैर्नानाप्रहरणैरपि ।	005a  
गान्धारानाकुलांश्चक्रे सौबलप्रमुखान्पुनः ॥	005c  
ततः पञ्चशतान्वीरान्गान्धारानुद्यतायुधान् ।	006a  
प्राहिणोन्मृत्युलोकाय क्रुद्धो बाणैर्धनञ्जयः ॥	006c  
हताश्वात्तु रथात्तूर्णमवतीर्य महाभुजः ।	007a  
आरुरोह रथं भ्रातुरन्यच्च धनुराददे ॥	007c  
तावेकरथमारूढौ भ्रातरौ वृषकाचलौ ।	008a  
शरवर्षेण बीभत्सुमविध्येतां मुहुर्मुहुः ॥	008c  
स्यालौ तव महात्मानौ राजानौ वृषकाचलौ ।	009a  
भृशं विजघ्नतुः पार्थमिन्द्रं वृत्रबलाविव ॥	009c  
लब्धलक्षौ तु गान्धारावहतां पाण्डवं पुनः ।	010a  
नैदाघवार्षिकौ मासौ लोकं घर्मांशुभिर्यथा ॥	010c  
तौ रथस्थौ नरव्याघ्रौ राजानौ वृषकाचलौ ।	011a  
संश्लिष्टाङ्गौ स्थितौ राजञ्जघानैकेषुणाऽर्जुनः ॥	011c  
तौ रथात्सिंहसङ्काशौ लोहिताक्षौ महाभुजौ ।	012a  
राजन्सम्पेततुर्वीरौ सोदर्यावेकलक्षणौ ॥	012c  
तयोर्भूमिं गतौ देहौ रथाद्बन्धुजनप्रियौ ।	013a  
यशो दश दिशः पुण्यं गमयित्वा व्यवस्थितौ ॥	013c  
दृष्ट्वा विनिहतौ सङ्ख्ये मातुलावपलायिनौ ।	014a  
भृशं मुमुचुरश्रूणि पुत्रास्तव विशाम्पते ॥	014c  
निहतौ भ्रातरौ दृष्ट्वा मायाशतविशारदः ।	015a  
कृष्णौ सम्मोहन्मायां विदधे शकुनिस्ततः ॥	015c  
लगुडायोगुडाश्मानः शतघ्न्यश्च सशक्तयः ।	016a  
गदापरिघनिस्त्रिंशशूलमुद्गरपट्टसाः ॥	016c  
सकम्पनर्ष्टिनखरा मुसलानि परश्वथाः ।	017a  
क्षुराः क्षुरप्रनालीका वत्सदन्तास्थिसन्धयः ॥	017c  
चक्राणि विशिखाः प्रासा विविधान्यायुधानि च ।	018a  
प्रपेतुः शतशो दिग्भ्यः प्रदिग्भ्यश्चार्जुनं प्रति ॥	018c  
खरोष्ट्रमहिषाः सिंहा व्याघ्राः सृमरचित्रकाः ।	019a  
ऋक्षाः सालावृका गृध्राः कपयश्च सरीसृपाः ॥	019c  
विविधानि च रक्षांसि क्षुधितान्यर्जुनं प्रति ।	020a  
सङ्क्रुद्धान्यभ्यधावन्त विविधानि वयांसि च ॥	020c  
ततो दिव्यास्त्रविच्छूरः कुन्तीपुत्रो धनञ्जयः ।	021a  
विसृजन्निषुजालानि सहसा तान्यताडयत् ॥	021c  
ते हन्यमानाः शूरेण प्रवरैः सायकैर्दृढैः ।	022a  
विरुवन्तो महारावान्विनेशुः सर्वतो हताः ॥	022c  
ततस्तमः प्रादुरभूदर्जुनस्य रथं प्रति ।	023a  
तस्माच्च तमसो वचाः क्रूराः पार्थमभर्त्सयन् ॥	023c  
तत्तमो भैरवं घोरं भयकर्तृ महाहवे ।	024a  
उत्तमास्त्रेण महता ज्यौतिषेणार्जुनोऽवधीत् ॥	024c  
हते तस्मिञ्जलौघास्तु प्रादुरासन्भयानकाः ।	025a  
अम्भसस्तस्य नाशार्थमादित्यास्त्रमथार्जुनः ।	025c  
प्रायुङ्क्ताम्भस्ततस्तेन प्रायशोऽस्त्रेण शोषितम् ॥	025e  
एवं बहुविधा मायाः सौबलस्य कृताः कृताः ।	026a  
जघानास्त्रबलेनाशु प्रहसन्नर्जुनोऽब्रवीत् ॥	026c  
\'दुर्द्यूतदेविन्गान्धारे नाक्षान्क्षिपति गाण्डिवम् ।	027a  
ज्वलितान्निशितांस्तीक्ष्णाञ्शरान्क्षिपतिगाण्डिवम् ॥\'	027c  
तदा हतासु मायासु त्रस्तोऽर्जुनशराहतः ।	028a  
अपायाज्जवनैरश्वैः शकुनिः प्राकृतो यथा ॥	028c  
ततोऽर्जुनोऽस्त्रविच्छैघ्र्यं दर्शयन्नात्मनोऽरिषु ।	029a  
अभ्यवर्षच्छरौघेण कौरवाणामनीकिनीम् ॥	029c  
सा हन्यमाना पार्थेन तव पुत्रस्य वाहिनी ।	030a  
द्वैधीभूता महाराज गङ्गेवासाद्य पर्वतम् ॥	030c  
द्रोणमेवान्वपद्यन्त केचित्तत्र नरर्षभाः ।	031a  
केचिद्दुर्योधनं राजन्नर्द्यमानाः किरीटिना ॥	031c  
नापश्याम ततस्त्वेनं सैन्ये वै रजसावृते ।	032a  
गाण्डीवस्य च निर्घोषः श्रुतो दक्षिणतो मया ॥	032c  
शङ्खदुन्दुभिनिर्घोषं वादित्राणां च निःस्वनम् ।	033a  
गाण्डीवस्य तु निर्घोषो व्यतिक्रम्यास्पृशद्दिवम् ॥	033c  
ततः पुनर्दक्षिणतः सङ्ग्रामश्चित्रयोधिनाम् ।	034a  
सुयुद्धं चार्जुनस्यासीदहं द्रोणमन्वियाम् ॥	034c  
यौधिष्ठिराभ्यनीकानि प्रहरन्ति ततस्ततः ।	035a  
नानाविधान्यनीकानि पुत्राणां तव भारत ।	035c  
अर्जुनो व्यधमत्काले दिवीवाभ्राणि मारुतः ॥	035e  
तं वासवमिवायान्तं भूरिवर्षं शरौघिणम् ।	036a  
महेष्वासा नरव्याघ्रा नोग्रं केचिदवारयन् ॥	036c  
ते हन्यमानाः पार्थेन त्वदीया व्यथिता भृशम् ।	037a  
स्वानेव बहवो जघ्नुर्विद्रवन्तस्ततस्ततः ॥	037c  
तेऽर्जुनेन शरा मुक्ताः कङ्कपत्रास्तनुच्छिदः ।	038a  
शलभा इव सम्पेतुः संवृण्वाना दिशो दश ॥	038c  
तुरगं रथिनं नागं पदातिमपि मारिष ।	039a  
विनिर्भिद्य क्षितिं जग्मुर्वल्मीकमिव पन्नगाः ॥	039c  
न च द्वितीयं व्यसृजत्कुञ्जराश्वनरेषु सः ।	040a  
पृथगेकशरारुग्णा निपेतुस्ते गतासवः ॥	040c  
हतैर्मनुष्यैर्द्विरदैश्च सर्वतः शराभिसृष्टैश्च हयैर्निपातितैः ।	041a  
तदाऽश्वगोमायुबलाभिनादितं विचित्रमायोधशिरो बभूव तत् ॥	041c  
पिता सुतं त्यजति सुहृद्वरं सुहृत्तथैव पुत्रः पितरं शरातुरः ।	042a  
स्वरक्षणे कृतमतयस्तदा जनास्त्यजन्ति वाहानपि पार्थपीडिताः ॥ ॥	042c  

इति श्रीमन्महाभारते द्रोणपर्वणि संशप्तकवधपर्वणि द्वादशदिवसयुद्धे त्रिंशोऽध्यायः ॥ 30 ॥

5-30-10 वर्षशब्दोऽयमृतुवचनः । निदाघर्तुसम्बन्धिनावित्यर्थः । घर्मांशुभिस्तीक्ष्णकिरणैः । लोकं घर्मोम्बुभिर्यथा इति क.ङ.पाठः ॥ 5-30-17 कम्पनयष्ट्यः । क्षुरा क्षुराकृतिफलकाः । क्षुरप्रास्तूग्रमध्यफलकाः । नालीका नलिकया क्षेप्याः । वत्सदन्ता गोपोतकदन्ताकारफलकाः । अस्थिसन्धयोऽस्थिमयफलकाः ॥ 5-30-18 विशिखाः फणित्राकारफलकाः ॥ 5-30-19 सृमरा गवयाः । चित्रको व्याघ्रभेदः । सालावृकाः श्वानः ॥ 5-30-32 एनमर्जुनम् ॥ 5-30-41 शराभिसृष्टैर्बाणाभिहतैः । आयोधशिरो रणाङ्गणम् ॥ 5-30-30 त्रिंशोऽध्यायः ॥
