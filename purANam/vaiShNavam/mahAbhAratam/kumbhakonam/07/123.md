श्रीः
अध्यायः 123
सात्यकिना दुःशासनपराजयः ॥ 1 ॥
सञ्जय उवाच 	001  
ततो दुःशासनो राजञ्शैनेयं समुपाद्रवत् ।	001a  
किरञ्शरसहस्राणि पर्जन्य इव वृष्टिमान् ॥	001c  
स विद्ध्वा सात्यकिं षष्ट्या तथा षोडशभिः शरैः ।	002a  
नाकम्पयत्स्थितं युद्धे मैनाकमिव पर्वतम् ॥	002c  
तं तु दुःशासनः शूरः सायकैरावृणोद्भृशम् ।	003a  
रथव्रातेन महता नानादेशोद्भवेन च ॥	003c  
सर्वतो भरतश्रेष्ठ विसृजन्सायकान्बहून् ।	004a  
पर्जन्य इव घोषेण नादयन्वै दिशो दश ॥	004c  
तमापतन्तमालोक्य सात्यकिः कौरवं रणे ।	005a  
अभिद्रुत्य महाबाहुश्छादयामास सायकैः ॥	005c  
ते छाद्यमाना बाणौघैर्दुःशासनपुरोगमाः ।	006a  
प्राद्रवन्समरे भीतास्तव सैन्यस्य पश्यतः ॥	006c  
तेषु द्रवत्सु राजेन्द्र पुत्रो दुःशासनस्तव ।	007a  
तस्थौ व्यपेतभी राजन्सात्यकिं चार्दयच्छरैः ॥	007c  
चतुर्भिर्वाजिनस्तस्य सारथिं च त्रिभिः शरैः ।	008a  
सात्यकिं च शतेनाजौ विद्ध्वा नादं मुमोच सः ॥	008c  
ततः क्रुद्धो महाराज माधवस्तस्य संयुगे ।	009a  
रथं सूतं ध्वजं तं च चक्रेऽदृश्यमजिह्मगैः ॥	009c  
स तु दुःशासनं शूरं सायकैरावृणोद्भृशम् ।	010a  
मशकं समनुप्राप्तमूर्णनाभिरिवोर्णया ॥	010c  
त्वरन्समावृणोद्बाणैर्दुःशासनममित्रजित् ॥	011ac  
दृष्ट्वा दुःशासनं राजा तथा शरशताचितम् ।	012a  
त्रिगर्तांश्चोदयामास युयुधानरथं प्रति ॥	012c  
तेऽगच्छन्युयुधानस्य समीपं क्रूरकर्मणः ।	013a  
त्रिगर्तानां त्रिसाहस्रा रथा युद्धविशारदाः ॥	013c  
ते तु तं रथवंशेन महता पर्यवारयन् ।	014a  
स्थिरां कृत्वा मतिं युद्धे भूत्वा संशप्तका मिथः ॥	014c  
तेषां प्रयतमानानां शरवर्षाणि मुञ्चताम् ।	015a  
योधान्पञ्चशतान्मुख्यानग्र्यानीके व्यपोथयत् ॥	015c  
तेऽपतन्निहतास्तूर्णं शिनिप्रवरसायकैः ।	016a  
महामारुतवेगेन भग्ना इव नगाद्द्रुमाः ॥	016c  
नागैश्च बहुधा च्छिन्नैर्ध्वजैश्चैव विशाम्पते ।	017a  
हयैश्च कनकापीडैः पतितैस्तत्र मेदिनी ॥	017c  
शैनेयशरसङ्कृत्तैः शोणितौघपरिप्लुतैः ।	018a  
अशोभत महाराज किंशुकैरिव पुष्पितैः ॥	018c  
ते वध्यमानाः समरे युयुधानेन तावकाः ।	019a  
त्रातारं नाध्यगच्छन्त पङ्कमग्ना इव द्विपाः ॥	019c  
ततस्ते पर्यवर्तन्त सर्वे द्रोणरथं प्रति ।	020a  
भयात्पतगराजस्य गर्तानीव महोरगाः ॥	020c  
हत्वा पञ्चशतान्योधाञ्छरैराशीविषोपमैः ।	021a  
प्रायात्स शनकैर्वीरो धनञ्जयरथं प्रति ॥	021c  
तं प्रयान्तं नरश्रेष्ठं पुत्रो दुःशासनस्तव ।	022a  
विव्याध नवभिस्तूर्णं शरैः सन्नतपर्वभिः ॥	022c  
स तु तं प्रतिविव्याध पञ्चभिर्निशितैः शरैः ।	023a  
रुक्मपुङ्खैर्महेष्वासो गार्ध्रपत्रैरजिह्मगैः ॥	023c  
सात्यकिं तु महाराज प्रहसन्निव भारत ।	024a  
दुःशासनस्त्रिभिर्विद्ध्वा पुनर्विव्याध पञ्चभिः ॥	024c  
शैनेयस्तव पुत्रं तु हत्वा पञ्चभिराशुगैः ।	025a  
धनुश्चास्य रणे छित्त्वा विस्मयन्नर्जुनं ययौ ॥	025c  
ततो दुःशासनः क्रुद्धो वृष्णिवीराय गच्छते ।	026a  
सर्वपारशवीं शक्तिं विससर्ज जिघांसया ॥	026c  
तां तु शक्तिं तदा घोरां तव पुत्रस्य सात्यकिः ।	027a  
चिच्छेद शतधा राजन्निशितैः कङ्कपत्रिभिः ॥	027c  
अथान्यद्धनुरादाय पुत्रस्तव जनेश्वर ।	028a  
सात्यकिं च शरैर्विद्ध्वा सिंहनादं ननाद च ॥	028c  
सात्यकिस्तु रणे क्रुद्धो मोहयित्वा सुतं तव ।	029a  
शरैरग्निशिखाकारैराजघान स्तनान्तरे ॥	029c  
त्रिभिरेव महाभागः शरैः सन्नतपर्वभिः ।	030a  
सर्वायसैस्तीक्ष्णवक्त्रैः पुनर्विव्याध चाष्टभिः ॥	030c  
दुःशासनस्तु विंशत्या सात्यकिं प्रत्यविध्यत ।	031a  
सात्वतोऽपि महाराज तं विव्याध स्तनान्तरे ॥	031c  
त्रिभिरेव महाभागः शरैः सन्नतपर्वभिः ।	032a  
ततोऽस्य वाहान्निशितैः शरैर्जघ्ने महारथः ॥	032c  
सारथिं च सुसङ्क्रुद्धः शरैः सन्नतपर्वभिः ।	033a  
धनुरेकेन भल्लेन हस्तावापं च पञ्चभिः ॥	033c  
ध्वजं च रथशक्तिं च भल्लाभ्यां परमास्त्रवित् ।	034a  
चिच्छेद विशिखैस्तीक्ष्णैस्तथोभौ पार्ष्णिसारथी ॥	034c  
स च्छिन्नधन्वा विरथो हताश्वो हतसारथिः ।	035a  
त्रिगर्तसेनापतिना स्वरथेनापवाहितः ॥	035c  
तमभिद्रुत्य शैनेयो मुहूर्तमिव भारत ।	036a  
न जघान महाबाहुर्भीमसेनवचः स्मरन् ॥	036c  
भीमसेनेन तु वधः सुतानां तव भारत ।	037a  
प्रतिज्ञातः सभामध्ये सर्वेषामेव संयुगे ॥	037c  
ततो दुःशासनं जित्वा सात्यकिः संयुगे प्रभो ।	038a  
जगाम त्वरितो राजन्येन यातो धनञ्जयः ॥ ॥	038c  

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे त्रयोविंशत्यधिकशततमोऽध्यायः ॥ 123 ॥
