श्रीः
अध्यायः 065
नारदेन सृञ्जयम् प्रति शशिबिन्दुयशोनुवर्णनम् ॥ 1 ॥
नारद उवाच 	001  
शशिबिन्दुं च राजानं मृतं सृञ्जय शुश्रुम ।	001a  
य ईजे विविधैर्यज्ञैः श्रीमान्सत्यपराक्रमः ॥	001c  
तस्य भार्यासहस्राणां शतमासीन्महात्मनः ।	002a  
एकैकस्यां च भार्यायां सहस्रं तनयाभवन् ॥	002c  
ते कुमाराः पराक्रान्ताः सर्वे नियुतयाजिनः ।	003a  
राजानः क्रतुभिर्मुख्यैरीजाना वेदपारगाः ॥	003c  
हिरण्यकवचाः सर्वे सर्वे चोत्तमधन्विनः ।	004a  
सर्वेऽश्वमेधैरीजानाः कुमाराः शशिबिन्दवाः ॥	004c  
तानश्वमेधे राजेन्द्रो ब्राह्मणेभ्योऽददत्पिता ।	005a  
शतंशतं रथगजा एकैकं पृष्ठतोऽन्वयुः ॥	005c  
राजपुत्रं तदा कन्यास्तपनीयस्वलङ्कृताः ।	006a  
कन्याङ्कन्यां शतं नागा नागेनागे शतं रथाः ॥	006c  
रथेरथे शतं चाश्वा बलिनो हेममालिनः ।	007a  
अश्वेअश्वे गोसहस्रं गवां पञ्चाशदाविकाः ॥	007c  
एतद्धनमपर्याप्तमश्वमेधे महामखे ।	008a  
शशिबिन्दुर्महाभागो ब्राह्मणेभ्यो ह्यमन्यत ॥	008c  
वार्क्षाश्च यूपा यावन्त अश्वमेधे महामखे ।	009a  
ते तथैव पुनश्चान्ये तावन्तः काञ्चनाभवन् ॥	009c  
भक्ष्यान्नपाननिचयाः पर्वताः क्रोशमुच्छ्रिताः ।	010a  
तस्याश्वमेधे निर्वृत्ते राज्ञः शिष्टास्त्रयोदश ॥	010c  
तुष्टपुष्टजनाकीर्णां शान्तविघ्नामनामयाम् ।	011a  
शशिबिन्दुरिमां भूमिं चिरं भुक्त्वा दिवं गतः ॥	011c  
स चेन्ममार सृञ्जय चतुर्भद्रतरस्त्वया ।	012a  
पुत्रात्पुण्यतरस्तुभ्यं मा पुत्रमनुतप्यथाः ।	012c  
अयज्वानमदक्षिण्यमभि श्वैत्येत्युदाहरत् ॥ ॥	012e  

इति श्रीमन्महाभारते द्रोणपर्वणि अभिमन्युवधपर्वणि षोडशराजकीये पञ्चषष्टितमोऽध्यायः ॥ 65 ॥

5-65- त्रयोदशात्र निचयाः शिष्टाः ॥ 5-65- पञ्चषष्टितमोऽध्यायः ॥ 65 ॥	
