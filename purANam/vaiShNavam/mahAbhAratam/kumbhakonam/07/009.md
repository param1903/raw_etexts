श्रीः
अध्यायः 009
द्रोणमरणश्राविणो धृतराष्ट्रस्य तद्गुणानुवर्णनपूर्वकं शोचनम् ॥ 1 ॥
धृतराष्ट्र उवाच 	001  
किं कुर्वाणं रणे द्रोणं जघ्नुः पाण्डवसृञ्जयाः ।	001a  
तथा निपुणमस्त्रेषु सर्वशस्त्रभृतामपि ॥	001c  
रथः पर्यपतद्वाऽस्य धनुर्वाऽशीर्यतास्यतः ।	002a  
प्रमत्तो वाऽभवद्द्रोणो यथा मृत्युमुपेयिवान् ॥	002c  
कथं नु पार्षतस्तात शत्रुभिर्दुष्प्रधर्षणम् ।	003a  
किरन्तमिषुसङ्घातान्रुक्मपुङ्खाननेकशः ॥	003c  
क्षिप्रहस्तं द्विजश्रेष्ठं कृतिनं चित्रयोधिनम् ।	004a  
दूरेषुपातिनं दान्तमस्त्रयुद्धेषु पारगम् ॥	004c  
पाञ्चालपुत्रो न्यवधीद्दिव्यास्त्रधरमच्युतम् ।	005a  
कुर्वाणं दारुणं कर्म रणे यत्तं महारथम् ॥	005c  
व्यक्तं हि दैवं बलवत्पौरुषादिति मे मतिः ।	006a  
यद्द्रोणो निहतः शूरः पार्षतेन महात्मना ॥	006c  
अस्त्रं चतुर्विधं वीरे यस्मिन्नासीत्प्रतिष्ठितम् ।	007a  
तमिष्वस्त्रधराचार्यं द्रोणं शंससि मे हतम् ॥	007c  
श्रुत्वा हतं रुक्मरथं वैयाघ्रपरिवारणम् ।	008a  
जातरूपपरिष्कारं नाद्य शोकमपानुदे ॥	008c  
न नूनं परदुःखेन म्रियते कोऽपि सञ्जय ।	009a  
यत्र द्रोणमहं श्रुत्वा हतं जीवामि मन्दधीः ।	009c  
दैवमेव परं मन्ये नन्वनर्थं हि पौरुषम् ॥	009e  
अश्मसारमयं नूर्न हृदयं सुदृढं मम ।	010a  
यच्छ्रुत्वा निहतं द्रोणं शतधा न विदीर्यते ॥	010c  
ब्राह्मे दैवे तथेष्वस्त्रे यमुपासन्गुणार्थिनः ।	011a  
ब्राह्मणा राजपुत्राश्च स कथं मृत्युना हृतः ॥	011c  
शोषणं सागरस्येव मेरोरिव विसर्पणम् ।	012a  
पतनं भास्करस्येव न मृष्ये द्रोणपातनम् ॥	012c  
दुष्टानां प्रतिषेद्धासीद्धार्मिकाणां च रक्षिता ।	013a  
योऽहासीत्कृपणस्यार्थे प्राणानपि परन्तपः ॥	013c  
मन्दानां मम पुत्राणां जयाशा यस्य विक्रमे ।	014a  
बृहस्पत्युशनस्तुल्यो बुद्ध्या स निहतः कथम् ॥	014c  
\'गुणानां सर्वयोधानां स्थितिरासीन्महाद्युतिः ।	015a  
यं मृत्युर्वशगस्तिष्ठेत्स कथं मृत्युना हतः ॥\'	015c  
ते च शोणा बृहन्तोऽश्वाश्छन्ना जालैर्हिरण्मयैः ।	016a  
रथे वातजवा युक्ताः सर्वशस्त्रातिगा रणे ॥	016c  
बलिनो ह्रेषिणो दान्ताः सैन्धवाः साधुवाहिनः ।	017a  
दृढाः सङ्ग्राममध्येषु कच्चिदासन्न विह्वलाः ॥	017c  
करिणां बृंहतां युद्धे शङ्खदुन्दुभिनिःस्वनैः ।	018a  
ज्याक्षेपशरवर्षाणां शस्त्राणां च सहिष्णवः ॥	018c  
आशंसन्तः पराञ्जेतुं जितश्वासा जितव्यथाः ।	019a  
हयाः पराजिताः शीघ्रा भारद्वाजरथोद्वहाः ॥	019c  
ते स्म रुक्मरथे युक्ता नरवीरसमास्थिताः ।	020a  
कथं नाभ्यतरंस्तात पाण्डवानामनीकिनीम् ॥	020c  
जातरूपपरिष्कारामास्थाय रथमुत्तमम् ।	021a  
भारद्वाजः किमकरोद्युधि सत्यपराक्रमः ॥	021c  
विद्यां यस्योपजीवन्ति सर्वलोकधनुर्धराः ।	022a  
स सत्यसन्धो बलवान्द्रोणः किमकरोद्युधि ॥	022c  
दिवि शक्रमिव श्रेष्ठं महामात्रं धनुर्भृताम् ।	023a  
के नु तं रौद्रकर्माणं युद्धे प्रत्युद्ययू रथाः ॥	023c  
ननु रुक्मरथं दृष्ट्वा प्राद्रवन्ति स्म पाण्डवाः ।	024a  
दिव्यमस्त्रं विकुर्वाणं रणे तस्मिन्महाबलम् ॥	024c  
उताहो सर्वसैन्येन धर्मराजः सहानुजः ।	025a  
पाञ्चालप्रग्रहो द्रोणं सर्वतः समवारयत् ॥	025c  
नूनमावारयत्पार्थो रथिनोऽन्यानजिह्मगैः ।	026a  
ततो द्रोणं समहरत्पार्षतः पापकर्मकृत् ॥	026c  
नह्यहं परिपश्यामि वधे कञ्चन शुष्मिणः ।	027a  
धृष्टद्युम्नादृते रौद्रात्पाल्यमानात्किरीटिना ॥	027c  
\'उताहो सर्वसैन्येन धर्मराजः सहानुजः ।	028a  
उत्सृज्य सर्वसैन्यानि द्रोणं तमभिदुद्रुवे ॥\'	028c  
तैर्वृतः सर्वतः क्षुद्रैः पाञ्चालापशदैस्ततः ।	029a  
केकयैश्चेदिकारूशैर्मत्स्यैरन्यैश्च भूमिपैः ॥	029c  
व्याकुलीकृतमाचार्यं पिपीलैरुरगं यथा ।	030a  
कर्मण्यसुकरे सक्तं जघानेति मतिर्मम ॥	030c  
योऽधीत्य चतुरो वेदान्साङ्गानाख्यानपञ्चमान् ।	031a  
ब्राह्मणानां प्रतिष्ठासीत्स्रोतसामिव सागरः ॥	031c  
क्षत्रं च ब्रह्म चैवेह योऽभ्यतिष्ठत्परन्तपः ।	032a  
\'दृप्तानां प्रतिषेद्धा च चक्षुरासीदचक्षुषाम् ॥	032c  
अमर्षी चावलिप्तेषु धार्मिकेषु च धार्मिकः ।\'	033a  
स कथं ब्राह्मणो वृद्धः शस्त्रेण वधमाप्तवान् ॥	033c  
अमर्षिणा मर्षितवान्क्लिश्यमानान्सदा मया ।	034a  
अनर्हमाणान्कौन्तेयान्कर्मणस्तस्य तत्फलम् ॥	034c  
यस्य कर्मानुजीवन्ति लोके सर्वधनुर्भृतः ।	035a  
स सत्यसन्धः सुकृती श्रीकामैर्निहतः कथम् ॥	035c  
दिवि शक्र इव श्रेष्ठो महासत्वो महाबलः ।	036a  
स कथं निहतः पार्थैः क्षुद्रमत्स्यैर्यथा तिमिः ॥	036c  
क्षिप्रहस्तश्च बलवान्दृढघन्वारिमर्दनः ।	037a  
न यस्य विजयाकाङ्क्षी विषयं प्राप्य जीवति ॥	037c  
यं द्वौ न जहतः शब्दौ जीवमानं कदाचन ।	038a  
ब्राह्मश्च वेदकामानां ज्याघोषश्च धनुष्मताम् ॥	038c  
अदीनं पुरुषव्याघ्रं ह्रीमन्तमपराजितम् ।	039a  
तमिष्वासवराचार्यं द्रोणं जघ्नुः कथं रथाः ॥	039c  
\'नाहं मन्ये हतं द्रोणं स हि लोकमयोत्स्यत ।	040a  
को हि शक्तो रणे जेतुमनाधृष्ययशोबलम् ॥	040c  
ब्रह्मकल्पो भवेद्ब्राह्मे क्षात्रे नारायणोपमः ।	041a  
ब्रह्मक्षत्रे च यस्यास्तां वशे स्थाणोरिवाखिले ॥	041c  
सर्वान्हि मामकान्वीरान्सहाश्वरथकुञ्जरान् ।	042a  
युधिष्ठिरस्य तपसा हतान्मन्यामहे कुरून् ॥\'	042c  
कथं सञ्जय दुर्धर्षमनाधृष्ययशोबलम् ।	043a  
पश्यतां पुरुषेन्द्राणां समरे पार्षतोऽवधीत् ॥	043c  
के पुरस्तादयुध्यन्त रक्षन्तो द्रोणमन्तिकात् ।	044a  
के नु पश्चादवर्तन्त गच्छतो दुर्गमां गतिम् ॥	044c  
केऽरक्षन्दक्षिणं चक्रं सव्यं के च महात्मनः ।	045a  
पुरस्तात्के च वीरस्य युध्यमानस्य संयुगे ॥	045c  
के च तस्मिंस्तनूस्त्यक्त्वा प्रतीपं मृत्युमाव्रजन् ।	046a  
द्रोणस्य समरे वीराः केऽकुर्वन्त परां धृतिम् ॥	046c  
कच्चिन्नैनं भयान्मन्दाः क्षत्रिया व्यजहन्रणे ।	047a  
रक्षितारस्ततः शून्ये कच्चित्तैर्न हतः परैः ॥	047c  
न स पृष्ठमरेस्त्रासाद्रणे शौर्यात्प्रदर्शयेत् ।	048a  
परामप्यापदं प्राप्य स कथं निहतः परैः ॥	048c  
एतदार्येण कर्तव्यं कृच्छ्रास्वापत्सु सञ्जय ।	049a  
पराक्रमेद्यथा शक्त्या तच्च तस्मिन्प्रतिष्ठितम् ।	049c  
\'यो यथाशक्ति युद्ध्येत द्विषद्भिःस्वांश्च पालयन् ॥	049a  
कच्चिन्नैनं भयात्क्षुद्राः पार्थेभ्यः प्रददू रणे ।	050c  
गोप्तृभिस्तैः समुत्सृष्टः कच्चिन्नैष परैर्हतः ॥	050a  
धृष्टद्युम्नं प्रपश्यामि निघ्नन्तमिव ब्राह्मणम् ।	051c  
वार्यमाणं रणे तात द्रौणिनाऽमिततेजसा ॥\'	051a  
मुह्यते मे मनस्तात कथा तावन्निवार्यताम् ।	052c  
भूयस्तु लब्धसञ्ज्ञस्त्वां परिपृच्छामि सञ्जय ॥ ॥	052a  

इति श्रीमन्महाभारते द्रोणपर्वणि द्रोणाभिषेकपर्वणि नवमोऽध्यायः ॥ 9 ॥

5-1-2 अस्यतः शरानिति शेषः ॥ 5-1-17 बलिनस्तेजस्विनः  ॥ 5-1-23 महामात्रं प्रधानम् ॥ 5-1-25 पाञ्चालप्रग्रहः पाञ्चालः प्रग्रहो बन्धरज्जुर्यस्य 5-1-27 शुष्मिणस्तेजस्विनः ॥ 5-1-29 अपशदोऽधमः ॥ 5-1-31 आख्यानं पुराणभारतादि ॥ 5-1-9 नवमोऽध्यायः ॥
	
