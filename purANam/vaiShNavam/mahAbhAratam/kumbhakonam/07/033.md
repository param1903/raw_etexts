श्रीः
अध्यायः 033
युधिष्ठिरस्याग्रहणात् दुर्मनायमानं दुर्योधनम् प्रति द्रोणेन कस्यचिन्महारथस्य हननप्रतिज्ञा ॥ 1 ॥ सञ्जयेन धृतराष्ट्रम् प्रति सङ्क्षेपतोऽभिमन्युवधकथनम् ॥ 2 ॥
सञ्जय उवाच 	001  
पूर्वमस्मासु भग्नेषु फल्गुगेनामितौजसा ।	001a  
द्रोणे च मोघसङ्कल्पे रक्षिते च युधिष्ठिरे ॥	001c  
सर्वे विध्वस्तकवचास्तावका युधि निर्जिताः ।	002a  
रजस्वला भृशोद्विग्ना वीक्षमाणा दिशो दश ॥	002c  
अवहारं ततः कृत्वा भारद्वाजस्य सम्मते ।	003a  
लब्धलक्षैः शरैर्भिन्ना भृशावहसिता रणे ॥	003c  
श्लाघमानेषु भूतेषु फल्गुनस्यामितान्गुणान् ।	004a  
केशवस्य च सौहार्दे कीर्त्यमानेऽर्जुनं प्रति ॥	004c  
अभिशस्ता इवाभूवन्ध्यानमूकत्वमास्थिताः ।	005a  
ततः प्रभातसमये द्रोणं दुर्योधनोऽब्रवीत् ॥	005c  
प्रणयादभिमानाच्च द्विषद्वृद्ध्या च दुर्मनाः ।	006a  
शृण्वतां सर्वयोधानां संरब्धो वाक्यकोविदः ॥	006c  
नूनं वयं वध्यपक्षे भवतो द्विजसत्तम ।	007a  
तथाहि नाग्रहीः प्राप्तं समीपेऽद्य युधिष्ठिरम् ॥	007c  
इच्छतस्ते न मुच्येत चक्षुःप्राप्तो रणे रिपुः ।	008a  
जिघृक्षतो रक्ष्यमाणः सामरैरपि पाण्डवैः ॥	008c  
वरं दत्त्वा मम प्रीतः पश्चाद्विकृतवानसि ।	009a  
आशाभङ्गं न कुर्वन्ति भक्तस्यार्याः कथञ्चन ॥	009c  
सञ्जय उवाच 	010  
ततोऽप्रीतस्तथोक्तः सन्भारद्वाजोऽब्रवीन्नृपम् ।	010a  
नार्हसे मां तथा ज्ञातुं घटमानं तव प्रिये ॥	010c  
ससुरासुरगन्धर्वाः सयक्षोरगराक्षसाः ।	011a  
नालं लोका रणे जेतुं पाल्यमानं किरीटिना ॥	011c  
विश्वसृग्यत्र गोविन्दः पृतनानीस्तथाऽर्जुनः ।	012a  
तत्र कस्य बलं क्रामेदन्यत्र त्र्यम्बकात्प्रभोः ॥	012c  
सत्यं तात ब्रवीम्यद्य नैतज्जात्वन्यथा भवेत् ।	013a  
अद्यैकं प्रवरं कञ्चित्पातयिष्ये महारथम् ॥	013c  
चक्रव्यूहं विधास्यामि योऽभेद्यस्त्रिदशैरपि ।	014a  
योगेन केनचिद्राजन्नर्जुनस्त्वपनीयताम् ॥	014c  
न ह्यज्ञातमसाध्यं वा तस्य सङ्ख्येऽस्ति किञ्चन ।	015a  
तेन ह्युपात्तं सकलं सर्वज्ञानमितस्ततः ॥	015c  
द्रोणेन व्याहृते त्वेवं संशप्तकगणाः पुनः ।	016a  
आह्वयन्नर्जुनं सङ्ख्ये दक्षिणामभितो दिशम् ॥	016c  
ततोऽर्जुनस्याथ परैः सार्धं समभवद्रणः ।	017a  
तादृशो यादृशो नान्यः श्रुतो दृष्टोपि वा क्वचित् ||	017c  
तत्र द्रोणेन विहितो व्यूहो राजन्व्यरोचत ।	018a  
चरन्मध्यन्दिने सूर्यः प्रतपन्निव दुर्दृशः ॥	018e  
तं चाभिमन्युर्वचनात्पितुर्ज्येष्ठस्य भारत ।	019a  
बिभेद दुर्भिदं सङ्ख्ये चक्रव्यूहमनेकधा ॥	019c  
स कृत्वा दुष्करं कर्म हत्वा वीरान्सहस्रशः ।	020a  
राजपुत्रशतं हत्वा कौसल्यं च बृहद्बलम् ॥	020c  
महारथं शल्यपुत्रं पौत्रं ते लक्ष्मणं तथा ।	021a  
षट्सु वीरेषु संसक्तो दौःशासनिवशं गतः |	021c  
सौभद्रः पृथिवीपाल जहौ प्राणान्परन्तप ॥	021e  
वयं परमसंहृष्टाः पाण्डवाः शोककर्शिताः ।	022a  
सौभद्रे निहते राजन्नवहारमकुर्महि ॥	022c  
\'जनमेजय उवाच 	023  
समरोद्युक्तकर्माणः कर्मभिर्व्यञ्जितश्रमाः ।	023a  
सकृष्णाः पाण्डवाः पञ्च देवैरपि दुरासदाः ॥	023c  
शश्वत्कर्मान्वयैर्बुद्ध्या प्रकृत्या यशसा श्रिया ।	024a  
न भूतो भविता वापि कृष्णस्य सदृशः पुमान् ॥	024c  
सत्यधर्मतपोदानैर्द्विजपूजादिभिर्गुणैः ।	025a  
सदेहस्त्रिदिवं प्राप्तो राजा किल युधिष्ठिरः ॥	025c  
युगान्ते चान्तकश्चैव जामदग्न्यश्च कीर्तिमान् ।	026a  
रणस्थो भीमसेनश्च कथ्यन्ते सदृशास्त्रयः ॥	026c  
प्रतिज्ञाकर्मदक्षस्य रणे गाण्डीवधन्वनः ।	027a  
उपमां नाधिगच्छामि पार्थस्य सदृशीं क्षितौ ॥	027c  
गुरुवात्सल्यमत्यन्तं नैभृत्यं विनयो दमः ।	028a  
नकुले त्वाभिरूप्यं च शौर्यं च नियतानि षट् ॥	028c  
श्रुतमाधुर्यगाम्भीर्यसत्त्वरूपपराक्रमैः ।	029a  
सदृशो देवयोर्वीरः सहदेवः किलाश्विनोः ॥	029c  
ये च कृष्णे गुणाः स्फीताः पाण्डवेषु च ये गुणाः ।	030a  
अभिमन्यौ किलैकस्था दृश्यन्ते ते गुणाः शुभाः ॥	030c  
युधिष्ठिरस्य शौर्येण कृष्णस्य चरितेन च ।	031a  
कर्मणा भीमसेनस्य सदृशं भीमकर्मणः ॥	031c  
धनञ्जयस्य रूपेण विक्रमेण शुभेन च ।	032a  
विनये सहदेवस्य सदृशं नकुलस्य च ॥	032c  
अभिमन्युं द्विजश्रेष्ठ सौभद्रमपराजितम् ।	033a  
श्रोतुमिच्छामि कार्त्स्न्येन कथमायोधने हतः ॥	033c  
वैशम्पायन उवाच 	034  
अभिमन्युं हतं श्रुत्वा धृतराष्ट्रो जनाधिपः ।	034a  
विस्तरेण महाराज पर्यपृच्छत्स सञ्जयम् ॥\'	034c  
धृतराष्ट्र उवाच 	035  
पुत्रं पुरुषसिंहस्य सञ्जयाप्राप्तयौवनम् ।	035a  
रणे विनिहतं श्रुत्वा भृशं मे दीर्यते मनः ॥	035c  
दारुणः क्षत्रधर्मोऽयं विहितो धर्मकर्तृभिः ।	036a  
यत्र राज्येप्सवः शूरा बाले शस्त्रमपातयन् ॥	036c  
बालमत्यन्तसुखिनं विचरन्तमभीतवत् ।	037a  
कृतास्त्रा बहवो जघ्नुर्ब्रूहि गावल्गणे कथम् ॥	037c  
बिभित्सता रथानीकं सौभद्रेणामितौजसा ।	038a  
विक्रीडितं यथा सङ्ख्ये तन्ममाचक्ष्व सञ्जय ॥	038c  
सञ्जय उवाच 	039  
यन्मां पृच्छसि राजेन्द्र सौभद्रस्य निपातनम् ।	039a  
तत्ते कार्त्स्न्येन वक्ष्यामि शृणु राजन्समाहितः ॥	039c  
विक्रीडितं कुमारेण यथानीकं बिभित्सता ।	040a  
आरुग्णाश्च यथा वीरा दुःसाध्याश्चापि विप्लवे ॥	040c  
दावाग्न्यभिपरीतानां भूरिगुल्मतृणद्रुमे ।	041a  
वनौकसामिवारण्ये त्वदीयानामभूद्भयम् ॥ ॥	041c  

इति श्रीमन्महाभारते द्रोणपर्वणि अभिमन्युवधपर्वणि त्रयस्त्रिंशोऽध्यायः ॥ 33 ॥

5-33-2 रजस्वला धूलिव्याप्ताः ॥ 5-33-9 विकृतवानन्यथा कृतवान् ॥ 5-33-15 कलाभिः सहितं सकलम् । इतोऽस्मत्तः । ततोऽन्यतः ॥ 5-33-21 षट्सु द्रोणद्रौणिकृपकर्णभोजशल्येषु ॥ 5-33-28 नैभृत्यं कृतकर्तव्याप्रकाशनम् ॥ 5-33-36 धर्मकर्तृभिर्मन्वादिभिः ॥ 5-33-33 त्रयस्त्रिंशोऽध्यायः ॥
