श्रीः
अध्यायः 177
बकादिबन्धुवधाद्भीमे चिरवैरिणा अलायुधराक्षसेन सुयोधनादायोधनाभ्यनुज्ञामुपलभ्य घटोत्कचम् प्रत्यभिगमनम् ॥ 1 ॥
सञ्जय उवाच 	001  
तस्मिंस्तथा वर्तमाने कर्णराक्षसयोर्मृधे ।	001a  
अलायुधो राक्षसेन्द्रो वीर्यवानभ्यवर्तत ॥	001c  
महत्या सेनया युक्तो दुर्योधनमुपागमत् ।	002a  
राक्षसानां विरूपाणां सहस्रैः परिवारितः ।	002c  
नानारूपधरैर्वीरैः पूर्ववैरमनुस्मरन् ॥	002e  
तस्य ज्ञातिर्हि विक्रान्तो ब्राह्मणादो बको हतः ।	003a  
किर्मीरश्च महातेजा हिडिम्बश्च सखा तदा ॥	003c  
स दीर्घकालाध्युषितं पूर्ववैरमनुस्मरन् ।	004a  
विज्ञायैतन्निशायुद्धं जिघांसुर्भीममाहवे ॥	004c  
स मत्त इव मातङ्गः सङ्क्रुद्व इव चोरगः ।	005a  
दुर्योधनमिदं वाक्यमब्रवीद्युद्धलालसः ॥	005c  
विदितं ते महाराज यथा भीमेन राक्षसाः ।	006a  
हिडिम्बबककिर्मीरा निहता मम बान्धवाः ॥	006c  
परामर्शश्च कन्याया हिडिम्बायाः कृतः पुरा ।	007a  
किमन्यद्राक्षसानन्यानस्मांश्च परिभूय ह ॥	007c  
तमहं सगणं राजन्सवाजिरथकुञ्जरम् ।	008a  
हैडिम्बिं च सहामात्यं हन्तुमभ्यागतः स्वयम् ॥	008c  
अद्य कुन्तीसुतान्सर्वान्वासुदेवपुरोगमान् ।	009a  
हत्वा सम्भक्षयिष्यामि सर्वैरनुचरैः सह ॥	009c  
निवारय बलं सर्वं वयं योत्स्याम पाण्डवान् ॥	010ac  
तस्यैतद्वचनं श्रुत्वा हृष्टो दुर्योधनस्तदा ।	011a  
प्रतिपूज्याब्रवीद्वाक्यं भ्रातृभिः परिवारितः ॥	011c  
त्वां पुरस्कृत्य सगणं वयं योत्स्यामहे परान् ।	012a  
न हि वैरान्तमनसः स्थास्यन्ति मम सैनिकाः ॥	012c  
एवमस्त्विति राजानमुक्त्वा राक्षसपुङ्गवः ।	013a  
अभ्ययात्त्वरितो भैमिं सहितः पुरुषादकैः ॥	013c  
दीप्यमानेन वपुषा रथेनादित्यवर्चसा ।	014a  
तादृशेनैव राजेन्द्र यादृशेन घटोत्कचः ॥	014c  
तस्याप्यतुलनिर्घोषो बहुतोरणचित्रितः ।	015a  
ऋक्षचर्मावनद्धाङ्गो नल्वमात्रो महारथः ॥	015c  
तस्यापि तुरगाः शीघ्रा हस्तिकायाः खरस्वनाः ।	016a  
शतं युक्ता महाकाया मांसशोणितभोजनाः ॥	016c  
तस्यापि रथनिर्घोषो महामेघरवोपमः ।	017a  
तस्यापि सुमहच्चापं दृढज्यं कनकोज्ज्वलम् ॥	017c  
तस्याप्यक्षसमा बाणा रुक्मपुङ्खाः शिलाशिताः ।	018a  
सोऽपि वीरो महाबाहुर्यथैव स घटोत्कचः ॥	018c  
तस्यापि गोमायुबलाभिगुप्तो बभूव केतुर्ज्वलनार्कतुल्यः ।	019a  
स चापि रूपेण घटोत्कचस्य श्रीमत्तमो ह्यन्तकसन्निकाशः ॥	019c  
दीप्ताङ्गदो दीप्तकिरीटमाली बद्धस्रगुष्णीषनिबद्धखड्गः ।	020a  
गदी भुशुण्डी मुसली हली च शरासनी वारणतुल्यवर्ष्मा ॥	020c  
रथेन तेनानलवर्चसा तदा विद्रावयन्पाण्डववाहिनीं ताम् ।	021a  
रराज सङ्ख्ये परिवर्तमानो विद्युन्माली मेघ इवान्तरिक्षे ॥	021c  
ते चापि सर्वप्रवरा नरेन्द्रा महाबला वर्मिणश्चर्मिणश्च ।	022a  
हर्षान्विता युयुधुस्तस्य राजन्समन्ततः पाण्डवयोधवीराः ॥ ॥	022c  

इति श्रीमन्महाभारते द्रोणपर्वणि घटोत्कचवधपर्वणि चतुर्दशरात्रियुद्धे सप्तसप्तत्यधिकशततमोऽध्यायः ॥ 177 ॥
