श्रीः
अध्यायः 183
धृतराष्ट्रेण सञ्जयम् प्रति कर्णेन अर्जुने शक्तेरमोक्षणकारणप्रश्ने सञ्जयेन सात्यकिम् प्रति कृष्णोक्ततदुत्तरकथनम् ॥ 1 ॥
धृतराष्ट्र उवाच 	001  
एकवीरवधे मोघा शक्तिः सूतात्मजे यदा ।	001a  
कस्मात्सर्वान्समुत्सृज्य स तां पार्थे न मुक्तवान् ॥	001c  
तस्मिन्हते हता हि स्युः सर्वे पाण्डवसृञ्जयाः ।	002a  
एकवीरवधे कस्माद्युद्धे न जयमादधे ॥	002c  
आहूतो न निवर्तेयमिति तस्य महाव्रतम् ।	003a  
स्वयं मार्गयितव्यः स सूतपुत्रेण फल्गुनः ॥	003c  
ततो द्वैरथमानीय फल्गुनं शक्रदत्तया ।	004a  
जघान न वृषा कस्मात्तन्ममाचक्ष्व सञ्जय ॥	004c  
नूनं बुद्धिविहीनश्चाप्यसहायश्च मे सुतः ।	005a  
शत्रुभिर्व्यंसितः पापः कथं नु स जयेदरीन् ॥	005c  
या ह्यस्य परमा शक्तिर्जयस्य च परायणम् ।	006a  
सा शक्तिर्वासुदेवेन व्यंसिता च घटोत्कचे ॥	006c  
कुणेर्यथा हस्तगतं ह्रियेद्बिल्वं बलीयसा ।	007a  
तथा शक्तिरमोघा सा मोघीभूता घटोत्कचे ॥	007c  
यथा वराहस्य शुनश्च युध्यतोस्तयोरभावे श्वपचस्य लाभः ।	008a  
मन्ये विद्वन्वासुदेवस्य तद्वद्युद्धे लाभः कर्णहैडिम्बयोर्वै ॥	008c  
घटोत्कचो यदि हन्याद्धि कर्णं परो लाभः स भवेत्पाण्डवानाम् ।	009a  
वैकर्तनो वा यदि तं निहन्यात्तथापि कृत्यं शक्तिनाशात्कृतं स्यात् ॥	009c  
इति प्राज्ञः प्रज्ञयैतद्विचिन्त्य घटोत्कचं सूतपुत्रेण युद्धे ।	010a  
अघातयद्वासुदेवो नृसिंहः प्रियं कुर्वन्पाण्डवानां हितं च ॥	010c  
सञ्जय उवाच 	011  
एतच्चिकीर्षितं ज्ञात्वा कर्णे मधुनिहा नृप ।	011a  
नियोजयामास तदा द्वैरथे राक्षसेश्वरम् ॥	011c  
घटोत्कचं महावीर्यं महाबुद्धिर्जनार्दनः ।	012a  
अमोघाया विघातार्थं राजन्दुर्मन्त्रिते तव ॥	012c  
तदैव कृतकार्या हि वयं स्याम कुरूद्वह ।	013a  
न रक्षेद्यदि कृष्णस्तं पार्थं कर्णान्महारथात् ॥	013c  
साश्वध्वजरथः सङ्ख्ये धृतराष्ट्र पतेद्भुवि ।	014a  
विना जनार्दनं पार्थो योगानामीश्वरं प्रभुम् ॥	014c  
तैस्तैरुपायैर्बहुभी रक्ष्यमाणः स पार्थिव ।	015a  
जयत्यभिमुखः शत्रून्पार्थः कृष्णेन पालितः ॥	015c  
सविशेषं त्वमेयात्मा कृष्णो रक्षेन्न फल्गुनम् ।	016a  
हन्यात्क्षिप्रं हि कौन्तेयं शक्तिर्वृक्षमिवाशनिः ॥	016c  
धृतराष्ट्र उवाच 	017  
विरोधी च कुमन्त्री च प्राज्ञमानी ममात्मजः ।	017a  
यस्यैष समतिक्रान्तो वधोपायो जयं प्रति ॥	017c  
स वा कर्णो महाबुद्धिः सर्वशस्त्रभृतां वरः ।	018a  
न मुक्तवान्कथं सूत ताममोघां धनञ्जये ॥	018c  
तवापि समतिक्रान्तमेतद्गावल्गणे कथम् ।	019a  
एतमर्थं महाबुद्धे यत्त्वया नावबोधितः ॥	019c  
सञ्जय उवाच 	020  
दुर्योधनस्य शकुनेर्मम दुःशासनस्य च ।	020a  
रात्रौ रात्रौ भवत्येषा नित्यमेव विकत्थना ॥	020c  
श्वः सर्वसैन्यानुत्सृज्य जहि कर्ण धनञ्जयम् ।	021a  
प्रेष्यवत्पाण्डुपाञ्चालानुपभोक्ष्यामहे ततः ॥	021c  
अथवा निहते पार्थं पाण्डवान्यतमं ततः ।	022a  
स्थापयेद्यदि वार्ष्णेयस्तस्मात्कृष्णो हि हन्यताम् ॥	022c  
कृष्णो हि मूलं पाण्डूनां पार्थः स्कन्ध इवोद्गतः ।	023a  
शाखा इवेतरे पार्थाः पाञ्चालाः पत्रसञ्ज्ञिताः ॥	023c  
कृष्णाश्रयाः कृष्णबलाः कृष्णनाथाश्च पाण्डवाः ।	024a  
कृष्णः परायणं चैषां ज्योतिषामिव चन्द्रमाः ॥	024c  
तस्मात्पर्णानि शाखाश्च स्कन्धं चोत्सृज्य सूतज ।	025a  
कृष्णं हि विद्धि पाण्डूनां मूलं सर्वत्र सर्वदा ॥	025c  
हन्याद्यदि हि दाशार्हं कर्णो यादवनन्दनम् ।	026a  
कृत्स्ना वसुमती राजन्वशे तस्य न संशयः ॥	026c  
यदि हि स निहतः शयीत भूमौ यदुकुलपाण्डवनन्दनो महात्मा ।	027a  
ननु तव वसुधा नरेन्द्र सर्वा सगिरिसमुद्रवना वशं व्रजेत ॥	027c  
सा तु बुद्धिः कृताऽप्येवं जाग्रति त्रिदशेश्वरे ।	028a  
अप्रमेये हृषीकेशे युद्धकाले त्वमुह्यत ॥	028c  
अर्जुनं चापि राधेयात्सदा रक्षति केशवः ।	029a  
न ह्येनमैच्छत्प्रमुखे सौतेः स्थापयितुं रणे ॥	029c  
अन्यांश्चास्मै रथोदारानुपास्थापयदच्युतः ।	030a  
अमोघां तां कथं शक्तिं मोघां कुर्यामिति प्रभो ॥	030c  
यश्चैवं रक्षते पार्थं कर्णात्कृष्णो महामनाः ।	031a  
आत्मानं स कथं राजन्न रक्षेत्पुरुषोत्तमः ॥	031c  
परिचिन्त्य तु पश्यामि चक्रायुधमरिन्दमम् ।	032a  
न सोऽस्ति त्रिषु लोकेषु यो जयेत जनार्दनम् ॥	032c  
सञ्जय उवाच 	033  
ततः कृष्णं महाबाहुं सात्यकिः सत्यविक्रमः ।	033a  
पप्रच्छ रथशार्दूलः कर्णं प्रति महारथः ॥	033c  
अयं च प्रत्ययः कर्णे शक्तिश्चामितविक्रमा ।	034a  
किमर्थं सूतपुत्रेण न मुक्ता फल्गुने तु सा ॥	034c  
वासुदेव उवाच 	035  
दुःशासनश्च कर्णश्च शकुनिश्च ससैन्धवः ।	035a  
सततं मन्त्रयन्ति स्म दुर्योधनपुरोगमाः ||	035c  
कर्णकर्ण महेष्वास रणेऽमितपराक्रम ।	036a  
नान्यस्य शक्तिरेषा ते मोक्तव्या जयतां वर ॥	036c  
ऋते महारथात्कर्ण कुन्तीपुत्राद्धनञ्जयात् ।	037a  
स हि तेषामतियशा देवानामिव वासवः ॥	037c  
तस्मिन्विनिहते पार्थे पाण्डवाः सृञ्जयैः सह ।	038a  
भविष्यन्ति गतात्मानः सुरा इव निरग्नयः ॥	038c  
तथेति च प्रतिज्ञातं कर्णेन शिनिपुङ्गव ।	039a  
हृदि नित्यं च कर्णस्य वधो गाण्डीवधन्वनः ॥	039c  
अहमेव तु राधेयं मोहयामि युधांवर ।	040a  
ततो नावासृजच्छक्तिं पाण्डवे श्वेतवाहने ॥	040c  
फल्गुनस्य हि सा मृत्युरिति चिन्तयतोऽनिशम् ।	041a  
न निद्रा न च मे हर्षो मनसोऽस्ति युधांवर ॥	041c  
घटोत्कचे व्यंसितां तु दृष्ट्वा तां शिनिपुङ्गव ।	042a  
मृत्योरास्यान्तरान्मुक्तं पश्याम्यद्य धनञ्जयम् ॥	042c  
न पिता न च मे माता न यूयं भ्रातरस्तथा ।	043a  
न च प्राणास्तथा रक्ष्या यथा बीभत्सुराहवे ॥	043c  
त्रैलोक्यराज्याद्यत्किञ्चिद्भवेदन्यत्सुदुर्लभम् ।	044a  
नेच्छेयं सात्वताहं तद्विना पार्थं धनञ्जयम् ॥	044c  
अतः प्रहर्षः सुमहान्युयुधानाद्य मेऽभवत् ।	045a  
मृतं प्रत्यागतमिव दृष्ट्वा पार्थं धनञ्जयम् ॥	045c  
अतश्च प्रहितो युद्धे मया कर्णाय राक्षसः ।	046a  
न ह्यन्यः समरे रात्रौ शक्तः कर्णं प्रबाधितुम् ॥	046c  
सञ्जय उवाच 	047  
इति सात्यकये प्राह तदा देवकिनन्दनः ।	047a  
धनञ्जयहिते युक्तस्तत्प्रिये सततं रतः ॥ ॥	047c  

इति श्रीमन्महाभारते द्रोणपर्वणि घटोत्कचवधपर्वणि चतुर्दशरात्रियुद्धे त्र्यशीत्यधिकशततमोऽध्यायः ॥ 183 ॥

5-183-7 ह्रियेत् हियेत ॥ 5-183-11 एतत्प्रकृतशक्त्यार्जुनहननम् ॥ 5-183-17 सविशेषात्त्वमोघायाः कृष्णोऽरक्षत पाण्डवम् इति झ. पाठः । एष कृत्स्नः जयम् प्रति अर्जुनस्येत्यर्थः ॥ 5-183-38 निरग्नयोऽग्निंविना मुखहीना इवेत्यर्थः ॥ 5-183-47 हिते आमुष्मिके श्रेयसि । प्रिये ऐहिके कल्याणे ॥ त्र्यशीत्यधिकशततमोऽध्यायः ॥
