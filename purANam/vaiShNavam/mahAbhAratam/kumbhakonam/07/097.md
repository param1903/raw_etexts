श्रीः
अध्यायः 097
द्रोणधृष्टद्युम्नयोर्युद्धम् ॥ 1 ॥
सञ्जय उवाच 	001  
तथा तस्मिन्प्रवृत्ते तु सङ्ग्रामे रोमहर्षणे ।	001a  
कौरवेयांस्त्रिधाभूतान्पाण्डवाः समुपाद्रवन् ॥	001c  
जलसन्धं महाबाहुं भीमसेनोऽभ्यवर्तत ।	002a  
युधिष्ठिरः सहानीकः कृतवर्माणमाहवे ॥	002c  
किरंस्तु शरवर्षाणि रोचमान इवांशुमान् ।	003a  
धृष्टद्युम्नो महाराज द्रोणमभ्यद्रवद्रणे ॥	003c  
ततः प्रववृते युद्धं त्वरतां सर्वधन्विनाम् ।	004a  
कुरूणां पाण्डवानां च सङ्क्रुद्धानां परस्परम् ॥	004c  
सङ्क्षये तु तथाभूते वर्तमाने महाभये ।	005a  
द्वन्द्वीभूतेषु सैन्येषु युध्यमानेष्वभीतवत् ॥	005c  
द्रोणः पाञ्चालपुत्रेण बली बलवता सह ।	006a  
यदक्षिपत्पृषत्कौघांस्तदद्भुतमिवाभवत् ॥	006c  
पुण्डरीकवनानीव विध्वस्तानि समन्ततः ।	007a  
चक्राते द्रोणपाञ्चाल्यौ नृणां शीर्षाण्यनेकशः ॥	007c  
विनिकीर्णानि वीराणामनीकेषु समन्ततः ।	008a  
वस्त्राभरणशस्त्राणि ध्वजवर्मायुधानि च ॥	008c  
तपनीयतनुत्राणाः संसिक्ता रुधिरेण च ।	009a  
कोविदारा इवाभान्ति पुष्पितास्तत्र भारत ।	009c  
तावकाः समरे योधाः पाण्डवेयाश्च विक्षताः ॥	009a  
कुञ्जराश्वनरान्ये पातयन्ति स्म पत्रिभिः ।	010c  
तालमात्राणि चापानि विकर्षन्तो महारथाः ॥	010a  
असिचर्माणि चापानि शिरांसि कवचानि च ।	011a  
विप्रकीर्यन्त शूराणां सम्प्रहारे महात्मनाम् ॥	011c  
उत्थितान्यगणेयानि कबन्धानि समन्ततः ।	012a  
अदृश्यन्त महाराज तस्मिन्परमसङ्कुले ॥	012c  
गृध्राः कङ्का बकाः श्येना वायसा जम्बुकास्तथा ।	013a  
बहुशः पिशिताशाश्च तत्रादृश्यन्त मारिष ॥	013c  
भक्षयन्तश्च मांसानि पिबन्तश्चापि शोणितम् ।	014a  
विलुम्पमानाः केशांश्च मज्जाश्च बहुधा नृप ॥	014c  
आकर्षन्तः शरीराणि शरीरावयवांस्तथा ।	015a  
नराश्वगजसङ्घानां शिरांसि च ततस्ततः ॥	015c  
कृतास्त्रा रणशिक्षाभिर्दीक्षिता रणशालिनः ।	016a  
रणे जयं प्रार्थयाना भृशं युयुधिरे तदा ॥	016c  
असिमार्गान्बहुविधान्विचेरुः सैनिका रणे ।	017a  
ऋष्टिभिः शक्तिभिः प्रासैः शूलतोमरपट्टसैः ॥	017c  
गदाभिः परिघैश्चान्यैरायुधैश्च भुजैरपि ।	018a  
अन्योन्यं जघ्निरे क्रुद्धा युद्धरङ्गता नराः ॥	018c  
रथिनो रथिभिः सार्धमश्वारोहाश्च सादिभिः ।	019a  
मातङ्गा वरमातङ्गैः पदाताश्च पदातिभिः ॥	019c  
क्षीबा इवान्ये चोन्मत्ता रङ्गेष्विव च वारणाः ।	020a  
उच्चुक्रुशुरथान्योन्यं जघ्नुरन्योन्यमेव च ॥	020c  
वर्तमाने तथा युद्धे निर्मर्यादे विशाम्पते ।	021a  
धृष्टद्युम्नो हयानश्वैर्द्रोणस्य व्यत्यमिश्रयत् ॥	021c  
ते हयाः साध्वशोभन्त मिश्रिता वातरंहसः ।	022a  
पारावतसवर्णाश्च रक्तशोणाश्च संयुगे ॥	022c  
पारावतसवर्णास्ते रक्तशोणविमिश्रिताः ।	023a  
हयाः शुशुभिरे राजन्मेघा इव सविद्युतः ॥	023c  
धृष्टद्युम्नस्तु सम्प्रेक्ष्य द्रोणमभ्याशमागतम् ।	024a  
असिचर्माददे वीरो धनुरुत्सृज्य भारत ॥	024c  
चिकीर्षुर्दुष्करं कर्म पार्षतः परवीरहा ।	025a  
ईषायाः समतिक्रम्य द्रोणस्य रथमाविशत् ॥	025c  
अतिष्ठद्युगमध्ये स युगसन्नहनेषु च ।	026a  
जघनार्धेषु चाश्वानां तत्सैन्यान्यभ्यपूजयन् ॥	026c  
खड्गेन चरतस्तस्य शोणाश्वानधितिष्ठतः ।	027a  
न ददार्शान्तरं द्रोणस्तदद्भुतमिवाभवत् ॥	027c  
यथा श्येनस्य पतनं वनेष्वामिषगृद्धिनः ।	028a  
तथैवासीदभीसारस्तस्य द्रोणं जिघांसतः ॥	028c  
ततः शरशतेनास्य शतचन्द्रं समाक्षिपत् ।	029a  
द्रोणो द्रुपदपुत्रस्य खड्गं च दशभिः शरैः ॥	029c  
हयांश्चैव चतुःषष्ट्या शराणां जघ्निवान्बली ।	030a  
ध्वजं छत्रं च भल्लाभ्यां तथा तौ पार्ष्णिसारथी ॥	030c  
अथास्मै त्वरितो बाणमपरं जीवितान्तकम् ।	031a  
धृष्टद्युम्नाय चिक्षेप वज्रं वज्रधरो यथा ॥	031c  
तं चतुर्दशभिस्तीक्ष्णैर्बाणैश्चिच्छेद सात्यकिः ।	032a  
ग्रस्तमाचार्यमुख्येन धृष्टद्युम्नं व्यमोचयत् ॥	032c  
सिंहेनेव मृगं ग्रस्तं नरसिंहेन मारिष ।	033a  
द्रोणाद्वै मोचयामास पाञ्चाल्यं शिनिपुङ्गवः ॥	033c  
सात्यकिं प्रेक्ष्य गोप्तारं पाञ्चाल्यं च महाहवे ।	034a  
शराणां त्वरितो द्रोणः षड्विंशत्या समार्पयत् ॥	034c  
ततो द्रोणं शिनेः पौत्रो ग्रसन्तमपि सृञ्जयान् ।	035a  
प्रत्यविध्यच्छितैर्बाणैः षड्विंशत्या स्तनान्तरे ॥	035c  
ततः सर्वे रथास्तूर्णं पाञ्चाल्या जयगृद्धिनः ।	036a  
सात्वताभिसृते द्रोणे धृष्टद्युम्नमवाक्षिपन् ॥ ॥	036c  

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे सप्तनवतितमोऽध्यायः ॥ 97 ॥

5-97-26 युगसन्नहनेषु युगबन्धेषु ॥ 5-97-36 अवाक्षिन् अपनीतवन्तः ॥ 5-97-97 सप्तनवतितमोऽध्यायः ॥	
