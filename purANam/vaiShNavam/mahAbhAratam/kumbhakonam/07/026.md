श्रीः
अध्यायः 026
भगदत्तपराक्रमवर्णनम् ॥ 1 ॥
धृतराष्ट्र उवाच 	001  
तेष्वेवं सन्निवृत्तेषु प्रत्युद्यातेषु भागशः ।	001a  
कथं युयुधिरे पार्था मामकाश्च तरस्विनः ॥	001c  
किमर्जुनश्चाप्यकरोत्संशप्तकबलं प्रति ।	002a  
संशप्तका वा पार्थस्य किमकुर्वत सञ्जय ॥	002c  
सञ्जय उवाच 	003  
तथा तेषु निवृत्तेषु प्रत्युद्यातेषु भागशः ।	003a  
स्वयमभ्यद्रवद्भीमं नागानीकेन ते सुतः ॥	003c  
स नाग इव नागेन गोवृषेणेव गोवृषः ।	004a  
समाहूतः स्वयं राज्ञा नागानीकमुपाद्रवत् ॥	004c  
स युद्धकुशलः पार्थो बाहुवीर्येण चान्वितः ।	005a  
अभिनत्कुञ्जरानीकमचिरेणैव मारिष ॥	005c  
ते गजा गिरिसङ्काशाः क्षरन्तः सर्वतो मदम् ।	006a  
भीमसेनस्य नाराचैर्विमुखा विमदीकृताः ॥	006c  
विधमेदभ्रजालानि यथा वायुः समुद्धतः ।	007a  
व्यधमत्तान्यनीकानि तथैव पवनात्मजः ॥	007c  
स तेषु विसृजन्बाणान्भीमो नागेष्वशोभत ।	008a  
भुवनेष्विव सर्वेषु गभस्तीनुदितो रविः ॥	008c  
ते भीमबाणाभिहताः संस्यूता विबभुर्गजाः ।	009a  
गभस्तिभिरिवार्कस्य व्योम्नि नानाबलाहकाः ॥	009c  
तथा गजानां कदनं कुर्वाणमनिलात्मजम् ।	010a  
क्रुद्धो दुर्योधनोऽभ्येत्य प्रत्यविध्यच्छितैः शरैः ॥	010c  
ततः क्षणेन क्षितिपं क्षतजप्रतिमेक्षणः ।	011a  
क्षयं निनीषुर्निशितैर्भीमो विव्याध पत्रिभिः ॥	011c  
स शराचितसर्वाङ्गः क्रुद्धो विव्याध पाण्डवम् ।	012a  
नाराचैरर्करश्म्याभैर्भीमसेनं स्मयन्निव ॥	012c  
तस्य नागं मणिमयं रत्नचित्रध्वजे स्थितम् ।	013a  
भल्लाभ्यां कार्मुकं चैव क्षिप्रं चिच्छेद पाण्डवः ॥	013c  
दुर्योधनं पीड्यमानं दृष्ट्वा भीमेन मारिष ।	014a  
चुक्षोभयिषुरभ्यागादङ्गो मातङ्गमास्थितः ॥	014c  
तमापतन्तं नागेन्द्रमम्बुदप्रतिमस्वनम् ।	015a  
कुम्भान्तरे भीमसेनो नाराचैरार्दयद्भृशम् ॥	015c  
तस्य कायं विनिर्भिद्य न्यमज्जद्धरणीतले ।	016a  
ततः पपात द्विरदो वज्राहत इवाचलः ॥	016c  
तस्यावर्जितनागस्य म्लेच्छस्याधः पतिष्यतः ।	017a  
शिरश्चिच्छेद भल्लेन क्षिप्रकारी वृकोदरः ॥	017c  
तस्मिन्निपतिते वीरे सम्प्राद्रवत सा चमूः ।	018a  
सम्भ्रान्ताश्वद्विपरथा पदातीनवमृद्नती ॥	018c  
तेष्वनीकेषु भग्नेषु विद्रवत्सु समन्ततः ।	019a  
प्राग्ज्योतिषस्ततो भीमं कुञ्जरेण समाद्रवत् ॥	019c  
येन नागेन मघवानजयद्दैत्यदानवान् ।	020a  
तदन्वयेन नागेन भीमसेनमुपाद्रवत् ॥	020c  
स नागप्रवरो भीमं सहसा समुपाद्रवत् ।	021a  
श्रवणाभ्यामथो द्वाभ्यां संहतेन करेण च ॥	021c  
व्यावृत्तनयनः क्रुद्वः प्रमथन्निव पाण्डवम् ।	022a  
वृकोदररथं साश्वमविशेषमचूर्णयत् ॥	022c  
पद्भ्यां भीमोऽप्यथो धावंस्तस्य गात्रेष्वलीयत ।	023a  
जानन्नञ्जलिकावेधं नापाक्रामत पाण्डवः ॥	023c  
गात्राभ्यन्तरगो भूत्वा करेणाताडयन्मुहुः ।	024a  
लालयामास तं नागं वधाकाङ्क्षिणमव्ययम् ॥	024c  
कुलालचक्रवन्नागस्तदा तूर्णमथाभ्रमत् ।	025a  
नागायुतबलः श्रीमान्कालयानो वृकोदरम् ॥	025c  
भीमोऽपि निष्क्रम्य ततः सुप्रतीकाग्रतोऽभवत् ।	026a  
भीमं करेणावनम्य जानुभ्यामभ्यताडयत् ॥	026c  
ग्रीवायां वेष्टयित्वैनं स गजो हन्तुमैहत ।	027a  
करवेष्टं भीमसेनो भ्रमं दत्त्वा व्यमोचयत् ॥	027c  
पुनर्गात्राणि नागस्य प्रविवेश वृकोदरः ।	028a  
यावत्प्रतिगजायातं स्वबले प्रत्यवैक्षत ।	028c  
भीमोपि नागगात्रेभ्यो विनिःसृत्यापयाज्जवात् ॥	028e  
ततः सर्वस्य सैन्यस्य नादः समभवन्महान् ।	029a  
अहो धिङ्निहतो भीमः कुञ्जरेणेति मारिष ॥	029c  
तेन नागेन सन्त्रस्ता पाण्डवानामनीकिनी ।	030a  
सहसाऽभ्यद्रवद्राजन्यत्र तस्थौ वृकोदरः ॥	030c  
ततो युधिष्ठिरो राजा हतं मत्वा वृकोदरम् ।	031a  
भगदत्तं सपाञ्चाल्यः सर्वतः समवारयत् ॥	031c  
तं रथं रथिनां श्रेष्ठाः परिवार्य परन्तपाः ।	032a  
अवाकिरञ्शरैस्तीक्ष्णैः शतशोऽथ सहस्रशः ॥	032c  
स विघातं पृषत्कानामङ्कुशेन समाहरन् ।	033a  
क्षणेन पाण्डुपाञ्चालान्व्यधमत्पर्वतेश्वरः ॥	033c  
तदद्भुतमपश्याम भगदत्तस्य संयुगे ।	034a  
तथा वृद्धस्य चरितं कुञ्जरेण विशाम्पते ॥	034c  
ततो राजा दशार्णानां प्राग्ज्योतिषमुपाद्रवत् ।	035a  
तिर्यग्यातेन नागेन समदेनाशुगामिना ॥	035c  
तयोर्युद्धं समभवन्नागयोर्भीमरूपयोः ।	036a  
सपक्षयोः पर्वतयोर्यथा सद्रुमयोः पुरा ॥	036c  
प्राग्ज्योतिषपतेर्नागः सन्निवृत्त्यापसृत्य च ।	037a  
पार्श्वे दशार्णाधिपतेर्भित्त्वा नागमपातयत् ॥	037c  
तोमरैः सूर्यरश्म्याभैर्भगदत्तोऽथ सप्तभिः ।	038a  
जघान द्विरदस्थं तं शत्रुं प्रचलितासनम् ॥	038c  
व्यवच्छिद्य तु राजानं भगदत्तं युधिष्ठिरः ।	039a  
रथानीकेन महता सर्वतः पर्यवारयत् ॥	039c  
स कुञ्जरस्थो रथिभिः शुशुभे सर्वतो वृतः ।	040a  
पर्वते वनमध्यस्थो ज्वलन्निव हुताशनः ॥	040c  
मण्डलं सर्वतः श्लिष्टं रथिनामुग्रधन्विनाम् ।	041a  
किरतां शरवर्षाणि स नागः पर्यवर्तत ॥	041c  
ततः प्राग्ज्योतिषो राजा परिगृह्य महागजम् ।	042a  
प्रेषयामास सहसा युयुधानरथं प्रति ॥	042c  
\'आपतन्तं च सम्प्रेक्ष्य नागं सात्वतपुङ्गवः ।	043a  
अविध्यत्पञ्चभिर्बाणैः शितैराशीविषोपमैः ॥\'	043c  
शिनेः पौत्रस्य तु रथं परिगृह्य महाद्विपः ।	044a  
अभिचिक्षेप वेगेन युयुधानस्त्वपाक्रमत् ॥	044c  
बृहतः सैन्धवानश्वान्समुत्थाप्याथ सारथिः ।	045a  
तस्थौ सात्यकिमासाद्य सम्प्लुतस्तं रथं प्रति ॥	045c  
स तु लब्ध्वान्तरं नागस्त्वरितो रथमण्डलात् ।	046a  
निष्पतन्सततं सर्वान्परिचिक्षेप पार्थिवान् ॥	046c  
ते त्वाशुगतिना तेन त्रास्यमाना नरर्षभाः ।	047a  
तमेकं द्विरदं सङ्ख्ये मेनिरे शतशो द्विपान् ॥	047c  
ते गजस्थेन काल्यन्ते भगदत्तेन पार्थिवाः ।	048a  
ऐरावतस्थेन यथा देवराजेन दानवाः ॥	048c  
तेषां प्रद्रवतां भीमः पाञ्चालानामितस्ततः ।	049a  
गजवाजिकृतः शब्दः सुमहान्समजायत ॥	049c  
भगदत्तेन समरे काल्यमानेषु पाण्डुषु ।	050a  
प्राग्ज्योतिषमभिक्रुद्धः पुनर्भीमः समभ्ययात् ॥	050c  
तस्याभिद्रवतो वाहान्हस्तमुक्तेन वारिणा ।	051a  
सिक्त्वा व्यत्रासयन्नागस्ते पार्थमहरंस्ततः ॥	051c  
ततस्तमभ्ययात्तूर्णं रुचिपर्वा कृतीसुतः ।	052a  
समघ्नञ्छरवर्षेण रथस्थोऽन्तकसन्निभः ॥	052c  
ततः स रुचिपर्वाणं शरेणानतपर्वणा ।	053a  
सुपर्वा पर्वतपतिर्निन्ये वैवस्वतक्षयम् ॥	053c  
तस्मिन्निपतिते वीरे सौभद्रो द्रौपदीसुतः ।	054a  
चेकितानो धृष्टकेतुर्युयुत्सुश्चार्दयन्द्विपम् ॥	054c  
त एनं शरधाराभिर्धाराभिरिव तोयदाः ।	055a  
सिषिचुर्भैरवान्नादान्विनदन्तो जिघांसवः ॥	055c  
ततः पार्ष्ण्यङ्कुशाङ्गुष्ठैः कृतिना चोदितो द्विपः ।	056a  
प्रसारितकरः प्रायात्स्तब्धकर्णेक्षणो द्रुतम् ॥	056c  
सोऽधिष्ठाय पदा वाहान्युयुत्सोः सूतमारुजत् ।	057a  
युयुत्सुस्तु रथाद्राजन्नपाक्रामत्त्वरान्वितः ॥	057c  
ततः पाण्डवयोधास्ते नागराजं शरैर्द्रुतम् ।	058a  
सिषिचुर्भैरवान्नादान्विनदन्तो जिघांसवः ॥	058c  
पुत्रस्तु तव सम्भ्रान्तः सौभद्रस्याप्लुतो रथम् ।	059a  
स कुञ्जरस्थो विसृजन्निषूनरिषु पार्थिवः ।	059c  
बभौ रश्मीनिवादित्यो भुवनेषु समुत्सृजन् ॥	059e  
तमार्जुनिर्द्वादशभिर्युयुत्सुर्दशभिः शरैः ।	060a  
त्रिभिस्त्रिभिर्द्रौपदेया धृष्टकेतुश्च विव्यधुः ॥	060c  
\'चेकितानः चतुःषष्ट्या सोत्तरायुधिकं पुनः ।	061a  
प्रत्यविध्यत्ततः सर्वान्भगदत्तस्त्रिभिस्त्रिभिः ॥\'	061c  
सोऽतियत्नार्पितैर्बाणैराचितो द्विरदो बभौ ।	062a  
संस्यूत इव सूर्यस्य रश्मिभिर्जलदो महान् ॥	062c  
नियन्तुः शिल्पयत्नाभ्यां प्रेरितोऽरिशरार्दितः ।	063a  
परिचिक्षेप तान्नागः स रिपून्सव्यदक्षिणम् ॥	063c  
गोपाल इव दण्डेन यथा पशुगणान्वने ।	064a  
सङ्कालयति तां सेनां भगदत्तस्तथा मुहुः ॥	064c  
क्षिप्रं श्येनाभिपन्नानां वायसानामिव स्वनः ।	065a  
बभूव पाण्डवेयानां भृशं विद्रवतां स्वनः ॥	065c  
स नागराजः प्रवराङ्कुशाहतः पुरा सपक्षोऽद्रिवरो यथा नृप ।	066a  
भयं तदा रिपुषु समादधद्भृशं वणिग्जनानां क्षुभितो यथाऽर्णवः ॥	066c  
ततो ध्वनिर्द्विरदरथाश्वपार्थिवैर्भयाद्द्रवद्भिर्जनितोऽतिभैरवः ।	067a  
क्षितिं वियद् द्यां विदिशो दिशस्तथा समावृणोत्पार्थिवसंयुगे ततः ॥	067c  
स तेन नागप्रवरेण पार्थिवो भृशं जगाहे द्विषतामनीकिनीम् ।	068a  
पुरा सुगुप्तां विबुधैरिवाहवे विरोचनो देववरूथिनीमिव ॥	068c  
भृशं ववौ ज्वलनसखो वियद्रजः समावृणोन्मुहुरपि चैव सैनिकान् ।	069a  
तमेकनागं गणशो यथा गजान्समन्ततो द्रुतमथ मेनिरे जनाः ॥ ॥	069c  

इति श्रीमन्महाभारते द्रोणपर्वणि संशप्तकवधपर्वणि द्वादशदिवसयुद्धे षड्विंशोऽध्यायः ॥ 26 ॥

5-26-17 आवर्जितः पतनप्रवणो नागो यस्य ॥ 5-26-21 संहतेन सङ्कुचितेन ॥ 5-26-35 तिर्यग्यातेन पार्श्वतोगामिना ॥ 5-26-39 व्यवच्छिद्य विद्ध्वा ॥ 5-26-41 पर्यवर्तत भ्रान्तवान् ॥ 5-26-45 समुत्थाप्य स्थिरीकृत्य ॥ 5-26-52 सुपर्वा पार्वतीसुतः इति क.ङ.पाठः ॥ 5-26-53 सुपर्वा शोभनाङ्गसन्धिः ॥ 5-26-67 वियदाकाशम् । द्यां स्वर्गम् ॥ 5-26-26 षड्विंशोऽध्यायः ॥
