श्रीः
अध्यायः 159
कर्णेन पाण्डवहननम् प्रतिजानानमात्मानमधिक्षिपतः कृपस्य जिह्वाच्छेदप्रतिज्ञानम् ॥ 1 ॥
सञ्जय उवाच 	001  
उदीर्यमाणं तद्दृष्ट्वा पाण्डवानां महद्बलम् ।	001a  
अविषह्यं च मन्वानः कर्णं दुर्योधनोऽब्रवीत् ॥	001c  
अयं स कालः सम्प्राप्तो मित्राणां मित्रवत्सल ।	002a  
त्रायस्व समरे कर्ण सर्वान्योधान्महारथान् ॥	002c  
पाञ्चालैर्मत्स्यकैकेयैः पाण्डवैश्च महारथैः ।	003a  
वृतान्समन्तात्सङ्क्रुद्धैर्निःश्वसद्भिरिवोरगैः ॥	003c  
एते नदन्ति संहृष्टाः पाण्डवा जितकाशिनः ।	004a  
शक्रोपमाश्च बहवः पाञ्चालानां रथव्रजाः ॥	004c  
कर्ण उवाच 	005  
परित्रातुमिह प्राप्तो यदि पार्थं पुरन्दरः ।	005a  
तमप्याशु पराजित्य ततो हन्ताऽस्मि पाण्डवम् ॥	005c  
सत्यं ते प्रतिजानामि समाश्वसिहि भारत ।	006a  
हन्तास्मि पाण्डुतनयान्पाञ्चालांश्च समागतान् ॥	006c  
जयं ते प्रतिदास्यामि वासवस्येव पावकिः ।	007a  
प्रियं तव मया कार्यमिति जीवामि पार्थिव ॥	007c  
सर्वेषामेव पार्थानां फल्गुनो बलवत्तरः ।	008a  
तस्यामोघां विमोक्ष्यामि शक्तिं शक्रविनिर्मिताम् ॥	008c  
तस्मिन्हते महेष्वासे भ्रातरस्तस्य मानद ।	009a  
तव वश्या भविष्यन्ति वनं यास्यन्ति वा पुनः ॥	009c  
मयि जीवति कौरव्य विषादं मा कृथाः क्वचित् ।	010a  
अहं जेष्यामि समरे सहितान्सर्वपाण्डवान् ॥	010c  
पाञ्चालान्केकयांश्चैव वृष्णींश्चापि समागतान् ।	011a  
बाणौघैः शकलीकृत्य तव दास्यामि मेदिनीम् ॥	011c  
सञ्जय उवाच 	012  
एवं ब्रुवाणं कर्णं तु कृपः शारद्वतोऽब्रवीत् ।	012a  
स्मयन्निव महाबाहुः सूतपुत्रमिदं वचः ॥	012c  
शोभनं शोभनं कर्ण सनाथः कुरुपुङ्गवः ।	013a  
त्वया नाथेन राधेय वचसा यदि सिध्यति ॥	013c  
बहुशः कत्थसे कर्ण कौरवस्य समीपतः ।	014a  
न तु ते विक्रमः कश्चिद्दृश्यते फलमेव वा ॥	014c  
समागमः पाण्डुसुतैर्दृष्टस्ते बहुशो युधि ।	015a  
सर्वत्र निर्जितश्चासि पाण्डवैः सूतनन्दन ॥	015c  
ह्रियमाणे तदा कर्ण गन्धर्वैर्धृतराष्ट्रजे ।	016a  
तदाऽयुध्यन्त सैन्यानि त्वमेकोऽग्रेऽपलायिथाः ॥	016c  
विराटनगरे चापि समेताः सर्वकौरवाः ।	017a  
पार्थेन निर्जिता युद्धे त्वं च कर्ण सहानुजः ॥	017c  
एकस्याप्यसमर्थस्त्वं फल्गुनस्य रणाजिरे ।	018a  
कथमुत्सहसे जेतुं सकृष्णान्सर्वपाण्डवान् ॥	018c  
अब्रुवन्कर्ण युध्यस्व कत्थसे बहु सूतज ।	019a  
अनुक्त्वा विक्रमेद्यस्तु तद्वै सत्पुरुषव्रतम् ॥	019c  
गर्जित्वा सूतपुत्र त्वं शारदाभ्र इवाजलः ।	020a  
निष्फलो दृश्यसे कर्ण तच्च राजा न बुध्यते ॥	020c  
तावद्गर्जस्व राधेय यावत्पार्थं न पश्यसि ।	021a  
आरात्पार्थं हि ते दृष्ट्वा दुर्लभं गर्जितं पुनः ॥	021c  
त्वमनासाद्य तान्बाणान्फल्गुनस्य विगर्जसि ।	022a  
पार्थसायकविद्धस्य दुर्लभं गर्जितं तव ॥	022c  
बाहुभिः क्षत्रियाः शूरा वाग्भिः शूरा द्विजातयः ।	023a  
धनुषा फल्गुनः शूरः कर्णः शूरो मनोरथैः ।	023c  
तोषितो येन रुद्रोऽपि कः पार्थं प्रतिघातयेत् ॥	023e  
एवं संरुषितस्तेन तदा शारद्वतेन ह ।	024a  
कर्णः प्रहरतां श्रेष्ठः कृपं वाक्यमथाब्रवीत् ॥	024c  
शूरा गर्जन्ति सततं प्रावृषीव बलाहकाः ।	025a  
फलं चाशु प्रयच्छन्ति बीजमुप्तमनूषरे ॥	025c  
दोषमत्र न पश्यामि शूराणां रणमूर्धनि ।	026a  
तत्तद्विकत्थमानानां भारं चोद्वहतां मृधे ॥	026c  
यं भारं पुरुषो वोढुं मनसा हि व्यवस्यति ।	027a  
दैवमस्य ध्रुवं तत्र साहाय्यायोपपद्यते ॥	027c  
व्यवसायद्वितीयोऽहं मनसा भारमुद्वहन् ।	028a  
हत्वा पाण्डुसुतानाजौ सकृष्णान्सहसात्वतान् ।	028c  
गर्जामि यद्यहं विप्र तव किं तत्र नश्यति ॥	028e  
वृथा शूरा न गर्जन्ति सजला इव तोयदाः ।	029a  
सामर्थ्यमात्मनो ज्ञात्वा ततो गर्जन्ति पण्डिताः ॥	029c  
सोऽहमद्य रणे यत्तौ सहितौ कृष्णपाण्डवौ ।	030a  
उत्सहामि रणे जेतुं ततो गर्जामि गौतम ॥	030c  
पश्य त्वं गर्जितस्यास्य फलं मे विप्र सानुगान् ।	031a  
हत्वा पाण्डुसुतानाजौ सहकृष्णान्ससात्वतान् ।	031c  
दुर्योधनाय दास्यामि पृथिवीं हतकण्टकाम् ॥	031e  
कृप उवाच 	032  
मनोरथप्रलापा मे न ग्राह्यास्तव सूतज ॥	032ac  
सदा क्षिपसि वै कृष्णौ धर्मराजं च पाण्डवम् ।	033a  
ध्रुवस्तत्र जयः कर्ण यत्र युद्धविशारदौ ॥	033c  
देवगन्धर्वयक्षाणां मनुष्योरगरक्षसाम् ।	034a  
दंशितानामपि रणे अजेयौ कृष्णपाण्डवौ ॥	034c  
ब्रह्मण्यः सत्यवाग्दान्तो गुरुदैवतपूजकः ।	035a  
नित्यं धर्मरतश्चैव कृतास्त्रश्च विशेषतः ॥	035c  
धृतिमांश्च कृतज्ञश्च धर्मपुत्रो युधिष्ठिरः ।	036a  
भ्रातरश्चास्य बलिनः सर्वास्त्रेषु कृतश्रमाः ॥	036c  
गुरुवृत्तिरताः प्राज्ञा धर्मनित्या यशस्विनः ।	037a  
सम्बन्धिनश्चेन्द्रवीर्याः स्वनुरक्ताः प्रहारिणः ॥	037c  
धृष्टद्युम्नः शिखण्डी च दौर्मुखिर्जनमेजयः ।	038a  
चन्द्रसेनो रुद्रसेनः कीर्तिधर्मा ध्रुवो धरः ॥	038c  
वसुचन्द्रो दामचन्द्रः सिंहचन्द्रः सुतेजनः ।	039a  
द्रुपदस्य तथा पुत्रा द्रुपदश्च महास्त्रवित् ॥	039c  
येषामर्थाय संयत्तो मत्स्यराजः सहानुजः ।	040a  
शतानीकः सूर्यदत्तः श्रुतानीकः श्रुतध्वजः ॥	040c  
बलानीको जयानीको जयाश्वो रथवाहनः ।	041a  
चन्द्रोदयः समरथो विराटभ्रातरः शुभाः ॥	041c  
यमौ च द्रौपदेयाश्च राक्षसश्च घटोत्कचः ।	042a  
येषामर्थाय युध्यन्ते न तेषां विद्यते क्षयः ॥	042c  
एते चान्ये च बहवो गणाः पाण्डुसुतस्य वै ॥	043ac  
कामं खलु जगत्सर्वं सदेवासुरमानुषम् ।	044a  
सयक्षराक्षसगणं सभूतभुजगद्विपम् ।	044c  
निःशेषमस्त्रवीर्येण कुर्वाते भीमफल्गुनौ ॥	044e  
युधिष्ठिरश्च पृथिवीं निर्दहेद्घोरचक्षुषा ॥	045ac  
अप्रमेयबलः शौरिर्येषामर्थे च दंशितः ।	046a  
कथं तान्संयुगे कर्ण जेतुमुत्सहसे परान् ॥	046c  
महानपनयस्त्वेष नित्यं हि तव सूतज ।	047a  
यस्त्वमुत्सहसे योद्धुं समरे शौरिणा सह ॥	047c  
सञ्जय उवाच 	048  
एवमुक्तस्तु राधेयः प्रहसन्भरतर्षभ ।	048a  
अब्रवीच्च तदा कर्णो गुरुं शारद्वतं कृपम् ॥	048c  
सत्यमुक्तं त्वया ब्रह्मन्पाण्डवान्प्रति यद्वचः ।	049a  
एते चान्ये च बहवो गुणाः पाण्डुसुतेषु वै ॥	049c  
अजय्याश्च रणे पार्था देवैरपि सवासवैः ।	050a  
सदैत्ययक्षगन्धर्वैः पिशाचोरगराक्षसैः ॥	050c  
तथापि पार्थाञ्जेष्यामि शक्त्या वासवदत्तया ।	051a  
मम ह्यमोघा दत्तेयं शक्तिः शक्रेण वै द्विज ।	051c  
एतया निहनिष्यामि सव्यसाचिनमाहवे ॥	051e  
हते तु पाण्डवे कृष्णे भ्रातरश्चास्य सोदराः ।	052a  
अनर्जुना न शक्ष्यन्ति महीं भोक्तुं कथञ्चन ॥	052c  
तेषु नष्टेषु सर्वेषु पृथिवीयं ससागरा ।	053a  
अयत्नात्कौरवेन्द्रस्य वशे स्थास्यति गौतम ॥	053c  
सुनीतैरिह सर्वार्थाः सिध्यन्ते नात्र संशयः ।	054a  
एतमर्थमहं ज्ञात्वा ततो गर्जामि गौतम ॥	054c  
त्वं तु विप्रश्च वृद्धश्च अशक्तश्चापि संयुगे ।	055a  
कृतस्नेहश्च पार्थेषु मोहान्मामवमन्यसे ॥	055c  
यद्येवं वक्ष्यसे भूयो ममाप्रियमिह द्विज ।	056a  
ततस्ते खड्गमुद्यम्य जिह्वां छेत्स्यामि दुर्मते ॥	056c  
यच्चापि पाण्डवान्विप्र स्तोतुमिच्छसि संयुगे ।	057a  
भीषयन्सर्वसैन्यानि कौरवेयांश्च दुर्मते ॥	057c  
अत्रापि शृणु मे वाक्यं यथावद्ब्रुवतो द्विज ।	058a  
दुर्योधनश्च द्रोणश्च शकुनिर्दुर्मुखो जयः ॥	058c  
दुःशासनो वृषसेनो मद्रराजस्त्वमेव च ।	059a  
सोमदत्तश्च भूरिश्च तथा द्रौणिर्विविंशतिः ॥	059c  
तिष्ठेयुर्दंशिता यत्र सर्वे युद्धविशारदाः ।	060a  
जयेदेतान्नरः को नु शक्रतुल्यबलोऽप्यरिः ॥	060c  
शूराश्च हि कृतास्त्राश्च बलिनः स्वर्गलिप्सवः ।	061a  
धर्मज्ञा युद्धकुशला हन्युर्युद्धे सुरानपि ॥	061c  
एते स्थास्यन्ति सङ्ग्रामे पाण्डवानां वधार्थिनः ।	062a  
जयमाकाङ्क्षमाणा हि कौरवेयस्य दंशिताः ॥	062c  
दैवायत्तमहं मन्ये जयं सुबलिनामपि ।	063a  
यत्र भीष्मो महाबाहुः शेते शरशताचितः ॥	063c  
विकर्णश्चित्रसेनश्च बाह्लीकोऽथ जयद्रथः ।	064a  
भूरिश्रवा जयश्चैव जलसन्धः सुदक्षिणः ॥	064c  
शलश्च रथिनां श्रेष्ठो भगदत्तश्च वीर्यवान् ।	065a  
एते चान्ये च राजानो देवैरपि सुदुर्जयाः ॥	065c  
निहताः समरे शूराः पाण्डवैर्बलवत्तराः ।	066a  
किमन्यद्दैवसंयोगान्मन्यसे पुरुषाधम ॥	066c  
यांश्च तांस्तौषि सततं दुर्योधनरिपून्द्विज ।	067a  
तेषामपि हताः शूराः शतशोऽथ सहस्रशः ॥	067c  
क्षीयन्ते सर्वसैन्यानि कुरूणां पाण्डवैः सह ।	068a  
प्रभावं नात्र पश्यामि पाण्डवानां कथञ्चन ॥	068c  
यस्तान्बलवतो नित्यं मन्यसे त्वं द्विजाधम ।	069a  
यतिष्येऽहं यथाशक्ति योद्धुं तैः सह संयुगे ।	069c  
दुर्योधनहितार्थाय जयो दैवे प्रतिष्ठितः ॥ ॥	069e  

इति श्रीमन्महाभारते द्रोणपर्वणि घटोत्कचवधपर्वणि चतुर्दशरात्रियुद्धे एकोनषष्ट्यधिकशततमोऽध्यायः ॥ 159 ॥	
