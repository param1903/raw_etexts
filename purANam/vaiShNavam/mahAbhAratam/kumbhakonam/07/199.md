श्रीः
अध्यायः 199
सात्यकिनिष्ठुरभाषणरुष्टेन धृष्टद्युम्नेन समर्मोद्घाटनं तद्गर्हणम् ॥ 1 ॥ धृष्टद्युम्नजिघांसया गदामुद्यम्यापततः सात्यकेः कृष्णचोदितेन भीमेन निवारणम् ॥ 2 ॥ सर्वेषां पुनर्युद्धोद्यमः ॥ 3 ॥
धृतराष्ट्र उवाच 	001  
साङ्गा वेदा यथान्यायं येनाधीता महात्मना ।	001a  
यस्मिन्साक्षाद्धनुर्वेदो ह्रीनिषेवे प्रतिष्ठितः ॥	001c  
यस्य प्रसादात्कुर्वन्ति कर्माणि पुरुषर्षभाः ।	002a  
अमानुषाणि सङ्ग्रामे देवैरसुकराणि च ॥	002c  
तस्मिन्नाक्रुश्यति द्रोणे समक्षं पापकर्मणा ।	003a  
नीचं कर्म कृतं तेन क्षुद्रेण गुरुघातिना ॥	003c  
नामर्षं तत्र कुर्वन्ति धिक्क्षात्रं धिगमर्षिताम् ॥	004ac  
पार्थाः सर्वे च राजानः पृथिव्यां ये धनुर्धराः ।	005a  
श्रुत्वा किमाहुः पाञ्चाल्यं तन्ममाचक्ष्व सञ्जय ॥	005c  
सञ्जय उवाच 	006  
श्रुत्वा द्रुपदपुत्रस्य ता वाचः क्रूरकर्मणः ।	006a  
तूष्णीं बभूवू राजानः सर्व एव विशाम्पते ॥	006c  
अर्जुनस्तु कटाक्षेण जिह्मं विप्रेक्ष्य पार्षतम् ।	007a  
सबाष्पमतिनिःश्वस्य धिग्धिगित्येव चाब्रवीत् ॥	007c  
युधिष्ठिरश्च भीमश्च यमौ कृष्णस्तथाऽपरे ।	008a  
आसन्सुव्रीडिता राजन्सात्यकिस्त्वब्रवीदिदम् ॥	008c  
नेहास्ति पुरुषः कश्चिद्य इमं पापपूरुषम् ।	009a  
भाषमाणमकल्याणं शीघ्रं हन्यान्नराधमम् ॥	009c  
एते त्वां पाण्डवाः सर्वे कुत्सयन्ति विवित्सया ।	010a  
कर्मणा तेन पापेन श्वपाकं ब्राह्मणा इव ॥	010c  
एतत्कृत्वा महत्पापं निन्दितः सर्वसाधुभिः ।	011a  
न लज्जसे कथं वक्तुं समितिं प्राप्य शोभनाम् ॥	011c  
कथं च शतधा जिह्वा न ते मूर्धा च दीर्यते ।	012a  
गुरुमाक्रोशतः क्षुद्र न चाधर्मेण पात्यसे ॥	012c  
वाच्यस्त्वमसि पार्थैश्च सर्वैश्चान्धकवृष्णिभिः ।	013a  
यत्कर्म कलुषं कृत्वा श्लाघसे जनसंसदि ॥	013c  
अकार्यं तादृशं कृत्वा पुनरेव गुरुं क्षिपन् ।	014a  
वध्यस्त्वं न त्वयार्थोऽस्ति मुहूर्तमपि जीवता ॥	014c  
कस्त्वेतद्व्यवसेत्पापं त्वदन्यः पुरुषाधम ।	015a  
निगृह्य केशेषु वधं गुरोर्धर्मात्मनः सतः ॥	015c  
सप्तावरे तथा पूर्वे बान्धवास्ते निमज्जिताः ।	016a  
यशसा च परित्यक्तास्त्वां प्राप्य कुलपांसनम् ॥	016c  
उक्तवांश्चापि यत्पार्थे भीष्मं प्रति नरर्षभ ।	017a  
तथान्तो विहितस्तेन स्वयमेव महात्मना ॥	017c  
तस्यापि तव सोदर्यो निहन्ता पापकृत्तमः ।	018a  
नान्यः पाञ्चालपुत्रेभ्यो विद्यते भुवि पापकृत् ॥	018c  
स चापि सृष्टः पित्रा ते भीष्मस्यान्तकरः किल ।	019a  
शिखण्डी रक्षितस्तेन स च मृत्युर्महात्मनः ॥	019c  
पाञ्चालाश्चलिता धर्मात्क्षुद्रा मित्रगुरुद्रुहः ।	020a  
त्वां प्राप्य सहसोदर्यं धिक्कृतं सर्वसाधुभिः ॥	020c  
पुनश्चेदीदृशीं वाचं मत्समीपे वदिष्यसि ।	021a  
शिरस्ते पोथयिष्यामि गदया वज्रकल्पया ॥	021c  
त्वां च ब्रह्महणं दृष्ट्वा जनः सूर्यमवेक्षते ।	022a  
ब्रह्महत्या हि ते पापं प्रायश्चित्तार्थमात्मनः ॥	022c  
पाञ्चालक सुदुर्वृत्त ममैव गुरुमग्रतः ।	023a  
गुरोर्गुरुं च भूयोऽपि क्षिपन्नैव हि लज्जसे ॥	023c  
तिष्ठतिष्ठ सहस्वैकं गदापातमिमं मम ।	024a  
तव चापि सहिष्येऽहं गदापाताननेकशः ॥	024c  
सात्वतेनैवमाक्षिप्तः पार्षतः परुषाक्षरम् ।	025a  
संरब्धं सात्यकिं प्राह सङ्क्रुद्धः प्रहसन्निव ॥	025c  
धृष्टद्युम्न उवाच 	026  
श्रूयते श्रूयते चेति क्षम्यते चेति माधव ।	026a  
सदाऽनार्योऽशुभः साधुं पुरुषं क्षेप्तुमिच्छति ॥	026c  
क्षमा प्रशस्यते लोके न तु पापोऽर्हति क्षमाम् ।	027a  
क्षमावन्तं हि पापात्मा जितोऽयमिति मन्यते ॥	027c  
स त्वं क्षुद्रसमाचारो नीचात्मा पापनिश्चयः ।	028a  
आकेशाग्रान्नखाग्राच्च वक्तव्यो वक्तुमिच्छसि ॥	028c  
\'वरं हि ते मृतिः पाप न च ते चित्तमीदृशम् ।	029a  
श्रोतुं वक्तव्यतामूलं नीचाचाराश्च मानवाः ।	029c  
परान्क्षिपन्ति दोषेण स्वेषु दोषेष्वदृष्टयः ॥\'	029e  
यः स भूरिश्रवाश्छिन्नभुजः प्रायगतस्त्वया ।	030a  
वार्यमाणेन हि हतस्ततः पापतरं नु किम् ॥	030c  
प्रेषमाणो मया द्रोणो दिव्येनास्त्रेण संयुगे ।	031a  
विसृष्टशस्त्रो निहतः किं तत्र क्रूर दुष्कृतम् ॥	031c  
अयुध्यमानं यस्त्वाजौ तथा प्रायगतं मुनिम् ।	032a  
छिन्नबाहुं परैर्हन्यात्सात्यके स कथं वदेत् ॥	032c  
निहत्य त्वां पदा भूमौ स विकर्षति वीर्यवान् ।	033a  
किं तदा न निहंस्येनं भूत्वा पुरुषसत्तमः ॥	033c  
त्वया पुनरनार्येण पूर्वं पार्थेन निर्जितः ।	034a  
यदा तदा हतः शूरः सौमदत्तिः प्रतापवान् ॥	034c  
यत्रयत्र तु पाण्डूनां द्रोणो द्रावयते चमूम् ।	035a  
किरञ्छरसहस्राणि तत्रतत्र प्रयाम्यहम् ॥	035c  
स त्वमेवंविधं कृत्वा कर्म चण्डालवत्स्वयम् ।	036a  
वक्तुमर्हसि वक्तव्यः कस्मात्त्वं परुषाण्यथ ॥	036c  
कर्ता त्वं कर्मणो ह्यस्य नाहं वृष्णिकुलाधम ।	037a  
पापानां च त्वमावासः कर्मणां मा पुनर्वद ॥	037c  
जोषमास्व न मां भूयो वक्तुमर्हस्यतः परम् ।	038a  
अधरोत्तरमेतद्धि यन्मां त्वं वक्तुमर्हसि ॥	038c  
अथ वक्ष्यसि मां मौर्ख्याद्भूयः परुषमीदृशम् ।	039a  
गमयिष्यामि बाणैस्त्वां युधि वैवस्वतक्षयम् ॥	039c  
न चैव मूर्ख धर्मेण केवलेनैव शक्यते ।	040a  
तेषामपि ह्यधर्मेण चेष्टितं शृणु यादृशम् ॥	040c  
वञ्चितः पाण्डवः पूर्वमधर्मेण युधिष्ठिरः ।	041a  
द्रौपदी च परिक्लिष्टा तथाऽधर्मेण सात्यके ॥	041c  
प्रव्राजिता वनं सर्वे पाण्डवाः सह कृष्णया ।	042a  
सर्वस्वमपकृष्टं च तथाऽधर्मेण बालिश ॥	042c  
अधर्मेणापकृष्टश्च मद्रराजः परैरितः ।	043a  
अधर्मेण तथा बालः सौभद्रो विनिपातितः ॥	043c  
इतोऽप्यधर्मेण हतो भीष्मः परपुरञ्जयः ।	044a  
भूरिश्रवा ह्यधर्मेण त्वया धर्मविदा हतः ॥	044c  
एवं परैराचरितं पाण्डवेयैश्च संयुगे ।	045a  
रक्षमाणैर्जयं वीरैर्धर्मज्ञैरपि सात्वत ॥	045c  
दुर्ज्ञेयः स परो धर्मस्तथाऽधर्मश्च दुर्विदः ।	046a  
युध्यस्व कौरवैः सार्धं मा गाः पितृनिवेशनम् ॥	046c  
सञ्जय उवाच 	047  
एवमादीनि वाक्यानि क्रूराणि परुषाणि च ।	047a  
श्रावितः सात्यकिः श्रीमानाकम्पित इवाभवत् ॥	047c  
तच्छ्रुत्वा क्रोधताम्राक्षः सात्यकिस्त्वाददे गदाम् ।	048a  
विनिःश्वस्य यथा सर्पः प्रणिधाय रथे धनुः ॥	048c  
ततोऽभिपत्य पाञ्चाल्यं संरम्भेणेदमब्रवीत् ।	049a  
न त्वां वक्ष्यामि परुषं हनिष्ये त्वां वधक्षमम् ॥	049c  
तमापतन्तं सहसा महाबलममर्षणम् ।	050a  
पाञ्चाल्यायाभिसङ्क्रुद्धमन्तकायान्तकोपमम् ॥	050c  
चोदितो वासुदेवेन भीमसेनो महाबलः ।	051a  
अवप्लुत्य रथात्तूर्णं बाहुभ्यां समवारयत् ॥	051c  
द्रवमाणं तथा क्रुद्धं सात्यकिं पाण्डवो बली ।	052a  
प्रस्पन्दमानमादाय जगाम बलिनं बलात् ॥	052c  
स्थित्वा विष्टभ्य चरणौ भीमेन शिनिपुङ्गवः ।	053a  
निगृहीतः पदे षष्ठे बलेन बलिनां वरः ॥	053c  
अवरुह्य रथात्तूर्णं ध्रियमाणं बलीयसा ।	054a  
उवाच श्लक्ष्णया वाचा सहदेवो विशाम्पते ॥	054c  
अस्माकं पुरुषव्याघ्र मित्रमन्यन्न विद्यते ।	055a  
परमन्धकवृष्णिभ्यः पाञ्चलेभ्यश्च मारिष ॥	055c  
तथैवान्धकवृष्णीनां तथैव च विशेषतः ।	056a  
कृष्णस्य च तथाऽस्मत्तो मित्रमन्यन्न विद्यते ॥	056c  
पाञ्चालानां च वार्ष्णेय समुद्रान्तां विचिन्वताम् ।	057a  
नान्यदस्ति परं मित्रं यथा पाण्डववृष्णयः ॥	057c  
स भवानीदृशं मित्रं मन्यते च यथा भवान् ।	058a  
भवन्तश्च यथाऽस्माकं भवतां च तथा वयम् ॥	058c  
स एवं सर्वधर्मज्ञ मित्रधर्ममनुस्मरन् ।	059a  
नियच्छ मन्युं पाञ्चाल्यात्प्रशाम्य शिनिपुङ्गव ॥	059c  
पार्षतस्य क्षम त्वं वै क्षमतां पार्षतश्च ते ।	060a  
वयं क्षमयितारश्च किमन्यत्र शमाद्भवेत् ॥	060c  
प्रशाम्यमाने शैनेये सहदेवेन मारिष ।	061a  
पाञ्चालराजस्य सुतः प्रहसन्निदमब्रवीत् ॥	061c  
मुञ्चमुञ्च शिनेः पौत्रं भीम युद्धमदान्वितम् ।	062a  
आसादयतु मामेष धराधरमिवानिलः ॥	062c  
यावदस्य शितैर्बाणैः संरम्भं विनयाम्यहम् ।	063a  
युद्धश्रद्धां च कौन्तेय जीवितं चास्य संयुगे ॥	063c  
किं नु शक्यं मया कर्तुं यत्कार्यमिदमुच्यताम् ।	064a  
सुमहत्पाण्डुपुत्राणामायान्त्येते हि कौरवाः ॥	064c  
अथवा फल्गुनः सर्वान्वारयिष्यति संयुगे ।	065a  
अहमप्यस्य मूर्धानं पातयिष्यामि सायकैः ॥	065c  
मन्यते च्छिन्नबाहुं मां भूरिश्रवसमाहवे ।	066a  
उत्सृजैनमहं चैनमेष वा मां हनिष्यति ॥	066c  
शृण्वन्पाञ्चालवाक्यानि सात्यकिः सर्पवच्छ्वसन् ।	067a  
भीमबाह्वन्तरे सक्तो विस्फुरत्यनिशं बली ॥	067c  
तौ वृषाविव नर्दन्तौ बलिनौ बाहुशालिनौ ।	068a  
त्वरया वासुदेवश्च धर्मराजश्च मारिष ।	068c  
यत्नेन महता वीरौ वारयामासतुस्ततः ॥	068e  
निवार्य परमेष्वासौ कोपसंरक्तलोचनौ ।	069a  
युयुत्सूनपरान्सङ्ख्ये प्रतीयुः क्षत्रियर्षभाः ॥ ॥	069c  

इति श्रीमन्महाभारते द्रोणपर्वणि नारायणास्त्रमोक्षपर्वणि पञ्चदशदिवसयुद्धे एकोनद्विशततमोऽध्यायः ॥ 199 ॥	
