श्रीः
अध्यायः 163
सात्यकिना सोमदत्तवधः ॥ 1 ॥ द्रोणयुधिष्ठिरयुद्धम् ॥ 2 ॥
सञ्जय उवाच 	001  
सोमदत्तं तु सम्प्रेक्ष्य विधुन्वानं महद्धनुः ।	001a  
सात्यकिः प्राह यन्तारं सोमदत्ताय मां वह ॥	001c  
न ह्यहत्वा रणे शत्रुं सोमदत्तं महाबलम् ।	002a  
निवर्तिष्ये रणात्सूत सत्यमेतद्वचो मम ॥	002c  
ततः सम्प्रैषयद्यन्ता सैन्धवांस्तान्मनोजवान् ।	003a  
तुरङ्गामाञ्छङ्खवर्णान्सर्वशब्दातिगान्रणे ॥	003c  
तेऽवहन्युयुधानं तु मनोमारुतरंहसः ।	004a  
यथेन्द्रं हरयो राजन्पुरा दैत्यवधोद्यतम् ॥	004c  
तमापतन्तं सम्प्रेक्ष्य सात्वतं रभसं रणे ।	005a  
सोमदत्तो महाबाहुरसम्भ्रान्तो न्यवर्तत ॥	005c  
विमुञ्चञ्छरवर्षाणि पर्जन्य इव वृष्टिमान् ।	006a  
छादयामास शैनेयं जलदो भास्करं यथा ॥	006c  
असम्भ्रान्तश्च समरे सात्यकिः कुरुपुङ्गवम् ।	007a  
छादयामास बाणौघैः समन्ताद्भरतर्षभ ॥	007c  
सोमदत्तस्तु तं षष्ट्या विव्याधोरसि माधवम् ।	008a  
सात्यकिश्चापि तं राजन्नविध्यत्सायकैः शितैः ॥	008c  
तावन्योन्यं शरैः कृत्तौ व्यराजेतां नरर्षभौ ।	009a  
सुपुष्पौ पुष्पसमये पुष्पिताविव किंशुकौ ॥	009c  
रुधिरोक्षितसर्वाङ्गौ कुरुवृष्णियशस्करौ ।	010a  
परस्परमवेक्षेतां दहन्ताविव लोचनैः ॥	010c  
रथमण्डलमार्गेषु चरन्तावरिमर्दनौ ।	011a  
घोररूपौ हितावास्तां वृष्टिमन्ताविवाम्बुदौ ॥	011c  
शरसम्भिन्नगात्रौ तु सर्वतः शकलीकृतौ ।	012a  
श्वाविधाविव राजेन्द्र दृश्येतां शरविक्षतौ ॥	012c  
सुवर्णपुङ्खैरिषुभिराचितौ तौ व्यराजताम् ।	013a  
खद्योतैरावृतौ राजन्प्रावृषीव वनस्पती ॥	013c  
सम्प्रदीपितसर्वाङ्गौ सायकैस्तैर्महारथौ ।	014a  
अदृश्येतां रणे क्रुद्धावुल्काभिरिव कुञ्जरौ ॥	014c  
ततो युधि महारज सोमदत्तो महारथः ।	015a  
अर्धचन्द्रेण चिच्छेद माधवस्य महद्धनुः ॥	015c  
अथैनं पञ्चविंशत्या सायकानां समार्पयत् ।	016a  
त्वरमाणस्त्वराकाले पुनश्च दशभिः शरैः ॥	016c  
अथान्यद्धनुरादाय सात्यकिर्वेगवत्तरम् ।	017a  
पञ्चभिः सायकैस्तूर्णं सोमदत्तमविध्यत ॥	017c  
ततोऽपरेण भल्लेन ध्वजं चिच्छेद काञ्चनम् ।	018a  
बाह्लीकस्य रणे राजन्सात्यकिः प्रहसन्निव ॥	018c  
सोमदत्तस्त्वसम्भ्रान्तो दृष्ट्वा केतुं निपातितम् ।	019a  
शैनेयं पञ्चविंशत्या सायकानां समाचिनोत् ॥	019c  
सात्वतोऽपि रणे क्रुद्धः सोमदत्तस्य धन्विनः ।	020a  
धनुश्छिच्छेद भल्लेन क्षुरप्रेण शितेन ह ॥	020c  
अथैनं रुक्मपुङ्खानां शतेन नतपर्वणाम् ।	021a  
आचिनोद्बहुधा राजन्भग्नदंष्ट्रमिव द्विपम् ॥	021c  
अथान्यद्धनुरादाय सोमदत्तो महारथः ।	022a  
सात्यकिं छादयामास शरवृष्ट्या महाबलः ॥	022c  
सोमदत्तं तु सङ्क्रुद्धो रणे विव्याध सात्यकिः ।	023a  
सात्यकिं शरजालेन सोमदत्तोऽप्यपीडयत् ॥	023c  
दशभिः सात्वतस्यार्थे भीमोऽहन्बाह्लिकात्मजम् ।	024a  
सोमदत्तोप्यसम्भ्रान्तो भीममार्च्छच्छितैः शरैः ॥	024c  
ततस्तु सात्वतस्यार्थे भीमसेनो नवं दृढम् ।	025a  
मुमोच परिघं घोरं सोमदत्तस्य वक्षसि ॥	025c  
तमापतन्तं वेगेन परिघं घोरदर्शनम् ।	026a  
द्विधा चिच्छेद समरे प्रहसन्निव कौरवः ॥	026c  
स पपात द्विधा च्छिन्न आयसः परिघो महान् ।	027a  
महीधरस्येव महच्छिखरं वज्रदारितम् ॥	027c  
ततस्तु सात्यकी राजन्सोमदत्तस्य संयुगे ।	028a  
धनुश्चिच्छेद भल्लेन हस्तावापं च पञ्चभिः ॥	028c  
ततश्चतुर्भिश्च शरैस्तूर्णं तांस्तुरगोत्तमान् ।	029a  
समीपं प्रेषयामास प्रेतराजस्य भारत ॥	029c  
सारथेश्च शिरः कायाद्भल्लेन नतपर्वणा ।	030a  
जहार नरशार्दूलः प्रहसञ्छिनिपुङ्गवः ॥	030c  
ततः शरं महाघोरं ज्वलन्तमिव पावकम् ।	031a  
मुमोच सात्वतो राजन्स्वर्णपुङ्खं शिलाशितम् ॥	031c  
स विमुक्तो बलवता शैनेयेन शरोत्तमः ।	032a  
घोरस्तस्योरसि विभो निपपाताशु भारत ॥	032c  
सोऽतिविद्धो महाराज सात्वतेन महारथः ।	033a  
सोमदत्तो महाबाहुर्निपपात ममार च ॥	033c  
तं दृष्ट्वा निहतं तत्र सोमदत्तं महारथाः ।	034a  
महता शरवर्षेण युयुधानमुपाद्रवन् ॥	034c  
छाद्यमानं शरैर्दृष्ट्वा युयुधानं युधिष्ठिरः ।	035a  
पाण्डवाश्च महाराज सह सर्वैः प्रभद्रकैः ।	035c  
महत्या सेनया सार्धं द्रोणानीकमुपाद्रवन् ॥	035e  
ततो युधिष्ठिरः क्रुद्धस्तावकानां महाबलम् ।	036a  
शरैर्विद्रावयामास भारद्वाजस्य पश्यतः ॥	036c  
सैन्यानि द्रावयन्तं तु द्रोणो दृष्ट्वा युधिष्ठिरम् ।	037a  
अभिदुद्राव वेगेन क्रोधसंरक्तलोचनः ॥	037c  
ततः सुनिशितैर्बाणैः पार्थं विव्याध सप्तभिः ।	038a  
युधिष्ठिरोऽपि सङ्क्रुद्धः प्रतिविव्याध पञ्चभिः ॥	038c  
सोऽतिविद्धो महाबाहुः सृक्विणी परिसंलिहन् ।	039a  
युधिष्ठिरस्य चिच्छेद ध्वजं कार्मुकमेव च ॥	039c  
स च्छिन्नधन्वा त्वरितस्त्वराकाले नृपोत्तमः ।	040a  
अन्यदादत्त वेगेन कार्मुकं समरे दृढम् ॥	040c  
ततः शरसहस्रेण द्रोणं विव्याध पार्थिवः ।	041a  
साश्वसूतध्वजरथं तदद्भुतमिवाभवत् ॥	041c  
ततो मुहूर्तं व्यथितः शरपातप्रपीडितः ।	042a  
निषसाद रथोपस्थे द्रोणो भरतसत्तम ॥	042c  
प्रतिलभ्य ततः सञ्ज्ञां मुहूर्ताद्द्विजसत्तमः ।	043a  
क्रोधेन महताऽऽविष्टो वायव्यास्त्रमवासृजत् ॥	043c  
असम्भ्रान्तस्ततः पार्थो वायव्येनैव वीर्यवान् ।	044a  
तदस्त्रमस्त्रेण रणे स्तम्भयामास भारत ॥	044c  
चिच्छेद च धनुर्दीर्घं ब्राह्मणस्य च पाण्डवः ।	045a  
ततोऽन्यद्धनुरादत्त द्रोणः क्षत्रियमर्दनः ।	045c  
तदप्यस्य शितैर्भल्लैश्चिच्छेद कुरुपुङ्गवः ॥	045e  
ततोऽब्रवीद्वासुदेवः कुन्तीपुत्रं युधिष्ठिरम् ॥	046ac  
युधिष्ठिर महाबाहो यत्त्वां वक्ष्यामि तच्छृणु ।	047a  
उपारमस्व युद्धे त्वं द्रोणाद्भरतसत्तम ॥	047c  
यतते हि सदा द्रोणो ग्रहणे तव संयुगे ।	048a  
नानुरूपमहं मन्ये युद्धमस्य त्वया सह ॥	048c  
योऽस्य सृष्टो विनाशाय स एवैनं हनिष्यति ।	049a  
परिवर्ज्य गुरुं याहि यत्र राजा सुयोधनः ॥	049c  
राजा राज्ञा हि योद्धव्यो नाराज्ञा युद्धमिष्यते ।	050a  
तत्र त्वं गच्छ कौन्तेय हस्त्यश्वरथसंवृतः ॥	050c  
यावन्मात्रेण च मया सहायेन धनञ्जयः ।	051a  
भीमश्च रथशार्दूलो युध्यते कौरवैः सह ॥	051c  
वासुदेववचः श्रुत्वा धर्मराजो युधिष्ठिरः ।	052a  
मुहूर्तं चिन्तयित्वा तु ततो दारुणमाहवम् ॥	052c  
प्रायाद्द्रुतममित्रघ्नो यत्र भीमो व्यवस्थितः ।	053a  
विनिघ्नंस्तावकान्योधान्व्यादितास्य इवान्तकः ॥	053c  
रथघोषेण महता नादयन्वसुधातलम् ।	054a  
पर्जन्य इव घर्मान्ते नादयन्वै दिशो दश ।	054c  
भीमस्य निघ्नतः शत्रून्पार्ष्णिं जग्राह पाण्डवः ॥	054e  
द्रोणोऽपि पाण्डुपाञ्चालान्व्यधमद्रजनीमुखे ।	055a  
\'नादयंस्तलघोषेण तव सैन्यानि मारिष ॥\' 	055c  

इति श्रीमन्महाभारते द्रोणपर्वणि घटोत्कचवधपर्वणि चतुर्दशरात्रियुद्धे त्रिषष्ट्यधिकशततमोऽध्यायः ॥ 163 ॥

5-163-18 बाह्लीकस्य सोमदत्तस्य ॥ त्रिषष्ठ्यधिकशततमोऽध्यायः ॥
