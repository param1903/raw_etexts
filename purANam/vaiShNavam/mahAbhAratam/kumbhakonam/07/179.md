श्रीः
अध्यायः 179
घटोत्कचेनाऽलायुधवधः ॥ 1 ॥
सञ्जय उवाच 	001  
सन्दृश्य समरे भीमं रक्षसा ग्रस्तमन्तिकात् ।	001a  
वासुदेवोऽब्रवीद्राजन्घटोत्कचमिदं वचः ॥	001c  
पश्य भीमं महाबाहो रक्षसा ग्रस्तमाहवे ।	002a  
पश्यतां सर्वसैन्यानां तव चैव महाद्युते ॥	002c  
स कर्णं त्वं समुत्सृज्य राक्षसेन्द्रमलायुधम् ।	003a  
जहि क्षिप्रं महाबाहो पश्चात्कर्णं वधिष्यसि ॥	003c  
स वार्ष्णेयवचः श्रुत्वा कर्णमुत्सृज्य वीर्यवान् ।	004a  
युयुधे राक्षसेन्द्रेण बकभ्रात्रा घटोत्कचः ॥	004c  
तयोः सुतुमुलं युद्धं बभूव निशि रक्षसोः ।	005a  
अलायुधस्य चैवोग्रं हैडिम्बेश्चापि भारत ॥	005c  
अलायुधस्य योधांश्च राक्षसान्भीमदर्शनान् ।	006a  
वेगेनापततः शूरान्प्रगृहीतशरासनान् ॥	006c  
आत्तायुधः सुसङ्क्रुद्धो युयुधानो महारथः ।	007a  
नकुलः सहदेवश्च चिच्छिदुर्निशितैः शरैः ॥	007c  
सर्वांश्च समरे राजन्किरीटी क्षत्रियर्षभान् ।	008a  
परिचिक्षेप बीभत्सुः सर्वतः प्रकिरञ्छरान् ॥	008c  
कर्णश्च समरे राजन्व्यद्रावयत पार्थिवान् ।	009a  
धृष्टद्युम्नशिखण्ड्यादीन्पाञ्चालानां महारथान् ॥	009c  
तान्वध्यमानान्दृष्ट्वाऽथ भीमो भीमपराक्रमः ।	010a  
अभ्ययात्त्वरितः कर्णं विशिखान्प्रकिरन्रणे ॥	010c  
ततस्तेऽप्याययुर्हत्वा राक्षसान्यत्र सूतजः ।	011a  
नकुलः सहदेवश्च सात्यकिश्च महारथः ।	011c  
ते कर्णे योधयामासुः पाञ्चाला द्रोणमेव तु ॥	011e  
अलायुधस्तु सङ्क्रुद्धो घटोत्कचमरिन्दमम् ।	012a  
परिघेणातिकायेन ताडयामास मूर्धनि ॥	012c  
स तु तेन प्रहारेण भैमसेनिर्महाबलः ।	013a  
ईषन्मूर्छितमात्मानमस्तम्भयत वीर्यवान् ॥	013c  
ततो दीप्ताग्निसङ्काशां शतघण्टामलङ्कृताम् ।	014a  
चिक्षेप तस्मै समरे गदां काञ्चनभूषिताम् ॥	014c  
सा हयांश्च रथं चास्य सारथिं च महास्वना ।	015a  
चूर्णयामास वेगेन विसृष्टा भीमकर्मणा ॥	015c  
स भग्नहयचक्राक्षाद्विशीर्णध्वजकूबरात् ।	016a  
उत्पपात रथात्तूर्णं मायामास्थाय राक्षसीम् ॥	016c  
स समास्थाय मायां तु ववर्ष रुधिरं बहु ।	017a  
विद्युद्विभ्राजितं चासीत्तुमुलाभ्राकुलं नभः ॥	017c  
ततो वज्रनिपाताश्च साशनिस्तनयित्नवः ।	018a  
महांश्चटचटाशब्दस्तत्रासीच्च महाहवे ॥	018c  
तां प्रेक्ष्य महतीं मायां राक्षसो राक्षसस्य च ।	019a  
ऊर्ध्वमुत्पत्य हैडिम्बिस्तां मायां माययाऽवधीत् ॥	019c  
सोऽभिवीक्ष्य हतां मायां मायावी माययैव हि ।	020a  
अश्मवर्षं सुतुमुलं विससर्ज घटोत्कचे ॥	020c  
अश्मवर्षं स तं घोरं शरवर्षेण वीर्यवान् ।	021a  
दिक्षु विध्वंसयामास तदद्भुतमिवाभवत् ॥	021c  
ततो नानाप्रहरणैरन्योन्यमभिवर्षताम् ।	022a  
आयसैः परिघैः शूलैर्गदामुसलमुद्गरैः ॥	022c  
पिनाकैः करवालैश्च तोमरप्रासकम्पनैः ।	023a  
नाराचैर्निशितैर्भल्लैः शरैश्चक्रैः परश्वथैः ॥	023c  
अयोगुडैर्भिण्डिपालैर्गोशीर्षोलूखलैरपि ।	024a  
उत्पाटितैर्महाशाखैर्विविधैर्जगतीरुहैः ॥	024c  
शमीपीलूकदम्बैश्च चम्पकैश्चैव भारत ।	025a  
इङ्गुदैर्बदरीभिश्च कोविदारैश्च पुष्पितैः ॥	025c  
पलाशैश्चारिमेदैश्च प्लुक्षन्यग्रोधपिप्पलैः ।	026a  
महद्भिः समरे तस्मिन्नन्योन्यमभिजघ्नतुः ॥	026c  
विपुलैः पर्वताग्रैश्च नानाधातुभिराचितैः ।	027a  
तेषां शब्दो महानासीद्वज्राणां भिद्यतामिव ॥	027c  
युद्धं समभवद्घोरं भैम्यलायुधयोर्नृप ।	028a  
हरीन्द्रयोर्यथा राजन्वालिसुग्रीवयोः पुरा ॥	028c  
तौ युद्ध्वा विविधैर्घोरैरायुधैर्विशिखैस्तथा ।	029a  
उत्सृज्य च शितौ खड्गावन्योमभिपेततुः ॥	029c  
तावन्योन्यमभिद्रुत्य केशेषु सुमहाबलौ ।	030a  
भुजाभ्यां पर्यगृह्णीतां महाकायौ महाबलौ ॥	030c  
तौ स्विन्नगात्रौ प्रस्वेदं सुस्रुवाते जनाधिप ।	031a  
रुधिरं च महाकायावतिवृष्टाविवाम्बुदौ ॥	031c  
अथाभिपत्य वेगेन समुद्धाम्य च राक्षसम् ।	032a  
बलेनाक्षिप्य हैडिम्बिश्चकर्तास्य शिरो महत् ॥	032c  
सोऽपहृत्य शिरस्तस्य कुण्डलाभ्यां विभूषितम् ।	033a  
तदा सुतुमुलं नादं ननाद सुमहाबलः ॥	033c  
हतं दृष्ट्वा महाकायं बकज्ञातिमरिन्दमम् ।	034a  
पाञ्चालाः पाण्डवाश्चैव सिंहनादान्विनेदिरे ॥	034c  
ततो भेरीसहस्राणि शङ्खानामयुतानि च ।	035a  
अवादयन्पाण्डवेया राक्षसे निहते युधि ॥	035c  
अतीव सा निशा तेषां बभूव विजयावहा ।	036a  
विद्योतमाना विबभौ समन्ताद्दीपमालिनी ॥	036c  
अलायुधस्य तु शिरो भैमसेनिर्महाबलः ।	037a  
दुर्योधनस्य प्रमुखे चिक्षेप गतचेतसः ॥	037c  
अथ दुर्योधनो राजा दृष्ट्वा हतमलायुधम् ।	038a  
बभूव परमोद्विग्नः सह सैन्येन भारत ॥	038c  
तेन ह्यस्य प्रतिज्ञातं भीमसेनमहं युधि ।	039a  
हन्तेति स्वयमागम्य स्मरता वैरमुत्तमम् ॥	039c  
ध्रुवं स तेन हन्तव्य इत्यमन्यत पार्थिवः ।	040a  
जीवितं चिरकालं हि भ्रातॄणां चाप्यमन्यत ॥	040c  
स तं दृष्ट्वा विनिहतं भीमसेनात्मजेन वै ।	041a  
प्रतिज्ञां भीमसेनस्य पूर्णामेवाभ्यमन्यत ॥ ॥	041c  

इति श्रीमन्महाभारते द्रोणपर्वणि घटोत्कचवधपर्वणि चतुर्दशरात्रियुद्धे एकोनाशीत्यधिकशततमोऽध्यायः ॥ 179 ॥

5-179-28 हरीन्द्रयोः सिंहमुख्ययोः ॥ एकोनाशीत्यधिकशततमोऽध्यायः ॥	
