श्रीः
अध्यायः 012

द्रोणचोदितेन दुर्योधनेन युधिष्ठिरस्य जीवग्राहं ग्रहणवरणम् ॥ 1 ॥ द्रोणेन अर्जुनासन्निधाने तद्ग्रहणे प्रतिज्ञाते दुर्योधनेन तदुद्घोषणम् ॥ 2 ॥
सञ्जय उवाच 	001  
\'शुश्रूषस्व स्थिरो भूत्वां शंसतो मम भारत ।\'	001a  
हन्त ते कथयिष्यामि सर्वं प्रत्यक्षदर्शिवान् ।	001c  
यथा सत्यपरो द्रोणः सादितः पाण्डुसृञ्जयैः ॥	001e  
सेनापतित्वं सम्प्राप्य भारद्वाजो महारथः ।	002a  
मध्ये सर्वस्य सैन्यस्य पुत्रं ते वाक्यमब्रवीत् ॥	002c  
यत्कौरवाणामृषभादापगेयादनन्तरम् ।	003a  
सैनापत्ये त्वया राजन्नद्य सत्कृतवानहम् ॥	003c  
सदृशं कर्मणस्तस्य फलं प्राप्नुहि भारत ।	004a  
करोमि कामं कं तेऽद्य प्रवृणीष्व यमिच्छसि ॥	004c  
सञ्जय उवाच 	005  
ततो दुर्योधनो राजा कर्णदुःशासनादिभिः ।	005a  
सम्मन्त्र्योवाच दुर्धर्षमाचार्यं जयतां वरम् ॥	005c  
ददासि चेद्वरं मह्यं जीवग्राहं युधिष्ठिरम् ।	006a  
गृहीत्वा रथिनां श्रेष्ठं मत्समीपमिहानय ॥	006c  
\'इच्छेयं वै महात्मानं धर्मात्मानं युधिष्ठिरम् ।	007a  
भ्रातॄणां पश्यतामेव जीवग्राहेण मे द्विज ॥	007c  
गृहीत्वा रथिनां श्रेष्ठं मत्सकाशमिहानय ।	008a  
प्रीणाम्यनेन कार्येण ससुहृज्जनबान्धवः ॥	008c  
सञ्जय उवाच 	009  
ततः कुरूणामाचार्यः श्रुत्वा पुत्रस्य ते वचः ।	009a  
सेनां प्रहर्षयन्सर्वामिदं वचनमब्रवीत् ॥	009c  
धन्यः कुन्तीसुतो राजन्यस्य ग्रहणमिच्छसि ।	010a  
न वधं तस्य दुर्धर्ष वरमद्य प्रयाचसे ॥	010c  
किमर्थं च नरव्याघ्र न वधं तस्य काङ्क्षसे ।	011a  
नाशंससि क्रियामेतां मत्तो दुर्योधन ध्रुवम् ॥	011c  
आहोस्विद्धर्मराजस्य द्वेष्टा कश्चिन्न विद्यते ।	012a  
यदीच्छसि त्वं जीवन्तं कुलं रक्षसि चात्मनः ॥	012c  
अथवा भरतश्रेष्ठ निर्जित्य युधि पाण्डवान् ।	013a  
राज्यांशं प्रति दत्त्वा च सौभ्रात्रं कर्तुमिच्छसि ॥	013c  
धन्यः कुन्तीसुतो राजा सुजातं चास्य धीमतः ।	014a  
अजातशत्रुता सत्या तस्य यत्स्निह्यते भवान् ॥	014c  
सञ्जय उवाच 	015  
द्रोणेन चैवमुक्तस्य तव पुत्रस्य भारत ।	015a  
सहसा निःसृतो भावो योस्य नित्यं हृदि स्थितः ॥	015c  
नाकारो गूहितुं शक्यो बृहस्पतिसमैरपि ।	016a  
तस्मात्तव सुतो राजन्प्रहृष्टो वाक्यमब्रवीत् ॥	016c  
वधे कुन्तीसुतस्याजौ नाचार्य विजयो मम ।	017a  
हते युधिष्ठिरे पार्था हन्युःसर्वान्हि नो ध्रुवम् ॥	017c  
नैव शक्या रणे सर्वे निहन्तुममरैरपि ।	018a  
\'यदि सर्वे हनिष्यन्ते पाण्डवाः ससुता मृधे ॥	018c  
ततः कृत्स्नं वशे कृत्वा निःशेषं नृपमण्डलम् ।	019a  
ससागरवनां स्फीतां विजित्य वसुधामिमाम् ॥	019c  
विष्णुर्दास्यति कृष्णायै कुन्त्यै वा पुरुषोत्तमः\' ।	020a  
यद्येष चैषां शेषःस्यात्स एवास्मान्न शेषयेत् ॥	020c  
सत्यप्रतिज्ञे त्वानीते पुनर्द्यूतेन निर्जिते ।	021a  
\'तस्मिञ्जीवति चायाते ह्युपायैर्बहुभिः कृतैः ।\'	021c  
पुनर्यास्यन्त्यरण्याय पाण्डवास्तमनुव्रताः ॥	021e  
सोऽयं मम जयो व्यक्तं दीर्घकालं भविष्यति ।	022a  
अतो न वधमिच्छामि धर्मराजस्य कर्हिचित् ॥	022c  
सञ्जय उवाच 	023  
तस्य जिह्ममभिप्रायं ज्ञात्वा द्रोणोऽर्थतत्त्ववित् ।	023a  
तं वरं सान्तरं तस्मै ददौ सञ्चिन्त्य बुद्धिमान् ॥	023c  
द्रोण उवाच 	024  
न चेद्युधिष्ठिरं वीरः पालयेदर्जुनो युधि ।	024a  
मन्यस्व पाण्डवश्रेष्ठमानीतं वशमात्मनः ॥	024c  
न हि शक्यो रणे पार्थः सेन्द्रैर्देवासुरैरपि ।	025a  
प्रत्युद्यातुमतस्तात न तस्माद्धर्षयाम्यहम् ॥	025c  
असंशयं स मे शिष्यो मत्पूर्वश्चास्त्रकर्मणि ।	026a  
तरुणः सुकृती युक्त एकायनगतश्च सः ॥	026c  
अस्त्राणीन्द्राच्च रुद्राच्च भूयांसि समवाप्तवान् ।	027a  
अमर्षितश्च ते राजंस्ततो नामर्षयाम्यहम् ॥	027c  
स चापक्रम्यतां युद्धाद्येनोपायेन शक्यते ।	028a  
अपनीते ततः पार्थे धर्मराजो जितस्त्वया ॥	028c  
ग्रहणे हि जयस्तस्य न वधे पुरुषर्षभ ।	029a  
\'ग्रहणं हि वधात्तस्य धर्मराजस्य मन्यसे ।\'	029c  
अनेनैवाभ्युपायेन ग्रहणं समुपैष्यसि ॥	029e  
अहं गृहीत्वा राजानं सत्यधर्मपरायणम् ।	030a  
आनयिष्यामि ते राजन्वशमद्य न संशयः ॥	030c  
यदि स्थास्यति सङ्ग्रामे मुहूर्तमपि मेऽग्रतः ।	031a  
अपनीते नरव्याघ्रे कुन्तीपुत्रे धनञ्जये ॥	031c  
फल्गुनस्य समीपे तु न हि शक्यो युधिष्ठिरः ।	032a  
ग्रहीतुं समरे राजन्सेन्द्रैरपि सुरासुरैः ॥	032c  
सञ्जय उवाच 	033  
\'एवमुक्ते तदा तस्मिन्युद्धे देवासुरोपमे।\'	033a  
सान्तरं तु प्रतिज्ञाते राज्ञो द्रोणेन निग्रहे ।	033c  
गृहीतं तममन्यन्त तव पुत्राः सुबालिशाः ॥	033e  
ततो दुर्योधनेनापि ग्रहणं पाण्डवस्य तत् ।	034a  
\'स्कन्धावारेषु सर्वेषु यथास्थानेषु मारिष।\'	034c  
सैन्यस्थानेषु सर्वेषु सुघोषितमरिन्दम ॥	034e  
पाण्डवेयेषु सापेक्षं द्रोणं जानाति ते सुतः ।	035a  
ततः प्रतिज्ञास्थैर्यार्थं स मन्त्रो बहुलीकृतः ॥ ॥	035c  

इति श्रीमन्महाभारते द्रोणपर्वणि द्रोणाभिषेकपर्वणि द्वादशोऽध्यायः ॥ 12 ॥

5-12-11 एतां वधरूपां क्रियां मत्तो नाशंससि न सम्भावयसि ॥ 5-12-12 तदिच्छसि त्वम् इति क.ख.पाठः ॥ 5-12-14 सुजातं शोभनं जन्म 5-12-22 व्यक्तं नियतम् ॥ 5-12-26 मत्पूर्वः अहं पूर्वो गुरुर्यस्य । एकायनगतः जयमरणान्यतरनिश्चयवान् ॥ 5-12-35 बहुलीकृतः प्रतिज्ञां न त्यजेदिति बहुषु प्रकाशितः ॥ 5-12-12 द्वादशोऽध्यायः ॥

