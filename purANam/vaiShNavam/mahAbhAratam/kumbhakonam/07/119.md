श्रीः
अध्यायः 119
सात्यकिपराक्रमवर्णनम् ॥ 1 ॥
\'सञ्जय उवाच 	001  
निर्जित्य कृतवर्माणं भारद्वाजं च संयुगे ।	001a  
स सात्यकिः सत्यधृतिर्महात्मा शिनिपुङ्गवः ॥	001c  
*दुर्योधनं च निर्जित्य शूरं चैव सुयोधनम् ।	002a  
जलसन्धं निहत्याजौ शूरसेनं च पार्थिवम् ॥	002c  
म्लेच्छांश्च बहुधा राजन्काश्यपुत्रं च संयुगे ।	003a  
निषादांस्तङ्कणांश्चैव कलिङ्गान्मगधानपि ॥	003c  
केकयाञ्छूरसेनांश्च तथा पर्वतवासिनः ।	004a  
काम्भोजान्यवनांश्चैव वसातींश्च शिबीनपि ॥	004c  
कोसलान्मगधांश्चैव यातुधानान्सतित्तिरान् ।	005a  
एतांश्चान्यान्रणे हत्वाऽगच्छद्युद्धे स सात्यकिः ॥	005c  
रुधिरौघनदीं घोरां केशशैवालशाद्वलाम् ।	006a  
शक्तिग्राहसमाकीर्णां छत्रहंसोपशोभिताम् ॥	006c  
दुस्तरां भीरुभिर्नित्यं शूरलोकप्रवाहिनीम् ।	007a  
प्रवर्त्य हृषितो राजन्पुनर्यन्तारमब्रवीत् ॥	007c  
ध्वजनागाश्वकलिलं शरशक्त्यूर्मिमालिनम् ।\'	008a  
खड्गमत्स्यं गदाग्राहं शूरायुधमहास्वनम् ॥	008c  
प्राणापहारिणं रौद्रं वादित्रोद्घुष्टनादितम् ।	009a  
शूराणां सुखसंस्पर्शमस्पृश्यमथ भीरुणाम् ।	009c  
तीर्णाः स्म दुस्तरं तात द्रोणानीकमहार्णवम् ॥	009e  
जलसन्धबलेनाजौ पुरुषादैरिवावृतम् ।	010a  
अतोऽन्यत्पृतनाशेषं मन्ये कुनदिकामिव ॥	010c  
तर्तव्यामल्पसलिलां चोदयाश्वानसम्भ्रमम् ।	011a  
हस्तप्राप्तमहं मन्ये साम्प्रतं सव्यसाचिनम् ॥	011c  
निर्जित्य दुर्धरं द्रोणं सपदानुगमाहवे ।	012a  
हार्दिक्यं योधवर्यं च मन्ये प्राप्तं धनञ्जयम् ॥	012c  
न हि मे जायते त्रासो दृष्ट्वा सैन्यान्यनेकशः ।	013a  
वह्नेरिव प्रदीप्तस्य वने शुष्कतृणालयम् ॥	013c  
पश्य पाण्डवमुख्येन यातां भूमिं किरीटिना ।	014a  
पत्त्यश्वरथनागौघैः पतितैर्विषमीकृताम् ॥	014c  
द्रवते तद्यथा सैन्यं तेन भग्नं महात्मना ।	015a  
रथैर्विपरिधावद्भिर्गजैरश्वैश्च सारथे ।	015c  
कौशेयारुणसङ्काशमेतद्धूयते रजः ॥	015e  
अभ्याशस्थमहं मन्ये श्वेताश्वं कृष्णसारथिम् ॥	016ac  
श्रूयते ह्येष निर्घोषो जलदस्येव गर्जतः ।	017a  
विष्फार्यमाणस्य रणे गाण्डीवस्यामितौजसः ॥	017c  
अभ्याशस्थमहं मन्ये सैन्धवस्य किरीटिनम् ।	018a  
तादृशः श्रूयते शब्दः सैन्यानां सागरोपमः ॥	018c  
यादृशानि निमित्तानि मम प्रादुर्भवन्ति वै ।	019a  
अनस्तङ्गत आदित्ये हन्ता सैन्धवमर्जुनः ॥	019c  
शनैर्विस्रम्भयन्नश्वान्याहि यत्रारिवाहिनी ॥	020ac  
यत्रैते सतलत्राणाः सुयोधनपुरोगमाः ।	021a  
दंशिताः क्रूरकर्माणः काम्भोजा युद्धदुर्मदाः ॥	021c  
शरबाणासनधरा यवनाश्च प्रहारिणः ।	022a  
शकाः किराता दरदा बर्बरास्ताम्रलिप्तकाः ॥	022c  
अन्ये च बहवो म्लेच्छा विविधायुधपाणयः ।	023a  
मामेवाभिमुखाः सर्वे तिष्ठन्ति समरार्थिनः ॥	023c  
एतान्सरथनागाश्वान्निहत्याजौ सपत्तिनः ।	024a  
इदं दुर्गं महाघोरं तीर्णमेवोपधारय ॥	024c  
सूत उवाच 	025  
न सम्भ्रमो मे वार्ष्णेय विद्यते सत्यविक्रम ।	025a  
यद्यपि स्यात्तव क्रुद्धो जामदग्न्योऽग्रतः स्थितः ॥	025c  
द्रोणो वा रथिनां श्रेष्ठः कृपो मद्रेश्वरोऽपि वा ।	026a  
तथापि सम्भ्रमो न स्यात्त्वामाश्रित्य महाभुज ॥	026c  
त्वया सुबहवो युद्धे निर्जिताः शत्रुसूदन ।	027a  
दंशिताःक्रूरकर्माणः काम्भोजा युद्धदुर्मदाः ॥	027c  
शरबाणासनधरा यवनाश्च प्रहारिणः ।	028a  
शकाः किराता दरदा बर्बरास्ताम्रलिप्तकाः ।	028c  
अन्ये च बहवो म्लेच्छा विविधायुधपाणयः ॥	028e  
न च मे सम्भ्रमः कश्चिद्भूतपूर्वः कथञ्चन ।	029a  
किमुतैतत्समासाद्य धीर संयुगगोष्पदम् ॥	029c  
आयुष्मन्कतरेण त्वां प्रापयामि धनञ्जयम् ।	030a  
केभ्यः क्रुद्धोऽसि वार्ष्णेय कान्स्विन्मृत्युरुपस्थितः ॥	030c  
केषां सङ्घमनीकस्य हन्तुमुत्सहते मनः ।	031a  
के त्वां युधि पराक्रान्तं कालान्तकयमोपमम् ॥	031c  
दृष्ट्वा विक्रमसम्पन्नं विद्रविष्यन्ति संयुगे ।	032a  
केषां वैवस्वतो राजा स्मरतेऽद्य महाभुज ॥	032c  
सात्यकिरुवाच 	033  
मुण्डानेतान्हनिष्यामि दानवानिव वासवः ।	033a  
प्रतिज्ञां पारयिष्यामि काम्भोजानेव मां वह ॥	033c  
अन्येषां कदनं कृत्वा क्षिप्रं यास्यामि पाण्डवम् ॥	034ac  
अद्य द्रक्ष्यन्ति मे वीर्यं कौरवाः ससुयोधनाः ।	035a  
मुण्डानीके हते सूत सर्वसैन्येषु चासकृत् ॥	035c  
अद्य कौरवसैन्यस्य दीर्यमाणस्य संयुगे ।	036a  
श्रुत्वा विरावं बहुधा सन्तप्स्यति सुयोधनः ॥	036c  
अद्य पाण्डवमुख्यस्य श्वेताश्वस्य महात्मनः ।	037a  
आचार्यककृतं मार्गं दर्शयिष्यामि संयुगे ॥	037c  
अद्य मद्बाणनिहतान्योधमुख्यान्सहस्रशः ।	038a  
दृष्ट्वा दुर्योधनो राजा पश्चात्तापं गमिष्यति ॥	038c  
अद्य मे क्षिप्रहस्तस्य क्षिपतः सायकोत्तमान् ।	039a  
अलातचक्रप्रतिमं धनुर्द्रक्ष्यन्ति कौरवाः ॥	039c  
मत्सायकचिताङ्गानां रुधिरं स्रवतां मुहुः ।	040a  
सैनिकानां वधं दृष्ट्वा सन्तप्स्यति सुयोधनः ॥	040c  
अद्य मे क्रुद्धरूपस्य निघ्नतश्च वरान्वरान् ।	041a  
द्विफल्गुनमिमं लोकं मंस्यतेऽद्य सुयोधनः ॥	041c  
अद्य राजसहस्राणि निहतानि मया रणे ।	042a  
दृष्ट्वा दुर्योधनो राजा सन्तप्स्यति महामृधे ॥	042c  
अद्य स्नेहं च भक्तिं च पाण्डवेषु महात्मसु ।	043a  
हत्वा राजसहस्राणि दर्शयिष्यामि राजसु ॥	043c  
बलं वीर्यं कृतज्ञत्वं मम ज्ञास्यन्ति कौरवाः ॥	044ac  
सञ्जय उवाच 	045  
एवमुक्तस्तदा सूतः शिक्षितान्साधुवाहिनः ।	045a  
शशाङ्कसन्निकाशान्वै वाजिनो व्यनुदद्भृशम् ॥	045c  
ते पिबन्त इवाकाशं युयुधानं हयोत्तमाः ।	046a  
प्रापयन्यवनाञ्शीघ्रं मनःपवनरंहसः ॥	046c  
सात्यकिं ते समासाद्य पृतनास्वनिवर्तिनम् ।	047a  
बहवो लघुहस्ताश्च शरवर्षैरवाकिरन् ॥	047c  
तेषामिषूनथास्त्राणि वेगवान्नतपर्वभिः ।	048a  
अच्छिनत्सात्यकी राजन्नैनं ते प्राप्नुवञ्शराः ॥	048c  
रुक्मपुङ्खैः सुनिशितैर्गार्ध्रपत्रैरजिह्मगैः ।	049a  
उच्चकर्त शिरांस्युग्रो यवनानां भुजानपि ॥	049c  
शैक्यायसानि वर्माणि कांस्यानि च समन्ततः ।	050a  
भित्त्वा देहांस्तथा तेषां शरा जग्मुर्महीतलम् ॥	050c  
ते हन्यमाना वीरेण म्लेच्छाः सात्यकिना रणे ।	051a  
शतशोऽभ्यपतंस्तत्र व्यसवो वसुधातले ॥	051c  
सुपूर्णायतमुक्तैस्तानव्यवच्छिन्नपिण्डितैः ।	052a  
पञ्च षट् सप्त चाष्टौ च बिभेद यवनाञ्शरैः ॥	052c  
काम्भोजानां सहस्रैश्च शकानां च विशाम्पते ।	053a  
शबराणां किरातानां बर्बराणां तथैव च ॥	053c  
अगम्यरूपां पृथिवीं मांसशोणितकर्दमाम् ।	054a  
कृतवांस्तत्र शैनेयः क्षपयंस्तावकं बलम् ॥	054c  
दस्यूनां सशिरस्त्राणैः शिरोभिर्लूनमूर्धजैः ।	055a  
दीर्घकूर्चैर्मही कीर्णा विबर्हैरण्डजैरिव ॥	055c  
रुधिरोक्षितसर्वाङ्गैस्तैस्तदायोधनं बभौ ।	056a  
कबन्धैः संवृतं सर्वं ताम्राभ्रैः खमिवावृतम् ॥	056c  
वज्राशनिसमस्पर्शैः सुपर्वभिरजिह्मगैः ।	057a  
ते सात्वतेन निहताः समावव्रुर्वसुन्धराम् ॥	057c  
\'तेषामस्त्राणि बाणांश्च शैनेयो नतपर्वभिः ।	058a  
निचकर्त महाराज यवनानां शिरोधराः ॥	058c  
ते शरा नतपर्वाणो युयुधानप्रचोदिताः ।	059a  
हित्वा देहांस्तथा तेषां पतन्ति स्म महीतले ॥	059c  
ते हन्यमाना वीरास्तु वृष्णिवीरेण संयुगे ।	060a  
शस्त्राहताः पतन्त्युर्व्यां काम्भोजाः सपदानुगाः ॥	060c  
काम्भोजानां भुजैश्छिन्नैर्यवनानां च भारत ।	061a  
तत्रतत्र मही भाति पञ्चास्यैरिव पन्नगैः ॥\'	061c  
अल्पावशिष्टाः सम्भग्नाः कृच्छ्रप्राणा विचेतसः ।	062a  
जिताः सङ्ख्ये महाराज युयुधानेन दंशिताः ॥	062c  
पार्ष्णिभिश्च कशाभिश्च ताडयन्तस्तुरङ्गमान् ।	063a  
जवमुत्तममास्थाय सर्वतः प्राद्रवन्भयात् ॥	063c  
काम्भोजसैन्यं विद्राव्य दुर्जयं युधि भारत ।	064a  
यवनानां च तत्सैन्यं शकानां च महद्बलम् ॥	064c  
ततः स पुरुषव्याघ्रः सात्यकिः सत्यविक्रमः ।	065a  
प्रहृष्टस्तावकाञ्जित्वा सूतं याहीत्यचोदयत् ॥	065c  
तत्तस्य समरे कर्म दृष्ट्वाऽन्यैरकृतं पुरा ।	066a  
चारणाः सहगन्धर्वाः पूजयाञ्चक्रिरे भृशम् ॥	066c  
तं यान्तं पृष्ठगोप्तारमर्जुनस्य विशाम्पते ।	067a  
चारणाः प्रेक्ष्य संहृष्टास्त्वदीयाश्चाभ्यपूजयन् ॥ ॥	067c  

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे एकोनविंशत्यधिकशततमोऽध्यायः ॥ 119 ॥

5-119-01* एतदादिसार्धसप्तश्लोकस्थाने वक्ष्यमाणः सार्धएव श्लोकः झ. पुस्तकेऽस्ति । 
सञ्जय उवाच ।
 ततः स सात्यकिर्धीमान्महात्मा वृष्णिपुङ्गवः ।
 सुदर्शनं निहत्याजौ यन्तारं पुनरब्रवीत् ॥
 रथाश्वनागकलिलं शरशक्त्यूर्मिमालिनम् । 
 5-119-20 विस्रम्भयन् आश्वासयन् ॥ 5-119-33 पारयिष्यामि समापयिष्यामि ॥ 5-119-50 शैक्यायसानि शोणितायोमयानि ॥ 5-119-52 सुपूर्णायतमुक्तैराकर्णज्योत्सृष्टैः । अव्यवच्छिन्नपिण्डितैरनवच्छिन्नसंहतैः ॥ 5-119-119 एकोनविंशत्यधिकशततमोऽध्यायः ॥
