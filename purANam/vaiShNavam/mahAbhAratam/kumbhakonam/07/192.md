श्रीः
अध्यायः 192
अश्वत्थामवधश्रवणनिर्विण्णद्रोणमारणाय धृष्टद्युम्नसमुद्यमः ॥ 1 ॥ द्रोणग्रस्तस्य धृष्टद्युम्नस्य सात्यकिना विमोचनम् ॥ 2 ॥
सञ्जय उवाच 	001  
तं दृष्ट्वा परमोद्विग्नं शोकोपहतचेतसम् ।	001a  
पाञ्चालराजस्य सुतो धृष्टद्युम्नः समाद्रवत् ॥	001c  
य इष्ट्वा मनुजेन्द्रेण द्रुपदेन महामखे ।	002a  
लब्धो द्रोणविनाशाय समिद्धाद्धव्यवाहनात् ॥	002c  
स धनुर्जैत्रमादाय घोरं जलदनिःस्वनम् ।	003a  
दृढज्यमजरं दिव्यं शरं चाशीविषोपमम् ॥	003c  
सन्दधे कार्मुके तस्मिंस्ततस्तमनलोपमम् ।	004a  
द्रोणं जिघांसुः पाञ्चाल्यो महाज्वालमिवानलम् ॥	004c  
तस्य रूपं शरस्यासीद्धनुर्ज्यामण्डलान्तरे ।	005a  
द्योततो भास्करस्येव घनान्ते परिवेषिणः ॥	005c  
पार्षतेन परामृष्टं ज्वलन्तमिव तद्धनुः ।	006a  
अन्तकालमनुप्राप्तं मेनिरे वीक्ष्य सैनिकाः ॥	006c  
तमिषुं संहतं तेन भारद्वाजः प्रतापवान् ।	007a  
दृष्ट्वाऽमन्यत देहस्य कालपर्यायमागतम् ॥	007c  
ततः प्रयत्नमातिष्ठदाचार्यस्तस्य वारणे ।	008a  
न चास्यास्त्राणि राजेन्द्र प्रादुरासन्महात्मनः ॥	008c  
तस्य त्वहानि चत्वारि क्षपा चैकाऽस्यतो गता ।	009a  
तस्य चाह्नस्त्रिभागेन क्षयं जग्मुः पतत्रिणः ॥	009c  
स शरक्षयमासाद्य पुत्रशोकेन चार्दितः ।	010a  
विविधानां च दिव्यानामस्त्राणामप्रसादतः ॥	010c  
उत्स्रष्टुकामः शस्त्राणि ऋषिवाक्यप्रचोदितः ।	011a  
तेजसा पूर्यमाणश्च युयुधे न यथा पुरा ॥	011c  
भूयश्चान्यत्समादाय दिव्यमाङ्गिरसं धनुः ।	012a  
शरांश्च ब्रह्मदण्डाभान्धृष्टद्युम्नमयोधयत् ॥	012c  
ततस्तं शरवर्षेण महता समवाकिरत् ।	013a  
व्यशातयच्च सङ्क्रुद्धो धृष्टद्युम्नममर्षणम् ॥	013c  
शरांश्च शतधा तस्य द्रोणश्चिच्छेद सायकैः ।	014a  
ध्वजं धनुश्च निशितैः सारथिं चाप्यपातयत् ॥	014c  
धृष्टद्युम्नः प्रहस्यान्यत्पुनरादाय कार्मुकम् ।	015a  
शितेन चैनं बाणेन प्रत्यविध्यत्स्तनान्तरे ॥	015c  
सोऽतिविद्धो महेष्वासोऽसम्भ्रान्त इव संयुगे ।	016a  
भल्लेन शितधारेण चिच्छेदास्य पुनर्धनुः ॥	016c  
यच्चास्य बाणविकृतं धनूंषि च विशाम्पते ।	017a  
सर्वं चिच्छेद दुर्धर्षो गदां खड्गं च वर्जयन् ॥	017c  
धृष्टद्युम्नं च विव्याध नवभिर्निशितैः शरैः ।	018a  
जीवितान्तकरैः क्रुद्धः शिलाधौतैः परन्तपः ॥	018c  
धृष्टद्युम्नोऽथ तस्याश्वान्स्वरथाश्वैर्महारथः ।	019a  
व्यामिश्रयदमेयात्मा ब्राह्ममस्त्रमुदीरयन् ॥	019c  
ते मिश्रा बह्वशोभन्त जवना वातरंहसः ।	020a  
पारावतसवर्णाश्च शोणाश्च भरतर्षभ ॥	020c  
यथा सविद्युतो मेघा नदन्तो जलदागमे ।	021a  
तथा रेजुर्महाराज मिश्रिता रणमूर्धनि ॥	021c  
ईषाबन्धं चक्रबन्धं रथबन्धं तथैव च ।	022a  
प्राणाशयदमेयात्मा धृष्टद्युम्नस्य स द्विजः ॥	022c  
स च्छिन्नधन्वा पाञ्चाल्यो निकृत्तध्वजसारथिः ।	023a  
उत्तमामापदं प्राप्य गदां वीरः परामृशत् ॥	023c  
तामस्य विशिखैस्तीक्ष्णैः क्षिप्यमाणां महारथः ।	024a  
निजघान शरैर्द्रोणः क्रुद्धः सत्यपराक्रमः ॥	024c  
तां तु दृष्ट्वा नरव्याघ्रो द्रोणेन निहतां शरैः ।	025a  
विमलं खड्गमादत्त शतचन्द्रं च भानुमत् ॥	025c  
असंशयं तथाभूतः पाञ्चाल्यः साध्वमन्यत ।	026a  
वधमाचार्यमुख्यस्य प्राप्तकालं महात्मनः ॥	026c  
ततः स रथनीडस्थं स्वरथस्य रथेषया ।	027a  
अगच्छदसिमुद्यम्य शतचन्द्रं च भानुमत् ॥	027c  
चिकीर्षुर्दुष्करं कर्म धृष्टद्युम्नो महारथः ।	028a  
इयेष वक्षो भेत्तुं स भारद्वाजस्य संयुगे ॥	028c  
सोऽतिष्ठद्युगमध्ये वै युगसन्नहनेषु च ।	029a  
जघनार्धेषु चाश्वानां तत्सैन्याः समपूजयन् ॥	029c  
तिष्ठतो युगपालीषु शोणानप्यधितिष्ठतः ।	030a  
नापश्यदन्तरं द्रोणस्तदद्भुतमिवाभवत् ॥	030c  
क्षिप्रं श्येनस्य चरतो यथैवामिषगृद्धिनः ।	031a  
तद्वदासीदभीसारो द्रोणपार्षतयो रणे ॥	031c  
तस्य पारावतानश्वान्रथशक्त्या पराभिनत् ।	032a  
सर्वानेकैकशो द्रोणो रक्तानश्वान्विवर्जयन् ॥	032c  
ते हता न्यपतन्भूमौ धृष्टद्युम्नस्य वाजिनः ।	033a  
शोणास्तु पर्यमुच्यन्त रथबन्धाद्विशाम्पते ॥	033c  
तान्हयान्निहतान्दृष्ट्वा द्विजाग्र्येण स पार्षतः ।	034a  
नामृष्यत युधां श्रेष्ठो याज्ञसेनिर्महारथः ॥	034c  
विरथः स गृहीत्वा तु खड्गं खड्गभृतां वरः ।	035a  
द्रोणमभ्यपतद्राजन्वैनतेय इवोरगम् ॥	035c  
तस्य रूपं बभौ राजन्भारद्वाजं जिघांसतः ।	036a  
यथा रूपं पुरा विष्णोर्हिरण्यकशिपोर्वधे ॥	036c  
स तदा विविधान्मर्गान्प्रवरांश्चैकविंशतिम् ।	037a  
दर्शयामास कौरव्य पार्षतो विचरन्रणे ॥	037c  
भ्रान्तुमुद्भ्रान्तमाविद्धमाप्लुतं प्रसृतं सृतम् ।	038a  
परिवृत्तं निवृत्तं च खड्गं चर्म च धारयन् ॥	038c  
सम्पातं समुदीर्णं च दर्शयामास पार्षतः ।	039a  
भारतं कौशिकं चैव सात्वतं चैव शिक्षया ।	039c  
दर्शयन्व्यचरद्युद्धे द्रोणस्यान्तचिकीर्षया ॥	039e  
चरतस्तस्य तान्मर्गान्विचित्रान्खड्गचर्मिणः ।	040a  
व्यस्मयन्त रणे योधा देवताश्च समागताः ॥	040c  
ततः शरसहस्रेण शतचन्द्रमपातयत् ।	041a  
चर्म खड्गं च सम्बाधे धृष्टद्युम्नस्य स द्विजः ॥	041c  
ये तु वैतस्तिका नाम शरा आसन्नयोधिनः ।	042a  
निकृष्टयुद्धे द्रोणस्य नान्येषां सन्ति ते शराः ॥	042c  
ऋते शारद्वतात्पर्थाद्द्रौणेर्वैकर्तनात्तथा ।	043a  
प्रद्युम्नयुयुधानाभ्यामभिमन्योश्च भारत ॥	043c  
अथास्येषुं समाधत्त दृढं परमसम्मतम् ।	044a  
अन्तेवासिनमाचार्यो जिघांसुः पुत्रसम्मितम् ॥	044c  
तं शरैर्दशभिस्तीक्ष्णैश्चिच्छेद शिनिपुङ्गवः ।	045a  
पश्यतस्तव पुत्रस्य कर्णस्य च महात्मनः ।	045c  
ग्रस्तमाचार्यमुख्येन धृष्टद्युम्नममोचयत् ॥	045e  
चरन्तं रथमार्गेषु सात्यकिं सत्यविक्रमम् ।	046a  
द्रोणकर्मान्तरगतं कृपस्यापि च भारत ।	046c  
अपश्येतां महात्मानौ विष्वक्सेनधनञ्जयौ ॥	046e  
अपूजयेतां वार्ष्णेयं ब्रुवाणौ साधुसाध्विति ।	047a  
दिव्यान्यस्त्राणि सर्वेषां युधि निघ्नन्तमच्युतम् ॥	047c  
धनञ्जयस्ततः कृष्णमब्रवीत्पश्य केशव ।	048a  
आचार्यरथमुख्यानां मध्ये क्रीडन्मधूद्वहः ॥	048c  
आनन्दयति मां भूयः सात्यकिः परवीरहा ।	049a  
माद्रीपुत्रौ च भीमं च राजानं च युधिष्ठिरम् ॥	049c  
यच्छिक्षयाऽनुद्धतः सन्रणे चरति सात्यकिः ।	050a  
महारथानुपक्रीडन्वृष्णीनां कीर्तिवर्धनः ॥	050c  
तमेते प्रतिनन्दन्ति सिद्धाः सैन्याश्च विस्मिताः ।	051a  
अजय्यं समरे दृष्ट्वा साधुसाध्विति सात्यकिम् ।	051c  
योधाश्चोभयतः सर्वे कर्मभिः समपूजयन् ॥ ॥	051e  

इति श्रीमन्महाभारते द्रोणपर्वणि द्रोणवधपर्वणि पञ्चदशदिवसयुद्धे द्विनवत्यधिकशततमोऽध्यायः ॥ 192 ॥

5-192-38 खड्गं चर्म च धारयन्भ्रान्तादित्रयोदशविधं सञ्चरणं दर्शयामासेति सम्बन्धः ॥ 5-192-41 सम्बाधे रणसङ्कटे ॥ 5-192-42 वैतस्तिकाः वितस्तिप्रमाणाः ॥ द्विनवत्यधिकशततमोऽध्यायः ॥
