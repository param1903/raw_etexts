श्रीः
अध्यायः 185
निद्रोपद्रुतानां सैन्यानामर्जुनाज्ञया स्वापेन श्रान्तिमपनीय चन्द्रोदयानन्तरं युद्धारम्भः ॥ 1 ॥
सञ्जय उवाच 	001  
व्यासेनैवमथोक्तस्तु धर्मराजो युधिष्ठिरः ।	001a  
स्वयं कर्णवधाद्वीरो निवृत्तो भरतर्षभ ॥	001c  
घटोत्कचे तु निहते सूतपुत्रेण तां निशाम् ।	002a  
दुःखामर्षवशं प्राप्तो धर्मराजो युधिष्ठिरः ॥	002c  
दृष्ट्वा भीमेन महतीं वार्यमाणां चमूं तव ।	003a  
धृष्टद्युम्नमुवाचेदं कुम्भयोनिं निवारय ॥	003c  
त्वं हि द्रोणविनाशाय समुत्पन्नो हुताशनात् ।	004a  
सशरः कवची खड्गी धन्वी च परतापनः ।	004c  
अभिद्रव रणे हृष्टो मा च ते भीः कथञ्चन ॥	004e  
जनमेजयः शिखण्डी च दौर्मुखिश्च यशोधरः ।	005a  
अभिद्रवन्तु संहृष्टाः कुम्भयोनिं समन्ततः ॥	005c  
नकुलः सहदेवश्च द्रौपदेयाः प्रभद्रकाः ।	006a  
द्रुपदश्च विराटश्च पुत्रभातृसमन्वितौ ॥	006c  
सात्यकिः केकयाश्चैव पाण्डवश्च धनञ्जयः ।	007a  
अभिद्रवन्तु वेगेन कुम्भयोनिवधेप्सया ॥	007c  
तथैव रथिनः सर्वे हस्त्यश्वं यच्च किञ्चन ।	008a  
पदाताश्च रणे द्रोणं पातयन्तु महारथम् ॥	008c  
तथाऽऽज्ञप्तास्तु ते सर्वे पाण्डवेन महात्मना ।	009a  
अभ्यद्रवन्त वेगेन कुम्भयोनिवधेप्सया ॥	009c  
आगच्छतस्तान्सहसा सर्वोद्योगेन पाण्डवान् ।	010a  
प्रतिजग्राह समरे द्रोणः शस्त्रभृतां वरः ॥	010c  
ततो दुर्योधनो राजा सर्वोद्योगेन पाण्डवान् ।	011a  
अभ्यद्रवत्सुसङ्क्रुद्ध इच्छन्द्रोणस्य जीवितम् ॥	011c  
ततः प्रववृते युद्धं श्रान्तवाहनसैनिकम् ।	012a  
पाण्डवानां कुरूणां च गर्जतामितरेतरम् ॥	012c  
निद्रान्धास्ते महाराज परिश्रान्ताश्च संयुगे ।	013a  
नाभ्यपद्यन्त समरे काञ्चिच्चेष्टां महारथाः ॥	013c  
त्रियामा रजनी चैषा घोररूपा भयानका ।	014a  
सहस्रयामप्रतिमा बभूव प्राणहारिणी ॥	014c  
वध्यतां च तथा तेषां क्षतानां च विशेषतः ।	015a  
घोरा रात्रिः समाजज्ञे निद्रान्धानां विशेषतः ॥	015c  
सर्वे ह्यासन्निरुत्साहाः क्षत्रिया दीनचेतसः ।	016a  
तव चैव परेषां च गतास्त्रा विगतेषवः ॥	016c  
ते तदा पारयन्तश्च भ्रमन्तश्च विशेषतः ।	017a  
स्वधर्ममनुपश्यन्तो न जहुः स्वामनीकिनीम् ॥	017c  
अस्त्राण्यन्ये समुत्सृज्य निद्रान्धाः शेरते जनाः ।	018a  
रथेष्वन्ये गजेष्वन्ये हयेष्वन्ये च भारत ॥	018c  
निद्रान्धा नो बुबुधिरे काञ्चिच्चेष्टां नराधिप ।	019a  
तानन्ये समरे योधाः प्रेषयन्ति यमक्षयम् ॥	019c  
स्वप्नायमानांस्त्वपरे परानतिविचेतसः ।	020a  
आत्मानं समरे जघ्नुः स्वानेव च परानपि ॥	020c  
नानावाचो विमुञ्चन्तो निद्रान्धास्ते महारणे ॥	021ac  
अस्माकं च महाराज परेभ्यो बहवो जनाः ।	022a  
योद्धव्यमिति तिष्ठन्तो निद्रासंरक्तलोचनाः ॥	022c  
संसर्पन्तो रणे केचिन्निद्रान्धास्ते तथापरान् ।	023a  
जघ्नुः शूरा रणे शूरांस्तस्मिंस्तमसि दारुणे ॥	023c  
हन्यमानमथात्मानं परैश्च बहवो जनाः ।	024a  
नाभ्यजानन्त समरे निद्रया मोहिता भृशम् ॥	024c  
तेषामेतादृशीं चेष्टां विज्ञाय पुरुषर्षभः ।	025a  
उवाच वाक्यं बीभत्सुरुच्चैः सन्नादयन्दिशः ॥	025c  
श्रान्ता भवन्तो निद्रान्धाः सर्व एव सवाहनाः ।	026a  
तमसा च वृते सैन्ये रजसा बहुलेन च ॥	026c  
ते यूयं यदि मन्यध्वमुपारमत सैनिकाः ।	027a  
निमीलयत चात्रैव रणभूमौ मुहूर्तकम् ॥	027c  
ततो विनिद्रा विश्रान्ताश्चन्द्रमस्युदिते पुनः ।	028a  
संसाधयिष्यथान्योन्यं स्वर्गाय कुरुपाण्डवाः ॥	028c  
तद्वचः सर्वधर्मज्ञा धार्मिकस्य विशाम्पते ।	029a  
अरोचयन्त सैन्यानि तथा चान्योन्यमब्रुवन् ॥	029c  
चुक्रुशुः कर्णकर्णेति तथा दुर्योधनेति च ।	030a  
उपारमत पाण्डूनां विरता हि वरूथिनी ॥	030c  
तथा विक्रोशमानस्य फल्गुनस्य ततस्ततः ।	031a  
उपारमत पाण्डूनां सेना तव च भारत ॥	031c  
तामस्य वाचं देवाश्च ऋषयश्च महात्मनः ।	032a  
सर्वसैन्यानि चाक्षुद्रां प्रहृष्टाः प्रत्यपूजयन् ॥	032c  
तत्सम्पूज्य वचोऽक्रूरं सर्वसैन्यानि भारत ।	033a  
मुहूर्तमस्वपन्राजञ्श्रान्तानि भरतर्षभ ॥	033c  
सा तु सम्प्राप्य विश्रामं ध्वजिनी तव भारत ।	034a  
सुखमाप्तवती वीरमर्जुनं प्रत्यपूजयत् ॥	034c  
त्वयि वेदास्तथास्त्राणि त्वयि बुद्धिपराक्रमौ ।	035a  
धर्मस्त्वयि महाबाहो दया भूतेषु चानघ ॥	035c  
यच्चाश्वस्तास्तवेच्छामः शर्म पार्थ तदस्तु ते ।	036a  
मनसश्च प्रियानर्थान्वीर क्षिप्रमवाप्नुहि ॥	036c  
इति ते तं नरव्याघ्रं प्रशंसन्तो महारथाः ।	037a  
निद्रया समवाक्षिप्तास्तूष्णीमासन्विशाम्पते ॥	037c  
\'वीरा वारणकुम्भेषु सुषुपुर्युद्धकर्शिताः ।	038a  
रात्रौ रतिपरिश्रान्ताः कामिनीनां कुचेष्विव ॥\'	038c  
अश्वपृष्ठेषु चाप्यन्ये रथनीडेषु चापरे ।	039a  
गजस्कन्धगताश्चान्ये शेरते चापरे क्षितौ ॥	039c  
सायुधाः सगदाश्चैव सखड्गाः सपरश्वथाः ।	040a  
सप्रासकवचाश्चान्ये नराः सुप्ताः पृथक्पृथक् ॥	040c  
गजास्ते पन्नगाभोगैर्हस्तैर्भूरेणुगुण्ठितैः ।	041a  
निद्रान्धा वसुधां चक्रुर्घ्राणनिःश्वासशीतलाम् ॥	041c  
सुप्ताः शुशुभिरे तत्र निःश्वसन्तो महीतले ।	042a  
विकीर्णा गिरयो यद्वन्निःश्वसद्भिर्महोरगैः ॥	042c  
समां च विषमां चक्रुः खुराग्रैर्विकृतां महीम् ।	043a  
हयाः काञ्चनयोक्त्रास्ते केसरालम्बिभिर्युगैः ।	043c  
सुषुपुस्तत्र राजेन्द्र युक्ता वाहेषु सर्वशः ॥	043e  
एवं हयाश्च नागाश्च योधाश्च भरतर्षभ ।	044a  
युद्धाद्विरम्य सुषुपुः श्रमेण महताऽन्विताः ॥	044c  
तत्तथा निद्रया भग्नं तद्बभौ निःस्वनं बलम् ।	045a  
कुशलैः शिल्पिभिर्न्यस्तं पटे चित्रमिवाद्भुतम् ॥	045c  
ते क्षत्रियाः कुण्डलिनो युवानः परस्परं सायकविक्षताङ्गाः ।	046a  
कुम्भेषु लीनाः सुषुपुर्गजानां कुचेषु लग्ना इव कामिनीनाम् ॥	046c  
ततः कुमुदनाथेन कामिनीगण्डपाण्डुना ।	047a  
नेत्रानन्देन चन्द्रेण माहेन्द्री दिगलङ्कृता ॥	047c  
दशशताक्षककुब्दरिनिःसृतः किरणकेसरभासुरपिञ्जरः ।	048a  
तिमिरवारणयूथविदारणः समुदियादुदयाचलकेसरी ॥	048c  
हरवृषोत्तमगात्रसमद्युतिः स्मरशरासनपूर्णसमप्रभः ।	049a  
नववधूस्मितचारुमनोहरः प्रविसृतः कुमुदाकरबान्धवः ॥	049c  
ततो मुहूर्ताद्भगवान्पुरस्ताच्छशलक्षणः ।	050a  
अरुणं दर्शयामास ग्रसञ्ज्योतिः प्रभां प्रभुः ॥	050c  
अरुणस्य तु तस्यानु जातरूपसमप्रभम् ।	051a  
रश्मिजालं महच्चन्द्रो मन्दं मन्दमवासृजत् ॥	051c  
उत्सारयन्तः प्रभया तमस्ते चन्द्ररश्मयः ।	052a  
पर्यगच्छञ्छनैः सर्वा दिशः खं च क्षितिं तथा ॥	052c  
ततो मुहूर्ताद्भुवनं ज्योतिर्भूतमिवाभवत् ।	053a  
अप्रख्यमप्रकाशं च जगामाशु तमस्तथा ॥	053c  
प्रतिप्रकाशिते लोके दिवाभूते निशाकरे ।	054a  
विचेरुर्न विचेरुश्च राजन्नक्तञ्चरास्ततः ॥	054c  
बोध्यमानं तु तत्सैन्यं राजंश्चन्द्रस्य रश्मिभिः ।	055a  
बुबुधे शतपत्राणां वनं सूर्यांशुभिर्यथा ॥	055c  
यथा चन्द्रोदयोद्धूतः क्षुभितः सागरोऽभवत् ।	056a  
तथा चन्द्रोदयोद्धूतः क्षुभितश्च बलार्णवः ॥	056c  
ततः प्रववृते युद्धं पुनरेव विशाम्पते ।	057a  
लोके लोकविनाशाय परं लोकमभीप्सताम् ॥ ॥	057c  

इति श्रीमन्महाभारते द्रोणपर्वणि द्रोणवधपर्वणि चतुर्दशरात्रियुद्धे पञ्चाशीत्यधिकशततमोऽध्यायः ॥ 185 ॥

5-185-28 सङ्ग्राममिति झ. पाठः ॥ पञ्चाशीत्यधिकशततमोऽध्यायः ॥	
