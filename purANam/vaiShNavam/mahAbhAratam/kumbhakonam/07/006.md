श्रीः
अध्यायः 006
दुर्योधनेन द्रोणम् प्रति सैनापत्यस्वीकारप्रार्थना ॥ 1 ॥
सञ्जय उवाच 	001  
कर्णस्य वचनं श्रुत्वा राजा दुर्योधनस्तदा ।	001a  
सेनामध्यगतं द्रोणमिदं वचनमब्रवीत् ॥	001c  
दुर्योधन उवाच 	002  
वर्णश्रैष्ठ्यात्कुलोत्पत्त्या श्रुतेन वयसा धिया ।	002a  
वीर्याद्दाक्ष्यादधृष्यत्वादर्थज्ञानान्नयाज्जयात् ॥	002c  
तपसा च कृतज्ञत्वाद्वृद्धः सर्वगुणैरपि ।	003a  
युक्तो भवत्समो गोप्ता राज्ञामन्यो न विद्यते ॥	003c  
स भवान्पातु नः सर्वान्देवानिव शतक्रतुः ।	004a  
भवन्नेत्राः पराञ्जेतुमिच्छामो द्विजसत्तम ॥	004c  
रुद्राणामिव कापालिर्वसूनामिव पावकः ।	005a  
कुबेर इव यक्षाणां मरुतामिव वासवः ॥	005c  
वसिष्ठ इव विप्राणां तेजसामिव भास्करः ।	006a  
पितॄणामिव धर्मेन्द्रो यादसामिव चाम्बुराट् ॥	006c  
नक्षत्राणामिव शशी दितिजानामिवोशनाः ।	007a  
\'सर्वेषामिव लोकानां विश्वस्य च यथा क्षयः ॥\'	007c  
विश्वोत्पत्तिस्थितिलये श्रेष्ठो नारायणः प्रभुः ।	008a  
एवं सेनाप्रणेतॄणां मम सेनापतिर्भव ॥	008c  
अक्षौहिण्यो दशैका च वशगाः सन्तु तेऽनघ ।	009a  
ताभिः शत्रून्प्रतिव्यूह्य जहीन्द्रो दानवानिव ॥	009c  
प्रयातु नो भवानग्रे देवानामिव पावकिः ।	010a  
अनुयास्यामहे त्वाऽऽजौ सौरभेया इवर्षभम् ॥	010c  
उग्रधन्वा महेष्वासो दिव्यं विष्फारयन्धनुः ।	011a  
दृष्ट्वा भवन्तं सङ्ग्रामे नार्जुनः प्रहरिष्यति ॥	011c  
ध्रुवं युधिष्ठिरं सङ्ख्ये सानुबन्धं सबान्धवम् ।	012a  
जेष्यामि पुरुषव्याघ्र भवान्सेनापतिर्यदि ॥	012c  
सञ्जय उवाच 	013  
एवमुक्ते ततो द्रोणं जयेत्यूचुर्नराधिपाः ।	013a  
सिंहनादेन महता हर्षयन्तस्तवात्मजम् ॥	013c  
सैनिकाश्च मुदा युक्ता वर्धयन्ति द्विजोत्तमम् ।	014a  
दुर्योधनं पुरस्कृत्य प्रार्थयन्तो महद्यशः ।	014c  
दुर्योधनं ततो राजन्द्रोणो वचनमब्रवीत् ॥ ॥	014e  

इति श्रीमन्महाभारते द्रोणपर्वणि द्रोणाभिषेकपर्वणि षष्ठोऽध्यायः ॥ 6 ॥

5-1-4 भवान्नेत्रं नेता येषां ते ॥ 5-1-6 धर्मेन्द्रो यमः । अम्बुराट् वरुणः ॥ 5-1-10 पावकिः स्कन्दः ॥ 5-1-6 षष्टोऽध्यायः ॥
