श्रीः
अध्यायः 15
भीमेन गदायुद्धे शल्यपराजयः
001  धृतराष्ट्र उवाच
बहूनि सुविचित्राणि द्वन्द्वयुद्धानि सञ्जय |	001a  
त्वयोक्तानि निशम्याहं स्पृहयामि सचक्षुताम् ॥	001c  
\'न हि देवासुरं युद्धमीदृग्भूतं भवेदिति |	002a  
चिन्तयामि च युद्धानि श्रुत्वा घोराणि सञ्जय || 	002c  
आश्चर्यभूतं लोकेषु कथयिष्यन्ति मानवाः |	003a  
कुरूणां पाण्डवानां च युद्धं देवासुरोपमम् ||	003c  
न हि मे तृप्तिरस्तीह शृण्वतो युद्धमुत्तमम् |	004a  
तस्मादार्तायनेर्युद्धं सौभद्रस्य च शंस मे ||	004c  
    सञ्जय उवाच	005  
सादितं प्रेक्ष्य यन्तारं शल्यः सर्वायसीं गदाम् |	005a  
समुत्क्षिप्य नदन्क्रुद्धः प्रचस्कन्द रथोत्तमात् ||	005c  
तं दीप्तमिव कालाग्निं दण्डहस्तमिवान्तकम् |	006a  
जवेनाभ्यपतद्भीमः प्रगृह्य महतीं गदाम् ||	006c  
सौभद्रोऽप्यशनिप्रख्यां प्रगृह्य महतीं गदाम् |	007a  
एह्येहीत्यब्रवीच्छल्यं यत्नाद्भीमेन वारितः ||	007c  
वारयित्वा तु सौभद्रं भीमसेनः प्रतापवान् |	008a  
शल्यमासाद्य समरे तस्थौ गिरिरिवाचलः ||	008c  
तथैव मद्रराजोऽपि भीमं दृष्ट्वा महाबलम् |	009a  
ससाराभिमुखस्तूर्णं शार्दूल इव कुञ्जरम् ||	009c  
\'तं दीप्तमिव कालाग्निं पाशहस्तमिवान्तकम् | 	010a  
जवेनाभ्यपतद्भीमः प्रगृह्य महतीं गदाम् ||	010c  
ततस्तूर्यनिनादाश्च शङ्खानां च सहस्रशः |	011a  
सिंहनादाश्च सञ्जज्ञुर्भेरीणां च महास्वनाः ||	011c  
पश्यतां शतशो ह्यासीदन्योन्यमभिधावताम् |	012a  
पाण्डवानां कुरूणां च साधुसाध्विति निस्वनः ||	012c  
न हि मद्राधिपादन्यः सर्वराजसु भारत |	013a  
सोढुमुत्सहते वेगं भीमसेनस्य संयुगे ||	013c  
तथा मद्राधिपस्यापि गदावेगं महात्मनः|	014a  
सोढुमुत्सहते लोके कोऽन्यो युधि वृकोदरात् ||	014c  
पट्टैर्जाम्बूनदैर्बद्धा बभूव जनहर्षिणी |	015a  
प्रजज्वाल तथाविद्धा भीमेन महती गदा ||	015c  
\'साग्निदीप्ता महारौद्रा गदा सा शुशुभे तदा ||\'	016ac  
तथैव चरतो मार्गान्मण्डलानि च सर्वशः |	017a  
महाविद्युत्प्रतीकाशा शल्यस्य शुशुभे गदा ||	017c  
तौ वृषाविव नर्दन्तौ मण्डलानि विचेरतुः |	018a  
आवर्तितगदाशृङ्गावुभौ शल्यवृकोदरौ ||	018c  
क्रोधताम्रेक्षणौ वीरौ शत्रुसङ्धविमर्दनौ |	019a  
महामात्रौ महोत्साहौ गदायुद्धविशारदौ ||	019c  
मण्डलावर्तमार्गेषु गदाविहरणेषु च |	020a  
निर्विशेषमभूद्युद्धं तयोः पुरुषसिंहयोः ||	020c  
ताडिता भीमसेनेन शल्यस्य महती गदा |	021a  
साग्निज्वाला महारौद्रा तदा चूर्णमशीर्यत ||	021c  
तथैव भीमसेनस्य द्विषताऽभिहता गदा |	022a  
वर्षाप्रदोषे खद्योतैर्वृतो वृक्ष इवाबभौ ||	022c  
गदा क्षिप्ता तु समरे मद्रराजेन भारत |	023a  
व्योम दीपयमाना सा ससृजे पावकं मुहुः ||	023c  
तथैव भीमसेनेन द्विषते प्रेषिता गदा |	024a  
तापयामास तत्सैन्यं महोल्का पतती यथा ||	024c  
ते गदे गदिनां श्रेष्ठे समासाद्य परस्परम् |	025a  
श्वसन्त्यौ नागकन्ये व ससृजाते विभावसुम् ||	025c  
नखैरिव महाव्याघ्रौ दन्तैरिव महागजौ |	026a  
तौ विचेरतुरासाद्य गदाग्र्याभ्यां परस्परम् ||	026c  
ततो गदाग्राभिहतौ क्षणेन रुधिरोक्षितौ |	027a  
ददृशाते महात्मानौ किंशुकाविव पुष्पितौ ||	027c  
शुश्रुवे दिक्षु सर्वासु तयोः पुरुषसिंहयोः |	028a  
गदाभिघातसंह्रादः शक्राशनिरिवोपमः ||	028c  
गदया मद्रराजेन सव्यदक्षिणमाहतः |	029a  
नाकम्पत तदा भीमो भिद्यमान इवाचलः ||	029c  
तथा भीमगदावेगैस्ताड्यमानो महाबलः |	030a  
धैर्यान्मद्राधिपस्तस्थौ वज्रैर्गिरिरिवाहतः ||	030c  
आपेततुर्महावेगौ समुच्छ्रितगदावुभौ |	031a  
पुनरन्तरमार्गस्थौ मण्डलानि विचेरतुः ||	031c  
अथाप्लुत्य पदान्यष्टौ सन्निपत्य गजाविव |	032a  
सहसा लोहदण्डाभ्यामन्योन्यमभिजघ्नतुः ||	032c  
तौ परस्परवेगाच्च गदाभ्यां च भृशाहतौ |	033a  
युगपत्पेततुर्वीरौ क्षिताविन्द्रध्वजाविव |	033c  
ततो विह्वलमानं तं निःश्वसन्तं पुनःपुनः |	034a  
शल्यमभ्यपतत्तूर्णं कृतवर्मा महारथः ||	034c  
दृष्ट्वा चैनं महाराज गदयाभिनिपीडितम् |	035a  
विचेष्टन्तं यथा नागं मूर्च्छयाभिपरिप्लुतम् ||	035c  
ततः स्वरथमारोप्य मद्राणामधिपं रणे |	036a  
अपोवाह रणात्तूर्णं कृतवर्मा महारथः ||	036c  
क्षीबवद्विह्वलो वीरो निमेषात्पुनरुत्थितः |	037a  
भीमोऽपि सुमहाबाहुर्गदापाणिरदृश्यत ||	037c  
ततो मद्राधिपं दृष्ट्वा तव पुत्राः पराङ्मुखम् |	038a  
सनागपत्त्यश्वरथाः समकम्पन्त मारिष ||	038c  
ते पाण्डवैरर्द्यमानास्तावका जितकाशिभिः |	039a  
भीता दिशोऽन्वपद्यन्त वातनुन्ना घना इव ||	039c  
निर्जित्य धार्तराष्ट्रांस्तु पाण्डवेया महारथाः |	040a  
व्यरोचन्त रणे राजन्दीप्यमाना इवाग्नयः ||	040c  
\'अथ मड्डुकभेरिमहामुरजाः पणवानकदुन्दुभिनिर्झरिभिः |	041a  
विनदन्ति भृशं सहशङ्खरवैर्विविधैश्च नरोत्तम सिंहरवैः ||	041c  

इति श्रीमन्महाभारते द्रोणपर्वणि द्रोणाभिषेकपर्वणि एकादशदिवसयुद्धे पञ्चदशोऽध्यायः ॥ 15 ॥
7-01-25 व इवार्थे || 7-01-37 क्षीबवन्मत्तवत् ||
