श्रीः
अध्यायः 081
अर्जुनेन स्वप्ने शङ्करात्पाशुपतास्त्रमुपलक्ष्य कृष्णेनसह पुनः शिबिरं प्रत्यागमनम् ॥ 1 ॥
सञ्जय उवाच 	001  
ततः पार्थः प्रसन्नात्मा प्राञ्जलिर्वृषभध्वजम् ।	001a  
ददर्शोत्फुल्लनयनः समस्तं तेजसां निधिम् ॥	001c  
तं चोपहारं सुकृतं नैशं नैत्यकमात्मना ।	002a  
ददर्श त्र्यम्बकाभ्याशे वासुदेवनिवेदितम् ॥	002c  
ततोऽभिपूज्य मनसा कृष्णं शर्वं च पाण्डवः ।	003a  
इच्छाम्यहं दिव्यमस्त्रमित्यभाषत शङ्करम् ॥	003c  
ततः पार्थस्य विज्ञाय वरार्थे वचनं तदा ।	004a  
वासुदेवार्जुनौ देवः स्मयमानोऽभ्यभाषत ॥	004c  
स्वागतं वां नरश्रेष्ठौ विज्ञातं मनसेप्सितम् ।	005a  
येन कामेन सम्प्राप्तौ भवद्भ्यां तं ददाम्यहम् ॥	005c  
सरोऽमृतमयं दिव्यमभ्याशे शत्रुसूदनौ ।	006a  
तत्र मे तद्धनुर्दिव्यं शरश्च निहितः पुरा ॥	006c  
येन देवारयः सर्वे मया युधि निपातिताः ।	007a  
तत आनीयतां कृष्णौ सशरं धनुरुत्तमम् ॥	007c  
तथेत्युक्त्वा तु तौ वीरौ सर्वपारिषदैः सह ।	008a  
प्रस्थितौ तत्सरो दिव्यं दिव्यैश्वर्यशतैर्युतम् ॥	008c  
निर्दिष्टं यद्वृषाङ्केण पुण्यं सर्वार्थसाधकम् ।	009a  
तौ जग्मतुरसम्भ्रान्तौ नरनारायणावृषी ॥	009c  
ततस्तौ तत्सरो गत्वा सूर्यमण्डलसन्निभम् ।	010a  
नागमन्तर्जले घोरं ददृशातेऽर्जुनाच्युतौ ॥	010c  
द्वितीयं चापरं नागं सहस्रशिरसं वरम् ।	011a  
वमन्तं विपुला ज्वाला ददृशातेऽग्निवर्चसम् ॥	011c  
ततः कृष्णश्च पार्थश्च संस्पृश्याम्भः कृताञ्जली ।	012a  
तौ नागावुपतस्थाते नमस्यन्तौ वृषध्वजम् ॥	012c  
गृणन्तौ वेदविद्वांसौ तद्ब्रह्म शतरुद्रियम् ।	013a  
अप्रमेयप्रमाणं तौ गत्वा सर्वात्मना भवम् ॥	013c  
ततस्तौ रुद्रमाहात्म्याद्धित्वा रूपं महोरगौ ।	014a  
धनुर्बाणश्च शत्रुघ्नं तद्द्वन्द्वं समपद्यत ॥	014c  
तौ तज्जगृहतुः प्रीतौ धनुर्बाणं च सुप्रभम् ।	015a  
आजह्रतुर्महात्मानौ ददतुश्च महात्मने ॥	015c  
ततः पार्श्वाद्वॄषाङ्कस्य ब्रह्मचारी न्यवर्तत ।	016a  
पिङ्गाक्षस्तपसः क्षेत्रं बलवान्नीललोहितः ||	016c  
स तद्गृह्य धनुःश्रेष्ठं तस्थौ स्थानं समाहितः ।	017a  
विचकर्षाथ विधिवत्सशरं धनुरुत्तमम् ॥	017c  
तस्य मौर्वीं च मुष्टिं च स्थानं चालक्ष्य पाण्डवः ।	018a  
श्रुत्वा मन्त्रं भवप्रोक्तं जग्राहाचिन्त्यविक्रमः ॥	018c  
स सरस्येव तं बाणं मुमोचातिबलः प्रभुः ।	019a  
चिक्षेप च पुनर्वीरस्तस्मिन्सरसि तद्धनुः ॥	019c  
ततः प्रीतं भवं ज्ञात्वा स्मृतिमानर्जुनस्तदा ।	020a  
वरमारण्यके दत्तं दर्शनं शङ्करस्य च ।	020c  
मनसा चिन्तयामास तन्मे सम्पद्यतां भव ॥	020e  
तस्य तन्मतमाज्ञाय प्रीतः प्रादाद्वरं भवः ।	021a  
तच्च पाशुपतं घोरं प्रतिज्ञायाश्च पारणम् ॥	021c  
ततः पाशुपतं दिव्यमवाप्य पुनरीश्वरात् ।	022a  
संहृष्टरोमा दुर्धर्षः कृतं कार्यममन्यत ॥	022c  
\'ततोऽर्जुनहृषीकैशौ पुनः पुनररिन्दमौ ।\'	023a  
ववन्दतुश्च संहृष्टौ शिरोभ्यां तं महेश्वरम् ॥	023c  
अनुज्ञातौ क्षणे तस्मिन्भवेनार्जुनकेशवौ ।	024a  
प्राप्तौ स्वशिबिरं वीरौ मुदा परमया युतौ ॥	024c  
तथा भवेनानुमतौ महासुरनिघातिना ।	025a  
इन्द्राविष्णू यथा प्रीतौ जम्भस्य वधकाङ्क्षिणौ ॥ ॥	025c  

इति श्रीमन्महाभारते द्रोणपर्वणि प्रतिज्ञापर्वणि एकाशीतितमोऽध्यायः ॥ 81 ॥

5-81-2 आत्मना सुकृतं सूपकल्पितम् ॥ 5-81-14 द्वन्द्वं युगलम् ॥ 5-81-16 नीललोहितः भगवतोऽपरा तनुः ॥ 5-81-17 स्थानं स्थापनकम् 5-81-18 जग्राह मनसि कृतवान् ॥ 5-81-81 एकाशीतितमोऽध्यायः ॥	
