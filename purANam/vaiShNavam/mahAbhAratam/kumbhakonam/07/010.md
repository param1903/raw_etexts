श्रीः

अध्यायः 010
द्रोणमरणश्रवणेन मूर्छितस्य धृतराष्ट्रस्य परिचारिकाभिर्जलसेचनादिना समुद्बोधनम् ॥ 1 ॥ धृतराष्ट्रेण सञ्जयम् प्रति युद्धकथनचोदना ॥ 2 ॥
वैशम्पायन उवाच 	001  
एवं पृष्ट्वा सूतपुत्रं हृच्छोकेनार्दितो भृशम् ।	001a  
जये निराशः पुत्राणां धृतराष्ट्रोऽपतत्क्षितौ ॥	001c  
तं विसञ्ज्ञं निपतितं सिषिचुः परिचारिकाः ।	002a  
जलेनात्यर्थशीतेन जीवन्त्यः पुण्यगन्धिना ॥	002c  
पतितं चैनमालोक्य समस्ता भरतस्त्रियः ।	003a  
परिवव्रुर्महाराजमस्पृशंश्चैव पाणिभिः ॥	003c  
उत्थाप्य चैनं शनकै राजानं पृथिवीतलात् ।	004a  
आसनं प्रापयामासुर्बाष्पकण्ठ्यो वराननाः ॥	004c  
आसनं प्राप्य राजा तु मूर्च्छयाऽभिपरिप्लुतः ।	005a  
निश्चेष्टोऽतिष्ठत तदा वीज्यमानः समन्ततः ॥	005c  
स लब्ध्वा शनकैः सञ्ज्ञां वेपमानो महीपतिः ।	006a  
पुनर्गावल्गणिं सूतं पर्यपृच्छद्यथातथम् ॥	006c  
धृतराष्ट्र उवाच 	007  
यः स उद्यन्निवादित्यो ज्योतिषा प्रणुदंस्तमः ।	007a  
अजातशत्रुमायान्तं कस्तं द्रोणादवारयत् ॥	007c  
प्रभिन्नमिव मातङ्गं यथा क्रुद्धं तरस्विनम् ।	008a  
प्रसन्नवदनं दृष्ट्वा प्रतिद्विरदगामिनम् ॥	008c  
वासितासङ्गमे यद्वदजय्यं प्रतियूथपैः ।	009a  
निजघान रणे वीरान्वीरः पुरुषसत्तमः ॥	009c  
यो ह्येको हि महावीर्यो निर्दहेद्घोरचक्षुषा ।	010a  
कृत्स्नं दुर्योधनबलं धृतिमान्सत्यसङ्गरः ॥	010c  
चक्षुर्हणं जये सक्तमिष्वासधरमच्युतम् ।	011a  
दान्तं बहुमतं लोके के शूराः पर्यवारयन् ॥	011c  
के दुष्प्रधर्षं राजानमिष्वासधरमच्युतम् ।	012a  
समासेदुर्नरव्याघ्रं कौन्तेयं तत्र मामकाः ॥	012c  
तरसैवाभिपद्याथ यो वै द्रोणमुपाद्रवत् ।	013a  
यः करोति महत्कर्म शत्रूणां वै महाबलः ॥	013c  
महाकायो महोत्साहो नागायुतसमो बले ।	014a  
तं भीमसेनमायान्तं के शूराः पर्यवारयन् ॥	014c  
यदायाज्जलदप्रख्यो रथः परमवीर्यवान् ।	015a  
पर्जन्य इव बीभत्सुस्तुमुलामशनीं सृजन् ॥	015c  
विसृजञ्छरजालानि वर्षाणि मघवानिव ।	016a  
अवस्फूर्जन्दिशः सर्वास्तलनेमिस्वनेन च ॥	016c  
चापविद्युत्प्रभो घोरो रथगुल्मबलाहकः ।	017a  
सनेमिघोषस्तनितः शरशब्दातिबन्धुरः ॥	017c  
रोषनिर्जितजीमूतो मनोभिप्रायशीघ्रगः ।	018a  
मर्मातिगो बाणधरस्तुमुलः शोणितोदकैः ॥	018c  
सम्प्लावयन्दिशः सर्वा मानवैरास्तरन्महीम् ।	019a  
भीमनिःस्वनितो रौद्रो दुर्योधनपुरोगमान् ॥	019c  
युद्धेऽभ्यषिञ्चद्विजयो गार्ध्रपत्रैः शिलाशितैः ।	020a  
गाण्डीवं धारयन्धीमान्कीदृशं वो मनस्तदा ॥	020c  
इषुसम्बाधमाकाशं कुर्वन्कपिवरध्वजः ।	021a  
यदायात्कथमासीत्तु तदा पार्थं समीक्षताम् ॥	021c  
कच्चिद्गाण्डीवशब्देन न प्रणश्यति वै बलम् ।	022a  
यद्वः सभैरवं कुर्वन्नर्जुनो भृशमन्वयात् ॥	022c  
कच्चिन्नापानुदत्प्रामानिषुभिर्वो धनञ्जयः ।	023a  
वातो वेगादिवाविध्यन्मेघाञ्शरगणैर्नृपान् ॥	023c  
को हि गाण्डीवधन्वानं रणे सोढुं नरोऽर्हति ।	024a  
यमुपश्रुत्य सेनाग्रे जनः सर्वो विदीर्यते ॥	024c  
यत्सेनाः समकम्पन्त यद्वीरानस्पृशद्भयम् ।	025a  
के तत्र नाजहुर्द्रोणं के क्षुद्राः प्राद्रवन्भयात् ॥	025c  
के वा तत्र तनूस्त्यक्त्वा प्रतीपं मृत्युमाव्रजन् ।	026a  
अमानुषाणां जेतारं युद्धेष्वपि धनञ्जयम् ॥	026c  
न च वेगं सिताश्वस्य विसहिष्यन्ति मामकाः ।	027a  
गाण्डीवस्य च निर्घोषं प्रावृड्जलदनिःस्वनम् ॥	027c  
विष्वक्सेनो यस्य यन्ता यस्य योद्धा धनञ्चयः ।	028a  
अशक्यः स रथो जेतुं मन्ये देवासुरैरपि ॥	028c  
सुकुमारो युवा शूरो दर्शनीयश्च पाण्डवः ।	029a  
मेधावी निपुणो धीमान्युधि सत्यपराक्रमः ॥	029c  
आरावं विपुलं कुर्वन्व्यथयन्सर्वसैनिकान् ।	030a  
यदायान्नकुलो द्रोणं के शूराः पर्यवारयन् ॥	030c  
आशीविष इव क्रुद्धः सहदेवो यदाऽभ्ययात् ।	031a  
कदनं करिष्यञ्शत्रूणां तेजसा दुर्जयो युधि ॥	031c  
आर्यव्रतममोघेषुं ह्रीमन्तमपराजितम् ।	032a  
सहदेवं तमायान्तं के शूराः पर्यवारयन् ॥	032c  
यस्तु सौवीरराजस्य प्रमथ्य महतीं चमूम् ।	033a  
आदत्त महिषीं भोजां काम्यां सर्वाङ्गशोभनाम् ॥	033c  
सत्यं धृतिश्च शौर्यं च ब्रह्मचर्यं च केवलम् ।	034a  
सर्वाणि युयुधानेऽस्मिन्नित्यानि पुरुषर्षभे ॥	034c  
बलिनं सत्यकर्माणमदीनमपराजितम् ।	035a  
वासुदेवसमं युद्धे वासुदेवादनन्तरम् ॥	035c  
धनञ्जयोपदेशेन श्रेष्ठमिष्वस्त्रकर्मणि ।	036a  
पार्थेन सममस्त्रेषु कस्तं द्रोणादवारयत् ॥	036c  
वृष्णीनां प्रवरं वीरं शूरं सर्वधनुष्मताम् ।	037a  
रामेण सममस्त्रेषु यशसा विक्रमेण च ॥	037c  
सत्यं धृतिर्मतिः शौर्यं ब्राह्मं चास्त्रमनुत्तमम् ।	038a  
सात्वते तानि सर्वाणि त्रैलोक्यमिव केशवे ॥	038c  
तमेवङ्गुणसम्पन्नं दुर्वारमपि दैवतैः ।	039a  
समासाद्य महेष्वासं के शूराः पर्यवारयन् ॥	039c  
पाञ्चालेषूत्तमं वीरमुत्तमाभिजनप्रियम् ।	040a  
नित्यमुत्तमकर्माणमुत्तमौजसमाहवे ॥	040c  
युक्तं धनञ्जयहिते ममानर्थार्थमुत्थितम् ।	041a  
यमवैश्रवणादित्यमहेन्द्रवरुणोपमम् ॥	041c  
महारथं समाख्यातं द्रोणायोद्यतमाहवे ।	042a  
त्यजन्तं तुमुले प्राणान्के शूराः समवारयन् ॥	042c  
एकोपसृत्य चेदिभ्यः पाण्डवान्यः समाश्रितः ।	043a  
धृष्टकेतुं समायान्तं द्रोणं कस्तं न्यवारयत् ॥	043c  
योऽवधीत्केतुमान्वीरो राजपुत्रं दुरासदम् ।	044a  
अपरान्तगिरिद्वारे द्रोणात्कस्तं न्यवारयत् ॥	044c  
स्त्रीपुंसयोर्नरव्याघ्रो यः स वेद गुणागुणान् ।	045a  
शिखण्डिनं याज्ञसेनिमम्लानमनसं युधि ॥	045c  
देवव्रतस्य समरे हेतुं मृत्योर्महात्मनः ।	046a  
द्रोणायाभिमुखं यान्तं के शूराः पर्यवारयन् ॥	046c  
यस्मिन्नभ्यधिका वीरे गुणाः सर्वे धनञ्जयात् ।	047a  
यस्मिन्नस्त्राणि सत्यं च ब्रह्मचर्यं च सर्वदा ॥	047c  
वासुदेवसमं वीर्ये धनञ्जयसमं बले ।	048a  
तेजसाऽऽदित्यसदृशं बृहस्पतिसमं मतौ ॥	048c  
अभिमन्युं महात्मानं व्यात्ताननमिवान्तकम् ।	049a  
द्रोणायाभिमुखं यान्तं के शूराः समवारयन् ॥	049c  
तरुणस्तरुणप्रज्ञः सौभद्रः परवीरहा ।	050a  
यदाभ्यधावद्वै द्रोणं तदाऽऽसीद्वो मनः कथम् ॥	050c  
द्रौपदेया नरव्याघ्राः समुद्रमिव सिन्धवः ।	051a  
यद्द्रोणमाद्रवन्सङ्ख्ये के शूरास्तान्न्यवारयन् ॥	051c  
एते द्वादश वर्षाणि क्रीडामुत्सृज्य बालकाः ।	052a  
अस्त्रार्थमवसन्भीष्मे बिभ्रतो व्रतमुत्तमम् ॥	052c  
क्षत्रञ्जयः क्षत्रदेवः क्षत्रवर्मा च मानदः ।	053a  
धृष्टद्युम्नात्मजा वीराः के तान्द्रोणादवारयन् ॥	053c  
शताद्विशिष्टं यं युद्धे सममन्यन्त वृष्णयः ।	054a  
चेकितानं महेष्वासं कस्तं द्रोणादवारयत् ॥	054c  
वार्धक्षेमिः कलिङ्गानां यः कन्यामाहरद्युधि ।	055a  
अनाधृष्टिरदीनात्मा कस्तं द्रोणादवारयत् ॥	055c  
भ्रातरः पञ्च कैकेया धार्मिकाः सत्यविक्रमाः ।	056a  
इन्द्रगोपकसङ्काशा रक्तवर्मायुधध्वजाः ॥	056c  
मातृष्वसुः सुता वीराः पाण्डवानां जयार्थिनः ।	057a  
तान्द्रोणं हन्तुमायातान्के वीराः पर्यवारयन् ॥	057c  
यं योधयन्तो राजानो नाजयन्वारणावते ।	058a  
षण्मासानपि संरब्धा जिघांसन्तो युधां पतिम् ॥	058c  
धनुष्मतां वरं शूरं सत्यसन्धं महाबलम् ।	059a  
द्रोणात्कस्तं नरव्याघ्रं युयुत्सुं पर्यवारयत् ॥	059c  
यः पुत्रं काशिराजस्य वाराणस्यां महारथम् ।	060a  
समरे स्त्रीषु गृध्यन्तं भल्लेनापाहरद्रथात् ॥	060c  
धृष्टद्युम्नं महेष्वासं पार्थानां मन्त्रधारिणम् ।	061a  
युक्तं दुर्योधनानर्थे सृष्टं द्रोणवधाय च ॥	061c  
निर्दहन्तं रणे योधान्दारयन्तं च सर्वतः ।	062a  
द्रोणाभिमुखमायान्तं के शूराः पर्यवारयन् ॥	062c  
उत्सङ्ग इव संवृद्धं द्रुपदस्यास्त्रवित्तमम् ।	063a  
शैखण्डिनं शस्त्रगुप्तं के च द्रोणादवारयन् ॥	063c  
य इमां पृथिवीं कृत्स्नां चर्मवत्समवेष्टयत् ।	064a  
महता रथघोषेण मुख्यारिघ्नो महारथः ॥	064c  
दशाश्वमेधानाजह्रे स्वन्नपानाप्तदक्षिणान् ।	065a  
निरर्गलान्सर्वमेधान्पुत्रवत्पालयन्प्रजाः ॥	065c  
विसृष्टा दक्षिणा यस्य गङ्गाजलमवारयत् ।	066a  
गङ्गास्रोतसि यावत्यः सिकता अप्यशेषतः ।	066c  
तावतीर्गा ददौ वीर उशीनरसुतोऽध्वरे ॥	066e  
न पूर्वे नापरे चक्रुरिदं केचन मानवाः ।	067a  
इतीदं चुक्रुशुर्देवाः कृते कर्मणि दुष्करे ॥	067c  
पश्यामस्त्रिषु लोकेषु न तं संस्थास्नुचारिषु ।	068a  
जातं चापि जनिष्यन्तं द्वितीयं चापि साम्प्रतम् ॥	068c  
अन्यमौशीनराच्छैब्याद्धुरो वोढारमित्युत ।	069a  
गतिं यस्य न यास्यन्ति मानुषा लोकवासिनः ॥	069c  
तस्य नप्तारमायान्तं शैब्यं कः समवारयत् ।	070a  
द्रोणायाभिमुखं यत्तं व्यात्ताननमिवान्तकम् ॥	070c  
विराटस्य रथानीकं मत्स्यस्यामित्रघातिनः ।	071a  
प्रेप्सन्तं समरे द्रोणं के वीराः पर्यवारयन् ॥	071c  
सद्यो वृकोदराज्जातो महाबलपराक्रमः ।	072a  
मायावी राक्षसो वीरो यस्मान्मम महद्भयम् ॥	072c  
पार्थानां जयकामं  तं पुत्राणां मम कण्टकम् ।	073a  
घटोत्कचं महात्मानं कस्तं द्रोणादवारयत् ॥	073c  
एते चान्ये च बहवो येषामर्थाय सञ्जय ।	074a  
त्यक्तारः संयुगे प्राणान्किं तेषामजितं युधि ॥	074c  
येषां च पुरुषव्याघ्रः शार्ङ्गधन्वा व्यपाश्रयः।	075a  
हितार्थी चापि पार्थानां कथं तेषां पराजयः ॥	075c  
लोकानां गुरुरत्यर्थं लोकनाथः सनातनः ।	076a  
नारायणो रणे नाथो दिव्यो दिव्यात्मकः प्रभुः ॥	076c  
यस्य दिव्यानि कर्माणि प्रवदन्ति मनीषिणः ।	077a  
तान्यहं कीर्तयिष्यामि भक्त्या स्थैर्यार्थमात्मनः ॥ ॥	077c  

इति श्रीमन्महाभारते द्रोणपर्वणि द्रोणाभिषेकपर्वणि दशमोऽध्यायः ॥ 10 ॥

5-10-8 सः प्रसिद्धः । तमजातशत्रुम् आयान्तं दृष्ट्वा द्रोणात्कः अवारयदित्यन्वयः ॥ 5-10-15 यदा अयात् यदा च दुर्योधनपुरोगमान्गार्ध्रपत्रैरभ्यषिञ्चत्तदा वो मनः कीदृशमभूदिति षष्ठेनान्वयः ॥ 5-10-34 युयुधाने सात्यकौ ॥ 5-10-38 सात्वते सात्यकौ ॥ 5-10-68 स्थास्नुचारिषु स्थावरजङ्गमात्मकेषु । स्नमित्यस्य व्यवहितेन पश्याम इत्यनेन सम्बन्धः ॥ 5-10-10 दशमोऽध्यायः ॥ 10 ॥

