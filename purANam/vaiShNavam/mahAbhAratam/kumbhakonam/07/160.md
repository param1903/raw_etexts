श्रीः
अध्यायः 160
कृपगर्हणातितिक्षया कर्णवधायाभ्युत्तिष्ठतोऽश्वत्थाम्नः कृपदुर्योधनाभ्यां निवारणम् ॥ 1 ॥ अर्जुनेन कर्णपराजयो दुर्योधनेन रणाय द्रौणिचोदना च ॥ 2 ॥
सञ्जय उवाच 	001  
तथा परुषितं दृष्ट्वा सूतपुत्रेण मातुलम् ।	001a  
खड्गमुद्यम्य वेगेन द्रौणिरभ्यपतद्द्रुतम् ॥	001c  
ततः परमसङ्क्रुद्धः सिंहो मत्तमिव द्विपम् ।	002a  
प्रेक्षतः कुरुराजस्य द्रौणिः कर्णं समभ्ययात् ॥	002c  
अश्वत्थामोवाच 	003  
यदर्जुनगुणांस्तथ्यान्कीर्तयानं नराधम ।	003a  
शूरं द्वेषात्सुदुर्बुद्धे त्वं भर्त्सयसि मातुलम् ॥	003c  
विकत्थमानः शौर्येण सर्वलोकधनुर्धरम् |	004a  
दर्पोत्सेधगृहीतोऽद्य न कञ्चिद्गणयन्मृधे ॥	004c  
क्व ते वीर्यं क्व चास्त्राणि यं त्वां निर्जित्य संयुगे ।	005a  
गाण्डीवधन्वा हतवान्प्रेक्षतस्ते जयद्रथम् ॥	005c  
येन साक्षान्महादेवो योधितः समरे पुरा ।	006a  
तमिच्छसि वृथा जेतुं सूताधम मनोरथैः ॥	006c  
यं हि कृष्णेन सहितं सर्वशस्त्रभृतां वरम् ।	007a  
जेतुं न शक्ताः सहिताः सेन्द्रा अपि सुरासुराः ॥	007c  
लोकैकवीरमजितमर्जुनं सूत संयुगे ।	008a  
किं पुनस्त्वं सुदुर्बुद्धे सहैभिर्वसुधाधिपैः ॥	008c  
कर्ण पश्य सुदुर्बुद्धे तिष्ठेदानीं नराधम ।	009a  
एष तेऽद्य शिरः कायादुद्धरामि सुदुर्मते ॥	009c  
सञ्जय उवाच 	010  
तमुद्यतं तु वेगेन राजा दुर्योधनः स्वयम् ।	010a  
न्यवारयन्महातेजाः कृपश्च द्विपदां वरः ॥	010c  
कर्ण उवाच 	011  
शूरोऽयं समरश्लाघी दुर्मतिश्च द्विजाधमः ।	011a  
आसादयतु मद्वीर्यं मुञ्चेमं कुरुसत्तम ॥	011c  
अश्वत्थामोवाच 	012  
तवैतत्क्षम्यतेऽस्माभिः सूतात्मज सुदुर्मते ।	012a  
दर्पमुत्सिक्तमेतत्ते फल्गुनो नाशयिष्यति ॥	012c  
दुर्योधन उवाच 	013  
अश्वत्थामन्प्रसीदस्व क्षन्तुमर्हसि मानद ।	013a  
कोपः खलु न कर्तव्यः सूतपुत्रं कथञ्चन ॥	013c  
त्वयि कर्णे कृपे द्रोणे मद्रराजेऽथ सौबले ।	014a  
महत्कार्यं समासक्तं प्रसीद द्विजसत्तम ॥	014c  
एते ह्यभिमुखाः सर्वे राधेयेन युयुत्सवः ।	015a  
आयान्ति पाण्डवा ब्रह्मन्नाह्वयन्तः समन्ततः ॥	015c  
सञ्जय उवाच 	016  
प्रसाद्यमानस्तु ततो राज्ञा द्रौणिर्महामनाः ।	016a  
प्रससाद महाराज क्रोधवेगसमन्वितः ॥	016c  
ततः कृपोऽप्युवाचेदमाचार्यः सुमहामनाः ।	017a  
सौम्यस्वभावाद्राजेन्द्र क्षिप्रमागतमार्दवः ॥	017c  
कृप उवाच 	018  
तवैतत्क्षम्यतेऽस्माभिः सूतात्मज सुदुर्मते ।	018a  
दर्पमुत्सिक्तमेतत्ते फल्गुनो नाशयिष्यति ॥	018c  
सञ्जय उवाच 	019  
ततस्ते पाण्डवा राजन्पाञ्चालाश्च यशस्विनः ।	019a  
आजग्मुः सहिताः कर्णं तर्जयन्तः समन्ततः ॥	019c  
कर्णोऽपि रथिनां श्रेष्ठश्चापमुद्यम्य वीर्यवान् ।	020a  
कौरवाग्र्यैः परिवृतः शक्रो देवगणैरिव ।	020c  
पर्यतिष्ठत तेजस्वी स्वबाहुबलमाश्रितः ॥	020e  
ततः प्रववृते युद्धं कर्णस्य सह पाण्डवैः ।	021a  
भीषणं सुमहाराज सिंहनादविराजितम् ॥	021c  
ततस्ते पाण्डवा राजन्पाञ्चालाश्च यशस्विनः ।	022a  
दृष्ट्वा कर्णं महाबाहुमुच्चैः शब्दमथानदन् ॥	022c  
अयं कर्णः कुतः कर्णस्तिष्ठ कर्ण महारणे ।	023a  
युध्यस्व सहितोऽस्माभिर्दुरात्मन्पुरुषाधम ॥	023c  
अन्ये तु दृष्ट्वा राधेयं क्रोधरक्तेक्षणाऽब्रुवन् ।	024a  
हन्यतामयमुत्सिक्तः सूतपुत्रोऽल्पचेतनः ।	024c  
सर्वैः पार्थिवशार्दूलैर्नानेनार्थोऽस्ति जीवता ||	024e  
अत्यन्तवैरी पार्थानां सततं पापपूरुषः ।	025a  
एष मूलमनर्थानां दुर्योधनमते स्थितः ॥	025c  
घ्नतैनमिति जल्पन्तः क्षत्रियाः समुपाद्रवन् ।	026a  
महता शरवर्षेण च्छादयन्तो महारथाः ।	026c  
वधार्थं सूतपुत्रस्य पाण्डवेयेन चोदिताः ॥	026e  
तांस्तु सर्वांस्तथा दृष्ट्वा धावमानान्महारथान् ।	027a  
न विव्यथे सूतपुत्रो न च त्रासमगच्छत ॥	027c  
दृष्ट्वा सागरकल्पं तमुद्धूतं सैन्यसागरम् ।	028a  
पिप्रीषुस्तव पुत्राणां सङ्ग्रामेष्वपराजितः ॥	028c  
सायकौघेन बलवान्क्षिप्रकारी महाबलः ।	029a  
वारयामास तत्सैन्यं समन्ताद्भरतर्षभ ॥	029c  
ततस्तु शरवर्षेण पार्थिवास्तमवारयन् ।	030a  
धनूंषि ते विधुन्वानाः शतशोऽथ सहस्रशः ।	030c  
अयोधयन्त राधेयं शक्रं दैत्यगणा इव ॥	030e  
शरवर्षं तु तत्कर्णः पार्थिवैः समुदीरितम् ।	031a  
शरवर्षेण महता समन्ताद्व्यकिरत्प्रभो ॥	031c  
तद्युद्धमभवत्तेषां कृतप्रतिकृतैषिणाम् ।	032a  
यथा देवासुरे युद्धे शक्रस्य सह दानवैः ॥	032c  
तत्राद्भुतमपश्याम सूतपुत्रस्य लाघवम् ।	033a  
यदेनं सर्वतो यत्ता नाप्नुवन्ति परे युधि ॥	033c  
निवार्य च शरौघांस्तान्पार्थिवानां महारथः ।	034a  
युगेष्वीषासु च्छत्रेषु ध्वजेषु च हयेषु च ।	034c  
आत्मनामाङ्कितान्घोरान्राधेयः प्राहिणोच्छरान् ॥	034e  
ततस्ते व्याकुलीभूता राजानः कर्णपीडिताः ।	035a  
बभ्रमुस्तत्र तत्रैव गावः शीतार्दिता इव ॥	035c  
हयानां वध्यमानानां गजानां रथिनां तथा ।	036a  
तत्रतत्राभ्यवेक्षाम सङ्घान्कर्णेन ताडितान् ॥	036c  
शिरोभिः पतितै राजन्बाहुभिश्च समन्ततः ।	037a  
आस्तीर्णा वसुधा सर्वा शूराणामनिवर्तिनाम् ॥	037c  
हतैश्च हन्यमानैश्च निष्टनद्भिश्च सर्वशः ।	038a  
बभूवायोधनं रौद्रं वैवस्वतपुरोपमम् ॥	038c  
ततो दुर्योधनो राजा दृष्ट्वा कर्णस्य विक्रमम् ।	039a  
अश्वत्थामानमासाद्य वाक्यमेतदुवाच ह ॥	039c  
युध्यतेऽसौ रणे कर्णो दंशितः सर्वपार्थिवैः ॥	040ac  
पश्यैतां द्रवतीं सेनां कर्णसायकपीडिताम् ।	041a  
कार्तिकेयेन विध्वस्तामासुरीं पृतनामिव ॥	041c  
दृष्ट्वैतां निर्जितां सेनां रणे कर्णेन धीमता ।	042a  
अभियात्येष बीभत्सुः सूतपुत्रजिघांसया ॥	042c  
तद्यथा प्रेक्षमाणानां सूतपुत्रं महारथम् ।	043a  
न हन्यात्पाण्डवः सङ्ख्ये तथा नीतिर्विधीयताम् ॥	043c  
ततो द्रौणिः कृपः शल्यो हार्दिक्यश्च महारथः ।	044a  
प्रत्युद्ययुस्तदा पार्थं सूतपुत्रपरीप्सया ।	044c  
आयान्तं वीक्ष्य कौन्तेयं शक्रं दैत्यचमूमिव ॥	044e  
बीभत्सुरपि राजेन्द्र पाञ्चालैरभिसंवृतः ।	045a  
प्रत्युद्ययौ तदा कर्णं यथा वृत्रं शतक्रतुः ॥	045c  
धृतराष्ट्र उवाच 	046  
संरब्धं फल्गुनं दृष्ट्वा कालान्तकयमोपमम् ।	046a  
कर्णो वैकर्तनः सूत प्रत्यपद्यत्किमुत्तरम् ॥	046c  
यो ह्यस्पर्धत पार्थेन नित्यमेव महारथः ।	047a  
आशंसते च बीभत्सुं युद्धे जेतुं सुदारुणम् ॥	047c  
स तु तं सहसा प्राप्तं नित्यमत्यन्तवैरिणम् ।	048a  
कर्णो वैकर्तनः सूत किमुत्तरमपद्यत ॥	048c  
सञ्जय उवाच 	049  
आयान्तं पाण्डवं दृष्ट्वा गजं प्रतिगजो यथा ।	049a  
असम्भ्रान्तो रणे कर्णः प्रत्युदीयाद्धनञ्जयम् ॥	049c  
तमापतन्तं वेगेन वैकर्तनमजिह्मगैः ।	050a  
छादयामास पार्थोऽथ कर्णस्तु विजयं शरैः ॥	050c  
स कर्णं शरजालेन च्छादयामास पाण्डवः ।	051a  
ततः कर्णः सुसंरब्धः शरैस्त्रिभिरविध्यत ॥	051c  
तस्य तल्लाघवं पार्थो नामृष्यत महाबलः ॥	052ac  
तस्मै बाणाञ्शिलाधौतान्प्रसन्नाग्रानजिह्मगान् ।	053a  
प्राहिणोत्सूतपुत्राय त्रिशतं शत्रुतापनः ॥	053c  
विव्याध चैनं संरब्धो बाणेनैकेन वीर्यवान् ।	054a  
सव्ये भुजाग्रे बलवान्नाराचेन हसन्निव ॥	054c  
तस्य विद्धस्य बाणेन कराच्चापं पपात ह ॥	055ac  
पुनरादाय तच्चापं निमेषार्धान्महाबलः ।	056a  
छादयामास बाणौघैः फल्गुनं कृतहस्तवत् ॥	056c  
शरवृष्टिं तु तां मुक्तां सूतपुत्रेण भारत ।	057a  
व्यधमच्छरवर्षेण स्मयन्निव धनञ्जयः ॥	057c  
तौ परस्परमासाद्य शरवर्षेण पार्थिव ।	058a  
छादयेतां महेष्वासौ कृतप्रतिकृतैषिणौ ॥	058c  
तदद्भुतं महद्युद्धं कर्णपाण्डवयोर्मृधे ।	059a  
क्रुद्धयोर्वासिताहेतोर्वन्ययोर्गजयोरिव ॥	059c  
ततः पार्थो महेष्वासो दृष्ट्वा कर्णस्य विक्रमम् ।	060a  
मुष्टिदेशे धनुस्तस्य चिच्छेद त्वरयाऽन्वितः ॥	060c  
अश्वांश्च चतुरो भल्लैरनयद्यमसादनम् ।	061a  
सारथेश्च शिरः कायादहरच्छत्रुतापनः ॥	061c  
अथैनं छिन्नधन्वानं हताश्वं हतसारथिम् ।	062a  
विव्याध सायकैः पार्थश्चतुर्भिः पाण्डुनन्दनः ॥	062c  
हताश्वात्तु रथात्तूर्णमवप्लुत्य नरर्षभः ।	063a  
आरुरोह रथं तूर्णं कृपस्य शरपीडितः ॥	063c  
स नुन्नोऽर्जुनबाणौघैराचितः शल्यको यथा ।	064a  
जीवितार्थमभिप्रेप्सुः कृपस्य रथमारुहत् ॥	064c  
राधेयं निर्जितं दृष्ट्वा तावका भरतर्षभ ।	065a  
धनञ्जयशरैर्नुन्नाः प्राद्रवन्त दिशो दश ॥	065c  
द्रवतस्तान्समालोक्य राजा दुर्योधनो नृप ।	066a  
निवर्तयामास तदा वाक्यमेतदुवाच ह ॥	066c  
अलं द्रुतेन वः शूरास्तिष्ठध्वं क्षत्रियर्षभाः ।	067a  
एष पार्थवधायाहं स्वयं गच्छामि संयुगे ।	067c  
अहं पार्थान्हनिष्यामि सपाञ्चालान्ससोमकान् ॥	067e  
अद्य मे युध्यमानस्य सह गाण्डीवधन्वना ।	068a  
द्रक्ष्यन्ति विक्रमं पार्थाः कालस्येव युगक्षये ॥	068c  
अद्य मद्बाणजालानि विमुक्तानि सहस्रशः ।	069a  
द्रक्ष्यन्ति समरे योधाः शलभानामिवायतीः ॥	069c  
अद्य बाणमयं वर्षं सृजतो मम धन्विनः ।	070a  
जीमूतस्येव घर्मान्ते द्रक्ष्यन्ति युधि सैनिकाः ॥	070c  
जेष्याम्यद्य रणे पार्थं सायकैर्नतपर्वभिः ।	071a  
तिष्ठध्वं समरे शूरा भयं त्यजत फल्गुनात् ॥	071c  
न हि मद्वीर्यमासाद्य फल्गुनः प्रसहिष्यति ।	072a  
यथा वेलां समासाद्य सागरो मकरालयः ॥	072c  
इत्युक्त्वा प्रययौ राजा सैन्येन महता वृतः ।	073a  
फल्गुनं प्रतिदुर्धर्षः क्रोधात्संरक्तलोचनः ॥	073c  
तं प्रयान्तं महाबाहुं दृष्ट्वा शारद्वतस्तदा ।	074a  
अश्वत्थामानमासाद्य वाक्यमेतदुवाच ह ॥	074c  
एष राजा महाबाहुरमर्षी क्रोधमूर्च्छितः ।	075a  
पतङ्गवृत्तिमास्थाय फल्गुनं योद्धुमिच्छति ॥	075c  
यावन्नः पश्यमानानां प्राणान्पार्थेन सङ्गतः ।	076a  
न जह्यात्पुरुषव्याघ्रस्तावद्वारय कौरवम् ॥	076c  
यावत्फल्गुनबाणानां गोचरं नाद्य गच्छति ।	077a  
कौरवः पार्थिवो वीरस्तावद्वारय संयुगे ॥	077c  
यावत्पार्थशरैर्घोरैर्निर्मुक्तोरगसन्निभैः ।	078a  
न भस्मीक्रियते राजा तावद्युद्धान्निवार्यताम् ॥	078c  
अयुक्तमिव पश्यामि तिष्ठत्स्वस्मासु मानद ।	079a  
स्वयं युद्धाय यद्राजा पार्थं यात्यसहायवान् ॥	079c  
दुर्लभं जीवितं मन्ये कौरव्यस्य किरीटिना ।	080a  
युध्यमानस्य पार्थेन शार्दूलेनेव हस्तिनः ॥	080c  
मातुलेनैवमुक्तस्तु द्रौणिः शस्त्रभृतां वरः ।	081a  
दुर्योधनमिदं वाक्यं त्वरितः समभाषत ॥	081c  
मयि जीवति गान्धारे न युद्धं गन्तुमर्हसि ।	082a  
मामनादृत्य कौरव्य तव नित्यं हितैषिणम् ॥	082c  
न हि सम्भ्रमः कार्यः पार्थस्य विजयं प्रति ।	083a  
अहमावारयिष्यामि पार्थं तिष्ठ सुयोधन ॥	083c  
दुर्योधन उवाच 	084  
आचार्यः पाण्डुपुत्रान्वै पुत्रवत्परिरक्षति ।	084a  
त्वमप्युपेक्षां कुरुषे तेषु नित्यं द्विजोत्तम ॥	084c  
मम वा मन्दभाग्यत्वान्मन्दस्ते विक्रमो युधि ।	085a  
धर्मराजप्रियार्थं वा द्रौपद्या वा न विद्म तत् ॥	085c  
धिगस्तु मम लुब्धस्य यत्कृते सर्वबान्धवाः ।	086a  
सुखार्हाः परमं दुःखं प्राप्नुवन्त्यपराजिताः ॥	086c  
को हि शस्त्रविदां मुख्यो महेश्वरसमो युधि ।	087a  
शत्रुं न क्षपयेच्छक्तो यो न स्याद्गौतमीसुतः ॥	087c  
अश्वत्थामन्प्रसीदस्व नाशयैतान्ममाहितान् ।	088a  
तवास्त्रगोचरे शक्ताः स्थातुं देवा न दानवाः ॥	088c  
पाञ्चालान्सोमकांश्चैव जहि द्रौणे सहानुगान् ।	089a  
वयं शेषान्हनिष्यामस्त्वयैव परिरक्षिताः ॥	089c  
एते हि सोमका विप्र पाञ्चालाश्च यशस्विनः ।	090a  
मम सैन्येषु सङ्क्रुद्धा विचरन्ति दवाग्निवत् ॥	090c  
तान्वारय महाबाहो केकयांश्च नरोत्तम ।	091a  
पुरा कुर्वन्ति निःशेषं रक्ष्यमाणाः किरीटिना ॥	091c  
अश्वत्थामंस्त्वरायुक्तो याहि शीघ्रमरिन्दम ।	092a  
आदौ वा यदि वा पश्चात्तवेदं कर्म मारिष ॥	092c  
त्वमुत्पन्नो महाबाहो पाञ्चालानां वधं प्रति ।	093a  
करिष्यसि जगत्सर्वमपाञ्चालं किलोद्यतः ॥	093c  
एवं सिद्धाऽब्रुवन्वाचो भविष्यति च तत्तथा ।	094a  
तस्मात्त्वं पुरुषव्याघ्र पाञ्चालाञ्जहि सानुगान् ॥	094c  
न तेऽस्त्रगोचरे शक्ताः स्थातुं देवाः सवासवाः ।	095a  
किमु पार्थाः सपाञ्चालाः सत्यमेतद्ब्रवीमि ते ॥	095c  
न त्वां समर्थाः सङ्ग्रामे पाण्डवाः सह सोमकैः ।	096a  
बलाद्योधयितुं वीर सत्यमेतद्ब्रवीमि ते ॥	096c  
गच्छगच्छ महाबाहो न नः कालात्ययो भवेत् ।	097a  
इयं हि द्रवते सेना पार्थसायकपीडिता ॥	097c  
शक्तो ह्यसि महाबाहो दिव्येन स्वेन तेजसा ।	098a  
निग्रहे पाण्डुपुत्राणां पाञ्चालानां च मानद ॥ ॥	098c  

इति श्रीमन्महाभारते द्रोणपर्वणि घटोत्कचवधपर्वणि चतुर्दशरात्रियुद्धे षष्ट्यधिकशततमोऽध्यायः ॥ 160 ॥

5-160-04 कञ्चिद्धनुर्धरं नगणयन्नित्यन्वयः ॥
