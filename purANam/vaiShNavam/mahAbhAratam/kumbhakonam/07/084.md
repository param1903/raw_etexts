श्रीः
अध्यायः 084
जयद्रथम् प्रति गच्छताऽर्जुनेन युधिष्ठिररक्षणाय सात्यकिम् प्रति चोदना ॥ 1 ॥
सञ्जय उवाच 	001  
तथा तु वदतां तेषां प्रादुरासीद्धनञ्जयः ।	001a  
दिदृक्षुर्भरतश्रेष्ठं राजानं ससुहृद्गणम् ॥	001c  
तं प्रविष्टं शुभां कक्ष्यामभिवन्द्याग्रतः स्थितम् ।	002a  
तमुत्थायार्जुनं प्रेम्णा सस्वजे पाण्डवर्षभः ॥	002c  
मूर्ध्नि चैनमुपाघ्राय परिष्वज्य च बाहुना ।	003a  
आशिषः परमाः प्रोच्य स्मयमानोऽभ्यभाषत ॥	003c  
व्यक्तमर्जुन सङ्ग्रामे ध्रुवस्ते विजयो महान् ।	004a  
तादृग्रूपा च ते च्छाया प्रसन्नश्च जनार्दनः ॥	004c  
सञ्जय उवाच 	005  
तमब्रवीत्ततो जिष्णुर्महदाश्चर्यमुत्तमम् ।	005a  
दृष्टवानस्मि भद्रं ते केशवस्य प्रसादजम् ॥	005c  
ततस्तत्कथयामास यथादृष्टं धनञ्जयः ।	006a  
आश्वासनार्थं सुहृदां त्र्यम्बकेण समागमम् ॥	006c  
ततः शिरोभिरवनिं स्पृष्ट्वा सर्वे च विस्मिताः ।	007a  
नमस्कृत्य वृषाङ्काय साधुसाध्वित्यथाब्रुवन् ॥	007c  
अनुज्ञातास्ततः सर्वे सुहृदो धर्मसूनुना ।	008a  
त्वरमाणाः सुसन्नद्धा हृष्टा युद्धाय निर्ययुः ॥	008c  
अभिवाद्य तु राजानं युयुधानाच्युतार्जुनाः ।	009a  
हृष्टा विनिर्ययुस्ते वै युधिष्ठिरनिवेशनात् ॥	009c  
रथेनैकेन दुर्धर्षौ युयुधानजनार्दनौ ।	010a  
जग्मतुः सहितौ वीरावर्जुनस्य निवेशनम् ॥	010c  
तत्र गत्वा हृषीकेशः कल्पयामास शास्त्रवित् ।	011a  
रथं रथवरस्याजौ वानरर्षभलक्षणम् ॥	011c  
स मेघसमनिर्घोषस्तप्तकाञ्चनसप्रभः ।	012a  
बभौ रथवरः क्लृप्तः शिशुर्दिवसकृद्यथा ॥	012c  
ततः पुरुषशार्दूलः सज्जं सर्वं न्यवेदयत् ।	013a  
रथं पुरुषसिंहस्य सध्वजं सुपताकिनम् ॥	013c  
स तु लोकवरः पुंसां किरीटी हेमवर्मभृत् ।	014a  
चापबाणधरो वाहं प्रदक्षिणमवर्तत ॥	014c  
तपोविद्यावयोवृद्धैः क्रियावद्भिर्जितेन्द्रियैः ।	015a  
स्तूयमानो जयाशीर्भिरारुरोह महारथम् ॥	015c  
जैत्रैः साङ्ग्रामिकैर्मन्त्रैः पूर्वमेव रथोत्तमम् ।	016a  
अभिमन्त्रितमर्चिष्मानुदयं भास्करो यथा ॥	016c  
स रथे रथिनां श्रेष्ठः काञ्चने काञ्चनावृतः ।	017a  
विबभौ विमलोऽर्चिष्मान्मेराविव दिवाकरः ||	017c  
अन्वारुरुहतुः पार्थं युयुधानजनार्दनौ ।	018a  
शर्यातेर्यज्ञमायान्तं यथेन्द्रं देवमश्विनौ ॥	018c  
अथ जग्राह गोविन्दो रश्मीन्रश्मिविदांवरः ।	019a  
मातलिर्वासवस्येव वृत्रं हन्तुं प्रयास्यतः ॥	019c  
स ताभ्यां सहितः पार्थो रथप्रवरमास्थितः ।	020a  
सहितो बुधशुक्राभ्यां तमो निघ्नन्यथा शशी ॥	020c  
सैन्धवस्य वधप्रेप्सुः प्रयातः शत्रुपूगहा ।	021a  
सहाम्बुपतिमित्राभ्यां यथेन्द्रस्तारकामये ॥	021c  
ततो वादित्रनिर्घोषैर्माङ्गल्यैश्च स्तवैः शुभैः ।	022a  
प्रयान्तमर्जुनं वीरं मागधाश्चैव तुष्टुवुः ॥	022c  
सजयाशीः सपुण्याहः सूतमागधनिःस्वनः ।	023a  
युक्तो वादित्रघोषेण तेषां रतिकरोऽभवत् ॥	023c  
तमनुप्रवणो वायुः पुण्यगन्धवहः शुभः ।	024a  
ववौ संहर्षयन्पार्थं द्विषतश्चापि शोषयन् ॥	024c  
ततस्तस्मिन्क्षणे राजन्विविधानि शुभानि च ।	025a  
प्रादुरासन्निमित्तानि विजयाय बहूनि च ॥	025c  
पाण्डवानां त्वदीयानां विपरीतानि मारिष ।	026a  
दृष्ट्वाऽर्जुनो निमित्तानि विजयाय प्रदक्षिणम् ।	026c  
युयुधानं महेष्वासमिदं वचनमब्रवीत् ॥	026e  
युयुधानाद्य युद्धे मे दृश्यते विजयो ध्रुवः ।	027a  
यथाहीमानि लिङ्गानि दृश्यन्ते शिनिपुङ्गव ॥	027c  
सोऽहं तत्र गमिष्यामि यत्र सैन्धवको नृपः ।	028a  
यियासुर्यमलोकाय मम वीर्यं प्रतीक्षते ॥	028c  
यथा परमकं कृत्यं सैन्धवस्य वधो मम ।	029a  
तथैव सुमहत्कृत्यं धर्मराजस्य रक्षणम् ॥	029c  
स त्वमद्य महाबाहो राजानं परिपालय ।	030a  
यथैव हि मया गुप्तस्त्वया गुप्तो भवेत्तथा ॥	030c  
न पश्यामि च तं लोके यस्त्वां युद्धे पराजयेत् ।	031a  
वासुदेवसमं युद्धे स्वयमप्यमरेश्वरः ॥	031c  
त्वयि चाहं पराश्वस्तः प्रद्युम्ने वा महारथे ।	032a  
शक्नुयां सैन्धवं हन्तुमनपेक्षो नरर्षभ ॥	032c  
मय्यपेक्षा न कर्तव्या गोप्ताऽयं मम केशवः ।	033a  
राज्ञ एव परा गुप्तिः कार्या सर्वात्मना त्वया ॥	033c  
न हि यत्र महाबाहुर्वासुदेवो व्यवस्थितः ।	034a  
किञ्चिद्व्यापद्यते तत्र यत्राहमपि च ध्रुवम् ॥	034c  
एवमुक्तस्तु पार्थेन सात्यकिः परवीरहा ।	035a  
तथेत्युक्त्वाऽगमत्तत्र यत्र राजा युधिष्ठिरः ॥ ॥	035c  

इति श्रीमन्महाभारते द्रोणपर्वणि प्रतिज्ञापर्वणि चतुरशीतितमोऽध्यायः ॥ 84 ॥

5-84-12 शिशुर्दिवसकृत् बालः सूर्यः ॥ 5-84-18 यथा च्यवनमश्विनौ इति क. ट. ढ. पाठः ॥ 5-84-26 प्रदक्षिणं छन्दोनुवर्तिनम् ॥ 5-84-33 अपेक्षा अनुरोधः ॥ 5-84-84 चतुरशीतितमोऽध्यायः ॥	
