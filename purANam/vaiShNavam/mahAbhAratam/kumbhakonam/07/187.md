श्रीः
अध्यायः 187
द्रोणेन द्रुपदविराटादीनां वधः ॥ 1 ॥ भीमेन निष्ठुरभाषणेन धृष्टद्युम्नमुद्योज्य द्रोणानीकाभिगमनम् ॥ 2 ॥ चतुर्दशरात्रियुद्धसमाप्तिः ॥ 3 ॥
सञ्जय उवाच 	001  
त्रिभागमात्रशेषायां रात्र्यां युद्धमवर्तत ।	001a  
कुरूणां पाण्डवानां च संहृष्टानां विशाम्पते ॥	001c  
अथ चन्द्रप्रभां मुष्णन्नादित्यस्य पुरःसरः ।	002a  
अरुणोऽभ्युदयाञ्चक्रे ताम्रीकुर्वन्निवाम्बरम् ॥	002c  
\'प्रकाशमकरोद्व्योम जगत्संरञ्जयन्निव ।\'	003a  
प्राच्यां दिशि सहस्रांशोररुणेनारुणीकृतम् ।	003c  
तापनीयं यथा चक्रं भ्राजते रविमण्डलम् ॥	003e  
ततो रथाश्वांश्च मनुष्ययानान्युत्सृज्य सर्वे कुरुपाण्डुयोधाः ।	004a  
दिवाकरस्याभिमुखं जपन्तः सन्ध्यागताः प्राञ्जलयो बभूवुः ॥	004c  
ततो द्वैधीकृते सैन्ये द्रोणः सोमकपाण्डवान् ।	005a  
अभ्यद्रवत्सपाञ्चालान्दुर्योधनपुरोगमः ॥	005c  
द्वैधीकृतान्कुरून्दृष्ट्वा माधवोऽर्जुनमब्रवीत् ।	006a  
सपत्नान्सव्यतः कुर्याः सव्यसाचिन्निमान्कुरून् ॥	006c  
स माधवमनुज्ञाय कुरुष्वेति धनञ्जयः ।	007a  
द्रोणकर्णौ महेष्वासौ सव्यतः पर्यवर्तत ॥	007c  
अभिप्रायं तु कृष्णस्य ज्ञात्वा परपुरञ्जयः ।	008a  
आजिशीर्षगतं पार्थं भीमसेनोऽभ्युवाच ह ॥	008c  
भीमसेन उवाच 	009  
अर्जुनार्जुन बीभत्सो शृणुष्वैतद्वचो मम ।	009a  
यदर्थं क्षत्रिया सूते तस्य कालोऽयमागतः ॥	009c  
अस्मिंश्चेदागते काले श्रेयो न प्रतिपत्स्यसे ।	010a  
असम्भावितरूपस्त्वं सुनृशंसं करिष्यसि ॥	010c  
सत्यश्रीधर्मयशसां वीर्येणानृण्यमाप्नुहि ।	011a  
भिन्ध्यनीकं युधांश्रेष्ठ प्रतिज्ञां सफलां कुरु ॥	011c  
सञ्जय उवाच 	012  
स सव्यसाची भीमेन चोदितः केशवेन च ।	012a  
कर्णद्रोणावतिक्रम्य समन्तात्पर्यवारयत् ॥	012c  
तमाजिशीर्षमायान्तं दहन्तं क्षत्रियर्षभान् ।	013a  
पराक्रान्तं पराक्रम्य ततः क्षत्रियपुङ्गवाः ।	013c  
नाशक्नुवन्वारयितुं वर्धमानमिवानलम् ॥	013e  
अथ दुर्योधनः कर्णः शकुनिश्चापि सौबलः ।	014a  
अभ्यवर्षञ्छरव्रातैः कुन्तीपुत्रं धनञ्जयम् ॥	014c  
तेषामस्त्राणि सर्वेषामुत्तमास्त्रविदां वरः ।	015a  
कदर्थीकृत्य राजेन्द्र शरवर्षैरवाकिरत् ॥	015c  
अस्त्रैरस्त्राणि संवार्य लघुहस्तो धनञ्जयः ।	016a  
सर्वानविध्यन्निशितैर्दशभिर्दशभिः शरैः ॥	016c  
उद्धूता रजसो वृष्टिः शरवृष्टिस्तथैव च ।	017a  
तमश्च घोरं शब्दश्च तदा समभवन्महान् ॥	017c  
न द्यौर्न भूमिर्न दिशः प्राज्ञायन्त तथागते ।	018a  
सैन्येन रजसा मूढं सर्वमन्धमिवाभवत् ॥	018c  
नैव ते न वयं राजन्प्राज्ञासिष्म परस्परम् ।	019a  
\'शब्दमात्रेण जानीमो वयं ते च परस्परम् ।\'	019c  
उद्देशेन हि तेन स्म समयुध्यन्त पार्थिवाः ॥	019e  
विरथा रथिनो राजन्समासाद्य परस्परम् ।	020a  
केशेषु समसज्जन्त कवचेषु भुजेषु च ॥	020c  
हताश्वा हतसूताश्च निश्चेष्टा रथिनो हताः ।	021a  
जीवन्त इव तत्र स्म व्यदृश्यन्त भयार्दिताः ॥	021c  
हतान्गजान्समाश्लिष्य पर्वतानिव वाजिनः ।	022a  
गतसत्वा व्यदृश्यन्त तथैव सह सादिभिः ॥	022c  
ततस्त्वभ्यवसृत्यैव सङ्ग्रामादुत्तरां दिशम् ।	023a  
आतिष्ठदाहवे द्रोणो विधूमोऽग्निरिव ज्वलन् ॥	023c  
तमाजिशीर्षादेकान्तमपक्रान्तं निशम्य तु ।	024a  
समकम्पन्त सैन्यानि पाण्डवानां विशाम्पते ॥	024c  
भ्राजमानं श्रिया युक्तं ज्वलन्तमिव तेजसा ।	025a  
द्रोणं दृष्ट्वा परे त्रेसुश्चेरुर्मम्लुश्च भारत ॥	025c  
आह्वयन्तं परानीकं प्रभिन्नमिव वारणम् ।	026a  
नैनमाशंसिरे जेतुं दानवा वासवं यथा ॥	026c  
केचिदासन्निरुत्साहाः केचित्क्रुद्धा मनस्विनः ।	027a  
विस्मिताश्चाभवन्केचित्केचिद्धृष्टाऽभवन्युधि ॥	027c  
हस्तैर्हस्ताग्रमपरे प्रत्यपिंषन्नराधिपाः ।	028a  
अपरे दशनैरोष्ठानदशन्क्रोधमूर्च्छिताः ॥	028c  
व्याक्षिपन्नायुधान्यन्ये ममृदुश्चापरे भुजान् ।	029a  
अन्ये चान्वपतन्द्रोणं त्यक्तात्मानो महौजसः ॥	029c  
पाञ्चालास्तु विशेषेण द्रोणसायकपीडिताः ।	030a  
समसज्जन्त राजेन्द्र समरे भृशवेदनाः ॥	030c  
ततो विराटद्रुपदौ द्रोणं प्रति ययू रणे ।	031a  
तथा चरन्तं सङ्ग्रामे भृशं समरदुर्जयम् ॥	031c  
द्रुपदस्य ततः पौत्रास्त्रय एव विशाम्पते ।	032a  
चेदयश्च महेष्वासा द्रोणमेवाभ्ययुर्युधि ॥	032c  
तेषां द्रुपदपौत्राणां त्रयाणां निशितैः शरैः ।	033a  
त्रिभिर्द्रोणोऽहरत्प्राणांस्ते हता न्यपतन्भुवि ॥	033c  
ततो द्रोणोऽजयद्युद्धे चेदिकैकेयसृञ्जयान् ।	034a  
मात्स्यांश्चैवाजयत्कृत्स्नान्भारद्वाजो महारथान् ॥	034c  
ततस्तु द्रुपदः क्रोधाच्छरवर्षमवासृजत् ।	035a  
द्रोणं प्रति महाराज विराटश्चैव संयुगे ॥	035c  
तं निहत्येषुवर्षं तु द्रोणः क्षत्रियमर्दनः ।	036a  
तौ शरैश्छादयामास विराटद्रुपदावुभौ ॥	036c  
द्रोणेन च्छाद्यमानौ तु क्रुद्धौ सङ्ग्राममूर्धनि ।	037a  
द्रोणं शरैर्विव्यधतुः परमं क्रोधमास्थितौ ॥	037c  
तत द्रोणो महाराज क्रोधामर्षसमन्वितः ।	038a  
भल्लाभ्यां भृशतीक्ष्णाभ्यां चिच्छेद धनुषी तयोः ॥	038c  
ततो विराटः कुपितः समरे तोमरान्दश ।	039a  
दश चिक्षेप च शरान्द्रोणस्य वधकाङ्क्षया ॥	039c  
शक्तिं च द्रुपदो घोरामायसीं स्वर्णभूषिताम् ।	040a  
चिक्षेप भुजगेन्द्राभां क्रुद्धो द्रोणरथं प्रति ॥	040c  
ततो भल्लैः सुनिशितैश्छित्त्वा तांस्तोमारान्दश ।	041a  
शक्तिं कनकवैदूर्यां द्रोणश्चिच्छेद सायकैः ॥	041c  
ततो द्रोणः सुपीताभ्यां भल्लाभ्यामरिमर्दनः ।	042a  
द्रुपदं च विराटं च प्रेषयामास मृत्यवे ॥	042c  
हते विराटे द्रुपदे केकयेषु तथैव च ।	043a  
तथैव चेदिमात्स्येषु पाञ्चालेषु तथैव च ॥	043c  
हतेषु त्रिषु वीरेषु द्रुपदस्य च नप्तृषु ।	044a  
द्रोणस्य कर्म तद्दृष्ट्वा कोपदुःखसमन्वितः ।	044c  
शशाप रथिनां मध्ये धृष्टद्युम्नो महामनाः ॥	044e  
इष्टापूर्तात्तथा क्षात्राद्ब्राह्मण्याच्च स नश्यतु ।	045a  
द्रोणो यस्याद्य मुच्येत यं वा द्रोणः पराभवेत् ॥	045c  
इति तेषां प्रतिश्रुत्य मध्ये सर्वधनुष्मताम् ।	046a  
आयाद्द्रोणं सहानीकः पाञ्चाल्यः परवीरहा ॥	046c  
पाञ्चालास्त्वेकतो द्रोणभ्यघ्नन्पाण्डवैः सह ।	047a  
दुर्योधनश्च कर्णश्च शकुनिश्चापि सौबलः ।	047c  
सोदर्याश्च यथा मुख्यास्तेऽरक्षन्द्रोणमाहवे ॥	047e  
रक्ष्यमाणं तथा द्रोणं सर्वैस्तैस्तु महारथैः ।	048a  
यतमानास्तु पाञ्चाला न शेकुः प्रतिवीक्षितुम् ॥	048c  
तत्राक्रुध्यद्भीमसेनो धृष्टद्युम्नस्य मारिष ।	049a  
स एनं वाग्भिरुग्राभिस्ततक्ष पुरुषर्षभः ॥	049c  
भीमसेन उवाच 	050  
द्रुपदस्य कुले जातः सर्वास्त्रेष्वस्त्रवित्तमः ।	050a  
कः क्षत्रियो मन्यमानः प्रेक्षेतारिमवस्थितम् ॥	050c  
पितृपुत्रवधं प्राप्य पुंस्त्वं को वा प्रहर्षयेत् ।	051a  
विशेषतस्तु शपथं शपित्वा राजसंसदि ॥	051c  
एष वैश्वानर इव समिद्धः स्वेन तेजसा ।	052a  
शरचापेन्धनो द्रोणः क्षत्रं दहति तेजसा ॥	052c  
पुरा करोति निःशेषां पाण्डवानामनीकिनीम् ।	053a  
स्थिताः पश्यत मे कर्म द्रोणमेव व्रजाम्यहम् ॥	053c  
इत्युक्त्वा प्राविशत्क्रुद्धो द्रोणानीकं वृकोदरः ।	054a  
शरैः पूर्णायतोत्सृष्टौर्द्रावयंस्तव वाहिनीम् ॥	054c  
धृष्टद्युम्नोऽपि पाञ्चाल्यः प्रविश्य महतीं चमूम् ।	055a  
आससाद रणे द्रोणं तदासीत्तुमुलं महत् ॥	055c  
नैव नस्तादृशं युद्धं दृष्टपूर्वं न च श्रुतम् ।	056a  
यथा सूर्योदये राजन्समुत्पिञ्जोऽभवन्महान् ॥	056c  
संसक्तान्येव चादृश्यन्रथवृन्दानि मारिष ।	057a  
हतानि च विकीर्णानि शरीराणि शरीरिणाम् ॥	057c  
केचिदन्यत्र गच्छन्तः पथि चान्यैरुपद्रुताः ।	058a  
विमुखाः पृष्ठतश्चान्ये ताड्यन्ते पार्श्वतः परे ॥	058c  
तथा संसक्तयुद्धं तदभवद्भृशदारुणम् ।	059a  
अथ सन्ध्यागतः सूर्यः क्षणेन समपद्यत ॥ ॥	059c  

इति श्रीमन्महाभारते द्रोणपर्वणि द्रोणवधपर्वणि चतुर्दशरात्रियुद्धे सप्ताशीत्यधिकशततमोऽध्यायः ॥ 187 ॥

5-187-1 त्रिभागमात्रशेषायां मुहूर्तत्रयावशिष्टायाम् । तत्र सूर्योदयोत्तरं त्रयोदश्यां द्रोणस्य नाशः । त्रयोदश्यां शुक्लयां युद्धारम्भस्य-हेमन्ते प्रथमे मासे शुक्लपक्षे त्रयोदशीम् । प्रवृत्तं भारतं युद्धमिति भारतसावित्र्यामुक्तस्य चोपपत्तिः सिध्यति ॥ 5-187-44 शशाप शपथं कृतवान् ॥ 5-187-45 इष्टं यागहोमादि । आपूर्तं क्षेत्रारामादि । क्षात्रं द्रुपदकुलोत्पन्नत्वात् । ब्राह्मण्यं याजोपयाजयोर्ब्राह्मणयोस्तपसा ब्राह्मणरूपादग्नेश्च जातत्वात् । एतत्सर्वं तस्य नश्यतु । यस्य शत्रुर्द्रोणो मुच्येत मरणं न प्राप्नुयात् । यं वा मां वा द्रोणो यदि पराभवेदिति ॥ सप्ताशीत्याधिकशततमोऽध्यायः ॥
