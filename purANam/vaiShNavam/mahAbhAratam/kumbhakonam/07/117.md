श्रीः
अध्यायः 117
सात्यकिपराक्रमवर्णनम् ॥ 1 ॥
सञ्जय उवाच 	001  
काल्यमानेषु सैन्येषु शैनेयेन ततस्ततः ।	001a  
भारद्वाजः शरव्रातैर्मर्मभिद्भिरवाकिरत् ॥	001c  
स सम्प्रहारस्तुमुलो द्रोणसात्वतयोरभूत् ।	002a  
पश्यतां सर्वसैन्यानां बलिवासवयोरिव ॥	002c  
ततो द्रोणः शिनेः पौत्रं चित्रैः सर्वायसैः शरैः ।	003a  
त्रिभिराशीविषाकारैर्ललाटे समविध्यत ॥	003c  
तैर्ललाटार्पितैर्बाणैर्युयुधानस्त्वजिह्मगैः ।	004a  
व्यरोचत महाराज त्रिशृङ्ग इव पर्वतः ॥	004c  
ततोऽस्य बाणानपरानिन्द्राशनिसमस्वनान् ।	005a  
भारद्वाजोऽन्तरप्रेक्षी प्रेषयामास संयुगे ॥	005c  
तान्द्रोणचापनिर्मुक्तान्दाशार्हः पततः शरान् ।	006a  
द्वाभ्यान्द्वाभ्यां सुपुङ्खाभ्यां चिच्छेद परमास्त्रवित् ॥	006c  
तामस्य लघुतां द्रोणः समवेक्ष्य विशाम्पते ।	007a  
प्रहस्य सहसाऽविध्यत्त्रिंशता शिनिपुङ्गवम् ॥	007c  
पुनः पञ्चशतेषूणां शितेन च समार्पयत् ।	008a  
लघुतां युयुधानस्य लाघवेन विशेषयन् ॥	008c  
समुत्पतन्ति वल्मीकाद्यथा क्रुद्धा महोरगाः ।	009a  
तथा द्रोणरथाद्राजन्नापतन्ति तनुच्छिदः ॥	009c  
तथैव युयुधानेन सृष्टाः शतसहस्रशः ।	010a  
अवाकिरन्द्रोणरथं शरा रुधिरभोजनाः ॥	010c  
लाघवाद्द्विजमुख्यस्य सात्वतस्य च मारिष ।	011a  
विशेषं नाध्यगच्छाम समावास्तां नरर्षभौ ॥	011c  
सात्यकिस्तु ततो द्रोणं नवभिर्नतपर्वभिः ।	012a  
आजघान भृशं क्रुद्धो ध्वजं च निशितैः शरैः ॥	012c  
सारथिं च शतेनैव भारद्वाजस्य पश्यतः ।	013a  
लाघवं युयुधानस्य दृष्ट्वा द्रोणो महारथः ॥	013c  
सप्तत्या सारथिं विद्ध्वा तुरङ्गांश्च त्रिभिस्त्रिभिः ।	014a  
ध्वजमेकेन चिच्छेद माधवस्य रथे स्थितम् ॥	014c  
अथापरेण भल्लेन हेमपुङ्खेन पत्रिणा ।	015a  
धनुश्चिच्छेद समरे माधवस्य महात्मनः ॥	015c  
सात्यकिस्तु ततः क्रुद्धो धनुस्त्यक्त्वा महारथः ।	016a  
गदां जग्राह महतीं भारद्वाजाय चाक्षिपत् ॥	016c  
तामापतन्तीं सहसा पट्टबद्धामयस्मयीम् ।	017a  
न्यवारयच्छरैर्द्रोणो बहुभिर्बहुरूपिभिः ॥	017c  
अथान्यद्धनुरादाय सात्यकिः सत्यविक्रमः ।	018a  
विव्याध बहुभिर्वीरं भारद्वाजं शिलाशितैः ॥	018c  
स विद्ध्वा समरे द्रोणं सिंहनादममुञ्चत ।	019a  
तं वै न ममृषे द्रोणः सिंहनादं महात्मनः ॥	019c  
ततः शक्तिं रणे द्रोणो रुक्मदण्डामयस्मयीम् ।	020a  
तरसा प्रेषयामास माधवस्य रथं प्रति ॥	020c  
अनासाद्य तु शैनेयं सा शक्तिः कालसन्निभा ।	021a  
भित्त्वा रथं जगामोग्रा धरणीं दारुणस्वना ॥	021c  
ततो द्रोणं शिनेः पौत्रो राजन्विव्याध पत्रिणा ।	022a  
दक्षिणं भुजमासाद्य पीडयन्भरतर्षभ ॥	022c  
द्रोणोऽपि समरे राजन्माधवस्य महद्धनुः ।	023a  
अर्धचन्द्रेण चिच्छेद रथशक्त्या च सारथिम् ॥	023c  
मुमोह सारथिस्तस्य रथशक्त्या समाहतः ।	024a  
स रथोपस्थमासाद्य मुहूर्तं सन्न्यषीदत ॥	024c  
चकार सात्यकी राजंस्तत्र कर्मातिमानुषम् ।	025a  
अयोधयच्च यद्द्रोणं रश्मीञ्जग्राह च स्वयम् ॥	025c  
ततः शरशतेनैव युयुधानो महारथः ।	026a  
अविध्यद्ब्राह्मणं सङ्ख्ये हृष्टरूपो विशाम्पते ॥	026c  
तस्य द्रोणः शरान्पञ्च प्रेषयामास भारत ।	027a  
ते घोराः कवचं भित्त्वा पपुः शोणितमाहवे ॥	027c  
निर्विद्धस्तु शरैर्घोरैरक्रुद्ध्यत्सात्यकिर्भृशम् ।	028a  
सायकान्व्यसृजच्चापि वीरो रुक्मरथं प्रति ॥	028c  
ततो द्रोणस्य यन्तारं निपात्यैकेषुणा भुवि ।	029a  
अश्वान्व्यद्रावयद्बाणैर्हतसूतांस्ततस्ततः ॥	029c  
स रथः प्रद्रुतः सङ्ख्ये मण्डलानि सहस्रशः ।	030a  
चकार राजतो राजन्भ्राजमान इवांशुमान् ॥	030c  
अभिद्रवत गृह्णीत हयान्द्रोणस्य धावत ।	031a  
इति स्म चुक्रुशुः सर्वे राजपुत्राः सराजकाः ॥	031c  
ते सात्यकिमपास्याशु राजन्युधि महारथाः ।	032a  
यतो द्रोणस्ततः सर्वे सहसा समुपाद्रवन् ॥	032c  
तान्दृष्ट्वा प्रद्रुतान्सङ्ख्ये सात्वतेन शरार्दितान् ।	033a  
प्रभग्नं पुनरेवासीत्तव सैन्यं समाकुलम् ॥	033c  
व्यूहस्यैव पुनर्द्वारं गत्वा द्रोणो व्यवस्थितः ।	034a  
वातायमानैस्तैरश्वैर्नीतो वृष्णिशरार्दितैः ॥	034c  
पाण्डुपाञ्चालसम्भिन्नं व्यूहमालोक्य वीर्यवान् ।	035a  
शैनेये नाकरोद्यत्नं व्यूहमेवाभ्यरक्षत ॥	035c  
निवार्य पाण्डुपाञ्चालान्द्रोणाग्निः प्रदहन्निव ।	036a  
तस्थौ क्रोधेध्मसन्दीप्तः कालसूर्य इवोद्यतः ॥ ॥	036c  

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे सप्तदशाधिकशततमोऽध्यायः ॥ 117 ॥

5-117-23 रथशक्त्या केतकपत्राकारमुखया शक्त्या ॥ 5-117-117 सप्तदशाधिकशततमोऽध्यायः ॥
