श्रीः
अध्यायः 140
सात्यकिना अलम्बुसदधः ॥ 1 ॥
धृतराष्ट्र उवाच 	001  
\'दातव्यमद्य मन्येऽहं पाण्डवानां स्वकं पुनः ।	001a  
न विग्रहो हि बलिना श्रेयसे स्याद्यथातथा ॥	001c  
पादयोः प्रणतेनापि भुक्त्वाऽप्युच्छिष्टमप्यरेः ।	002a  
अतोऽन्यद्वापि कृत्वैव जीव्यं लोके नरेण वै ॥	002c  
जीवतैव परो लोकः साध्यते चैव सर्वथा ।	003a  
अजीवतस्तथैवासीन्न सुखं न परा गतिः ॥	003c  
विनाशे सर्वथोत्पन्ने न बालो बुध्यते क्रियाम् ।	004a  
मिथ्याभिमानदग्धो हि न बुद्ध्येत कृताकृते ॥\'	004c  
अहन्यहनि मे दीप्तं यशः पतति सञ्जय ।	005a  
हता मे बहवो योधा मन्ये कालस्य पर्ययम् ॥	005c  
धनञ्जयः सुसङ्क्रद्धः प्रविष्टो मामकं बलम् ।	006a  
रक्षितं द्रौणिकर्णाभ्यामप्रवेश्यं सुरैरपि ॥	006c  
ताभ्यामूर्जितवीर्याभ्यामाप्यायितपराक्रमः ।	007a  
सहितः कृष्णभीमाभ्यां शिनीनामृषभेण च ॥	007c  
तदाप्रभृति मां शोको दहत्यग्निरिवाशयम् ।	008a  
ग्रस्तानिव प्रपश्यामि भूमिपालान्ससैन्धवान् ॥	008c  
अप्रियं सुमहत्कृत्वा सिन्धुराजः किरीटिनः ।	009a  
\'क्रुद्धस्य देवराजस्य शक्रस्येव महाद्युतेः ।\'	009c  
चक्षुर्विषयमापन्नः कथं जीवितमाप्नुयात् ॥	009e  
अनुमानाच्च पश्यामि नास्ति सञ्जय सैन्धवः ।	010a  
युद्धं तु तद्यथावृत्तं तन्ममाचक्ष्व तत्त्वतः ॥	010c  
यच्च विक्षोभ्य महतीं सेनामालोक्य चासकृत् ।	011a  
एकः प्रविष्टः सङ्क्रुद्धो नलिनीमिव कुञ्जरः ॥	011c  
तस्य मे वृष्णिवीरस्य ब्रूहि युद्धं यथातथम् ।	012a  
धनञ्जयार्थे यत्तस्य कुशलो ह्यसि सञ्जय ॥	012c  
सञ्जय उवाच 	013  
तथा तु वैकर्तनपीडितं तं भीमं प्रयान्तं पुरुषप्रवीरम् ।	013a  
समीक्ष्य राजन्नरवीरमध्ये शिनिप्रवीरोऽनुययौ रथेन ॥	013c  
नदन्यथा वज्रधरस्तपान्ते ज्वलन्यथा जलदान्ते च सूर्यः ।	014a  
निघ्नन्नमित्रान्धनुषा दृढेन स कम्पयंस्तव पुत्रस्य सेनाम् ॥	014c  
तं यान्तमश्वै रजतप्रकाशैरायोधने वीरतरं नदन्तम् ।	015a  
नाशक्नुवन्वारयितुं त्वदीयाः सर्वे रथा भारत माधवाग्र्यम् ॥	015c  
अमर्षपूर्णस्त्वनिवृत्तयोधी शरासनी काञ्चनवर्मधारी ।	016a  
अलम्बुसः सात्यकिं माधवाग्र्यमवारयद्राजवरोऽभिपत्य ॥	016c  
तयोरभूद्भारत सम्प्रहारो यथाविधो नैव बभूव कश्चित् ।	017a  
प्रेक्षन्त एवाहवशोभिनौ तौ योधास्त्वदीयाश्च परे च सर्वे ॥	017c  
आविध्यदेनं दशभिः पृषत्कैरलम्बुसो राजवरः प्रसह्य ।	018a  
अनागतानेव तु तान्पृषत्कांश्चिच्छेद बाणैः शिनिपुङ्गवोऽपि ॥	018c  
पुनः स बाणैस्त्रिभिरग्निकल्पैराकर्णपूर्णैर्निशितैः सपुङ्खैः ।	019a  
विव्याध देहावरणं विदार्य ते सात्यकेराविविशुः शरीरम् ॥	019c  
तैः कायमस्याग्न्यनिलप्रभावैर्विदार्य बाणैर्निशितैर्ज्वलद्भिः ।	020a  
आजघ्निवांस्तान्रजतप्रकाशानश्वांश्चतुर्भिश्चतुरः प्रसह्य ॥	020c  
तथा तु तेनाभिहतस्तरस्वी नप्ता शिनेश्चक्रधरप्रभावः ।	021a  
अलम्बुसस्योत्तमवेगवद्भिरश्वांश्चतुर्भिर्निजघान बाणैः ॥	021c  
अथास्य सूतस्य शिरो निकृत्य भल्लेन कालानलसन्निभेन ।	022a  
सकुण्डलं पूर्णशशिप्रकाशं भ्राजिष्णु वक्त्रं निचकर्त देहात् ॥	022c  
निहत्य तं पार्थिवपुत्रपौत्रं सङ्ख्ये यदूनामृषभः प्रमाथी ।	023a  
ततोऽन्वयादर्जुनमेव वीरः सैन्यानि राजंस्तव सन्निवार्य ॥	023c  
अन्वागतं वृष्णिवीरं समीक्ष्य तथारिमध्ये परिवर्तमानम् ।	024a  
घ्नन्तं कुरूणामिषुभिर्बलानि पुनःपुनर्वायुमिवाभ्रपूगान् ॥	024c  
ततोऽवहन्सैन्धवाः साधुदान्ता गोक्षीरकुन्देन्दुहिमप्रकाशाः ।	025a  
सुवर्णजालावतताः सदश्वा यतोयतः कामयते नृसिंहः ॥	025c  
अथात्मजास्ते सहिताऽभिपेतुरन्ये च योधास्त्वरितास्त्वदीयाः ।	026a  
कृत्वा मुखं भारतयोधमुख्यं दुःशासनं त्वत्सुतमाजमीढ ॥	026c  
ते सर्वतः सम्परिवार्य सङ्ख्ये शैनेयमाजघ्नुरनीकसाहाः ।	027a  
स चापि तान्प्रवरः सात्वतानां न्यवारयद्बाणजालेन वीरः ॥	027c  
निवार्य तांस्तूर्णममित्रघाती नप्ता शिनेः पत्रिभिरग्निकल्पैः ।	028a  
दुःशासनस्याभिजघान वाहाञ्जवीयसस्तन्मनसोऽपि बाणैः ॥	028c  
ततोऽर्जुनो हर्षमवाप सङ्ख्ये कृष्णश्च दृष्ट्वा पुरुषप्रवीरम् ॥ ॥	029ac  

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे चत्वारिंशदधिकशततमोऽध्यायः ॥ 140 ॥

5-140-17 प्रेक्षन्तः प्रेक्षकाः । बभूवेत्येतत् बहुवचनतया परिणतमनुषज्यते ॥ 5-140-18 प्रसह्य अनादृत्य ॥ 5-140-140 चत्वारिंशदधिकशततमोऽध्यायः ॥
