श्रीः
अध्यायः 171
द्रोणधृष्टद्युम्नादीनां सङ्कुलयुद्धम् ॥ 1 ॥
सञ्जय उवाच 	001  
तस्मिन्सुतुमुले युद्धे वर्तमाने भयावहे ।	001a  
धृष्टद्युम्नो महाराज द्रोणमेवाभ्यवर्तत ॥	001c  
सन्दधानो धनुःश्रेष्ठं ज्यां विकुर्षन्पुनःपुनः ।	002a  
अभ्यद्रवत द्रोणस्य रथं रुक्मविभूषितम् ॥	002c  
धृष्टद्युम्नमथायान्तं द्रोणस्यान्तचिकीर्षया ।	003a  
परिवव्रुर्महाराज पाञ्चालाः पाण्डवैः सह ॥	003c  
तथा परिवृतं दृष्ट्वा द्रोणमाचार्यसत्तमम् ।	004a  
पुत्रास्ते सर्वतो यत्ता ररक्षुर्द्रोणमाहवे ॥	004c  
बलार्णवौ ततस्तौ तु समेयातां निशामुखे ।	005a  
वातोद्धूतौ क्षुब्धसत्वौ भैरवौ सागराविव ॥	005c  
ततो द्रोणं महाराज पाञ्चाल्यः पञ्चभिः शरैः ।	006a  
विव्याध हृदये तूर्णं सिंहनादं ननाद च ॥	006c  
तं द्रोणः पञ्चविंशत्या विद्ध्वा भारत संयुगे ।	007a  
चिच्छेदान्येन भल्लेन धनुरस्य महास्वनम् ॥	007c  
धृष्टद्युम्नस्तु निर्विद्धो द्रोणेन भरतर्षभ ।	008a  
उत्ससर्ज धनुस्तूर्णं सन्दश्य दशनच्छदम् ॥	008c  
ततः क्रुद्धो महाराज धृष्टद्युम्नः प्रतापवान् ।	009a  
आददेऽन्यद्धनुःश्रेष्ठं द्रोणस्यान्तचिकीर्षया ॥	009c  
विकृष्य च धनुश्चित्रमाकर्णात्परवीरहा ।	010a  
द्रोणस्यानत्करं घोरं व्यसृजत्सायकं ततः ॥	010c  
स विसृष्टो बलवता शरो घोरो महामृधे ।	011a  
भासयामास तत्सैन्यं दिवाकर इवोदितः ॥	011c  
तं तु दृष्ट्वा शरं घोरं देवगन्धर्वमानवाः ।	012a  
स्वस्त्यस्तु समरे राजन्द्रोणायेत्यब्रुवन्वचः ॥	012c  
तं तु सायकमायान्तमाचार्यस्य रथं प्रति ।	013a  
कर्णो द्वादशधा राजंश्चिच्छेद कृतहस्तवत् ॥	013c  
स च्छिन्नो बहुधा राजन्सूतपुत्रेण धन्विना ।	014a  
निपपात शरस्तूर्णं निर्विषो भुजगो यथा ॥	014c  
\'छित्त्वा तु समरे बाणं शरैः सन्नतपर्वभिः ।\'	015a  
धृष्टद्युम्नं ततः कर्णो विव्याध दशभिः शरैः ॥	015c  
पञ्चभिर्द्रोणपुत्रस्तु स्वयं द्रोणस्तु सप्तभिः ।	016a  
शल्यश्च दशभिर्बाणैस्त्रिभिर्दुःशासनस्तथा ॥	016c  
दुर्योधनस्तु विंशत्या शकुनिश्चापि पञ्चभिः ।	017a  
पाञ्चाल्यं त्वरयाऽविध्यन्सर्व एव महारथाः ॥	017c  
स विद्धः सप्तभिर्घोरैर्द्रोणस्यार्थे महाहवे ।	018a  
सर्वानसम्भ्रमाद्राजन्प्रत्यविद्ध्यत्त्रिभिस्त्रिभिः ।	018c  
द्रोणं द्रौणिं च कर्णं च विव्याध च तवात्मजम् ॥	018e  
ते भिन्ना धन्विना तेन धृष्टद्युम्नं पुनर्मृधे ।	019a  
विव्यधुः पञ्चभिस्तूर्णमेकैको रथिनां वरः ॥	019c  
द्रुमसेनस्तु सङ्क्रुद्धो राजन्विव्याध पत्रिणा ।	020a  
त्रिभिश्चान्यैः शरैस्तूर्णं तिष्ठ तिष्ठेति चाब्रवीत् ॥	020c  
स तु तं प्रतिविव्याध त्रिभिस्तीक्ष्णैरजिह्मगैः ।	021a  
स्वर्णपुङ्खैः शिलाधौतैः प्राणान्तकरणैर्युधि ॥	021c  
भल्लेनान्येन तु पुनः सुवर्णोज्ज्वलकुण्डलम् ।	022a  
निचकर्त शिरः कायाद्द्रुमसेनस्य वीर्यवान् ॥	022c  
तच्छिरो न्यपतद्भूमौ सन्दष्टौष्ठपुटं रणे ।	023a  
महावातसमुद्धूतं पक्वं तालफलं यथा ॥	023c  
तान्स विद्ध्वा पुनर्योधान्वीरः सुनिशितैः शरैः ।	024a  
राधेयस्याच्छिनद्भल्लैः कार्मुकं चित्रयोधिनः ॥	024c  
न तु तन्ममृषे कर्णो धनुषश्छेदनं तथा ।	025a  
निकर्तनमिवात्युग्रं लाङ्गूलस्य महाहरिः ॥	025c  
सोऽन्यद्धनुः समादाय क्रोधरक्तेक्षणः श्वसन् ।	026a  
अभ्यद्रवच्छरौघैस्तं धृष्टद्युम्नं महाबलम् ॥	026c  
दृष्ट्वा कर्णं तु संरब्धं ते वीराः षड्रथर्षभाः ।	027a  
पाञ्चाल्यपुत्रं त्वरिताः परिवव्रुर्जिघांसया ॥	027c  
षण्णां योधप्रवीराणां तावकानां पुरस्कृतम् ।	028a  
मृत्योरास्यमनुप्राप्तं धृष्टद्युम्नमममंस्महि ॥	028c  
पतस्मिन्नेव काले तु दाशार्हो विकिरञ्छरान् ।	029a  
धृष्टद्युम्नं पराक्रान्तं सात्यकिः प्रत्यपद्यत ॥	029c  
तमायान्तं महेष्वासं सात्यकिं युद्धदुर्मदम् ।	030a  
राधेयो दशभिर्बाणैः प्रत्यविध्यदजिह्मगैः ॥	030c  
तं सात्यकिर्महाराज विव्याध दशभिः शरैः ।	031a  
पश्यतां सर्ववीराणां मा गास्तिष्ठेति चाब्रवीत् ॥	031c  
स सात्यकेस्तु बलिनः कर्णस्य च महात्मनः ।	032a  
आसीत्समागमो राजन्बलिवासवयोरिव ॥	032c  
त्रासयन्रथघोषेण क्षत्रियान्क्षत्रियर्षभः ।	033a  
राजीवलोचनं कर्णं सात्यकिः प्रत्यविध्यत ॥	033c  
कम्पयन्निव घोषेण धनुषो वसुधां बली ।	034a  
सूतपुत्रो महाराज सात्यकिं प्रत्ययोधयत् ॥	034c  
विपाठकर्णिनाराचैर्वत्सदन्तैः क्षुरैरपि ।	035a  
कर्णः शरशतैश्चापि शैनेयं प्रत्यनिद्ध्यत ॥	035c  
तथैव युध्यमानोऽपि वृष्णीनां प्रवरो युधि ।	036a  
अभ्यवर्षच्छरैः कर्णं तद्युद्धमभवत्समम् ॥	036c  
तावकाश्च महाराज कर्णपुत्रश्च दंशितः ।	037a  
सात्यकिं विव्यधुस्तूर्ण समन्तान्निशितैः शरैः ॥	037c  
अस्त्रैरस्त्राणि संवार्य तेषां कर्णस्य वा विभो ।	038a  
अविद्ध्यत्सात्यकिः क्रुद्धो वृषसेनं स्तनान्तरे ॥	038c  
तेन बाणेन निर्विद्धो वृषसेनो विशाम्पते ।	039a  
न्यपतत्स रथे मूढो धनुरुत्सृज्य वीर्यवान् ॥	039c  
ततः कर्णो हतं मत्वा वृषसेनं महारथम् ।	040a  
पुत्रशोकाभिसन्तप्तः सात्यकिं प्रत्यपीडयत् ॥	040c  
पीड्यमानस्तु कर्णेन युयुधानो महारथः ।	041a  
विव्याध बहुभिः कर्णं त्वरमाणः पुनःपुनः ॥	041c  
स कर्णं दशभिर्विद्ध्वा वृषसेनं च सप्तभिः ।	042a  
स हस्तावापधनुषी तयोश्चिच्छेद सात्वतः ॥	042c  
तावन्ये धनुषी सज्जे कृत्वा शत्रुभयङ्करे |	043a  
युयुधानमविध्येतां समन्तान्निशितैः शरैः ॥	043c  
वर्तमाने तु सङ्ग्रामे तस्मिन्वीरवरक्षये ।	044a  
अतीव शुश्रुवे राजन्गाण्डीवस्य महास्वनः ॥	044c  
श्रुत्वा तु रथनिर्घोषं गाण्डीवस्य च निःस्वनम् ।	045a  
सूतपुत्रोऽब्रवीद्राजन्दुर्योधनमिदं वचः ॥	045c  
एष सर्वां चमूं हत्वा मुख्यांश्चैव नरर्षभान् ।	046a  
पौरवांश्च महेष्वासो विक्षिपन्नुत्तमं धनुः ॥	046c  
पार्थो विजयते तत्र गाण्डीवनिनदो महान् ।	047a  
श्रूयते रथघोषश्च वासवस्येव नर्दतः ॥	047c  
करोति पाण्डवो व्यक्तं कर्मौपयिकमात्मनः ।	048a  
एषा विदार्यते राजन्बहुधा भारती चमूः ॥	048c  
विप्रकीर्णान्यनीकानि न हि तिष्ठन्ति कर्हिचित् ।	049a  
वातेनेव समुद्धूतमभ्रजालं विदीर्यते ॥	049c  
सव्यसाचिनमासाद्य भिन्ना नौरिव सागरे ॥	050ac  
द्रवतां योधमुख्यानां गाण्डीवप्रेषितैः शरैः ।	051a  
विद्धानां शतशो राजञ्श्रूयते निःस्वनो महान् ॥	051c  
शृणु दुन्दुभिनिर्घोषमर्जुनस्य रथं प्रति ।	052a  
निशीथे राजशार्दूल स्तनयित्नोरिवाम्बरे ॥	052c  
हाहाकाररवांश्चैव सिंहनादांश्च पुष्कलान् ।	053a  
शृणु शब्दान्बहुविधानर्जुनस्य रथं प्रति ॥	053c  
अयं मध्ये स्थितोऽस्माकं सात्यकिः सात्वतां वरः ।	054a  
इह चेल्लभ्यते लक्ष्यं कृत्स्नाञ्जेष्यामहे परान् ॥	054c  
एष पाञ्चालराजस्य पुत्रो द्रोणेन सङ्गतः ।	055a  
सर्वतः संवृतो योधैः शूरैश्च रथसत्तमैः ॥	055c  
सात्यकिं यदि हन्याम धृष्टद्युम्नं च पार्षतम् ।	056a  
असंशयं महाराज ध्रुवो नो विजयो भवेत् ॥	056c  
सौभद्रवदिमौ वीरौ परिवार्य महारथौ ।	057a  
प्रयतामो महाराज निहन्तुं वृष्णिपार्षतौ ॥	057c  
सव्यसाची पुरोऽभ्येति द्रोणानीकाय भारत ।	058a  
संसक्तं सात्यकिं ज्ञात्वा बहुभिः कुरुपुङ्गवैः ॥	058c  
तत्र गच्छन्तु बहवः प्रवरा रथसत्तमाः ।	059a  
यावत्पार्थो न जानाति सात्यकिं बहुभिर्वृतम् ॥	059c  
ते त्वरध्वं तथा शूराः शराणां मोक्षणे भृशम् ।	060a  
यथा त्विह व्रजत्येष परलोकाय माधवः ।	060c  
तथा कुरु महाराज सुनीत्या सुप्रयुक्तया ॥	060e  
कर्णस्य मतमास्थाय पुत्रस्ते प्राह सौबलम् ।	061a  
यथेन्द्रः समरे राजन्प्राह विष्णुं यशस्विनम् ॥	061c  
वृतः सहस्रैर्दशभिर्गजानामनिवर्तिनाम् ।	062a  
रथैश्च दशसाहस्रैस्तूर्णं याहि धनञ्जयम् ||	062c  
दुःशासनो दुर्विषहः सुबाहुर्दुःप्रधर्षणः ।	063a  
एते त्वामनुयास्यन्ति पत्तिभिर्बहुभिर्वृताः ॥	063c  
जहि कृष्णौ महाबाहो धर्मराजं च मातुल ।	064a  
नकुलं सहदेवं च भीमसेनं तथैव च ॥	064c  
देवानामिव देवेन्द्रे जयाशा त्वयि मे स्थिता ।	065a  
जहि मातुल कौन्तेयानसुरानिव पावकिः ॥	065c  
एवमुक्तो ययौ पार्थान्पुत्रेण तव सौबलः ।	066a  
महत्या सेनया सार्धं सह पुत्रैश्च ते विभो ॥	066c  
प्रियार्थं तव पुत्राणां दिधक्षुः पाण्डुनन्दनान् ।	067a  
ततः प्रववृते युद्धं तावकानां परैः सह ॥	067c  
प्रयाते सौबले राजन्पाण्डवानामनीकिनीम् ।	068a  
बलेन महता युक्तः सूतपुत्रस्तु सात्वतम् ॥	068c  
अभ्ययात्त्वरितो युद्धे किरञ्शरशतान्बहून् ।	069a  
तथैव पार्थिवाः सर्वे सात्यकिं पर्यवारयन् ॥	069c  
भारद्वाजस्ततो गत्वा धृष्टद्युम्नरथं प्रति ।	070a  
महद्युद्धं तदासीत्तु द्रोणस्य निशि भारत ।	070c  
धृष्टद्युम्नेन वीरेण पाञ्चालैश्च सहाद्भुतम् ॥ ॥	070e  

इति श्रीमन्महाभारते द्रोणपर्वणि घटोत्कचवधपर्वणि चतुर्दशरात्रियुद्धे एकसप्तत्यधिकशततमोऽध्यायः ॥ 171 ॥

5-171-20 द्युमत्सेन इति पाठान्तरम् ॥ 5-171-25 हरिः सिंहः ॥ 5-171-27 षड्रथर्षभाः दुर्योधनदुःशसासनद्रोणकर्णशल्यशकुनयः ॥ 5-171-48 औपयिकं युक्तम् ॥ 5-171-54 इह सात्यकिरूपं लक्ष्यं लभ्यतेचेत् । अयं वशीक्रियते चेदित्यर्थः ॥ 5-171-60 माधवो मधुवंशजः सात्यकिः ॥ 5-171-65 पावकिः स्कन्दः ॥ एकसप्तत्यधिकशततमोऽध्यायः ॥
