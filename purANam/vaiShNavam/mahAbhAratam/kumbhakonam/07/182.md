श्रीः
अध्यायः 182
श्रीकृष्णेनार्जुनम् प्रति जरासन्धादिपराक्रमकथनपूर्वकं तेषां दुर्जयतया पूर्वमेव स्वेनोपायैर्हननकथनम् ॥ 1 ॥
अर्जुन उवाच 	001  
कथमस्मद्धितार्थं ते कैश्च योगैर्जनार्दन ।	001a  
जरासन्धप्रभृतयो घातिताः पृथिवीश्वराः ॥	001c  
वासुदेव उवाच 	002  
जरासन्धश्चेदिराजो नैषादिश्च महाबलः ।	002a  
यदि स्युर्न हताः पूर्वमिदानीं स्युर्भयङ्कराः ॥	002c  
दुर्योधनस्तानवश्यं वृणुयाद्रथसत्तमान् ।	003a  
तेऽस्मासु नित्यविद्विष्टाः संश्रयेयुश्च कौरवान् ॥	003c  
ते हि वीरा महेष्वासाः कृतास्त्रा दृढयोधिनः ।	004a  
धार्तराष्ट्रचमूं कृत्स्नां रक्षेयुरमरा इव ॥	004c  
सूतपुत्रो जरासन्धश्चेदिराजो निषादजः ।	005a  
सुयोधनं समाश्रित्य तपेरन्पृथिवीमिमाम् ॥	005c  
योगैरभिहता यैस्ते तन्मे शृणु धनञ्जय ।	006a  
अजय्या हि विना योगैर्मृधे ते दैवतैरपि ॥	006c  
एकैको हि पृथक् तेषां समस्तां रिपुवाहिनीम् ।	007a  
योधयेत्समरे पार्थ लोकपालाभिरक्षिताम् ॥	007c  
जरासन्धो हि रुषितो रौहिणेयप्रधर्षितः ।	008a  
अस्मद्वधार्थं चिक्षेप गदां वै सर्वघातिनीम् ॥	008c  
सीमन्तमिव कुर्वाणा नभसः पावकप्रभा ।	009a  
अदृश्यतापतन्ती सा शक्रमुक्ता यथाऽशनिः ॥	009c  
तामापतन्तीं दृष्ट्वैव गदां रोहिणिनन्दनः ।	010a  
प्रतिघातार्थमस्त्रं वै स्थूणाकर्णमवासृजत् ॥	010c  
अस्त्रवेगप्रतिहता सा गदा प्रापतद्भुवि ।	011a  
दारयन्ती धरां देवीं कम्पयन्तीव पर्वतान् ॥	011c  
तत्र सा राक्षसी घोरा जरानाम्नी सुविक्रमा ।	012a  
सन्दधे सा हि सञ्जातं जरासन्धमरिन्दमम् ॥	012c  
द्वाभ्यां जातो हि मातृभ्यामर्धदेहः पृथक्पृथक् ।	013a  
जरया सन्धितो यस्माज्जरासन्धस्ततोऽभवत् ॥	013c  
सा तु भूमिं गता पार्थ हता ससुतबान्धवा ।	014a  
गदया तेन चास्त्रेण स्थूणाकर्णेन राक्षसी ॥	014c  
विनाभूतः स गदया जरासन्धो महामृधे ।	015a  
निहतो भीमसेनेन पश्यतस्ते धनञ्जय ॥	015c  
यदि हि स्याद्गदापाणिर्जरासन्धः प्रतापवान् ।	016a  
सेन्द्रा देवा न तं हन्तुं रणे शक्ता नरोत्तम ॥	016c  
त्वद्धितार्थं च नैषादिरङ्गुष्ठेन वियोजितः ।	017a  
द्रोणेनाचार्यकं कृत्वा छद्मना सत्यविक्रमः ॥	017c  
स तु बद्धाङ्गुलित्राणो नैषादिर्दृढविक्रमः ।	018a  
अतिमानी वनचरो बभौ राम इवापरः ॥	018c  
एकलव्यं हि साङ्गुष्ठमशक्ता देवदानवाः ।	019a  
सराक्षसोरगाः पार्थ विजेतुं युधि कर्हिचित् ॥	019c  
किमु मानुषमात्रेण शक्यः स्यात्प्रतिवीक्षितुम् ।	020a  
दृढमुष्टिः कृती नित्यमस्यमानो दिवानिशम् ॥	020c  
त्वद्धितार्थं तु स मया हतः सङ्ग्राममूर्धनि ॥	021ac  
चेदिराजश्च विक्रान्तः प्रत्यक्षं निहतस्तव ।	022a  
स चाप्यशक्यः सङ्ग्रामे जेतुं सर्वसुरासुरैः ॥	022c  
वधार्थं तस्य जातोऽहमन्येषां च सुरद्विषाम् ।	023a  
त्वत्सहायो नरव्याघ्र लोकानां हितकाम्यया ॥	023c  
हिडिम्बबककिर्मीरा भीमसेनेन पातिताः ।	024a  
रावणेन समप्राणा ब्रह्मयज्ञविनाशनाः ॥	024c  
हतस्तथैव मायावी हैडिम्बेनाप्यलायुधः ।	025a  
हैडिम्बश्चाप्युपायेन शक्त्या कर्णेन घातितः ॥	025c  
यदि ह्येनं नाहनिष्यत्कर्णः शक्त्या महामृधे ।	026a  
मयां वध्योऽभविष्यत्स भैमसेनिर्घटोत्कचः ।	026c  
मया न निहतः पूर्वमेष युष्मत्प्रियेप्सया ॥	026e  
एष हि ब्राह्मणद्वेषी यज्ञद्वेषी च राक्षसः ।	027a  
धर्मस्य लोप्ता पापात्मा तस्मादेव निपातितः ।	027c  
व्यंसिता चाप्युपायेन शक्रदत्ता मयाऽनघ ॥	027e  
ये हि धर्मस्य लोप्तारो वध्यास्ते मम पाण्डव ।	028a  
धर्मसंस्थापनार्थं हि प्रतिज्ञैषा ममाव्यया ॥	028c  
ब्रह्म सत्यं दमः शौचं धर्मो ह्रीः श्रीर्धृतिः क्षमा ।	029a  
यत्र तत्र रमे नित्यमहं सत्येन ते शपे ॥	029c  
न विषादस्त्वया कार्यः कर्णं वैकर्तनं प्रति ।	030a  
उपदेक्ष्याम्युपायं ते येन तं प्रसहिष्यसि ॥	030c  
सुयोधनं चापि रणे हनिष्यति वृकोदरः ।	031a  
तस्यापि च वधोपायं वक्ष्यामि तव पाण्डव ॥	031c  
वर्धते तुमुलस्त्वेष शब्दः परचमूं प्रति ।	032a  
विद्रवन्ति च सैन्यानि त्वदीयानि दिशो दश ॥	032c  
लब्धलक्ष्या हि कौरव्या विधमन्ति चमूं तव ।	033a  
दहत्येष च वः सैन्यं द्रोणः प्रहरतां वरः ॥ ॥	033c  

इति श्रीमन्महाभारते द्रोणपर्वणि घटोत्कचवधपर्वणि चतुर्दशरात्रियुद्धे द्व्यशीत्यधिकशततमोऽध्यायः ॥ 182 ॥

5-182-1 योगैरुपायैः ॥ 5-182-8 रौक्मिणेयप्रधर्षितः इति क. ङ. पाठः ॥ 5-182-27 व्यंसिता व्यर्थीकृता शक्तिरिति शेषः ॥ द्व्यशीत्यधिकशततमोऽध्यायः ॥	
