श्रीः
अध्यायः 112
सात्यकेः युधिष्ठिररक्षणे भीमं नियोज्यार्जुनदर्शनाय प्रस्थानम् ॥ 1 ॥
सञ्जय उवाच 	001  
धर्मराजस्य तद्वाक्यं निशम्य शिनिपुङ्गवः ।	001a  
स पार्थाद्भयमाशंसन्परित्यागान्महीपतेः ॥	001c  
अपवादं ह्यात्मनश्च लोकाद्रक्षन्विशेषतः ।	002a  
न मां भीतमिति ब्रूयात्प्रयान्तं फल्गुनं प्रति ॥	002c  
निश्चित्य बहुधैवं स सात्यकिर्युद्धदुर्मदः ।	003a  
नातिव्यक्तमिवाभाष्य धर्मराजं महायशाः ॥	003c  
शोकगद्गदया वाचा शोकोपहतचेतनः ।	004a  
यथेदानीमिति ध्यात्वा धर्मराजमथाब्रवीत् ॥	004c  
कृतां चेन्मन्यसे रक्षां स्वस्ति तेऽस्तु विशाम्पते ।	005a  
अनुयास्यामि बीभत्सुं करिष्ये वचनं तव ॥	005c  
न हि मे पाण्डवात्कश्चित्त्रिषु लोकेषु विद्यते ।	006a  
यो मे प्रियतरो राजन्सत्यमेतद्ब्रवीमि ते ॥	006c  
तस्याहं पदवीं यास्ये सन्देशात्तव मानद ।	007a  
त्वत्कृते न च मे किञ्चिदकर्तव्यं कथञ्चन ॥	007c  
यथा हि मे गुरोर्वाक्यं विशिष्टं द्विपदां वर ।	008a  
तथा तवापि वचनं विशिष्टतरमेव मे ॥	008c  
प्रिये हि तव वर्तेते भ्रातरौ कृष्णपाण्डवौ ।	009a  
तयोः प्रिये स्थितं चैव विद्धि मां राजपुङ्गव ॥	009c  
तवाज्ञां शिरसा गृह्य पाण्डवार्थमहं प्रभो ।	010a  
भित्त्वेदं दुर्भिदं सैन्यं प्रयास्ये नरपुङ्गव ॥	010c  
द्रोणानीकं विशाम्येष क्रुद्धो झष इवार्णवम् ।	011a  
तत्र यास्यामि यत्रासौ राजन्राजा जयद्रथः ॥	011c  
यत्र सेनान्तमाश्रित्य भीतस्तिष्ठति पाण्डवात् ।	012a  
गुप्तो रथवरश्रेष्ठैर्द्रौणिकर्णकृपादिभिः ॥	012c  
इतिस्त्रियोजनं मन्ये तमध्वानं विशाम्पते ।	013a  
यत्र तिष्ठति पार्थोऽसौ जयद्रथवधोद्यतः ॥	013c  
त्रियोजनगतस्यापि तस्य यास्याम्यहं पदम् ।	014a  
आसैन्धववधाद्राजन्सुदृढेनान्तरात्मना ॥	014c  
अनादिष्टस्तु गुरुणा को नु युध्येत मानवः ।	015a  
आदिष्टस्तु यथा राजन्को न युध्येत मादृशः ॥	015c  
अभिजानामि तं देशमितः पूर्णं त्रियोजनम् ।	016a  
यत्र तिष्ठति राजाऽसौ सैन्धवो बालघातकः ॥	016c  
सागरप्रतिमं सैन्यं गर्जन्तमिव सागरम् ।	017a  
हलशक्तिगदाप्रासचर्मखड्गर्ष्टितोमरम् ।	017c  
इष्वस्त्रवरसम्बाधं क्षोभयित्वा व्रजाम्यहम् ॥	017e  
यदेतत्कुञ्जरानीकं सहस्रमनुपश्यसि ।	018a  
कुलमाञ्जनकं नाम यत्रैते वीर्यशालिनः ॥	018c  
आस्थिता बहुभिर्म्लेच्छैर्युद्धशौण्डैः प्रहारिभिः ।	019a  
नागा नगनिभा राजन्क्षरन्त इव तोयदाः ॥	019c  
नैते जातु निवर्तेरन्प्रेषिता हस्तिसादिभिः ।	020a  
अन्यत्र हि वधादेषां नास्ति राजन्पराजयः ॥	020c  
अथ यान्रथिनो राजन्सहस्रमनुपश्यसि ।	021a  
एते रुक्मरथा नाम राजपुत्रा महारथाः ॥	021c  
रथेष्वस्त्रेषु निपुणा नागेषु च विशाम्पते ।	022a  
धनुर्वेदे गताः पारं मुष्टियुद्धे च कोविदाः ॥	022c  
गदायुद्धविशेषज्ञा नियुद्धकुशलास्तथा ।	023a  
खड्गप्रहरणे युक्ताः सम्पाते चासिचर्मणोः ॥	023c  
शूराश्च कृतविद्याश्च स्पर्धन्ते च परस्परम् ।	024a  
नित्यं हि समरे राजन्विजिगीषन्ति मानवान् ॥	024c  
कर्णेन विहिता राजन्दुःशासनमनुव्रताः ।	025a  
एतांस्तु वासुदेवोऽपि रथोदारान्प्रशंसति ॥	025c  
सततं प्रियकामाश्च कर्णस्यैते वशे स्थिताः ।	026a  
तस्यैव वचनाद्राजन्निवृत्ताः श्वेतवाहनात् ॥	026c  
ते न क्लान्ता न च श्रान्ता दृढावरणकार्मुकाः ।	027a  
मदर्थेऽधिष्ठिता नूनं धार्तराष्ट्रस्य शासनात् ॥	027c  
एतान्प्रमथ्य सङ्ग्रामे प्रियार्थं तव कौरव ।	028a  
प्रयास्यामि ततः पश्चात्पदवीं सव्यसाचिनः ॥	028c  
यांस्त्वेतानपरान्राजन्नागान्सप्तशतानिमान् ।	029a  
प्रेक्षसे वर्मसञ्छन्नान्किरातैः समधिष्ठितान् ॥	029c  
किरातराजो यान्प्रादाद्गृहीतः सव्यसाचिना ।	030a  
स्वलङ्कृतांस्तदा प्रेष्यानिच्छञ्जीवितमात्मनः ॥	030c  
आसन्नेते पुरा राजंस्तव कर्मकरा दृढम् ।	031a  
त्वामेवाद्य युयुत्सन्ते पश्य कालस्य पर्ययम् ॥	031c  
एषामेते महामात्राः किराता युद्धदुर्मदाः ।	032a  
हस्तिशिक्षाविदश्चैव सर्वे चैवाग्नियोनयः ॥	032c  
एते विनिर्जिताः सङ्ख्ये सङ्ग्रामे सव्यसाचिना ।	033a  
मदर्थमद्य संयत्ता दुर्योधनवशानुगाः ॥	033c  
एतान्हत्वा शरै राजन्किरातान्युद्धदुर्मदान् ।	034a  
सैन्धवस्य वधे यत्तमनुयास्यामि पाण्डवम् ॥	034c  
ये त्वेते सुमहानाग अञ्जनस्य कुलोद्भवाः ।	035a  
कर्कशाश्च विनीताश्च प्रभिन्नकरटामुखाः ॥	035c  
जाम्बूनदमयैः सर्वैर्वर्मभिः सुविभूषिताः ।	036a  
लब्धलक्षा रणे राजन्नैरावणसमा युधि ॥	036c  
आस्थिता दस्युभिस्तीक्ष्णैः शूरैरुत्तमपार्वतैः ।	037a  
कर्कशैः प्रवरैर्योधैः कार्ष्णायसतनुच्छदैः ॥	037c  
सन्ति गोयोनयश्चात्र सन्ति वानरयोनयः ।	038a  
अनेकयोनयश्चान्ये तथा मानुषयोनयः ॥	038c  
अनीकमसतामेतद्धूम्रवर्णमुदीर्यते ।	039a  
म्लेच्छानां पापकर्तॄणां हिमदुर्गनिवासिनाम् ॥	039c  
एतद्दुर्योधनो लब्ध्वा समग्रं राजमण्डलम् ।	040a  
कृपं च सौमदत्तिं च द्रोणं च रथिनां वरम् ॥	040c  
सिन्धुराजं तथा कर्णमवमन्यत पाण्डवान् ।	041a  
कृतार्थमथ चात्मानं मन्यते कालचोदितः ॥	041c  
ते तु सर्वेऽद्य सम्प्राप्ता मम नाराचगोचरम् ।	042a  
नभविष्यन्ति कौन्तेय यद्यपि स्युर्मनोजवाः ॥	042c  
तेन सम्भाविता नित्यं परवीर्योपजीविना ।	043a  
विनाशमुपयास्यन्ति मच्छरौघनिपीडिताः ॥	043c  
ये त्वेते रथिनो राजन्दृश्यन्ते काञ्चनध्वजाः ।	044a  
एते दुर्वारणा नाम काम्भोजा यदि ते श्रुताः ॥	044c  
शूराश्च कृतविद्याश्च धनुर्वेदे च निष्ठिताः ।	045a  
संहताश्च भृशं ह्येते अन्योन्यस्य हितैषिणः ॥	045c  
अक्षौहिण्यश्च संरब्धा धार्तराष्ट्रस्य भारत ।	046a  
यत्ता मदर्थे तिष्ठन्ति कुरुवीराभिरक्षिताः ॥	046c  
अप्रमत्ता महाराज मामेव प्रत्युपस्थिताः ।	047a  
तानहं प्रमथिष्यामि तृणानीव हुताशनः ॥	047c  
तस्मात्सर्वानुपासङ्गान्सर्वोपकरणानि च ।	048a  
रथे कुर्वन्तु मे राजन्यथावद्रथकल्पकाः ॥	048c  
अस्मिंस्तु किल सम्मर्दे ग्राह्यं विविधमायुधम् ।	049a  
यथोपदिष्टमाचार्यैः कार्यः पञ्चगुणो रथः ॥	049c  
काम्भोजैर्हि समेष्यामि तीक्ष्णैराशीविषोपमैः ।	050a  
नानाशस्त्रसमावायैर्विविधायुधयोधिभिः ॥	050c  
किरातैश्च समेष्यामि विषकल्पैः प्रहारिभिः ।	051a  
लालितैः सततं राज्ञा दुर्योधनहितैषिभिः ॥	051c  
शकैश्चापि समेष्यामि शक्रतुल्यपराक्रमैः ।	052a  
अग्निकल्पैर्दुराधर्षैः प्रदीप्तैरिव पावकैः ॥	052c  
तथाऽन्यैर्विविधैर्योधैः कालकल्पैर्दुरासदैः ।	053a  
समेष्यामि रणे राजन्बहुभिर्युद्धदुर्मदैः ॥	053c  
\'त्रियोजनगतस्यापि पदवीं सव्यसाचिनः ।	054a  
यास्यामि रथिनां श्रेष्ठं प्रवरं च धनुष्मताम् ॥	054c  
सूर्योदयगतस्याहं पाण्डवस्य गतिं चरन् ।	055a  
अपराह्णगते सूर्ये गमिष्यामि न संशयः ॥\'	055c  
तस्माद्वै वाजिनो मुख्यान्विश्रुताञ्शुभलक्षणैः ।	056a  
उपावृत्तांश्च पीतांश्च पुनर्युञ्जन्तु मे रथे ॥	056c  
सञ्जय उवाच 	057  
तस्य सर्वानुपासङ्गान्सर्वोपकरणानि च ।	057a  
रथे चास्थापयद्राजा शस्त्राणि विविधानि च ॥	057c  
ततस्तान्सर्वतोमुक्तान्सदश्वांश्चतुरो जनाः ।	058a  
रसवत्पाययामासुः पानं मदसमीरणम् ॥	058c  
पीतोपवृत्तान्स्नातांश्च जग्धान्नान्समलङ्कृतान् ।	059a  
विनीतशल्यांस्तुरगांश्चतुरो हेममालिनः ॥	059c  
तान्युक्तान्रुक्मवर्णाभान्विनीताञ्शीघ्रगामिनः ।	060a  
संहृष्टमनसो व्यग्रान्विधिवत्कल्पितान्रथे ॥	060c  
महाध्वजेन सिंहेन हेमकेसरमालिना ।	061a  
संवृते केतकैर्हैर्मैर्मणिविद्रुमचित्रितैः ॥	061c  
पाण्डुराभ्रप्रकाशाभिः पताकाभिरलङ्कृते ।	062a  
हेमदण्डोच्छ्रितच्छत्रे बहुशस्त्रपरिच्छदे ।	062c  
योजयामास विधिवद्धेमभाण्डविभूषितान् ॥	062e  
दारुकस्यानुजो भ्राता सूतस्तस्य प्रियः सखा ।	063a  
न्यवेदयद्रथं युक्तं वासवस्येव मातलिः ॥	063c  
ततः स्नातः शुचिर्भूत्वा कृतकौतुकमङ्गलः ।	064a  
स्नातकानां सहस्रस्य स्वर्णनिष्कानथो ददौ ॥	064c  
आशीर्वादैः परिष्वक्तः सात्यकिः श्रीमतां वरः ।	065a  
ततः समधुपर्काम्भः पीत्वा कैरातकं मधु ॥	065c  
लोहिताक्षो बभौ तत्र मदविह्वललोचनः ।	066a  
आलभ्य वीरकांस्यं च हर्षेण महताऽन्वितः ॥	066c  
द्विगुणीकृततेजोभिः प्रज्वलन्निव पावकः ।	067a  
उत्सङ्गे धनुरादाय सशरं रथिनां वरः ॥	067c  
\'आशीर्वादैः परिष्वक्तः सात्यकिः श्रीमतां वरः ।\'	068a  
कृतस्वस्त्ययनो विप्रैः कवची समलङ्कृतः ॥	068c  
लाजैर्गन्धैस्तथा माल्यैः कन्याभिश्चाभिनन्दितः ।	069a  
युधिष्ठिरस्य चरणावभिवाद्य कृताञ्जलिः ॥	069c  
तेन मूर्धन्युपाघ्रातः कृतस्वस्त्ययनोऽपि च ।	070a  
आशिषो विविधाः श्रुत्वा धर्मराजमुखेरिताः ।	070c  
हर्षेण महता युक्त आरुरोह महारथम् ॥	070e  
ततस्ते वाजिनो हृष्टाः सुपुष्टा वातरंहसः ।	071a  
अजय्या जैत्रमूहुस्तं विकुर्वाणाः स्म सैन्धवाः ।	071c  
यथा शक्ररथं राजन्नूहुस्ते हरयः पुरा ॥	071e  
तथैव भीमसेनोऽपि धर्मराजेन पूजितः ।	072a  
प्रायात्सात्यकिना सार्धमभिवाद्य युधिष्ठिरम् ॥	072c  
तौ दृष्ट्वा प्रविविक्षन्तौ तव सेनामरिन्दमौ ।	073a  
संयत्तास्तावकाः सर्वे तस्थुर्द्रोणपुरोगमाः ॥	073c  
सन्नद्धमनुगच्छन्तं दृष्ट्वा भीमं स सात्यकिः ।	074a  
अभिनन्द्याब्रवीद्वीरस्तदा हर्षकरं वचः ॥	074c  
त्वं भीम रक्ष राजानमेतत्कार्यतमं हि ते ।	075a  
अहं भित्त्वा प्रवेक्ष्यामि कालपक्वमिदं बलम् ॥	075c  
आयत्यां च तदात्वे च श्रेयो राज्ञोऽभिरक्षणम् ।	076a  
जानीषे मम वीर्यं त्वं तव चाहमरिन्दम ।	076c  
तस्माद्भीम निवर्तस्व मम चेदिच्छसि प्रियम् ॥	076e  
सञ्जय उवाच 	077  
तथोक्तः सात्यकिं प्राह व्रज त्वं कार्यसिद्धये ।	077a  
अहं राज्ञः करिष्यामि रक्षां पुरुषसत्तम ॥	077c  
एवमुक्तः प्रत्युवाच भीमसेनं स माधवः ।	078a  
गच्छ गच्छ ध्रुवं पार्थ ध्रुवो हि विजयो मम ॥	078c  
यन्मे स्निग्धोऽनुरक्तश्च त्वमद्य वशमास्थितः ।	079a  
निमित्तानि च धन्यानि यथा भीम वदन्ति माम् ॥	079c  
निहते सैन्धवे पापे पाण्डवेन महात्मना ।	080a  
परिष्वजिष्ये राजानं धर्मात्मानं युधिष्ठिरम् ।	080c  
\'अप्रमादश्च ते कार्यो द्रोणं प्रति महारथम् ॥\'	080e  
सञ्जय उवाच 	081  
एतावदुक्त्वा भीमं तु विसृज्य च महायशाः ।	081a  
सम्प्रैक्षत्तावकं सैन्यं व्याघ्रो मृगगणानिव ॥	081c  
तं दृष्ट्वा प्रविविक्षन्तं सैन्यं तव जनाधिप ।	082a  
भूय एवाभवन्मूढं सुभृशं चाप्यकम्पत ॥	082c  
ततः प्रयातः सहसा तव सैन्यं स सात्यकिः ।	083a  
दिदृक्षुरर्जुनं राजन्धर्मराजस्य शासनात् ॥ ॥	083c  

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे द्वादशाधिकशततमोऽध्यायः ॥ 112 ॥

5-112-2 ते मां भीतमिति ब्रूयुरयान्तम् इति झ. पाठः ॥ 5-112-14 आसैन्धववधात् सैन्धववधात्प्रागेव ॥ 5-112-17 हलादितोमरान्तमर्श आद्यजन्तम् ॥ 5-112-23 सम्पाते विहरणे ॥ 5-112-30 तदा दिग्विजये ॥ 5-112-35 अञ्जनस्य वरुणोपवाह्यस्य ॥ 5-112-35 तेन दुर्योधनेन । 5-112-43 सम्भावितः संवर्धिताः ॥ 5-112-49 पञ्चगुणः पञ्चगुणसामग्रीकः ॥ 5-112-50 नानाशस्त्राणां समावायः समूहो येषु ॥ 5-112-56 पीताः पायितपेयाः ॥ 5-112-61 केतकैः कुन्दघटितशलाकाभिः ॥ 5-112-64 स्वर्णनिष्कान् दीनारान् ॥ 5-112-65 ततः समधुपर्कार्हः पीत्वा कैलातकं मधु इति झ. ञ. पाठः । कैलावतं मधु इति ङ. पाठः ॥ 5-112-76 आयत्यामुत्तरकाले । तदात्वे तत्क्षणे ॥ 5-112-112 द्वादशाधिकशततमोऽध्यायः ॥
