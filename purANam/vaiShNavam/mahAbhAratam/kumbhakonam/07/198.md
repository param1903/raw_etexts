श्रीः
अध्यायः 198
साधिक्षेपमश्वत्थामतो युधिष्ठिरं भीषयन्तं पार्थं प्रति भीमेन सामर्षमात्मबलवर्णनादिपूर्वकं स्वेनाश्वत्थामादिविजयप्रतिज्ञानम् ॥ 1 ॥ धृष्टद्युम्नेनाप्यर्जुनं प्रति सक्रोधं क्षात्रधर्मादिकथनपूर्वकं स्वकृतद्रोणवधस्य धार्मिकत्वकथनम् ॥ 2 ॥
सञ्जय उवाच 	001  
अर्जुनस्य वचः श्रुत्वा नोचुस्तत्र महारथाः ।	001a  
अप्रियं वा प्रियं वाऽपि महाराज धनञ्जयम् ॥	001c  
ततः क्रुद्धो महाबाहुर्भीमसेनोऽभ्यभाषत ।	002a  
कुत्सयन्निव कौन्तेयमर्जुनं भरतर्षभ ॥	002c  
मुनिर्यथाऽरण्यगतो भाषते धर्मसंहितम् ।	003a  
न्यस्तदण्डो यथा पार्थं ब्राह्मणः संशितव्रतः ॥	003c  
क्षतत्राता क्षताज्जीवन्क्षन्ता स्त्रीष्वपि साधुषु ।	004a  
क्षत्रियः क्षितिमाप्नोति क्षिप्रं धर्मं यशः श्रियः ॥	004c  
स भवान्क्षत्रियगुणैर्युक्तः सर्वैः कुलोद्वहः ।	005a  
अविपश्चिद्यथा वाचं व्याहरन्नाद्य शोभसे ॥	005c  
पराक्रमस्ते कौन्तेय शक्रस्येव शचीपतेः ।	006a  
न चातिवर्तसे धर्मं वेलामिव महोदधिः ॥	006c  
न पूजयेत्त्वां कोन्वद्य यत्त्रयोदशवार्षिकम् ।	007a  
अमर्षं पृष्ठतः कृत्वा धर्ममेवाभिकाङ्क्षसे ॥	007c  
दिष्ट्या तात मनस्तेऽद्य स्वधर्ममनुवर्तते ।	008a  
आनृशंस्ये च ते दिष्ट्या बुद्धिः सततमच्युत ॥	008c  
यत्तु धर्मप्रवृत्तस्य हृतं राज्यमधर्मतः ।	009a  
द्रौपदी च परामृष्टा सभामानीय शत्रुभिः ॥	009c  
वनं प्रव्राजिताश्चास्म वल्कलाजिनवाससः ।	010a  
अनर्हमाणास्तं भावं त्रयोदश समाः परैः ॥	010c  
\'बहूनि क्षाम्य शत्रूणां सत्यधर्मरता वयम् ।	011a  
तथा तन्मर्षयित्वा तु यथा ते उत्पथे स्थिताः ॥\'	011c  
एतान्यमर्षस्थानानि मर्षितानि त्वयाऽघन ।	012a  
क्षत्रधर्मप्रसक्तेन सर्वमेतदनुष्ठितम् ॥	012c  
तमधर्ममपाकृष्टं स्मृत्वाऽद्य सहितस्त्वया ।	013a  
सानुबन्धान्हनिष्यामि क्षुद्रान्राज्यहरानहम् ॥	013c  
त्वया हि कथितं पूर्वं युद्धायाभ्यागता वयम् ।	014a  
घटामहे यथाशक्ति त्वं तु नोऽद्य जुगुप्ससे ॥	014c  
स्वधर्मं नेच्छसे ज्ञातुं वृथा वचनमेव ते ।	015a  
भयार्दितानामस्माकं वाचा मर्माणि कृन्तसि ॥	015c  
वपन्व्रणे क्षारमिव क्षतानां शत्रुकर्शन ।	016a  
विदीर्यते मे हृदयं त्वया वाक्शल्यपीडितम् ॥	016c  
अधर्ममेनं विपुलं धार्मिकः सन्न बुध्यसे ।	017a  
यत्त्वमात्मानमस्मांश्च प्रशंस्यान्न प्रशंससि ॥	017c  
वासुदेवे स्थिते चापि द्रोणपुत्रं प्रशंससि ।	018a  
यः कलां षोडशीं पूर्णां धनञ्जय न तेऽर्हति ॥	018c  
स्वयमेवात्मनो दोषान्ब्रुवाणः किं न लज्जसे ॥	019ac  
\'मम नागायुतं पार्थ बलं बाह्वोर्विधीयते ।\'	020a  
दारयेयं महीं क्रोधाद्विकिरेयं च पर्वतान् ॥	020c  
आविध्यैतां गदां गुर्वीं भीमां काञ्चनमालिनीम् ।	021a  
गिरिप्रकाशान्क्षितिजान्भञ्जेयमनिलो यथा ॥	021c  
द्रावयेयं शरैश्चापि सेन्द्रान्देवान्समागतान् ।	022a  
सराक्षसगणान्पार्थ सासुरोरगमानवान् ॥	022c  
स त्वमेवंविधं जानन्भ्रातरं मां नरर्षभ ।	023a  
द्रोणपुत्राद्भयं कर्तुं नार्हस्यमितविक्रम ॥	023c  
अथवा तिष्ठ बीभत्सो सह सर्वैः सहोदरैः ।	024a  
अहमेनं गदापाणिर्जेष्याम्येको महाहवे ॥	024c  
ततः पाञ्चालराजस्य पुत्रः पार्थमथाब्रवीत् ।	025a  
सङ्क्रुद्धमिव नर्दन्तं हिरण्यकशिपुर्हरिम् ॥	025c  
धृष्टद्युम्न उवाच 	026  
बीभत्सो विप्रकर्माणि विहितानि मनीषिभिः ।	026a  
याजनाध्यापने दानं यथा यज्ञप्रतिग्रहौ ॥	026c  
षष्ठमध्ययनं नाम तेषां कस्मिन्प्रतिष्ठितः ।	027a  
हतो द्रोणो मया ह्येवं किं मां पार्थ विगर्हसे ॥	027c  
अपक्रान्तः स्वधर्माच्च क्षात्रधर्मं व्यपाश्रितः ।	028a  
अधर्मेण हतस्तस्मादस्त्रेण क्षुद्रकर्मकृत् ॥	028c  
तथा मायां प्रयुञ्जानमसह्यं ब्राह्मणब्रुवम् ।	029a  
प्रतिमायी निहन्याद्यो न युक्तं पार्थ तत्र किम् ॥	029c  
तस्मिंस्तथा मया शस्ते यदि द्रौणायनी रुषा ।	030a  
कुरुते भैरवं नादं तत्र किं मम हीयते ॥	030c  
न चाद्भुतमिदं मन्ये यद्द्रौणिश्चात्र गर्जति ।	031a  
घातयिष्यति कौरव्यान्परित्रातुमशक्नुवन् ॥	031c  
यच्च मां धार्मिको भूत्वा ब्रवीषि गुरुघातिनम् ।	032a  
तदर्थमहमुत्पन्नः पाञ्चाल्यस्य सुतोऽनलात् ॥	032c  
यस्य कार्यमकार्यं वा युध्यतः स्यात्समं रणे ।	033a  
तं कथं ब्राह्मणं ब्रूयाः क्षत्रियं वा धनञ्जय ॥	033c  
यो ह्यनस्त्रविदो हन्याद्ब्रह्मास्त्रैः क्रोधमूर्च्छितः ।	034a  
सर्वोपायैर्न स कथं वध्यः पुरुषसत्तम ॥	034c  
विशेषात्पितृहन्ता मे न स वध्यः कथं मया ।	035a  
योऽयं पापः सुदुर्मेधा बान्धवान्युधि जघ्निवान् ।	035c  
तस्य विप्रब्रुववधे कथं पापं भवेन्मम ॥\'	035e  
विधर्मिणं धर्मविद्भिः प्रोक्तं तेषां विषोपमम् ।	036a  
जानन्धर्मार्थतत्त्वज्ञ किं मामर्जुन गर्हसे ॥	036c  
नृशंसः स मयाऽऽक्रम्य रथ एव निपातितः ।	037a  
तन्मामनिन्द्यं बीभत्सो किमर्थं नाभिनन्दसे ॥	037c  
कालानलसमं पार्थ ज्वलनार्कविषोपमम् ।	038a  
भीमं द्रोणशिरश्छिन्नं न प्रशंससि मे कथम् ॥	038c  
योऽसौ ममैव नान्यस्य बान्धवान्युधि जघ्निवान् ।	039a  
छित्त्वाऽपि तस्य मूर्धानं नैवास्मि विगतज्वरः ॥	039c  
तच्च मे कृन्तते मर्म यन्न तस्य शिरो मया ।	040a  
निषादविषये क्षिप्तं जयद्रथशिरो यथा ॥	040c  
अथावधश्च शत्रूणामधर्मः श्रूयतेऽर्जुन ।	041a  
क्षत्रियस्य हि धर्मोऽयं हन्याद्धन्येत वा पुनः ॥	041c  
स शत्रुर्निहतः सङ्ख्ये मया धर्मेण पाण्डव ।	042a  
यथा त्वया हतः शूरो भगदत्तः पितुः सखा ॥	042c  
पितामहं रणे हत्वा मन्यसे धर्ममात्मनः ।	043a  
मया शत्रौ हते कस्मात्पापे धर्मं न मन्यसे ॥	043c  
सम्बन्धावनतं पार्थ न मां त्वं वक्तुमर्हसि ।	044a  
स्वगात्रकृतसोपानं निषण्णमिव दन्तिनम् ॥	044c  
क्षमामि ते सर्वमेव वाग्व्यतिक्रममर्जुन ।	045a  
द्रौपद्या द्रौपदेयानां कृते नान्येन हेतुना ॥	045c  
कुलक्रमागतं वैरं ममाचार्येण विश्रुतम् ।	046a  
तथा जानात्ययं लोको न यूयं पाण्डुनन्दनाः ॥	046c  
नानृती पाण्डवो ज्येष्ठो नाहं वाऽधार्मिकोऽर्जुन ।	047a  
\'न क्षत्रिय इति प्राहुर्यो न हन्ति रणाजिरे ॥	047c  
पितरं वा गुरुं वाऽपि जिघांसुं पुत्रशिष्ययोः ।	048a  
जिह्मेन वाऽप्यजिह्मेन हन्यादेवाविचारयन् ॥	048c  
इत्युक्तं ब्रह्मणा पूर्वं क्षत्रियाणां द्विषद्वधे ।	049a  
तस्माच्छिष्येण निहतः शत्रुर्मे ब्राह्मणब्रुवः ॥	049c  
यः क्षत्रियसुतो हन्यात्पितरं वा गुरुं च वा ।	050a  
अनिष्टं क्षत्रियो हन्यात्स वै क्षत्रिय उच्यते ।\'	050c  
शिष्यद्रोही हतः पापो युध्यस्व विजयस्तव ॥ ॥	050e  

इति श्रीमन्महाभारते द्रोणपर्वणि नारायणास्त्रमोक्षपर्वणि अष्टनवत्यधिकशततमोऽध्यायः ॥ 198 ॥

5-198-25 हिरण्यकशिपुं हरिरिति क. ख. पाठः ॥ अष्टनवत्यधिकशततमोऽध्यायः ॥	
