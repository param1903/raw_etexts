श्रीः
अध्यायः 089
अर्जुनयुद्धवर्णनम् ॥ 1 ॥
अर्जुन उवाच	001  
चोदयाश्वान्हृषीकेश यत्र दुर्मर्षणः स्थितः ।	001a  
एतद्भित्त्वा गजानीकं प्रवेक्ष्याम्यरिवाहिनीम् ॥	001c  
सञ्जय उवाच 	002  
एवमुक्तो महाबाहुः केशवः सव्यसाचिना ।	002a  
अचोदयद्धयांस्तत्र यत्र दुर्मर्षणः स्थितः ॥	002c  
स सम्प्रहारस्तुमुलः सम्प्रवृत्तः सुदारुणः ।	003a  
एकस्य च बहूनां च रथनागनरक्षयः ॥	003c  
ततः सायकवर्षेण पर्जन्य इव वृष्टिमान् ।	004a  
परानवाकिरत्पार्थः पर्वतानिव नीरदः ॥	004c  
ते चापि रथिनः सर्वे त्वरिताः कृतहस्तवत् ।	005a  
अवाकिरन्बाणजालैस्तत्र कृष्णधनञ्जयौ ॥	005c  
ततः क्रुद्धो महाबाहुर्वार्यमाणः परैर्युधि ।	006a  
शिरांसि रथिनां पार्थः कायेभ्योऽपाहरच्छरैः ॥	006c  
उद्भ्रान्तनयनैर्वक्त्रैः सन्दष्टौष्ठपुटैः शुभैः ।	007a  
सकुण्डलशिरस्त्राणैर्वसुधा समकीर्यत ॥	007c  
पुण्डरीकवनानीव विध्वस्तानि समन्ततः ।	008a  
विनिकीर्णानि योधानां वदनानि चकाशिरे ॥	008c  
सुवर्णचित्राभरणाः संसिक्ता रुधिरेण च ।	009a  
संसक्ता इव दृश्यन्ते मेघसङ्घाः सविद्युतः ॥	009c  
शिरसां पततां राजञ्शब्दोऽभूद्वसुधातले ।	010a  
कालेन परिपक्वानां तालानां पततामिव ॥	010c  
कबन्ध उत्थितः कश्चिद्विष्फार्य सशरं धनुः ।	011a  
किञ्चित्खड्गं विनिष्कृष्य भुजेनोद्यम्य तिष्ठति ।	011c  
\'गृहीत्वाऽन्यस्य केशेषु शिरो नृत्यति चापरः ॥\'	011e  
पतितानि न जानन्ति शिरांसि पुरुषर्षभाः ।	012a  
अमृष्यमाणाः सङ्ग्रामे कौन्तेयं जयगृद्धिनः ॥	012c  
हयानामुत्तमाङ्गैश्च हस्तिहस्तैश्च मेदिनी ।	013a  
बाहुभिश्च शिरोभिश्च वीराणां समकीर्यत ॥	013c  
अयं पार्थः कुतः पार्थः पार्थोऽयमिति सर्वशः ।	014a  
\'तिष्ठ पार्थेहि मां पार्थ क्व यासीति च जल्पताम् ।\'	014c  
तव सैन्येषु योधानां पार्थभूतमिवाभवत् ॥	014e  
अन्योन्यमपि चाजघ्नुरात्मानमपि चापरे ।	015a  
पार्थभूतममन्यन्त जनाः कालेन मोहिताः ॥	015c  
निष्टनन्तः सरुधिरा विसञ्ज्ञा गाढवेदनाः ।	016a  
शयाना बहवो वीराः कीर्तयन्तः स्वबान्धवान् ॥	016c  
सभिण्डिपालाः सप्रासाः सशक्त्यृष्टिपरश्वथाः ।	017a  
सनिर्व्यूहाः सनिस्त्रिंशाः सशरासनतोमराः ॥	017c  
सबाणवर्माभरणाः सगदाः साङ्गदा रणे ।	018a  
महाभुजगसङ्काशा बाहवः परिघोपमाः ॥	018c  
उद्वेष्टन्ति विचेष्टन्ति सञ्चेष्टन्ति च सर्वशः ।	019a  
वेगं कुर्वन्ति संरब्धा निकृत्ताः परमेषुभिः ॥	019c  
यो यः स्म समरे पार्थं प्रतिसञ्चरते नरः ।	020a  
तस्यतस्यान्तको बाणः शरीरमुपसर्पति ॥	020c  
नृत्यतो रथमार्गेषु धनुर्व्यायच्छतस्तथा ।	021a  
न कश्चित्तत्र पार्थश्च ददृशेऽन्तरमण्वपि ॥	021c  
यत्तस्य घटमानस्य क्षिप्रं विक्षिपतः शरान् ।	022a  
लाघवात्पाण्डुपुत्रस्य व्यस्मयन्त परे जनाः ॥	022c  
हस्तिनं हस्तियन्तारमश्वमाश्विकमेव च ।	023a  
अभिनत्फल्गुनो बाणै रथिनं च ससारथिम् ॥	023c  
आवर्तमानमावृत्तं युध्यमानं च पाण्डवः ।	024a  
प्रमुखे तिष्ठमानं च न कञ्चिन्न निहन्ति सः ॥	024c  
यथोदयन्वै गगने सूर्यो हन्ति महत्तमः ।	025a  
तथाऽर्जुनो गजानीकमवधीत्कङ्कपत्रिभिः ॥	025c  
हस्तिभिः पतितैर्भिन्नैस्तव सैन्यमदृश्यत ।	026a  
अन्तकाले यथा भूमिर्व्यवकीर्णा महीधरैः ॥	026c  
यथा मध्यन्दिने सूर्यो दुष्प्रेक्ष्यः प्राणिभिः सदा ।	027a  
तथा धनञ्जयः क्रुद्धो दुष्प्रेक्ष्यो युधि शत्रुभिः ॥	027c  
तत्तथा तव पुत्रस्य सैन्यं युधि परन्तप ।	028a  
प्रभग्नं द्रुतमाविग्नमतीव शरपीडितम् ॥	028c  
मारुतेनेव महता मेघानीकं व्यदीर्यत ।	029a  
प्रकाल्यमानं तत्सैन्यं नाशकत्प्रतिवीक्षितुम् ॥	029c  
प्रतोदैश्चापकोटीभिर्हुङ्कारैः साधुवाहितैः ।	030a  
कशापार्ष्ण्यभिघातैश्च वाग्भिरुग्राभिरेव च ॥	030c  
चोदयन्तो हयांस्तूर्णं पलायन्ते स्म तावकाः ।	031a  
सादिनो रथिनश्चैव पत्तयश्चार्जुनार्दिताः ॥	031c  
पार्ष्ण्यङ्गुष्ठाङ्कुशैर्नागं चोदयन्तस्तथाऽपरे ।	032a  
शरैः सम्मोहिताश्चान्ये तमेवाभिमुखा ययुः ॥	032c  
तव योधा हतोत्साहा विभ्रान्तमनसस्तदा ॥ ॥	033ac  

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे एकोननवतितमोऽध्यायः ॥ 89 ॥

5-89-17 निर्व्यूह आयुधविशेषः ॥ 5-89-20 प्रतिसञ्चरते प्रत्युद्गच्छति ॥ 5-89-22 यत्तस्यावहितस्य ॥ 5-89-28 द्रुतं विद्रुतम् । आविग्नं भीतम् ॥ 5-89-30 साधुवाहितैः सुष्ठु व्यापारितैः ॥ 5-89-89 एकोननवतितमोऽध्यायः ॥	
