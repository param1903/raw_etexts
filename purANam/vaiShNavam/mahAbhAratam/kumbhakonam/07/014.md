श्रीः
अध्यायः 014

द्रोणयुद्धं द्वैरथयुद्धमभिमन्युपराक्रमश्च ॥ 1 ॥
सञ्जय उवाच 	001  
ततः स पाण्डवानीके जनयन्सुमहद्भयम् ।	001a  
व्यचरत्पृतनां द्रोणो दहन्कक्षमिवानलः ॥	001c  
निर्दहन्तमनीकानि साक्षादग्निमिवोत्थितम् ।	002a  
दृष्ट्वा रुक्मरथं क्रुद्धं समकम्पन्त सृञ्जयाः ॥	002c  
सततं कृष्यतः सङ्ख्ये धनुषोऽस्याशुकारिणः ।	003a  
ज्याघोषः शुश्रुवेऽत्यर्थं विस्फूर्जितमिवाशनेः ॥	003c  
रथिनः सादिनश्चैव नागानश्वान्पदातिनः ।	004a  
रौद्रा हस्तवता मुक्ताः सम्मृद्नन्ति स्म सायकाः ॥	004c  
नानद्यमानः पर्जन्यः प्रवृद्धः शुचिसङ्क्षये ।	005a  
अश्मवर्षमिवावर्षत्परेषामावहद्भयम् ॥	005c  
विचरन्स दिशः सर्वाः सेनां सङ्क्षोभयन्प्रभुः ।	006a  
वर्धयामास सन्त्रासं शात्रवाणाममानुषम् ॥	006c  
तस्य विद्युदिवाभ्रेषु चापं हेमपरिष्कृतम् ।	007a  
भ्राजमानं रथे तस्मिन्दृश्यते स्म महाभयम् ॥	007c  
स वीरः सत्यवान्प्राज्ञो धर्मनित्यः सदा पुनः ।	008a  
युगान्तकालवद्घोरां रौद्रां प्रावर्तयन्नदीम् ॥	008c  
अमर्षवेगप्रभवां क्रव्यादगणसङ्कुलाम् ।	009a  
बलौघैः सर्वतः पूर्णां ध्वजवृक्षापहारिणीम् ॥	009c  
शोणितोदां रथावर्तां हस्त्यश्वकृतरोधसम् ।	010a  
कवचोडुपसंयुक्तां मांसपङ्कसमाकुलाम् ॥	010c  
मेदोमज्जास्थिसिकतामुष्मीषचयफेनिलाम् ।	011a  
सङ्ग्रामजलदापूर्णां प्रासमत्स्यसमाकुलाम् ॥	011c  
नरनागाश्वकलिलां शरवेगौघवाहिनीम् ।	012a  
शरीरदारुसङ्घाटां रथकच्छपसङ्कुलाम् ॥	012c  
उत्तमाङ्गैः पङ्कजिनीं निस्त्रिंशझषसङ्कुलाम् ।	013a  
रथनागह्रदोपेतां नानाभारणभूषिताम् ॥	013c  
महारथशतावर्तां भूमिरेणूर्मिमालिनीम् ।	014a  
महावीर्यवतां सङ्ख्ये सुतरां भीरुदुस्तराम् ॥	014c  
शरीरशतसम्बाधां गृध्रकङ्कनिषेविताम् ।	015a  
महारथसहस्राणि नयन्तीं यमसादनम् ॥	015c  
शूलव्यालसमाकीर्णां प्राणिवाजिनिषेविताम् ।	016a  
छिन्नक्षत्रमहाहंसां मुकुटाण्डजसेविताम् ॥	016c  
चक्रकूर्माङ्गदानक्रां शरक्षुद्रझषाकुलाम् ।	017a  
बकगृध्रसृगालानां घोरसङ्घैर्निषेविताम् ॥	017c  
निहतान्प्राणिनः सङ्ख्ये द्रोणेन बलिना रणे ।	018a  
वहन्तीं पितृलोकाय शतशो राजसत्तम ॥	018c  
शरीरशतसम्बाधां केशशैवलशाद्वलाम् ।	019a  
नदीं प्रावर्तयद्राजन्भीरूणां भयवर्धिनीम् ॥	019c  
तर्जयन्तमनीकानि तानि तानि महारथम् ।	020a  
सर्वतोऽभ्यद्रवन्द्रोणं युधिष्ठिरपुरोगमाः ॥	020c  
तानभिद्रवतः शूरांस्तावका दृढविक्रमाः ।	021a  
सर्वतः प्रत्यगृह्णन्त तदभूद्रोमहर्षणम् ॥	021c  
शतमायस्तु शकुनिः सहदेवं समाद्रवत् ।	022a  
सनियन्तृध्वजरथं विव्याध निशितैः शरैः ॥	022c  
तस्य माद्रीसुतः केतुं धनुः सूतं हयानपि ।	023a  
नातिक्रुद्धः शरैश्छित्त्वा षष्ठ्या विव्याध सौबलम् ।	023c  
\'भित्त्वा च शरवर्षेण शकुनिं प्रत्यवारयत् ॥\'	023e  
गदां गृहीत्वा शकुनिः प्रचस्कन्द रथोत्तमात् ।	024a  
स तस्य गदया राजन्रथात्सूतमपातयत् ॥	024c  
ततस्तौ विरथौ राजन्गदाहस्तौ महाबलौ ।	025a  
चिक्रीडतू रणे शूरौ सशृङ्गाविव पर्वतौ ॥	025c  
द्रोणः पाञ्चालदायादं विव्याध निशितैः शरैः ।	026a  
तयोस्तत्र महाराज बाणवर्षैः प्रकाशितम् ।	026c  
खद्योतैरिव चाकाशं प्रदोषे पुरुषर्षभ ॥	026e  
विविंशतिं भीमसेनो विंशत्या निशितैः शरैः ।	027a  
विद्ध्वा नाकम्पयद्वीरस्तदद्भुतमिवाभवत् ॥	027c  
विविंशतिस्तु सहसा व्यश्वकेतुशरासनम् ।	028a  
भीमं चक्रे महाराज ततः सैन्यान्यपूजयन् ॥	028c  
स तन्न ममृषे वीरः शत्रोर्विक्रममाहवे ।	029a  
ततोऽस्य गदया दान्तान्हयात्सर्वानपातयत् ॥	029c  
हताश्वात्स रथाद्राजन्गृह्य चर्म महाबलः ।	030a  
अभ्ययाद्भीमसेनं तु मत्तो मत्तमिव द्विपम् ॥	030c  
शल्यस्तु नकुलं वीरः स्वस्रीयं प्रियमात्मनः ।	031a  
विव्याध प्रहसन्बाणैर्लालयन्कोपयन्निव ॥	031c  
तस्याश्वानातपत्रं च ध्वजं सूतमथो धनुः ।	032a  
निपात्य नकुलः सङ्ख्ये शङ्खं दध्मौ प्रतापवान् ॥	032c  
धृष्टकेतुः कृपेणास्ताञ्छित्त्वा बहुविधाञ्छरान् ।	033a  
कृपं विव्याध सप्तत्या ध्वजं चास्य त्रिभिः शरैः ॥	033c  
तं कृपः शरवर्षेण महता समवारयत् ।	034a  
विव्याध च रणे विप्रो धृष्टकेतुममर्षणम् ॥	034c  
सात्यकिः कृतवर्माणं नाराचेन स्तनान्तरे ।	035a  
विद्ध्वा विव्याध सप्तत्या पुनरन्यैः स्मयन्निव ॥	035c  
तं भोजः सप्तसप्तत्या विद्ध्वाऽऽशु निशितैः शरैः ।	036a  
नाकम्पयत शैनेयं शीघ्रो वायुरिवाचलम् ॥	036c  
सेनापतिः सुशर्माणं भृशं मर्मस्वताडयत् ।	037a  
स चापि तं तोमरेण जत्रुदेशेऽभ्यताडयत् ॥	037c  
वैकर्तनं तु समरे विराटः प्रत्यवारयत् ।	038a  
सह मत्स्यैर्महावीर्यैस्तदद्भुतमिवाभवत् ॥	038c  
तत्पौरुषमभूत्तत्र सूतपुत्रस्य दारुणम् ।	039a  
यत्सैन्यं वारयामास शरैः सन्नतपर्वभिः ॥	039c  
द्रुपदस्तु स्वयं राजा भगदत्तेन सङ्गतः ।	040a  
तयोर्युद्धं महाराज चित्ररूपमिवाभवत् ॥	040c  
भगदत्तस्तु राजानं द्रुपदं नतपर्वभिः ।	041a  
सनियन्तृध्वजरथं विव्याध पुरुषर्षभः ॥	041c  
द्रुपदस्तु ततः क्रुद्धो भगदत्तं महारथम् ।	042a  
आजघानोरसि क्षिप्रं शरेणानतपर्वणा ॥	042c  
युद्धं योधवरौ लोके सौमदत्तिशिखण्डिनौ ।	043a  
भूतानां त्रासजननं चक्रातेऽस्त्रविशारदौ ॥	043c  
भूरिश्रवा रणे राजन्याज्ञसेनिं महारथम् ।	044a  
महता सायकौघेन च्छादयामास वीर्यवान् ॥	044c  
शिखण्डी तु ततः क्रुद्धः सौमदत्तिं विशाम्पते ।	045a  
नवत्या सायकानां तु कम्पयामास भारत ॥	045c  
राक्षसौ रौद्रकर्माणौ हेडिम्बालम्बुसावुभौ ।	046a  
चक्रातेऽत्युद्भुतं युद्धं परस्परजयैषिणौ ॥	046c  
मायाशतसृजौ दृप्तौ मायाभिरितरेतरम् ।	047a  
अन्तर्हितौ चेरतुस्तौ भृशं विस्मयकारिणौ ॥	047c  
चेकितानोऽनुविन्देन युयुधे चातिभैरवम् ।	048a  
यथा देवासुरे युद्धे बलशक्रौ महाबलौ ॥	048c  
लक्ष्मणः क्षत्रदेवेन विमर्दमकरोद्भृशम् ।	049a  
यथा विष्णुः पुरा राजन्हिरण्याक्षेण संयुगे ॥	049c  
ततः प्रचलिताश्वेन विधिवत्कल्पितेन च ।	050a  
रथेनाभ्यपतद्राजन्सौभद्रं पौरवो नदन् ॥	050c  
ततोऽभ्ययात्स त्वरितो युद्धाकाङ्क्षी महाबलः ।	051a  
तेन चक्रे महद्युद्धमभिमन्युररिन्दमः ॥	051c  
पौरवस्त्वथ सौभद्रं शरव्रातैरवाकिरत् ।	052a  
तस्यार्जुनिर्ध्वजं छत्रं धनुश्चोर्व्यामपातयत् ॥	052c  
सौभद्रः पौरवं त्वन्यैर्विद्ध्वा सप्तभिराशुगैः ।	053a  
पञ्चभिस्तस्य विव्याध हयान्सूतं च सायकैः ॥	053c  
ततः प्रहर्षयन्सेनां सिंहवद्विनदन्मुहुः ।	054a  
समादत्तार्जुनिस्तूर्णं पौरवान्तकरं शरम् ॥	054c  
तं तु सन्धितमाज्ञाय सायकं घोरदर्शनम् ।	055a  
द्वाभ्यां शराभ्यां हार्दिक्यश्चिच्छेद सशरं धनुः ॥	055c  
तदुत्सृज्य धनुश्छिन्नं सौभद्रः परवीरहा ।	056a  
उद्बबर्ह सितं खड्गमाददनः शरावरम् ॥	056c  
स तेनानेकतारेण चर्मणा कृतहस्तवत् ।	057a  
भ्रान्तासिना चरन्मार्गान्दर्शयन्वीर्यमात्मनः ॥	057c  
भ्रामितं पुनरुद्भ्रान्तमाधूतं पुनरुत्थितम् ।	058a  
चर्मनिस्त्रिंशयो राजन्निर्विशेषमदृश्यत ॥	058c  
स पौरवरथस्येषामाप्लुत्य सहसा नदन् ।	059a  
पौरवं रथमास्थाय केशपक्षे परामृशत् ॥	059c  
जघानास्य पदा सूतमसिना पातयद्ध्वजम् ।	060a  
विक्षोभ्याम्भोनिधिं तार्क्ष्यस्तं नागमिव चाक्षिपत् ॥	060c  
तमागलितकेशान्तं ददृशुः सर्वपार्थिवाः ।	061a  
उक्षाणमिव सिंहेन पात्यमानमचेतसम् ॥	061c  
तमार्जुनिवशं प्राप्तं कृष्यमाणमनाथवत् ।	062a  
पौरवं पातितं दृष्ट्वा नामृष्यत जयद्रथः ॥	062c  
स बर्हिबर्हावततं किङ्किणीशतजालवत् ।	063a  
चर्म चादाय खड्गं च नदन्पर्यपतद्रथात् ॥	063c  
ततः सैन्धवमालोक्य कार्ष्णिरुत्सृज्य पौरवम् ।	064a  
उत्पपात रथात्तूर्णं श्येनवन्निपपात च ॥	064c  
प्रासपट्टिशनिस्त्रिंशाञ्छत्रुभिः सम्प्रचोदितान् ।	065a  
चिच्छेद चासिना कार्ष्णिश्चर्मणा संरुरोध च ॥	065c  
स दर्शयित्वा सैन्यानां स्वबाहुबलमात्मनः ।	066a  
तमुद्यम्य महाखड्गं चर्म चाथ पुनर्बली ॥	066c  
वृद्धक्षत्रस्य दायादं पितुरत्यन्तवैरिणम् ।	067a  
ससाराभिमुखः शूरः शार्दूल इव कुञ्जरम् ॥	067c  
तौ परस्परमासाद्य खड्गदन्तनखायुधौ ।	068a  
हृष्टवत्सम्प्रजह्राते व्याघ्रकेसरिणाविव ॥	068c  
सम्पातेष्वभिघातेषु निपातेष्वसिचर्मणोः ।	069a  
न तयोरन्तरं कश्चिद्ददर्श नरसिंहयोः ॥	069c  
अवक्षेपोऽसिनिर्ह्रादः शस्त्रान्तरनिदर्शनम् ।	070a  
बाह्यान्तरनिपातश्च निर्विशेषमदृश्यत ॥	070c  
बाह्यमाभ्यन्तरं चैव चरन्तौ मार्गमुत्तमम् ।	071a  
ददृशाते महात्मानौ सपक्षाविव पर्वतौ ॥	071c  
ततो विक्षिपतः खड्गं सौभद्रस्य यशस्विनः ।	072a  
शरावरणपक्षान्ते प्रजहार जयद्रथः ॥	072c  
रुक्मपत्रान्तरे सक्तस्तस्मिंश्चर्मणि भास्वरे ।	073a  
सिन्धुराजबलोद्धूतः सोऽभज्यत महानसिः ॥	073c  
भग्नमाज्ञाय निस्त्रिंशमवप्लुत्य पदानि षट् ।	074a  
अदृश्यत निमेषेण स्वरथं पुनरास्थितः ॥	074c  
तं कार्ष्णिं समरान्मुक्तमास्थितं रथमुत्तमम् ।	075a  
सहिताः सर्वराजानः परिवव्रुः समन्ततः ॥	075c  
ततश्चर्म च खड्गं च समुत्क्षिप्य महाबलः ।	076a  
ननादार्जुनदायादः प्रेक्षमाणो जयद्रथम् ॥	076c  
सिन्धुराजं परित्यज्य सौभद्रः परवीरहा ।	077a  
तापयामास तत्सैन्यं भुवनं भास्करो यथा ॥	077c  
तस्य सर्वायसीं शक्तिं शल्यः कनकभूषणाम् ।	078a  
चिक्षेप समरे घोरां दीप्तामग्निशिखामिव ॥	078c  
तामवप्लुत्य जग्राह विकोशं चाकरोदसिम् ।	079a  
वैनतेयो यथा कार्ष्णिः पतन्तमुरगोत्तमम् ॥	079c  
तस्य लाघवमाज्ञाय सत्वं चामिततेजसः ।	080a  
सहिताः सर्वराजानः सिंहनादमथानदन् ॥	080c  
ततस्तामेव शल्यस्य सौभद्रः परवीरहा ।	081a  
मुमोच भुजवीर्येण वैदूर्यविकृतां शिताम् ॥	081c  
सा तस्य रथमासाद्य निर्मुक्तभुजगोपमा ।	082a  
जघान सूतं शल्यस्य रथाच्चैनमपातयत् ॥	082c  
ततो विराटद्रुपदौ धृष्टकेतुर्युधिष्ठिरः ।	083a  
सात्यकिः केकया भीमो धृष्टद्युम्नशिखण्डिनौ ॥	083c  
यमौ च द्रौपदेयाश्च साधुसाध्विति चुक्रुशुः ।	084a  
बाणशब्दाश्च विविधाः सिंहनादाश्च पुष्कलाः ॥	084c  
प्रादुरासन्हर्षयन्तः सौभद्रमपलायिनम् ।	085a  
तन्नामृष्यन्त पुत्रास्ते शत्रोर्विजयलक्षणम् ॥	085c  
अथैनं सहसा सर्वे समन्तान्निशितैः शरैः ।	086a  
अभ्याकिरन्महाराज जलदा इव पर्वतम् ॥	086c  
तेषां च प्रियमन्विच्छन्सूतस्य च पराभवम् ।	087a  
आर्तायनिरमित्रघ्नः क्रुद्धः सौभद्रमभ्ययात् ॥ ॥	087c  

इति श्रीमन्महाभारते द्रोणपर्वणि द्रोणाभिषेकपर्वणि एकादशदिवसयुद्धे चतुर्दशोऽध्यायः ॥ 14 ॥

5-14-5 शुचिसङ्क्षये ग्रीष्मान्ते ॥ 5-14-16 प्राणिन एव वाजिनः पक्षिणः ॥ 5-14-87 पराभवं प्रेक्ष्येति शेषः ॥ 5-14-14 चतुर्दशोऽध्यायः ॥	
