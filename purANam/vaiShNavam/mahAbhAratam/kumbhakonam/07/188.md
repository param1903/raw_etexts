श्रीः
अध्यायः 188
पञ्चदशदिवसयुद्धारम्भः ॥ 1 ॥ सङ्कुलयुद्धम् । नकुलेन दुर्योधनपराजयः ॥ 2 ॥
सञ्जय उवाच 	001  
ते तथैव महाराज दंशिता रणमूर्धनि ।	001a  
सन्ध्यागतं सहस्रांशुमादित्यमुपतस्थिरे ॥	001c  
उदिते तु सहस्रांशौ तप्तकाञ्चनसप्रभे ।	002a  
प्रकाशितेषु लोकेषु पुनर्युद्धमवर्तत ॥	002c  
द्वन्द्वानि तत्र यान्यासन्संसक्तानि पुरोदयात् ।	003a  
तान्येवाभ्युदिते सूर्ये समसज्जन्त भारत ॥	003c  
रथैर्हया हयैर्नागाः पादातैश्चापि कुञ्जराः ।	004a  
हयैर्हयाः समाजग्मुः पादाताश्च पदातिभिः ॥	004c  
रथा रथैरिभैर्नागास्तथैव भरतर्षभ ।	005a  
संसक्ताश्च वियुक्ताश्च योधाः सन्न्यपतन्रणे ॥	005c  
ते रात्रौ कृतकर्माणः श्रान्ताः सूर्यस्य तेजसा ।	006a  
क्षुत्पिपासापरीताङ्गा विसञ्ज्ञा बहवोऽभवन् ॥	006c  
शङ्खभेरीमृदङ्गानां कुञ्जराणां च गर्जताम् ।	007a  
विष्फारितविकृष्टानां कार्मुकाणां च कूजताम् ॥	007c  
शब्दः समभवद्राजन्दिविस्पृग्भरतर्षभ ।	008a  
द्रवतां च पदातीनां शस्त्राणां पततामपि ॥	008c  
हयानां ह्रेषतां चापि रथानां च निवर्तताम् ।	009a  
क्रोशतां गर्जतां चैव तदासीत्तुमुलं महत् ॥	009c  
विवृद्धस्तुमुलः शब्दो द्यामगच्छन्महांस्तदा ।	010a  
नानायुधनिकृत्तानां चेष्टतामातुरः स्वनः ॥	010c  
भूमावश्रूयत महांस्तदाऽऽसीत्कृपणं महत् ।	011a  
पततां पात्यमानानां पत्त्यश्वरथदन्तिनाम् ॥	011c  
तेषु सर्वेष्वनीकेषु व्यतिषक्तेष्वनेकशः ।	012a  
स्वे स्वाञ्जघ्नुः परे स्वांश्च स्वान्परेषां परे परान् ||	012c  
वीरबाहुविसृष्टाश्च योधेषु च गजेषु च ।	013a  
राशयः प्रत्यदृश्यन्त वाससां नेजनेष्विव ॥	013c  
उद्यतप्रतिपिष्टानां खड्गानां वीरबाहुभिः ।	014a  
स एव शब्दस्तद्रूपो वाससां निज्यतामिव ॥	014c  
अर्धासिभिस्तथा खड्गैस्तोमरैः सपरश्वथैः ।	015a  
निकृष्टयुद्धं संसक्तं महदासीत्सुदारुणम् ॥	015c  
गजाश्वकायप्रभवां नरदेहप्रवाहिनीम् ।	016a  
शस्त्रमत्स्यसुसम्पूर्णां मांसशोणितकर्दमाम् ॥	016c  
आर्तनादस्वनवतीं पताकाशस्त्रफेनिलाम् ।	017a  
नदीं प्रावर्तयन्वीराः परलोकौघगामिनीम् ॥	017c  
शरशक्त्यर्दिता क्लान्ता रात्रिमूढात्पचेतसः ।	018a  
विष्टभ्य सर्वगात्राणि व्यतिष्ठन्गजवाजिनः ॥	018c  
संशुष्कवदना वीराः शिरोभिश्चारुकुण्डलैः ।	019a  
युद्धोपकरणैश्चान्यैस्तत्रतत्र चकाशिरे ॥	019c  
क्रव्यादसङ्घैराकीर्णं मृतैरर्धमृतैरपि ।	020a  
नासीद्रथपथस्तत्र सर्वमायोधनं प्रति ॥	020c  
मज्जत्सु चक्रेषु रथान्सत्वमास्थाय वाजिनः ।	021a  
कथञ्चिदवहन्श्रान्ता वेपमानाः शरार्दिताः ।	021c  
कुलसत्वबलोपेता वाजिनो वारणोपमाः ॥	021e  
विह्वलं तूर्णमुद्भ्रान्तं सभयं भारतातुरम् ।	022a  
बलमासीत्तदा सर्वमृते द्रोणार्जुनावुभौ ॥	022c  
तावेवास्तां निलयनं तावार्तायनमेव च ।	023a  
तावेवान्ये समासाद्य जग्मुर्वैवस्वतक्षयम् ॥	023c  
आविग्नमभवत्सर्वं कौरवाणां महद्बलम् ।	024a  
पाञ्चालानां च संसक्तं न प्राज्ञायत किञ्चन ॥	024c  
अन्तकाक्रीडसदृशं भीरूणां भयवर्धनम् ।	025a  
पृथिव्यां राजवंश्यानामुत्थिते महति क्षये ॥	025c  
न तत्र कर्णं द्रोणं वा नार्जुनं न युधिष्ठिरम् ।	026a  
न भीमसेनं न यमौ न पाञ्चाल्यं न सात्यकिम् ॥	026c  
न च दुःशासनं द्रौणिं न दुर्योधनसौबलौ ।	027a  
न कृपं मद्रराजं च कृतवर्माणमेव च ॥	027c  
न चान्यान्नैव चात्मानं न क्षितिं न दिशस्तथा ।	028a  
पश्याम राजन्संसक्तान्सैन्येन रजसा वृतान् ॥	028c  
सम्भ्रान्ते तुमुले घोरे रजोमेघे समुत्थिते ।	029a  
त्रियामामिव सम्प्राप्ताममन्यन्त निशाचराः ॥	029c  
न ज्ञायन्ते कौरवेया न पाञ्चाला न पाण्डवाः ।	030a  
न दिशो द्यौर्न चोर्वी च न समं विषमं तथा ॥	030c  
हस्तसंस्पर्शमापन्नान्परानप्यथवा स्वकान् ।	031a  
न्यपातयंस्तदा युद्धे नराः स्म विजयैषिणः ॥	031c  
उद्धूतत्वात्तु रजसः प्रसेकाच्छोणितस्य च ।	032a  
प्राशाम्यत रजो भौमं शीघ्रत्वादनिलस्य च ॥	032c  
तत्र नागा हया योधा रथिनोऽथ पदातयः ।	033a  
पारिजातवनानीव व्यरोचन्रुधिरोक्षिताः ॥	033c  
ततो दुर्योधनः कर्णो द्रोणो दुःशासनस्तथा ।	034a  
पाण्डवैः समसज्जन्त चतुर्भिश्चतुरो रथाः ॥	034c  
दुर्योधनः सह भ्रात्रा यमाभ्यां समसज्जत ।	035a  
वृकोदरेण राधेयो भारद्वाजेन चार्जुनः ॥	035c  
तद्घोरं महदाश्चर्यं युद्धं दैवासुरोपमम् ।	036a  
रथर्षभाणामुग्राणां सन्निपातममानुषम् ॥	036c  
रथमार्गैर्विचित्रैस्तैर्विचित्ररथसङ्कुलम् ।	037a  
अपश्यन्रथिनो युद्धं विचित्रं चित्रयोधिनाम् ॥	037c  
यतमानाः पराक्रान्ताः परस्परजिगीषवः ।	038a  
जीमूता इव घर्मान्ते शरवर्षैरवाकिरन् ॥	038c  
ते रथान्सूर्यसङ्काशानास्थिताः पुरुषर्षभाः ।	039a  
अशोभन्त यथा मेघाः शारदाश्चलविद्युतः ॥	039c  
योधास्ते तु महाराज क्रोधामर्षसमन्विताः ।	040a  
स्पर्धिनश्च महेष्वासाः कृतयत्ना धनुर्धराः ।	040c  
अभ्यगच्छंस्तथाऽन्योन्यं मत्ता गजवृषा इव ॥	040e  
न नूनं देहभेदोऽस्ति काले राजन्ननागते ।	041a  
यत्र सर्वे न युगपद्व्यशीर्यन्त महारथाः ॥	041c  
बाहुभिश्चरणैश्छिन्नैः शिरोभिश्च सकुण्डलैः ।	042a  
कार्मुकैर्विशिखैः प्रासैः खड्गैः परशुपट्टसैः ॥	042c  
नालीकैः क्षुद्रनाराचैर्नखरैः शक्तितोमरैः ।	043a  
अन्यैश्च विविधाकारैर्धौतैः प्रहरणोत्तमैः ॥	043c  
विचित्रैर्विविधाकारैः शरीरावरणैरपि ।	044a  
विचित्रैश्च रथैर्भग्नैर्हतैश्च गजवाजिभिः ॥	044c  
शून्यैश्चैव नगाकारैर्हतयोधध्वजै रथैः ।	045a  
अमनुष्यैर्हयैस्त्रस्तैः कृष्यमाणैस्ततस्ततः ॥	045c  
वातायमानैरसकृद्धतवीरैरलङ्कृतैः ।	046a  
व्यजनैः कङ्कटैश्चैव ध्वजैश्च विनिपातितैः ॥	046c  
छत्रैराभरणैर्वस्त्रैर्माल्यैश्च ससुगन्धिभिः ।	047a  
हारैः किरीटैर्मुकुटैरुष्णीषैः किङ्किणीगणैः ॥	047c  
उरस्थैर्मणिभिर्निष्कैश्चूडामणिभिरेव च ।	048a  
आसीदायोधनं तत्र नभस्तारागणैरिव ॥	048c  
ततो दुर्योधनस्यासीन्नकुलेन समागमः ।	049a  
अमर्षितेन क्रुद्धस्य क्रुद्धेनामर्षितस्य च ॥	049c  
अपसव्यं चकाराथ माद्रीपुत्रस्तवात्मजम् ।	050a  
किरञ्छरशतैर्हृष्टस्तत्र नादो महानभूत् ॥	050c  
अपसव्यं कृतं सङ्ख्ये भ्रातृव्येनात्यमर्षिणा ।	051a  
नामृष्यत तमप्याजौ प्रतिचक्रे परन्तपः ।	051c  
पुत्रस्तव महाराज राजा दुर्योधनो द्रुतम् ॥	051e  
ततः प्रतिचिकीर्षन्तमपसव्यं तु ते सुतम् ।	052a  
न्यवारयत तेजस्वी नकुलश्चित्रमार्गवित् ॥	052c  
स सर्वतो निवार्यैनं शरजालेन पीडयन् ।	053a  
विमुखं नकुलश्चक्रे तत्सैन्याः समपूजयन् ॥	053c  
तिष्ठतिष्ठेति नकुलो बभाषे तनयं तव ।	054a  
संस्मृत्य सर्वदुःखानि तव दुर्मन्त्रितं च तत् ॥ ॥	054c  

इति श्रीमन्महाभारते द्रोणपर्वणि द्रोणवधपर्वणि चतुर्दशरात्रियुद्धे अष्टाशीत्यधिकशततमोऽध्यायः ॥ 188 ॥

5-188-12 स्वे कौरवाः स्वान् स्वभृत्यान्परे पाण्डवाः स्वान् स्वभृत्यान् । स्वे इत्यनुवर्तते । परेषां पाण्डवानां स्वान् स्वे कौरवाः परेषां पाण्डवानां परान् कौरवान् परे पाण्डवा जघ्नुरित्यन्वयः । परेषामित्युभयत्र सम्बध्यते । स्वपरविभागो वक्तुः सञ्जयस्यानुरोधात् ॥ 5-188-13, 5-188-14 ॥ निज्यन्ते प्रक्षाल्यन्ते वासांसि येषु ते प्रदेशा नेजनानि तेषु यथा वाससां राशयो भवन्त्येवमुद्यतानां प्रतिकूलं पिष्टानां च खड्गानां राशयः प्रत्यदृश्यन्त । निज्यतां क्षालनैः उद्यम्योद्यम्य शिलायां स्फाल्यमानानाम् । श्लोकद्वयम् ॥ 5-188-15 अर्धासिभिरेकधारैः ॥ 5-188-23 निलयनमाश्रयः । आर्तायनम् आर्तानां भयवारणं स्वीयानाम् । शत्रूणां तु तावेव मृत्युकरावित्यर्थः ॥ 5-188-34 चतुरश्चत्वारः ॥ 5-188-35 भ्रात्रा दुःशासनेन ॥ अष्टाशीत्यधिकशततमोऽध्यायः ॥	
