श्रीः
अध्यायः 042
सञ्जयेन धृतराष्ट्रम् प्रति अभिमन्युमनुगतानां जयद्रथेन निरोधकथनम् ॥ 1 ॥ तथा जयद्रथस्य रुद्रात् पाण्डवनिरोधरूपवरलाभकथनम् ॥ 2 ॥
धृतराष्ट्र उवाच 	001  
बालमत्यन्तसुखिनं स्वबाहुबलदर्पितम् ।	001a  
युद्धेष्वकुशलं वीरं कुलपुत्रं तनुत्यजम् ॥	001c  
गाहमानमनीकानि सदश्वैश्च त्रिहायनैः ।	002a  
अपि यौधिष्ठिरात्सैन्यात्कश्चिदन्वपतद्बली ॥	002c  
सञ्जय उवाच 	003  
युधिष्ठिरो भीमसेनः शिखण्डी सात्यकिर्यमौ ।	003a  
धृष्टद्युम्नो विराटश्च द्रुपदश्च सकेकयः ॥	003c  
धृष्टकेतुश्च संरब्धो मात्स्याश्चाभ्यपतन्रणे ।	004a  
तेनैव तु पथा यान्तः पितरो मातुलैः सह ॥	004c  
अभ्यद्रवन्परीप्सन्तो व्यूढानीकाः प्रहारिणः ।	005a  
तान्दृष्ट्वा द्रवतः शूरांस्त्वदीया विमुखाऽभवन् ॥	005c  
ततस्तद्विमुखं दृष्ट्वा तव सूनोर्महद्बलम् ।	006a  
जामाता तव तेजस्वी संस्तम्भयिषुराद्रवत् ॥	006c  
सैन्धवस्य महाराज पुत्रो राजा जयद्रथः ।	007a  
स पुत्रगृद्धिनः पार्थान्सहसैन्यानवारयत् ॥	007c  
उग्रधन्वा महेष्वासो दिव्यमस्त्रमुदीरयन् ।	008a  
वार्धक्षत्रिरुपासेधत्प्रवणादिव कुञ्जरः ॥	008c  
धृतराष्ट्र उवाच 	009  
कतिभारमहं मन्ये सैन्धवे सञ्जयाहितम् ।	009a  
यदेकः पाण्डवान्क्रुद्धान्पुत्रप्रेप्सूनवारयत् ॥	009c  
अत्यद्भुतमहं मन्ये बलं शौर्यं च सैन्धवे ।	010a  
तस्य प्रब्रूहि मे वीर्यं कर्म चाग्र्यं महात्मनः ॥	010c  
किं जप्तं हुतमिष्टं वा किं सुतप्तमथो तपः ।	011a  
\'दमो वा ब्रह्मचर्यं वा सूत यच्चास्य सत्तम ॥	011c  
देवं कतममाराध्य विष्णुमीशानमब्जजम् ।	012a  
सिन्धुराट् तनये सक्तान्क्रुद्धान्पार्थानवारयत् ॥	012c  
नैवं कृतं महत्कर्म भीष्मेणाज्ञासिषं तथा ।\'	013a  
सिन्धुराजो हि येनैकः पाण्डवान्समवारयत् ॥	013c  
सञ्जय उवाच 	014  
द्वीपदीहरणे यत्तद्भीमसेनेन निर्जितः ।	014a  
मानात्स तप्तवान्राजा वरार्थी सुमहत्तपः ॥	014c  
इन्द्रियाणीन्द्रियार्थेभ्यः प्रियेभ्यः सन्निवर्त्य सः ।	015a  
क्षुत्पिपासातपसहः कृशो धमनिसन्ततः ॥	015c  
देवमाराधयच्छर्वं गृणन्ब्रह्म सनातनम् ।	016a  
भक्तानुकम्पी भगवांस्तस्य चक्रे ततो दयाम् ॥	016c  
स्वप्नान्तेऽप्यथ चैवाह हरः सिन्धुपतेः सुतम् ।	017a  
वरं वृणीष्व प्रीतोऽस्मि जयद्रथ किमिच्छसि ॥	017c  
एवमुक्तस्तु शर्वेण सिन्धुराजो जयद्रथः ।	018a  
उवाच प्रणतो रुद्रं प्राञ्जलिर्नियतात्मवान् ॥	018c  
पाण्डवेयानहं सङ्ख्ये भीमवीर्यपराक्रमान् ।	019a  
वारयेयं रथेनैकः समस्तानिति भारत ॥	019c  
एवमुक्तस्तु देवेशो जयद्रथमथाब्रवीत् ।	020a  
ददामि ते वरं सौम्य विना पार्थं धनञ्जयम् ।	020c  
वारयिष्यसि सङ्ग्रामे चतुरः पाण्डुनन्दनान् ॥	020e  
\'एकाहमिति राजेन्द्र तत्रैवान्तरधीयत ।\'	021a  
एवमस्त्विति देवेशमुक्त्वाबुद्ध्यत पार्थिवः ॥	021c  
स तेन वरदानेन दिव्येनास्त्रबलेन च ।	022a  
एकः संवारयामास पाण्डवानामनीकिनीम् ॥	022c  
तस्य ज्यातलघोषेण क्षत्रियान्भयमाविशत् ।	023a  
परांस्तु तव सैन्यस्य हर्षः परमकोऽभवत् ॥	023c  
दृष्ट्वा तु क्षत्रिया भारं सैन्धवे सर्वमाहितम् ।	024a  
उत्क्रुश्याभ्यद्रवन्राजन्येन यौधिष्ठिरं बलम् ॥ ॥	024c  

इति श्रीमन्महाभारते द्रोणपर्वणि अभिमन्युवधपर्वणि त्रयोदशदिवसयुद्धे द्विचत्वारिंशोऽध्यायः ॥ 42 ॥

5-42-8 प्रवणान्निम्नप्रदेशं प्नाप्य ॥ 5-42-10 बलं सामर्थ्यम् । शौर्यमुत्साहः वीर्यं प्रभावम् ॥ 5-42-42 द्विचत्वारिंशोऽध्यायः ॥

