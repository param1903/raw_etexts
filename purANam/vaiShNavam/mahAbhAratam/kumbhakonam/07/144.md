श्रीः
अध्यायः 144
सञ्जयेन धृतराष्ट्रम् प्रति सात्यकेः भूरिश्रवसा पराभवकारणकथनम् ॥ 1 ॥ तथा यादवानां प्रशंसनम् ॥ 2 ॥
धृतराष्ट्र उवाच 	001  
अजितो द्रोणराधेयविकर्णकृतवर्मभिः ।	001a  
\'यश्चैवोत्सहते वेतुं समस्तं मामकं बलम् ।\'	001c  
तीर्णः सैन्यार्णवं वीरः प्रतिश्रुत्य युधिष्ठिरे ॥	001e  
स कथं कौरवेयेण समरेष्वनिवारितः ।	002a  
निगृह्य भूरिश्रवसा बलाद्भुवि निपातितः ॥	002c  
सञ्जय उवाच 	003  
शृणु राजन्निहोत्पत्तिं शैनेयस्य यथा पुरा ।	003a  
यथा च भूरिश्रवसो यत्र ते संशयो नृप ॥	003c  
\'ब्रह्मणस्त्वभवत्पुत्रो मानसोऽत्रिर्महातपाः ।\'	004a  
अत्रेः पुत्रोऽभवत्सोमः सोमस्य तु बुधः स्मृतः ॥	004c  
बुधस्यैलो महाबाहुः पुत्र आसीत्पुरूरवाः ।	005a  
पुरूरवस आयुस्तु आयुषो नहुषः सुतः ॥	005c  
नहुषस्य ययातिस्तु राजा देवर्षिसम्मतः ।	006a  
ययातेर्देवयान्यां तु यदुर्ज्येष्ठोऽभवत्सुतः ॥	006c  
यदोरभूदन्ववाये आजमीढ इति स्मृतः ।	007a  
यादवस्तस्य तु सुतः शूरस्त्रैलोक्यसम्मतः ॥	007c  
शूरस्य शौरिर्नृवरो वसुदेवो महायशाः ।	008a  
धनुष्यनवरः शूरः कार्तवीर्यसमो युधि |	008c  
तद्वीर्यश्चापि तत्रैव कुले शिनिरभून्नृप ||	008e  
एतस्मिन्नेव काले तु देवकस्य महात्मनः।	009a  
दुहितुः स्वयंवरे राजन्सर्वक्षत्रसमागमे ॥	009c  
तत्र वै देवकीं देवीं वसुदेवार्थमाशु वै ।	010a  
निर्जित्य पार्थिवान्सर्वान्रथमारोपयच्छिनिः ॥	010c  
तां दृष्ट्वा देवकीं शूरो रथस्थां पुरुषर्षभः ।	011a  
नामृष्यत महातेजाः सोमदत्तः शिनेर्नृप ॥	011c  
तयोर्युद्धमभूद्राजन्दिनार्धं चित्रमद्भुतम् ।	012a  
बाहुयुद्धं सुबलिनोः प्रसक्तं पुरुषर्षभः ॥	012c  
शिनिना सोमदत्तस्तु प्रसह्य भुवि पातितः ।	013a  
असिमुद्यम्य केशेषु प्रगृह्य च पदा हतः ॥	013c  
मध्ये राजसहस्राणां प्रेक्षकाणां समन्ततः ।	014a  
कृपया च पुनस्तेन स जीवेति विसर्जितः ॥	014c  
तदवस्थः कृतस्तेन सोमदत्तोऽथ मारिष ।	015a  
प्रासादयन्महादेवममर्षवशमास्थितः ॥	015c  
तस्य तुष्टो महादेवो वराणां वरदः प्रभुः ।	016a  
वरेण च्छन्दयामास स तु वव्रे वरं नृपः ॥	016c  
पुत्रमिच्छामि भगवन्यो निपात्य शिनेः सुतम् ।	017a  
मध्ये राजसहस्राणां पदा हन्याच्च संयुगे ॥	017c  
तस्य तद्वचनं श्रुत्वा सोमदत्तस्य पार्थिव ।	018a  
एवमस्त्विति तत्रोक्त्वा स देवोऽन्तरधीयत ।	018c  
स तेन वरदानेन लब्धवान्भूरिदक्षिणम् ॥	018e  
अपातयच्च समरे सौमदत्तिः शिनेः सुतम् ।	019a  
पश्यतां सर्वसैन्यानां पदा चैनमताडयत् ॥	019c  
एतत्ते कथितं राजन्यन्मां त्वं परिपृच्छसि ।	020a  
न हि शक्यो रणे जेतुं सात्वतो मनुजर्षभैः ॥	020c  
लब्धलक्ष्याश्च सङ्ग्रामे बहुशश्चित्रयोधिनः ।	021a  
देवदानवगन्धर्वान्विजेतारो ह्यविस्मिताः ।	021c  
स्ववीर्यविजये युक्ता नैते परपरिग्रहाः ॥	021e  
न तुल्यं वृष्णिभिरिह दृश्यते किञ्चन प्रभो ।	022a  
भूतं भव्यं भविष्यच्च बलेन भरतर्षभ ॥		022c  
न ज्ञातिमवमन्यन्ते वृद्धानां शासने रताः ॥		023ac  
न देवासुरगन्धर्वा न यक्षोरगराक्षसाः ।	024a  
जेतारो वृष्णिवीराणां किं पुनर्मानवा रणे ॥	024c  
ब्रह्मद्रव्ये गुरुद्रव्ये ज्ञातिस्वे चाप्यहिंसकाः ।	025a  
एतेषां रक्षितारश्च ये स्युः कस्याञ्चिदापदि ॥	025c  
अर्थवन्तो न चोत्सिक्ता ब्रह्मण्याः सत्यवादिनः ।	026a  
समर्थान्नावमन्यन्ते दीनानभ्युद्धरन्ति च ॥	026c  
नित्यं देवपरा दान्तास्त्रातारश्चाविकत्थनाः ।	027a  
तेन वृष्णिप्रवीराणां चक्रं न प्रतिहन्यते ॥	027c  
अपि मेरुं वहेत्कश्चित्तरेद्वा मकरालयम् ।	028a  
न तु वृष्णिप्रवीराणां समेत्यान्तं व्रजेन्नृप ॥	028c  
एतत्ते सर्वमाख्यातं यत्र ते संशयः प्रभो ।	029a  
कुरुराज नरश्रेष्ठ तव व्यपनयो महान् ॥ ॥	029c  

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे चतुश्चत्वारिंशदधिकशततमोऽध्यायः ॥ 144 ॥

5-144-21 परप्रग्रहाः रिपुरधीनाः ॥ 21 ॥ 5-144-27 चक्रं प्रतापः ॥ 5-144-144 चतुश्चत्वारिंशदधिकशततमोऽध्यायः ॥
