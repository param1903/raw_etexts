श्रीः
अध्यायः 122
सात्यकिभयात्पलायमानस्य दुश्शासनस्य द्रोणेनोपालम्भः ॥ 1 ॥ द्रोणधृष्टद्युम्नयोर्युद्धम् ॥ 2 ॥
सञ्जय उवाच 	001  
दुःशासनरथं दृष्ट्वा समीपे पर्यवस्थितम् ।	001a  
भारद्वाजस्ततो वाक्यं दुःशासनमथाब्रवीत् ॥	001c  
दुःशासन रथाः सर्वे कस्माच्चैते प्रविद्रुताः ।	002a  
कच्चित्क्षेमं तु नृपतेः कच्चिज्जीवति सैन्धवः ॥	002c  
राजपुत्रो भवानत्र राजभ्राता महारथः ।	003a  
किमर्थं द्रवते युद्धे यौवराज्यमवाप्य च ॥	003c  
दासी जिताऽसि द्यूते त्वं यथा कामचरी भव ।	004a  
वाससां वाहिका राज्ञो भ्रातुर्ज्येष्ठस्य मे भव ॥	004c  
न सन्ति पतयः सर्वे तेऽद्य षण्ढतिलैः समाः ।	005a  
दुःशासनैवं कस्मात्त्वं पूर्वमुक्त्वा पलायसे ॥	005c  
स्वयं वैरं महत्कृत्वा पाञ्चालैः पाण्डवैः सह ।	006a  
एकं सात्यकिमासाद्य कथं भीतोऽसि संयुगे ॥	006c  
न जानीषे पुरा त्वं तु गृह्णन्नक्षान्दुरोदरे ।	007a  
शरा ह्येते भविष्यन्ति दारुणाशीविषोपमाः ॥	007c  
अप्रियाणां हि वचनं पाण्डवस्य विशेषतः ।	008a  
द्रौपद्याश्च परिक्लेशस्त्वन्मूलो ह्यभवत्पुरा ॥	008c  
क्व ते मानश्च दर्पश्च क्व ते वीर्यं क्व गर्जितम् ।	009a  
आशीविषसमान्पार्थान्कोपयित्वा क्व यास्यसि ॥	009c  
शोच्येयं भारती सेना राज्यं चैव सुयोधनः ।	010a  
यस्य त्वं कर्कशो भ्राता पलायनपरायणः ॥	010c  
ननु नाम त्वया वीर दार्यमाणा भयार्दिता ।	011a  
स्वबाहुबलमास्थाय रक्षितव्या ह्यनीकिनी ॥	011c  
स त्वमद्य रणं हित्वा भीतो हर्षयसे परान् ।	012a  
विद्रुते त्वयि सैन्यस्य नायके शत्रुसूदन ।	012c  
कोऽन्यः स्थास्यति सङ्ग्रामे भीतो भीते व्यपाश्रये ॥	012e  
एकेन सात्वतेनाद्य युध्यमानस्य तेन वै ।	013a  
पलायने तव मतिः सङ्ग्रामाद्धि प्रवर्तते ॥	013c  
यदा गाण्डीवधन्वानं भीमसेनं च कौरव ।	014a  
यमौ च द्रक्ष्यसि रणे तदा वै किं करिष्यसि ॥	014c  
युधि फल्गुनबाणानां सूर्याग्निसमवर्चसाम् ।	015a  
न तुल्याः सात्यकिशरा येभ्यो भीतः पलायसे ॥	015c  
त्वरितो वीर गच्छ त्वं गान्धार्युदरमाविश ।	016a  
पृथिव्यां धावमानस्य नान्यत्पश्यामि जीवनम् ॥	016c  
यदि तावत्कृता बुद्धिः पलायनपरायणा ।	017a  
पृथिवी धर्मराजाय शमेनैव प्रदीयताम् ॥	017c  
यावत्फल्गुननाराचा निर्मुक्तोरगसन्निभाः ।	018a  
नाविशन्ति शरीरं ते तावत्संशाम्य पाण्डवैः ॥	018c  
यावत्ते पृथिवीं पार्था हत्वा भ्रातृशतं रणे ।	019a  
नाक्षिपन्ति महात्मानस्तावत्संशाम्य पाण्डवैः ॥	019c  
यावन्न क्रुध्यते राजा धर्मपुत्रो युधिष्ठिरः ।	020a  
कृष्णश्च समरश्लाघी तावत्संशाम्य पाण्डवैः ॥	020c  
यावद्भीमो महाबाहुर्विगाह्य महतीं चमूम् ।	021a  
सोदरांस्ते न मृद्नाति तावत्संशाम्य पाण्डवैः ॥	021c  
पूर्वमुक्तश्च ते भ्राता भीष्मेणासौ सुयोधनः ।	022a  
अजेयाः पाण्डवाः सङ्ख्ये सौम्य संशाम्य तैः सह ॥	022c  
\'मया शमवता चोक्तो रक्ष शेषं सुयोधन ।	023a  
संशाम्य पार्थैस्त्वं रक्ष वीर सर्वान्महीक्षितः ॥\'	023c  
न च तत्कृतवान्मन्दस्तव भ्राता सुयोधनः ।	024a  
स युद्धे धृतिमास्थाय यत्तो युध्यस्व पाण्डवैः ॥	024c  
तवापि शोणितं भीमः पास्यतीति मया श्रुतम् ।	025a  
तच्चाप्यवितथं तस्य तत्तथैव भविष्यति ॥	025c  
किं भीमस्य न जानासि विक्रमं त्वं सुबालिश ।	026a  
यत्त्वया वैरमारब्धं संयुगे प्रपलायिना ॥	026c  
गच्छ तूर्णं रथेनैव यत्र तिष्ठति सात्यकिः ।	027a  
त्वया हीनं बलं ह्येतद्विद्रविष्यति भारत |	027c  
आत्मार्थं योधय रणे सात्यकिं सत्यविक्रमम् ॥	027e  
सञ्जय उवाच 	028  
एवमुक्तस्तव सुतो नाब्रवीत्किञ्चिदप्यसौ ।	028a  
श्रुतं चाश्रुतवत्कृत्वा प्रायाद्येन स सात्यकिः ॥	028c  
सैन्येन महता युक्तो म्लेच्छानामनिवर्तिनाम् ।	029a  
आसाद्य च रणे यत्तो युयुधानमयोधयत् ॥	029c  
द्रोणोऽपि रथिनां श्रेष्ठः पाञ्चालान्पाण्डवांस्तथा ।	030a  
अभ्यद्रवत सङ्क्रुद्धो जवमास्थाय मध्यमम् ॥	030c  
प्रविश्य च रणे द्रोणः पाण्डवानां वरूथिनीम् ।	031a  
द्रावयामास योधान्वै शतशोऽथ सहस्रशः ॥	031c  
ततो द्रोणो महाराज नाम विश्राव्य संयुगे ।	032a  
पाण्डुपाञ्चालमत्स्यानां प्रचक्रे कदनं महत् ॥	032c  
तं जयन्तमनीकानि भारद्वाजं ततस्ततः ।	033a  
पाञ्चालपुत्रो द्युतिमान्वीरकेतुः समभ्ययात् ॥	033c  
स द्रोणं पञ्चभिर्विद्ध्वा शरैः सन्नतपर्वभिः ।	034a  
ध्वजमेकेन विव्याध सारथिं चास्य सप्तभिः ॥	034c  
तत्राद्भुतं महाराज दृष्टवानस्मि संयुगे ।	035a  
यद्द्रोणो रभसं युद्धे पाञ्चाल्यं नात्यवर्तत ॥	035c  
सन्निरुद्धं रणे द्रोणं पाञ्चला वीक्ष्य मारिष ।	036a  
आवव्रुः सर्वतो राजन्धर्मपुत्रजयैषिणः ॥	036c  
ते शरैरग्निसङ्काशैस्तोमरैश्च महाधनैः ।	037a  
शस्त्रैश्च विविधै राजन्द्रोणमेकमवाकिरन् ॥	037c  
निवार्य तान्बाणगणान्द्रोणो राजन्समन्ततः ।	038a  
महाजलधरान्व्योम्नि मातरिश्वेव चाबभौ ॥	038c  
ततः शरं महाघोरं सूर्यपावकसन्निभम् ।	039a  
सन्दधे परवीरघ्नो वीरकेतो रथं प्रति ॥	039c  
स भित्त्वा तु शरो राजन्पाञ्चालकुलनन्दनम् ।	040a  
अभ्यगाद्धरणीं तूर्णं लोहितार्द्रो ज्वलन्निव ॥	040c  
ततोऽपतद्रथात्तूर्णं पाञ्चालकुलनन्दनः ।	041a  
पर्वताग्रादिव महांश्चम्पको वायुपीडितः ॥	041c  
तस्मिन्हते महेष्वासे राजपुत्रे महाबले ।	042a  
पाञ्चालास्त्वरिता द्रोणं समन्तात्पर्यवारयन् ॥	042c  
चित्रकेतुः सुधन्वा च चित्रवर्मा च भारत ।	043a  
तथा चित्ररथश्चैव भ्रातृव्यसनकर्शिताः ॥	043c  
अभ्यद्रवन्त सहिता भारद्वाजं युयुत्सवः ।	044a  
मुञ्चन्तः शरवर्षाणि तपान्ते जलदा इव |	044c  
\'अदृश्यं समरे चक्रुर्भारद्वाजं सुधन्विनः ॥\'	044e  
स वध्यमानो बहुधा राजपुत्रैर्महारथैः ।	045a  
क्रोधमाहारयत्तेषामभावाय द्विजर्षभः ॥	045c  
ततः शरमयं जालं द्रोणस्तेषामवासृजत् ।	046a  
ते हन्यमाना द्रोणस्य शरैराकर्णचोदितैः ।	046c  
कर्तव्यं नाभ्यजानन्वै कुमारा राजसत्तम ॥	046e  
तान्विमूढान्रणे द्रोणः प्रहसन्निव भारत ।	047a  
व्यश्वसूतरथांश्चक्रे कुमारान्कुपितो रणे ॥	047c  
अथापरैः सुनिशितैर्भल्लैस्तेषां महायशाः ।	048a  
पुष्पाणीव विवान्वायुः सोत्तमाङ्गान्यपातयत् ॥	048c  
ते रथेभ्यो हताः पेतुः क्षितौ राजन्सुवर्चसः ।	049a  
देवासुरे पुरा युद्धे यथा दैतेयदानवाः ॥	049c  
तान्निहत्य रणे राजन्भारद्वाजः प्रतापवान् ।	050a  
कार्मुकं भ्रामयामास हेमपृष्ठं दुरासदम् ॥	050c  
\'तदस्य भ्राजते राजन्मेघमध्ये तडिद्यथा ॥\'	051ac  
पाञ्चालान्निहतान्दृष्ट्वा देवकल्पान्महारथान् ।	052a  
धृष्टद्युम्नो भृशोद्विग्नो नेत्राभ्यां पातयञ्जलम् ।	052c  
अभ्यवर्तत सङ्ग्रामे क्रुद्धो द्रोणरथं प्रति ॥	052e  
ततो हाहेति सहसा नादः समभवन्नृप ।	053a  
पाञ्चाल्येन रणे दृष्ट्वा द्रोणमावारितं शरैः ॥	053c  
स च्छाद्यमानो बहुधा पार्षतेन महात्मना ।	054a  
न विव्यथे ततो द्रोणः स्मयन्नेवान्वयुध्यत ॥	054c  
ततो द्रोणं महाराज पाञ्चाल्यः क्रोधमूर्च्छितः ।	055a  
आजघानोरसि क्रुद्धो नवत्या नतपर्वणाम् ॥	055c  
स गाढविद्धो बलिना भारद्वाजो महायशाः ।	056a  
निषसाद रथोपस्थे कश्मलं च जगाम ह ॥	056c  
तं वै तथागतं दृष्ट्वा धृष्टद्युम्नः पराक्रमी ।	057a  
चापमुत्सृज्य शीघ्रं तु असिं जग्राह वीर्यवान् ॥	057c  
अवप्लुत्य रथाच्चापि त्वरितः स महारथः ।	058a  
आरुरोह रथं तूर्णं भारद्वाजस्य मारिष ।	058c  
हर्तुमिच्छञ्शिरः कायात्क्रोधसंरक्तलोचनः ॥	058e  
प्रत्याश्वस्तस्ततो द्रोणो धनुर्गृह्य महारवम् ।	059a  
आसन्नमागतं दृष्ट्वा धृष्टद्युम्नं जिघांसया ॥	059c  
शरैर्वैतस्तिकै राजन्विव्याधासन्नवेधिभिः ।	060a  
योधयामास समरे धृष्टद्युम्नं महारथम् ॥	060c  
ते हि वैतस्तिका नाम शरा आसन्नयोधिनः ।	061a  
द्रोणस्य विहिता राजन्यैर्धृष्टद्युम्नमाक्षिणोत् ॥	061c  
स वध्यमानो बहुभिः सायकैस्तैर्महाबलः ।	062a  
अवप्लुत्य रथात्तूर्णं भग्नवेगः पराक्रमी ॥	062c  
आरुह्य स्वरथं वीरः प्रगृह्य च महद्धनुः ।	063a  
विव्याध समरे द्रोणं धृष्टद्युम्नो महारथः ॥	063c  
द्रोणश्चापि महाराज शरैर्विव्याध पार्षतम् ॥	064ac  
तदद्भुतमभूद्युद्धं द्रोणपाञ्चालयोस्तदा ।	065a  
त्रैलोक्यकाङ्क्षिणोरासीच्छक्रप्रह्लादयोरिव ॥	065c  
मण्डलानि विचित्राणि यमकानीतराणि च ।	066a  
चरन्तौ युद्धमार्गज्ञौ ततक्षतुरथेषुभिः ॥	066c  
मोहयन्तौ मनांस्याजौ योधानां द्रोणपार्षतौ ।	067a  
सृजन्तौ शरवर्षाणि वर्षास्विव बलाहकौ ।	067c  
छादयन्तौ महात्मानौ शरैर्व्योम दिशो महीम् ॥	067e  
तदद्भुतं तयोर्युद्धं भूतसङ्घा ह्यपूजयन् ।	068a  
क्षत्रियाश्च महाराज ये चान्ये तव सैनिकाः ॥	068c  
अवश्यं समरे द्रोणो दृष्टद्युम्नेन सङ्गतः ।	069a  
वशमेष्यति नो राजन्पाञ्चाला इति चुक्रुशुः ॥	069c  
द्रोणस्तु त्वरितो युद्धे धृष्टद्युम्नस्य सारथेः ।	070a  
शिरः प्रच्यावयामास फलं पक्वं तरोरिव ॥	070c  
ततस्तु प्रद्रुता वाहा राजंस्तस्य महात्मनः ॥	071ac  
तेषु प्रद्रवमाणेषु पाञ्चालान्सृञ्जयांस्तथा ।	072a  
अयोधयद्रणे द्रोणस्तत्रतत्र पराक्रमी ॥	072c  
विजित्य पाण्डुपाञ्चालान्भारद्वाजः प्रतापवान् ।	073a  
स्वं व्यूहं पुनरास्थाय स्थितोऽभवदरिन्दमः ।	073c  
न चैनं पाण्डवा युद्धे जेतुमुत्सेहिरे प्रभो ॥ ॥	073e  

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे द्वाविंशत्यधिकशततमोऽध्यायः ॥ 122 ॥

5-122-48 विशेषेण वातीति विवान् । पुष्पाणीव वनाद्वायुः इति ट. पाठः । पुष्पाणीव विचन्वन्हि इति झ. ञ. पाठः ॥ 5-122-61 द्रोणस्य विविधा राजन् इति ट. पाठः । द्रोणस्य विदिता इति क. पाठः ॥ 5-122-122 द्वाविंशत्यधिकशततमोऽध्यायः ॥ 122 ॥
