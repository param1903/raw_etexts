श्रीः
अध्यायः 138
भीमकर्णयोर्युद्धम् || 1 ||
01  धृतराष्ट्र उवाच
महानपनयः सूत ममैवात्र विशेषतः |	01a  
स इदानीमनुप्राप्तो मन्ये सञ्जय शोचतः ||	01c  
यद्गतं तद्गतमिति ममासीन्मनसि स्थितम् |	02a  
इदानीमत्र किं कार्यं प्रकरिष्यामि सञ्जय ||	02c  
यथा ह्येष क्षयो वृत्तो ममापनयसम्भवः |	03a  
वीराणां तन्ममाचक्ष्व स्थिरीभूतोऽस्मि सञ्जय ||	03c  
04  सञ्जय उवाच
कर्णभीमौ महाराज पराक्रान्तौ महाहवे |	04a  
बाणवर्षाण्यसृजतां वृष्टिमन्ताविवाम्बुदौ ||	04c  
भीमनामाङ्किता बाणाः स्वर्णपुङ्खाः शिलाशिताः |	05a  
विविशुः कर्णमासाद्य भिन्दन्त इव जीवितम् ||	05c  
तथैव कर्णनिर्मुक्ताः शरा बर्हिणवाससः |	06a  
छादयाञ्चक्रिरे वीरं शतशोऽथ सहस्रशः ||	06c  
तयोः शरैर्महाराज सम्पतद्भिः समन्ततः |	07a  
बभूव तव सैन्यानां सङ्क्षोभः सागरोत्तरः ||	07c  
भीमचापच्युतैर्बाणैस्तव सैन्यमरिन्दम |	08a  
अवध्यत चमूमध्ये घोरैराशीविषोपमैः ||	08c  
वारणैः पतितै राजन्वाजिभिश्च नरैः सह |	09a  
अदृश्यत मही कीर्णा वातभग्नैरिव द्रुमैः ||	09c  
ते वध्यमानाः समरे भीमचापच्युतैः शरैः |	010a  
प्राद्रवंस्तावका योधाः किमेतदिति चाब्रुवन् ||	010c  
ततो व्युदस्तं तत्सैन्यं सिन्धुसौवीरकौरवम् |	011a  
प्रोत्सारितं महावेगैः कर्णपाण्डवयोः शरैः ||	011c  
ते शूरा हतभूयिष्ठा हताश्वरथवारणाः |	012a  
उत्सृज्य भीमकर्णौ च सर्वतो व्यद्रवन्दिशः ||	012c  
नूनं पार्थार्थमेवास्मान्मोहयन्ति दिवौकसः |	013a  
यत्कर्णभीमप्रभवैर्वध्यते नो बलं शरैः ||	013c  
एवं ब्रुवाणा योधास्ते तावका भयपीडिताः |	014a  
शरपातं समुत्सृज्य स्थिता युद्धदिदृक्षवः ||	014c  
ततः प्रावर्तत नदी घोररूपा रणाजिरे |	015a  
शूराणां हर्षजननी भीरूणां भयवर्धिनी ||	015c  
वारणाश्वमनुष्याणां रुधिरौघसमुद्भवा |	016a  
संवृता गतसत्त्वैश्च मनुष्यगजवाजिभिः ||	016c  
सानुकर्षपताकैश्च द्विपाश्वरथभूषणैः |	017a  
स्यन्दनैरपविद्धैश्च भग्नचक्राक्षकूबरैः ||	017c  
जातरूपपरिष्कारैर्धनुर्भिः सुमहास्वनैः |	018a  
सुवर्णपुङ्खैरिषुभिर्नाराचैश्च सहस्रशः ||	018c  
कर्णपाण्डवनिर्मुक्तैर्निर्मुक्तैरिव पन्नगैः |	019a  
प्रासतोमरसङ्घातैः खड्गैश्च सपरश्वथैः ||	019c  
सुवर्णविकृतैश्चापि गदामुसलपट्टसैः |	020a  
वज्रैश्च विविधाकारैः शक्तिभिः परिघैरपि ||		020c  
शतघ्नीभिश्च चित्राभिर्बभौ भारत मेदिनी |	021a  
कनकाङ्गदहारैश्च कुण्डलैर्मुकुटैस्तथा ||	021c  
वलयैरपविद्धैश्च तत्रैवाङ्गुलिवेष्टकैः |	022a  
चूडामणिभिरुष्णीषैः स्वर्णसूत्रैश्च मारिष ||	022c  
तनुत्रैः सतलत्रैश्च हारैर्निष्कैश्च भारत |	023a  
वस्त्रैश्छत्रैश्च विध्वस्तैश्चामरव्यजनैरपि ||	023c  
गजाश्वमनुजैर्भिन्नैः शोणिताक्तैश्च पत्रिभिः | 	024a  
तैस्तैश्च विविधैर्भिन्नैस्तत्रतत्र वसुन्धरा ||	024c  
पतितैरपविद्धैश्च विबभौ द्यौरिव ग्रहैः |	025a  
अचिन्त्यमद्भुतं चैव तयोः कर्मातिमानुषम् ||		025c  
दृष्ट्वा चारणसिद्धानां विस्मयः समजायत |	026a  
अग्नेर्वायुसहायस्य गतिः कक्ष इवाहवे ||		026c  
आसीद्भीमसहायस्य रौद्रमाधिरथेर्गतम् |	027a  
निपातितध्वजरथं हतवाजिनरद्विपम् ||	027c  
गजाभ्यां सम्प्रयुक्ताभ्यामासीन्नलवनं यथा |	028a  
तथाभूतं महत्सैन्यमासीत्तव नराधिप ||	028c  
विमर्दः कर्णभीमाभ्यामासीच्च परमो रणे ||	029ac  

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे अष्टत्रिंशदधिकशततमोऽध्यायः ॥ 138 ॥

07-05-138-7 सागरोत्तरः महत्तरः ||  07-05-138-11 शरैर्व्युदस्तमाक्षिप्तम् | प्रोत्सारितं दूरमपसारितम् || अष्टत्रिंशदधिकशततमोऽध्यायः ॥ 
