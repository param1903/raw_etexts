श्रीः
अध्यायः 078
अभिमन्युमनुशोच्य विलपन्त्याः सुभद्रायाः कृष्णेनाश्वासनम् ॥ 1 ॥
सञ्जय उवाच 	001  
एतच्छ्रुत्वा वचस्तस्य केशवस्य महात्मनः ।	001a  
सुभद्रा पुत्रशोकार्ता विललाप सुदुःखिता ॥	001c  
हा पुत्रा मम मन्दायाः कथमेत्यासि संयुगम् ।	002a  
निधनं प्राप्तवांस्तात पितुस्तुल्यपराक्रमः ॥	002c  
कथमिन्दीवरश्यामं सुदंष्ट्रं चारुलोचनम् ।	003a  
मुखं ते दृश्यते वत्स गुण्ठितं रणरेणुना ॥	003c  
नूनं शूरं निपतितं त्वां पश्यन्त्यनिवर्तिनम् ।	004a  
सुशिरोग्रीवबाह्वंसं व्यूढोरस्कं नतोदरम् ॥	004c  
चारूपचितसर्वाङ्गं स्वक्षं शस्त्रक्षताचितम् ।	005a  
भूतानि त्वां निरीक्षन्ते भूमौ चन्द्रमिवोदितम् ॥	005c  
शयनीयं पुराऽध्युष्य स्पर्ध्यास्तरणसंवृतम् ।	006a  
भूमावद्य कथं शेषे विप्रविद्धः सुखोचितः ॥	006c  
योऽन्वास्यत पुरा वीरो वरस्त्रीभिर्महाभुजः ।	007a  
कथमन्वास्यते सोऽद्य शिवाभिः पतितो मृधे ॥	007c  
योऽस्तूयत पुरा हृष्टैः सूतमागधवन्दिभिः ।	008a  
सोऽद्य क्रव्याद्गणैर्घोरैर्विनदद्भिरुपास्येत ॥	008c  
पाण्डवेषु च नाथेषु वृष्णिवीरेषु वा विभो ।	009a  
पाञ्चालेषु च वीरेषु हतः केनास्यनाथवत् ॥	009c  
\'यत्र त्वं केशवे नाथे सत्यनाथो यथा हतः ।\'	010a  
अतृप्तदर्शना पुत्र दर्शनस्य तवानघ ।	010c  
मन्दभाग्या गमिष्यामि व्यक्तमद्य यमक्षयम् ॥	010e  
विशालाक्षं सुकेशान्तं चारुवाक्यं सुगन्धि च ।	011a  
तव पुत्र कदा भूयो मुखं द्रक्ष्यामि निर्व्रणम् ॥	011c  
धिग्बलं भीमसेनस्य धिक्पार्थस्य धनुष्मताम् ।	012a  
धिग्वीर्यं वृष्णिवीराणां पाञ्चालानां च धिग्बलम् ॥	012c  
धिक्केकयांस्तथा चेदीन्मत्स्यांश्चैवाथ सृञ्जयान् ।	013a  
ये त्वां रणगतं वीरं न शेकुरभिरक्षितुम् ॥	013c  
अद्य पश्यामि पृथिवीं शून्यामिव हतत्विषम् ।	014a  
अभिमन्युमपश्यन्ती शोकव्याकुललोचना ॥	014c  
स्वस्रीयं वासुदेवस्य पुत्रं गाण्डवीधन्वनः ।	015a  
कथं त्वाऽतिरथं वीरं द्रक्ष्याम्यद्य निपातितम् ॥	015c  
एह्येहि तृषितो वत्स स्तनौ पूर्णौ पिबाशु मे ।	016a  
अङ्कमारुह्य मन्दाया ह्यतृप्तायाश्च दर्शने ॥	016c  
हा वीर दृष्टो नष्टश्च धनं स्वप्न इवासि मे ।	017a  
अहो ह्यनित्यं मानुष्यं जलबुद्बुदचञ्चलम् ॥	017c  
इमां ते तरुणीं भार्यां तवाधिभिरभिप्लुताम् ।	018a  
\'उत्तरामुत्तमां जात्या सुशीलां प्रिय भाषिणीम् ॥	018c  
शनकैः परिरभ्यैनां स्नुषां मम यशस्विनीम् ।	019a  
सुकुमारीं विशालाक्षीं पूर्णचन्द्रनिभाननाम् ॥	019c  
बालपल्लवतन्वङ्गीं मत्तमातङ्गगामिनीम् ।	020a  
बिम्बाधरोष्ठीमबलामभिमन्यो प्रहर्षय ॥	020c  
त्वया विना कथं पुत्र जीर्णां पतितमानसाम् ।\'	021a  
इमां सन्धारयिष्यामि वृषभादिव धेनुकाम् ॥	021c  
अहो ह्यकाले प्रस्थानं कृतवानसि पुत्रक ।	022a  
विहाय फलकाले मां सुगृद्धां तव दर्शने ॥	022c  
नूनं गतिः कृतान्तस्य प्राज्ञैरपि सुदुर्विदा ।	023a  
यत्र त्वं केशवे नाथे सङ्ग्रामेऽनाथवद्धतः ॥	023c  
यज्वनां दानशीलानां ब्राह्मणानां कृतात्मनाम् ।	024a  
चरितब्रह्मचर्याणां पुण्यतीर्थावगाहिनाम् ॥	024c  
कृतज्ञानां वदान्यानां गुरुशुश्रूषिणामपि ।	025a  
सहस्रदक्षिणानां च या गतिस्तामवाप्नुहि ॥	025c  
या गतिर्युध्यमानानां शूराणामनिवर्तिनाम् ।	026a  
हत्वारीन्निहतानां च सङ्ग्रामे तां गतिं व्रज ॥	026c  
गोसहस्रप्रदातॄणां क्रतुदानां च या गतिः ।	027a  
नैवेशिकं चाभिमतं ददतां या गतिः शुभा ॥	027c  
ब्राह्मणेभ्यः शरण्येभ्यो निधिं निदधतां च या ।	028a  
या चापि न्यस्तदण्डानां तां गतिं व्रज पुत्रक ॥	028c  
ब्रह्मचर्येण यां यान्ति मुनयः संशितव्रताः ।	029a  
एकपत्न्यश्च यां यान्ति तां गतिं व्रज पुत्रक ॥	029c  
राज्ञा सुचरितैर्या च गतिर्भवति शाश्वती ।	030a  
चरमाश्रमिणां पुण्यैः सेवितानां पुरःस्थितैः ॥	030c  
दीनानुकम्पिनां या च सततं संविभागिनाम् ।	031a  
पैशुन्याच्च निवृत्तानां तां गतिं व्रज पुत्रक ॥	031c  
व्रतिनां धर्मशीलानां गुरुशुश्रूषिणामपि ।	032a  
अमोघातिथिनां या च तां गतिं व्रज पुत्रक ॥	032c  
कृच्छ्रेषु या धारयतामात्मानं व्यसनेषु च ।	033a  
गतिः शोकाग्निदग्धानां तां गतिं व्रज पुत्रक ॥	033c  
मातापित्रोश्च शुश्रूषां कल्पयन्तीह ये सदा ।	034a  
स्वदारनिरतानां च या गतिस्तामवाप्नुहि ॥	034c  
ऋतुकाले स्वकां भार्यां गच्छतां या मनीषिणाम् ।	035a  
परस्त्रीभ्यो निवृत्तानां तां गतिं व्रज पुत्रक ॥	035c  
साम्ना ये सर्वभूतानि पश्यन्ति गतमत्सराः ।	036a  
नारुन्तुदानां क्षमिणां या गतिस्तामवाप्नुहि ॥	036c  
मधुमांसान्निवृत्तानां मदाद्दम्भात्तथाऽनृतात् ।	037a  
परोपतापादन्यायात्तां गतिं व्रज पुत्रक ॥	037c  
ह्रीमन्तः सर्वशास्त्रज्ञा ज्ञानतृप्ता जितेन्द्रियाः ।	038a  
यां गतिं साधवो यान्ति तां गतिं व्रज पुत्रक ॥	038c  
सञ्जय उवाच 	039  
एवं विलपतीं दीनां सुभद्रां शोककर्शिताम् ।	039a  
अन्वपद्यत पाञ्चाली वैराटिसहितां तदा ॥	039c  
सा प्रकामं रुदित्वा च विलप्य च सुदुःखिता ।	040a  
उन्मत्तवत्तदा राजन्विसञ्ज्ञा पतिता क्षितौ ॥	040c  
सोपचारस्तु कृष्णस्तां दुःखितां भृशदुःखितः ।	041a  
सिक्त्वाम्भसा समाश्वास्य तत्तदुक्त्वा हितं वचः ॥	041c  
विसञ्ज्ञकल्पां रुदतीमपविद्धां प्रवेपतीम् ।	042a  
भगिनीं पुण्डरीकाक्ष इदं वचनमब्रवीत् ॥	042c  
सुभद्रे मा शुचः पुत्रं पाञ्चाल्याश्वासयोत्तराम् ।	043a  
गतोऽभिमन्युः प्रथितां गतिं क्षत्रियपुङ्गवः ॥	043c  
ये चान्येऽपि कुले सन्ति पुरुषा नो वरानने ।	044a  
सर्वे न ते गतिं यान्ति याऽभिमन्योर्यशस्विनः ॥	044c  
कुर्याम तद्वयं कर्म कुर्युर्यत्सुहृदश्च नः ।	045a  
कृतवान्यादृगद्यैकस्तव पुत्रो महारथः ॥	045c  
सञ्जय उवाच 	046  
एवमाश्वास्य भगिनीं द्रौपदीमपि चोत्तराम् ।	046a  
पार्थस्यैव महाबाहुः पार्श्वमागादरिन्दमः ॥	046c  
ततोऽभ्यनुज्ञाय नृपान्कृष्णो बन्धूंस्तथाऽर्जुनम् ।	047a  
विवेशान्तःपुरे राजंस्ते च जग्मुः स्वमालयम् ॥ ॥	047c  

इति श्रीमन्महाभारते द्रोणपर्वणि प्रतिज्ञापर्वणि अष्टसप्ततितमोऽध्यायः ॥ 78 ॥

5-78-27 नैवेशिकं सोपकरणं गृहम् । नैवेशिकायेति पाठे गृहाश्रमोन्मुखाय विद्याव्रतस्नाताय । अभिमतं विवाहोपयुक्तम् ॥ 5-78-28 न्यस्तदण्डानां निरस्ताभिमानानाम् । दण्डो स्त्री लगुडे पुमानित्युपक्रम्य दमे यमेऽभिमानेचेति मेदिनी ॥ 5-78-29 एकपत्न्यः पतिव्रताः ॥ 5-78-78 अष्टसप्ततितमोऽध्यायः ॥
