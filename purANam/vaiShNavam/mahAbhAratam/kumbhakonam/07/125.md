श्रीः
अध्यायः 125
द्रोणपराक्रमवर्णनम् ॥ 1 ॥
सञ्जय उवाच 	001  
अपराह्णे महाराज सङ्ग्रामः सुमहानभूत् ।	001a  
पर्जन्यसमनिर्घोषः पुनर्द्रोणस्य सोमकैः ॥	001c  
शोणाश्वं रथमास्थाय नरवीरः समाहितः ।	002a  
समरेऽभ्यद्रवत्पाण्डूञ्जवमास्थाय मध्यमम् ॥	002c  
तव प्रियहिते युक्तो महेष्वासो महाबलः ।	003a  
चित्रपुङ्खैः शितैर्बाणैः कलशोत्तमसम्भवः ।	003c  
\'जघान सोमकान्राजन्सृञ्जयान्केकयानपि ॥\'	003e  
वरान्वरान्हि योधानां विचिन्वन्निव भारत ।	004a  
आक्रीडत रणे राजन्भारद्वाजः प्रतापवान् ॥	004c  
तमभ्ययाद्बृहत्क्षत्रः केकयानां महारथः ।	005a  
भातॄणां नृप पञ्चानां श्रेष्ठः समरकर्कशः ॥	005c  
विमुञ्चन्विशिखांस्तीक्ष्णानाचार्यं भृशमार्दयत् ।	006a  
महामेघो यथा वर्षं विमुञ्चन्गन्धमादने ॥	006c  
तस्य द्रोणो महाराज स्वर्णपुङ्खाञ्शिलाशितान् ।	007a  
प्रेषयामास सङ्क्रुद्धः सायकान्दश पञ्च च ॥	007c  
तांस्तु द्रोणविनिर्मुक्तान्क्रुद्धाशीविषसन्निभान् ।	008a  
एकैकं पञ्चभिर्बाणैर्युधि चिच्छेद हृष्टवत् ॥	008c  
तदस्य लाघवं दृष्ट्वा प्रहस्य द्विजपुङ्गवः ।	009a  
प्रेषयामास विशिखानष्टौ सन्नतपर्वणः ॥	009c  
तान्दृष्ट्वा पततस्तूर्णं द्रोणचापच्युताञ्शरान् ।	010a  
अवारयच्छरैरेव तावद्भिर्निशितैर्मृधे ॥	010c  
ततोऽभवन्महाराज तव सैन्यस्य विस्मयः ।	011a  
बृहत्क्षत्रेण तत्कर्म कृतं दृष्ट्वा सुदुष्करम् ॥	011c  
ततो द्रोणो महाराज बृहत्क्षत्रं विशेषयन् ।	012a  
प्रादुश्चक्रे रणे दिव्यं ब्राह्ममस्त्रं सुदुर्जयम् ॥	012c  
कैकेयोऽस्त्रं समालोक्य मुक्तं द्रोणेन संयुगे ।	013a  
ब्रह्मास्त्रेणैव राजेन्द्र ब्राह्ममस्त्रमशातयत् ॥	013c  
ततोऽस्त्रे निहते ब्राह्मे बृहत्क्षत्रस्तु भारत ।	014a  
विव्याध ब्राह्मणं षष्ट्या स्वर्णपुङ्खैः शिलाशितैः ॥	014c  
तं द्रोणो द्विपदां श्रेष्ठो नाराचेन समार्पयत् ।	015a  
स तस्य कवचं भित्त्वा प्राविशद्धरणीतलम् ॥	015c  
कृष्णसर्पो यथा मुक्तो वल्मीकं नृपसत्तम ।	016a  
तथाऽत्यगान्महीं बाणो भित्त्वा कैकेयमाहवे ॥	016c  
सोऽतिविद्धो महाराज कैकेयो द्रोणसायकैः ।	017a  
क्रोधेन महताऽऽविष्टो व्यावृत्य नयने शुभे ॥	017c  
द्रोणं विव्याध सप्तत्या स्वर्णपुङ्खैः शिलाशितैः ।	018a  
सारथिं चास्य बाणेन भृशं मर्मस्वताडयत् ॥	018c  
द्रोणस्तु बहुभिर्विद्धो बृहत्क्षत्रेण मारिष ।	019a  
असृजद्विशिखांस्तीक्ष्णान्कैकेयस्य रथं प्रति ॥	019c  
व्याकुलीकृत्य तं द्रोणो बृहत्क्षत्रं महारथम् ।	020a  
अश्वांश्चतुर्भिर्न्यवधीच्चतुरोऽस्य पतत्त्रिभिः ॥	020c  
सूतं चैकेन बाणेन रथनीडादपातयत् ।	021a  
द्वाभ्यां ध्वजं च च्छत्रं च च्छित्त्वा भूमावपातयत् ॥	021c  
ततः साधुविसृष्टेन नाराचेन द्विजर्षभः ।	022a  
हृद्यविध्यद्बृहत्क्षत्रं स च्छिन्नहृदयोऽपतत् ॥	022c  
बृहत्क्षत्रे हते राजन्केकयानां महारथे ।	023a  
शैशुपालिरभिक्रुद्धो यन्तारमिदमब्रवीत् ॥	023c  
सारथे याहि यत्रैष द्रोणस्तिष्ठति दंशितः ।	024a  
विनिघ्नन्केकयान्सर्वान्पाञ्चालानां च वाहिनीम् ॥	024c  
तस्य तद्वचनं श्रुत्वा सारथी रथिनां वरम् ।	025a  
द्रोणाय प्रापयामास काम्भोजैर्जवनैर्हयैः ॥	025c  
धृष्टकेतुश्च चेदीनामृषभोऽतिबलोदितः ।	026a  
वधायाभ्यद्रवद्द्रोणं पतङ्ग इव पावकम् ॥	026c  
सोऽविध्यत तदा द्रोणं षष्ट्या साश्वरथध्वजम् ।	027a  
पुनश्चान्यैः सरैस्तीक्ष्णैः सुप्तं व्याघ्रं तुदन्निव ॥	027c  
तस्य द्रोणो धनुर्मध्ये क्षुरप्रेण शितेन च |	028a  
चकर्त गार्ध्रपत्रेण यतमानस्य शुष्मिणः ॥	028c  
अथान्यद्धनुरादाय शैशुपालिर्महारथः ।	029a  
विव्याध सायकैर्द्रोणं कङ्कबर्हिणवाजितैः ॥	029c  
तस्य द्रोणो हयान्हत्वा चतुर्भिश्चतुरः शरैः ।	030a  
सारथेश्च शिरः कायाच्चकर्त प्रहसन्निव ॥	030c  
अथैनं पञ्चविंशत्या सायकानां समार्पयत् ॥	031ac  
अवप्लुत्य रथाच्चैद्यो गदामादाय सत्वरः ।	032a  
भारद्वाजाय चिक्षेप रुषितामिव पन्नगीम् ॥	032c  
तामापतन्तीमालोक्य कालरात्रिमिवोद्यताम् ।	033a  
अश्मसारमयीं गुर्वीं तपनीयविभूषिताम् ।	033c  
शरैरनेकसाहस्रैर्भारद्वाजोऽच्छिनच्छितैः ॥	033e  
सा छिन्ना बहुभिर्बाणैभारद्वाजेन मारिष ।	034a  
गदा पपात कौरव्य नादयन्ती धरातलम् ॥	034c  
गदां विनिहतां दृष्ट्वा धृष्टकेतुरमर्षणः ।	035a  
तोमरं व्यसृजद्वीरः शक्तिं च कनकोज्ज्वलाम् ॥	035c  
तोमरं पञ्चभिर्भित्त्वा शक्तिं चिच्छेद पञ्चभिः ।	036a  
तौ जग्मतुर्महीं छिन्नौ सर्पाविव गरुत्मता ॥	036c  
ततोऽस्य विशिखं तीक्ष्णं वधाय वधकाङ्क्षिणः ।	037a  
प्रेषयामास समरे भारद्वाजः प्रतापवान् ॥	037c  
स तस्य कवचं भित्त्वा हृदयं चामितौजसः ।	038a  
अभ्यगाद्धरणीं बाणो हंसः पद्मवनं यथा ॥	038c  
पतङ्गं हि ग्रसेच्चाषो यथा क्षुद्रं बुभुक्षितः ।	039a  
तथा द्रोणोऽग्रसच्छूरो धृष्टकेतुं महाहवे ॥	039c  
निहते चेदिराजे तु तत्खण्डं पित्र्यमाविशत् ।	040a  
अमर्षवशमापन्नः पुत्रोऽस्य परमास्त्रवित् ॥	040c  
तमपि प्रहसन्द्रोणः शरैर्निन्ये यमक्षयम् ।	041a  
महाव्याघ्रो महारण्ये मृगशावं यथा बली ॥	041c  
तेषु प्रक्षीयमाणेषु पाण्डवेयेषु भारत ।	042a  
जरासन्धसुतो वीरः स्वयं द्रोणमुपाद्रवत् ॥	042c  
स तु द्रोणं महाबाहुः शरधाराभिराहवे ।	043a  
अदृश्यमकरोत्तूर्णं जलदो भास्करं यथा ॥	043c  
तस्य तल्लाघवं दृष्ट्वा द्रोणः क्षत्रियमर्दनः ।	044a  
व्यसृजत्सायकांस्तूर्णं शतशोऽथ सहस्रशः ॥	044c  
छादयित्वा रणे द्रोणं रथस्थं रथिनां वरम् ।	045a  
जारासन्धिं जघानाशु मिषतां सर्वधन्विनाम् ॥	045c  
योयो विधीयते खण्डस्तन्तं द्रोणोऽन्तकोपमः ।	046a  
आदत्त सर्वभूतानि प्राप्ते काले यथान्तकः ॥	046c  
ततो द्रोणो महाराज नाम विश्राव्य संयुगे ।	047a  
शरैरनेकसाहस्रैः पाण्डवेयान्समावृणोत् ॥	047c  
ते तु नामाङ्किता बाणा द्रोणेनास्ताः शिलाशिताः ।	048a  
नरान्नागान्हयांश्चैव निजघ्नुः शतशो मृधे ॥	048c  
ते वध्यमाना द्रोणेन शक्रेणेव महासुराः ।	049a  
समकम्पन्त पाञ्चाला गावः शीतार्दिता इव ॥	049c  
ततो निष्टानको घोरः पाण्डवानामजायत ।	050a  
द्रोणेन वध्यमानेषु सैन्येषु भरतर्षभ ॥	050c  
प्रताप्यमानाः सूर्येण हन्यमानाश्च सायकैः ।	051a  
अन्वपद्यन्त पाञ्चालास्तदा सन्त्रस्तचेतसः ॥	051c  
मोहिता बाणजालेन भारद्वाजेन संयुगे ।	052a  
ऊरुग्राहगृहीतानां पाञ्चालानां महारथाः ॥	052c  
चेदयश्च महाराज सृञ्जयाः काशिकोसलाः ।	053a  
अभ्यद्रवन्त संहृष्टा भारद्वाजं युयुत्सया ॥	053c  
ब्रुवन्तश्च रणेऽन्योन्यं चेदिपाञ्चालसृञ्जयाः ।	054a  
हत द्रोणं हत द्रोणमिति ते द्रोणमभ्ययुः ॥	054c  
यतन्तः पुरुषव्याघ्राः सर्वशक्त्या महाद्युतिम् ।	055a  
निनीषवो रणे द्रोणं यमस्य सदनं प्रति ॥	055c  
यतमानांस्तु तान्वीरान्भारद्वाजः शिलीमुखैः ।	056a  
यमाय प्रेषयामास चेदिमुख्यान्विशेषतः ॥	056c  
तेषु प्रक्षीयमाणेषु चेदिमुख्येषु सर्वशः ।	057a  
पाञ्चालाः समकम्पन्त द्रोणसायकपीडिताः ॥	057c  
प्राक्रोशन्भीमसेनं ते धृष्टद्युम्नं च भारत ।	058a  
दृष्ट्वा द्रोणस्य कर्माणि तथारूपाणि मारिष ॥	058c  
भीम उवाच 	059  
ब्राह्मणेन तपो नूनं चरितं दुश्चरं महत् ।	059a  
तथा हि युधि सङ्क्रुद्धो दहति क्षत्रियर्षभान् ॥	059c  
धर्मो युद्धं क्षत्रियस्य ब्राह्मणस्य परं तपः ।	060a  
तपस्वी कृतविद्यश्च प्रेक्षितेनापि निर्दहेत् ॥	060c  
द्रोणाग्निमस्त्रसंस्पर्शं प्रविष्टाः क्षत्रियर्षभाः ।	061a  
बहवो दुस्तरं घोरं यत्रादह्यन्त भारत ॥	061c  
यथाबलं यथोत्साहं यथासत्वं महाद्युतिः ।	062a  
मोहयन्सर्वभूतानि द्रोणो हन्ति बलानि नः ॥	062c  
सञ्जय उवाच 	063  
तस्य तद्वचनं श्रुत्वा क्षत्रधर्मा व्यवस्थितः ।	063a  
अर्धचन्द्रेण चिच्छेद द्रोणस्य सशरं धनुः ॥	063c  
स संरब्धतरो भूत्वा द्रोणः क्षत्रियमर्दनः ॥	064ac  
अन्यत्कार्मुकमादाय भास्वरं वेगवत्तरम् ।	065a  
तत्राधाय शरं तीक्ष्णं परानीकविशातनम् ॥	065c  
आकर्णपूर्णमाचार्यो बलवानभ्यवासृजत् ।	066a  
स हत्वा क्षत्रधर्माणं जगाम धरणीतलम् ॥	066c  
स भिन्नहृदयो वाहान्न्यपतन्मेदिनीतले ।	067a  
ततः सैन्यान्यकम्पन्त धृष्टद्युम्नसुते हते ॥	067c  
अथ द्रोणं समारोहच्चेकितानो महाबलः ।	068a  
स द्रोणं दशभिर्विद्ध्वा प्रत्यविद्ध्यत्स्तनान्तरे ॥	068c  
चतुर्भिः सारथिं चास्य चतुर्भिश्चतुरो हयान् ।	069a  
तमाचार्यस्त्रिभिर्बाणैर्बाह्वोरुरसि चार्दयत् ॥	069c  
ध्वजं सप्तभिरुन्मथ्य यन्तारमवधीत्त्रिभिः ।	070a  
तस्य सूते हते तेऽश्वा रथमादाय विद्रुताः ॥	070c  
समरे शरसंवीता भारद्वाजेन मारिष ।	071a  
चेकितानरथं दृष्ट्वा हताश्वं हतसारथिम् ॥	071c  
तान्समेतान्रणे शूरांश्चेदिपाञ्चालसृञ्जयान् ।	072a  
समन्ताद्द्रावयन्द्रोणो बह्वशोभत मारिष ॥	072c  
आकर्णपलितः श्यामो वयसाऽशीतिपञ्चकः ।	073a  
रणे पर्यचरद्द्रोणो वृद्धः षोडशवर्षवत् ॥	073c  
अथ द्रोणं महाराज विचरन्तमभीतवत् ।	074a  
वज्रहस्तममन्यन्त शत्रवः शत्रुसूदनम् ॥	074c  
ततोऽब्रवीन्महाबाहुर्द्रुपदो बुद्धिमान्नृप ।	075a  
लुब्धोऽयं क्षत्रियान्हन्ति व्याघ्रः क्षुद्रमृगानिव ॥	075c  
कृच्छ्रान्दुर्योधनो लोकान्पापः प्राप्स्यति दुर्मतिः ।	076a  
यस्य लोभाद्विनिहताः समरे क्षत्रियर्षभाः ॥	076c  
शतशः शेरते भूमौ निकृत्ता गोवृषा इव ।	077a  
रुधिरेण परीताङ्गाः श्वशृगालादनीकृताः ॥	077c  
सञ्जय उवाच 	078  
एवमुक्त्वा महाराज द्रुपदोऽक्षौहिणीपतिः ।	078a  
पुरस्कृत्य रणे पार्थान्द्रोणमभ्यद्रवद्द्रुतम् ॥ ॥	078c  

इति श्रीमन्महाभारते द्रोणपर्वणि जयद्रथवधपर्वमि चतुर्दशदिवसयुद्धे पञ्चविंशत्यधिकशततमोऽध्यायः ॥ 125 ॥

5-125-50 निष्टानकः कष्टस्वनः ॥ 5-125-52 ऊरुग्राहः ऊरुस्तम्भः ॥ 5-125-73 आकर्णमुपागतं पलितं केशादेः शौक्ल्यं यस्य । वयसा कालपिण्डसंयोगेन । अशीतिपञ्चकः चतुःशताब्दः ॥ 5-125-125 पञ्चविंशत्यधिकशततमोऽध्यायः ॥
