श्रीः

अध्यायः 007
दुर्योधनेन द्रोणस्य सैनापत्येऽभिषेचनम् ॥ 1 ॥ द्रोणयुद्धवर्णनम् ॥ 2 ॥
द्रोण उवाच 	001  
वेदं षडङ्गं वेदाहमर्थविद्यां च मानवीम् ।	001a  
त्रैय्यम्बकमथेष्वस्त्रं शस्त्राणि विविधानि च ॥	001c  
ये चाप्युक्ता मयि गुणा भवद्भिर्जयकाङ्क्षिभिः ।	002a  
चिकीर्षुस्तानहं सर्वान्योधयिष्यामि पाण्डवान् ॥	002c  
पार्षतं तु रणे राजन्न हनिष्ये कथञ्चन ।	003a  
स हि सृष्टो वधार्थाय ममैव पुरुषर्षभः ॥	003c  
योधयिष्यामि सैन्यानि नाशयन्सर्वसोमकान् ।	004a  
न च मां पाण्डवा युद्धे योधयिष्यन्ति हर्षिताः ॥	004c  
सञ्जय उवाच 	005  
स एवमभ्यनुज्ञातश्चक्रे सेनापतिं ततः ।	005a  
द्रोणं तव सुतो राजन्विधिदृष्टेन कर्मणा ॥	005c  
अथाभिषिषिचुर्द्रोणं दुर्योधनमुखा नृपाः ।	006a  
\'स्वस्तिवादरवैश्चान्यैः श्लक्ष्णैश्चान्यैर्मनोरमैः ।\'	006c  
सैनापत्ये यथा स्कन्दं पुरा शक्रमुखाः सुराः ॥	006e  
ततो वादित्रघोषेण शङ्खानां च महास्वनैः ।	007a  
प्रादुरासीत्कृते द्रोणे हर्षः सेनापतौ तदा ॥	007c  
ततः पुण्याहघोषेण साशीर्वादस्वनेन च ।	008a  
संस्तवैर्गीतशब्दैश्च सूतमागधवन्दिनाम् ॥	008c  
जयशब्दैर्द्विजाग्र्याणां सुभगानर्तितैस्तथा ।	009a  
सत्कृत्य विधिना द्रोणं मेनिरे पाण्डवाञ्जितान् ॥	009c  
सञ्जय उवाच 	010  
सैनापत्यं तु सम्प्राप्य भारद्वाजो महारथः ।	010a  
युयुत्सुर्व्यूह्य सैन्यानि प्रायात्तव सुतैः सह ॥	010c  
सैन्धवश्च कलिङ्गश्च विकर्णश्च तवात्मजः ।	011a  
दक्षिणं पार्श्वमास्थाय समतिष्ठन्त दंशिताः ॥	011c  
प्रपक्षः शकुनिस्तेषां प्रवरैर्हयसादिभिः ।	012a  
ययौ गान्धारकैः सार्धं विमलप्रासयोधिभिः ॥	012c  
कृपश्च कृतवर्मा च चित्रसेनो विविंशतिः ।	013a  
दुःशासनमुखा यत्ताः सव्यं पक्षमपालयन् ॥	013c  
तेषां प्रपक्षाः काम्भोजाः सुदक्षिणपुरस्सराः ।	014a  
ययुरश्वैर्महावेगैः शकाश्च यवनैः सह ॥	014c  
मद्रास्त्रिगर्ताः साम्बष्ठाः प्रतीच्योदीच्यमालवाः ।	015a  
शिबयः शूरसेनाश्च शूद्राश्च मलदैः सह ॥	015c  
सौवीराः कितवाः प्राच्या दाक्षिणात्याश्च सर्वशः ।	016a  
तवात्मजं पुरस्कृत्य सूतपुत्रस्य पृष्ठतः ॥	016c  
हर्षयन्तः स्वसैन्यानि ययुस्तव सुतैः सह ।	017a  
प्रवरः सर्वयोधानां बलेषु बलमादधत्॥	017c  
ययौ वैकर्तनः कर्णः प्रमुखे सर्वधन्विनाम् ।	018a  
तस्य दीप्तो महाकायः स्वान्यनीकानि हर्षयन् ॥	018c  
हस्तिकक्ष्यो महाकेतुर्बभौ सूर्यसमद्युतिः ।	019a  
न भीष्मव्यसनं कश्चिदृष्ट्वा कर्णममन्यत ॥	019c  
विशोकाश्चाभवन्सर्वे राजानः कुरुभिः सह ।	020a  
हृष्टाश्च बहवो योधास्तत्राजल्पन्त वेगतः ॥	020c  
न हि कर्णं रणे दृष्ट्वा युधि स्थास्यन्ति पाण्डवाः ।	021a  
कर्णो हि समरे शक्तो जेतुं देवान्सवासवान् ॥	021c  
किमु पाण्डुसुतान्युद्धे हीनवीर्यपराक्रमान् ।	022a  
भीष्मेण तु रणे पार्थाः पालिता बाहुशालिना ॥	022c  
तांस्तु कर्णः शरैस्तीक्ष्णैर्नाशयिष्यति संयुगे ।	023a  
एवं ब्रुवन्तस्तेऽन्योन्यं हृष्टरूपा विशाम्पते ॥	023c  
राधेयं पूजयन्तश्च प्रशंसन्तश्च निर्ययुः ।	024a  
अस्माकं शकटव्यूहो द्रोणेन विहितोऽभवत् ॥	024c  
परेषां क्रौञ्च एवासीद्व्यूहो राजन्महात्मनाम् ।	025a  
प्रीयमाणेन विहितो धर्मराजेन भारत ॥	025c  
व्यूहप्रमुखतस्तेषां तस्थतुः पुरुषर्षभौ ।	026a  
वानरध्वजमुच्छ्रित्य विष्वक्सेनधनञ्जयौ ॥	026c  
ककुदं सर्वसैन्यानां धाम सर्वधनुष्मताम् ।	027a  
आदित्यपथगः केतुः पार्थस्यामिततेजसः ॥	027c  
दीपयामास तत्सैन्यं पाण्डवस्य महात्मनः ।	028a  
यथा प्रज्वलितः सूर्यो युगान्ते वै वसुन्धराम् ॥	028c  
दीप्यन्दृश्येत हि तथा केतुः सर्वत्र धीमतः ।	029a  
योधानामर्जुनः श्रेष्ठो गाण्डीवं धनुषां वरम् ॥	029c  
वासुदेवश्च भूतानां चक्राणां च सुदर्शनम् ।	030a  
चत्वार्येतानि तेजांसि वहञ्श्वेतहयो रथः ॥	030c  
परेषामग्रतस्तस्थौ कालचक्रमिवोद्यतम् ।	031a  
एवं तौ सुमहात्मानौ बलसेनाग्रगावुभौ ॥	031c  
तावकानां मुखे कर्णः परेषां च धनञ्जयः ।	032a  
ततो जयाभिसंरब्धौ परस्परवधैषिणौ ॥	032c  
अवेक्षेतां तदान्योन्यं समरे कर्णपाण्डवौ ।	033a  
ततः प्रयाते सहसा भारद्वाजे महारथे ॥	033c  
सिंहनादेन घोरेण वसुधा समकम्पत ।	034a  
ततस्तुमुलमाकाशमावृणोत्सदिवाकरम् ॥	034c  
वातोद्धूतं रजस्तीव्रं कौशेयनिकरोपमम् ।	035a  
ववर्ष द्यौरनभ्राऽपि मांसास्थिरुधिराण्युत ॥	035c  
गृध्राः श्येना बकाः कङ्का वायसाश्च सहस्रशः ।	036a  
उपर्युपरि सेनां ते तदा पर्यपतन्नृप ॥	036c  
गोमायवश्च प्राक्रोशन्भयदान्दारुणान्रवान् ।	037a  
अकार्षुरपसव्यं च बहुशः पृतनां तव ॥	037c  
चिखादिषन्तो मांसानि पिपासन्तश्च शोणितम् ।	038a  
अपतद्दीप्यमाना च सनिर्घाता सकम्पना ॥	038c  
उल्का ज्वलन्ती सङ्ग्रामे पुच्छेनावृत्य सर्वशः ।	039a  
परिवेषो महांश्चापि सविद्युत्स्तनयित्नुमान् ॥	039c  
भास्करस्याभवद्राजन्प्रयाते वाहिनीपतौ ।	040a  
एते चान्ये च बहवः प्रादुरासन्सुदारुणाः ।	040c  
उत्पाता युधि वीराणां जीवितक्षयकारिणः ॥	04e  
ततः प्रववृते युद्धं परस्परवधैषिणाम् ।	041a  
कुरुपाण्डवसैन्यानां शब्देनापूरयज्जगत् ॥	041c  
ते त्वन्योन्यं सुसंरब्धाः पाण्डवाः कौरवैः सह ।	042a  
अभ्यघ्नन्निशितैः शस्त्रैर्जयगृद्धाः प्रहारिणः ॥	042c  
स पाण्डवानां महतीं महेष्वासो महाद्युतिः ।	043a  
वेगेनाभ्यद्रवत्सेनां किरञ्शरशतैः शितैः ॥	043c  
द्रोणमभ्युद्यतं दृष्ट्वा पाण्डवाः सहसृञ्जयैः ।	044a  
प्रत्यगृह्णंस्तदा राजञ्छरवर्षैः पृथक्पृथक् ॥	044c  
विक्षोभ्यमाणा द्रोणेन भिद्यमाना महाचमूः ।	045a  
व्यशीर्यत सपाञ्चाला वातेनेव बलाहकाः ॥	045c  
बहूनीह विकुर्वाणो दिव्यान्यस्त्राणि संयुगे ।	046a  
अपीडयत्क्षणेनैव द्रोणः पाण्डवसृञ्जयान् ॥	046c  
ते वध्यमाना द्रोणेन वासवेनेव दानवाः ।	047a  
पाञ्चालाः समकम्पन्त धृष्टद्युम्नपुरोगमाः ॥	047c  
ततो दिव्यास्त्रविच्छूरो याज्ञसेनिर्महारथः ।	048a  
अभिनच्छरवर्षेण द्रोणानीकमनेकधा ॥	048c  
द्रोणस्य शरवर्षाणि शरवर्षेण पार्षतः ।	049a  
सन्निवार्य ततः सर्वान्कुरूनप्यवधीद्बली ॥	049c  
संयम्य तु ततो द्रोणः समवस्थाप्य चाहवे ।	050a  
स्वमनीकं महेष्वासः पार्षतं समुपाद्रवत् ॥	050c  
स बाणवर्षं सुमहदसृजत्पार्षतं प्रति ।	051a  
मघवान्समभिक्रुद्धः सहसा दानवानिव ॥	051c  
ते कम्प्यमाना द्रोणेन बाणैः पाण्डवसृञ्जयाः ।	052a  
पुनःपुनरभज्यन्त सिंहेनैवेतरे मृगाः ॥	052c  
तथा पर्यपतद्द्रोणः पाण्डवानां बले बली ।	053a  
अलातचक्रवद्राजंस्तदद्भुतमिवाभवत् ॥	053c  
खचरनगरकल्पं कल्पितं शास्त्रदृष्ट्या चलदनिलपताकं ह्लादनं वल्गिताश्वम् ।	054a  
स्फटिकविमलकेतुं त्रासनं शात्रवाणां रथवरमधिरूढः सञ्जहारारिसेनाम् ॥ ॥	054c  

इति श्रीमन्महाभारते द्रोणपर्वणि द्रोणाभिषेकपर्वणि सप्तमोऽध्यायः ॥7॥

5-1-9 सुभगानर्तितैः सौभाग्यवतीनृत्तैः ॥ 5-1-27 आदित्यपथगः आकाशगः ॥ 5-1-54 ह्लादनं योद्धुरानन्दजननम् ॥ 5-1-7 सप्तमोऽध्यायः ॥
