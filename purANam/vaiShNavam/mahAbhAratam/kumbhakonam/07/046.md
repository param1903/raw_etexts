श्रीः
अध्यायः 046
अभिमन्युना दुर्योधनसूनोर्लक्ष्मणस्य वधः ॥ 1 ॥
धृतराष्ट्र उवाच 	001  
यथा वदसि मे सूत एकस्य बहुभिः सह ।	001a  
सङ्ग्रामं तुमुलं घोरं जयं चैव महात्मनः ॥	001c  
अश्रद्धेयमिवाश्चर्यं सौभद्रस्याथ विक्रमम् ।	002a  
किन्तु नात्यद्भुतं तेषां येषां धर्मो व्यपाश्रयः ॥	002c  
दुर्योधने च विमुखे राजपुत्रशते हते ।	003a  
सौभद्रे प्रतिपत्तिं कां प्रत्यपद्यन्त मामकाः ॥	003c  
सञ्जय उवाच 	004  
संशुष्कास्याश्चलन्नेत्राः प्रस्विन्ना रोमहर्षणाः ।	004a  
पलायनकृतोत्साहा निरुत्साहा द्विषज्जये ॥	004c  
हतान्भ्रातॄन्पितॄन्पुत्रान्सुहृत्सम्बन्धिबान्धवान् ।	005a  
उत्सृज्योत्सृज्य सञ्जग्मुस्त्वरयन्तो हयद्विपान् ॥	005c  
तान्प्रभग्नांस्तथा दृष्ट्वा द्रोणो द्रौणिर्बृहद्बलः ।	006a  
कृपो दुर्योधनः कर्णः कृतवर्माथ सौबलः ॥	006c  
अभ्यधावन्सुसङ्क्रुद्धाः सौभद्रमपराजितम् ।	007a  
ते तु पौत्रेण ते राजन्प्रायशो विमुखीकृताः ।	007c  
\'सौभद्रेण महाराज शक्रप्रतिमतेजसा ॥\'	007e  
एकस्तु सुखसंवृद्धो बाल्याद्दर्पाच्च निर्भयः ।	008a  
इष्वस्त्रविन्महातेजा लक्ष्मणोऽर्जुनिमभ्ययात् ॥	008c  
तमन्वगेवास्य पिता पुत्रगृद्धी न्यवर्तत ।	009a  
अनुदुर्योधनं चान्ये न्यवर्तन्त महारथाः ॥	009c  
तं तेऽभिषिषिचुर्बाणैर्मेघा गिरिमिवाम्बुभिः ।	010a  
स तु तान्प्रममाथैको विष्वग्वातो यथाम्बुदान् ॥	010c  
पौत्रं तव च दुर्धर्षं लक्ष्मणं प्रियदर्शनम् ।	011a  
पितुः समीपे तिष्ठन्तं शूरमुद्यतकार्मुकम् ॥	011c  
अत्यन्तसुखसंवृद्धं धनेश्वरसुतोपमम् ।	012a  
आससाद रणे कार्ष्णिर्मत्तो मत्तमिव द्विपम् ।	012c  
\'सिंहशाबो वने शश्वत्पुण्डरीकशिशुं यथा ॥\'	012e  
लक्ष्मणेन तु सङ्गम्य सौभद्रः परवीरहा ।	013a  
शरैः सुनिशितैस्तीक्ष्णैर्बाह्वोरुरसि चार्पयत् ॥	013c  
सङ्क्रुद्धो वै महाराज दण्डाहत इवोरगः ।	014a  
पौत्रस्तव महाराज तव पौत्रमभाषत ॥	014c  
सुदृष्टः क्रियतां लोको ह्यमुं लोकं गमिष्यसि ।	015a  
पश्यतां बान्धवानां त्वां नयामि यमसादनम् ॥	015c  
एवमुक्त्वा ततो भल्लं सौभद्रः परवीरहा ।	016a  
उद्बबर्ह महाबाहुर्निर्मुक्तोरगसन्निभम् ॥	016c  
स तस्य भुजनिर्मुक्तो लक्ष्मणस्य सुदर्शनम् ।	017a  
सुनसं सुभ्रु केशान्तं शिरोऽहार्षीत्सकुण्डलम् ॥	017c  
\'पौत्रस्तु तव दुर्धर्षं लक्ष्मणं प्रियदर्शनम् ।	018a  
पितुः समीपे तिष्ठन्तं प्राहिणोद्यमसादनम् ॥	018c  
अत्यन्तसुखसंवृद्धं धनेश्वरसुतोपमम् ।\'	019a  
लक्ष्मणं निहतं दृष्ट्वा हाहेत्युच्चुक्रुशुर्जनाः ॥	019c  
ततो दुर्योधनः क्रुद्धः प्रिये पुत्रे निपातिते ।	020a  
हतैनमिति चुक्रोश क्षत्रियान्क्षत्रियर्षभः ॥	020c  
ततो द्रोणः कृपः कर्णो द्रोणपुत्रो बृहद्बलः ।	021a  
कृतवर्मा च हार्दिक्यः षड्रथाः पर्यवारयन् ॥	021c  
तांस्तु विद्ध्वा शितैर्बाणैर्विमुखीकृत्य चार्जुनिः ।	022a  
वेगेनाभ्यपतत्क्रुद्धः सैन्धवस्य महद्बलम् ॥	022c  
आवव्रुस्तस्य पन्थानं गजानीकेन दंशिताः ।	023a  
कलिङ्गाश्च निषादाश्च क्राथपुत्रश्च वीर्यवान् ।	023c  
तत्प्रसक्तमिवात्यर्थं युद्धमासीद्विशाम्पते ॥	023e  
ततस्तत्कुञ्जरानीकं व्यधमद्धृष्टमार्जुनिः ।	024a  
यथा वायुर्नित्यगतिर्जलदाञ्शतशोऽम्बरे ॥	024c  
ततः क्रुद्धाः शरव्रातै राजानः समवारयन् ।	025a  
अथेतरे सन्निवृत्ताः पुनर्द्रोणमुखा रथाः ।	025c  
परमास्त्राणि धुन्वानाः सौभद्रमभिदुद्रुवुः ॥	025e  
तान्निवार्यार्जुनिर्बाणैः क्राथपुत्रमयोधयत् ।	026a  
शरौघेणाप्रमेयेण त्वरमाणो जिघांसया ॥	026c  
सधनुर्बाणकेयूरौ बाहू समुकुटं शिरः ।	027a  
सच्छत्रध्वजयन्तारं रथं चाश्वान्न्यपातयत् ॥	027c  
कुलशीलश्रुतिबलैः कीर्त्या चास्त्रबलेन च ।	028a  
युक्ते तस्मिन्हते वीराः प्रायशो विमुखाऽभवन् ॥ ॥	028c  

इति श्रीमन्महाभारते द्रोणपर्वणि अभिमन्युवधपर्वणि त्रयोदशदिवसयुद्धे षट्चत्वारिंशोऽध्यायः ॥ 46 ॥

5-46-3 प्रतिपत्तिं प्रतिविधानम् ॥ 5-46-10 विष्वग्वातोऽशेषदिग्वातः ॥ 5-46-17 केशान्तं केशैर्मनोहरम् । अन्तः प्रान्तेऽन्तिके मध्ये स्वरूपे च मनोहरे इत्यभिधानात् ॥ 5-46-23 धृष्टं प्रगल्भम् ॥ 5-46-46 षट्चत्वारिंशोऽध्यायः ॥
