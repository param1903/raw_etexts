श्रीः
अध्यायः 156
भीमेन दुर्मददुष्कर्णादिवधः ॥ 1 ॥
धृतराष्ट्र उवाच 	001  
तस्मिन्प्रविष्टे दुर्धर्षे सृञ्जयानमितौजसि ।	001a  
अमृष्यमाणे संरब्धे का वोऽभूद्वै मतिस्तदा ॥	001c  
दुर्योधनं तथा पुत्रमुक्त्वा शास्त्रातिगं मम ।	002a  
यत्प्राविशदमेयात्मा किं पार्थः प्रत्यपद्यत ॥	002c  
निहते सैन्धवे वीरे भूरिश्रवसि चैव ह ।	003a  
यदाऽभ्यगान्महातेजाः पाञ्चालानपराजितः ॥	003c  
किममन्यत दुर्धर्षे प्रविष्टे शत्रुतापने ।	004a  
दुर्योधनस्तु किं कृत्यं प्राप्तकालममन्यत ॥	004c  
के च तं वरदं वीरमन्वयुर्द्विजसत्तमम् ।	005a  
के चास्य पृष्ठतोऽगच्छन्वीराः शूरस्य युध्यतः ।	005c  
के पुरस्तादवर्तन्त निघ्नन्तः शात्रवान्रणे ॥	005e  
मन्येऽहं पाण्डवान्सर्वान्भारद्वाजशरार्दितान् ।	006a  
शिशिरे कम्पमाना वै कृशा गाव इव प्रभो ॥	006c  
प्रविश्य स महेष्वासः पाञ्चालानरिमर्दनः ।	007a  
कथं नु पुरुषव्याघ्रः पञ्चत्वमुपजग्मिवान् ॥	007c  
सर्वेषु योधेषु च सङ्गतेषु रात्रौ समेतेषु महारथेषु ।	008a  
संलोड्यमानेषु पृथग्बलेषु के वस्तदानीं मतिमन्त आसन् ॥	008c  
हतांश्चैव विषक्तांश्च पराभूतांश्च शंससि ।	009a  
रथिनो विरथांश्चैव कृतान्युद्धेषु मामकान् ॥	009c  
तेषां संलोड्यमानानां पाण्डवैर्हतचेतसाम् ।	010a  
अन्धे तमसि मग्नानामभवत्का मतिस्तदा ॥	010c  
प्रहृष्टांश्चाप्युदग्रांश्च सन्तुष्टांश्चैव पाण्डवान् ।	011a  
शंससीहाप्रहृष्टांश्च विभ्रष्टांश्चैव मामकान् ॥	011c  
कथमेषां तदा तत्र पार्थानामपलायिनाम् ।	012a  
प्रकाशमभवद्रात्रौ कथं कुरुषु सञ्जय ॥	012c  
सञ्जय उवाच 	013  
रात्रियुद्धे तदा राजन्वर्तमाने सुदारुणे ।	013a  
द्रोणमभ्यद्रवन्सर्वे पाण्डवाः सह सोमकैः ॥	013c  
ततो द्रोणः केकयांश्च धृष्टद्युम्नस्य चात्मजान् ।	014a  
सम्प्रैषयत्प्रेतलोकं सर्वानिषुभिराशुगैः ॥	014c  
तस्य प्रमुखतो राजन्येऽवर्तन्त महारथाः ।	015a  
तान्सर्वान्प्रेषयामास पितृलोकं स भारत ॥	015c  
प्रमथ्नन्तं तदा वीरान्भारद्वाजं महारथम् ।	016a  
अभ्यवर्तत सङ्क्रुद्धः शिबी राजा प्रतापवान् ॥	016c  
तमापतन्तं सम्प्रेक्ष्य पाण्डवानां महारथम् ।	017a  
विव्याध दशभिर्द्रोणः सर्वपारशवैः शितैः ॥	017c  
तं शिबिः प्रतिविव्याध त्रिंशता निशितैः शरैः ।	018a  
सारथिं चास्य भुल्लेन स्मयमानो न्यपातयत् ॥	018c  
तस्य द्रोणो हयान्हत्वा सारथिं च महात्मनः ।	019a  
अथाऽस्य सशिरस्त्राणं शिरः कायादपाहरत् ॥	019c  
ततोऽस्य सारथिं क्षिप्रमन्यं दुर्योधनोऽदिशत् ।	020a  
स तेन सङ्गृहीताश्वः पुनरभ्यद्रवद्रिपून् ॥	020c  
कलिङ्गानामनीकेन कालिङ्गस्य सुतो रणे ।	021a  
पूर्वं पितृवधात्क्रुद्धो भीमसेनमुपाद्रवत् ॥	021c  
स भीमं पञ्चभिर्विद्ध्वा पुनर्विव्याध सप्तभिः ।	022a  
विशोकं त्रिभिरानर्च्छद्ध्वजमेकेन पत्रिणा ॥	022c  
कलिङ्गानां तु तं शूरं क्रुद्धं क्रुद्धो वृकोदरः ।	023a  
रथाद्रथमभिद्रुत्य मुष्टिनाऽभिजघान ह ॥	023c  
तस्य मुष्टिहतस्याजौ पाण्डवेन बलीयसा ।	024a  
सर्वाण्यस्थीनि सहसा प्रापतन्वै पृथक्पृथक् ॥	024c  
\'तस्मिन्हते तदा तेन सिंहनादो महानभूत् ।	025a  
पाञ्चालानां महाराज साधुसाध्विति पाण्डवम् ॥\'	025c  
तं कर्णो भ्रातरश्चास्य नामृष्यन्त परन्तप ।	026a  
ते भीमसेनं नाराचैर्जघ्नुराशीविषोपमैः ॥	026c  
ततः शत्रुरथं त्यक्त्वा भीमो द्रुमरथं गतः ।	027a  
द्रुमं चास्यन्तमनिशं मुष्टिना समपोथयत् ॥	027c  
\'यथा काचमणिर्न्यस्तो मुष्टिनैकेन लीलया ।	028a  
स हतः सर्वथा चूर्णो रक्तमेवोदपद्यत ॥	028c  
तथा चूर्णमभूत्तत्र कर्णभ्राता द्रुमस्तथा ।\'	029a  
स तदा पाण्डुपुत्रेण बलिनाऽभिहतोऽपतत् ॥	029c  
तं निहत्य महाराज भीमसेनो महाबलः ।	030a  
जयरातरथं प्राप्य मुहुः सिंह इवानदत् ॥	030c  
जयरातं तु चरणे गृह्य भीमो महाबलः ।	031a  
सूतं चास्य महाबाहुर्गृह्य राजंस्तथैव च ॥	031c  
पादयोर्गृह्य तौ वीरौ भीमः कर्णस्य पश्यतः ।	032a  
भूमावाविद्ध्य जघ्ने स तौ च प्राणैर्व्ययुज्यताम् ॥	032c  
कर्णस्तु पाण्डवे शक्तिं काञ्चनीं समवासृजत् ।	033a  
ततस्तामेव जग्राह प्रहसन्पाण्डुनन्दनः ॥	033c  
कर्णायैव च दुर्धर्षश्चिक्षेपाजौ वृकोदरः ।	034a  
तामापतन्तीं चिच्छेद शकुनिस्तैलपायिना ॥	034c  
एतत्कृत्वा महत्कर्म रणेऽद्भुतपराक्रमः ।	035a  
पुनः स्वरथमास्थाय दुद्राव तव वाहिनीम् ॥	035c  
तमायान्तं जिघांसन्तं भीमं क्रुद्धमिवान्तकम् ।	036a  
न्यवारयन्महाबाहुं तव पुत्रा विशाम्पते ।	036c  
महता शरवर्षेण च्छादयन्तो महारथाः ॥	036e  
दुर्मदस्य ततो भीमः प्रहसन्निव संयुगे ।	037a  
सारथिं च हयांश्चैव शरैर्निन्ये यमक्षयम् ॥	037c  
दुर्मदस्तु ततो यानं दुष्कर्णस्यावचक्रमे ।	038a  
तावेकरथमारूढौ भ्रातरौ परतापनौ ||	038c  
सङ्ग्रामशिरसो मध्ये भीमं द्वावप्यधावताम् ।	039a  
यथाम्बुपतिमित्रौ हि तारकं दैत्यसत्तमम् ॥	039c  
ततस्तु दुर्मदश्चैव दुष्कर्णश्च तवात्मजौ ।	040a  
रथमेकं समारुह्य भीमं बाणैरविध्यताम् ॥	040c  
ततः कर्णस्य मिषतो द्रौणेर्दुर्योधनस्य च ।	041a  
कृपस्य सोमदत्तस्य बाह्लीकस्य च पाण्डवः ॥	041c  
दुर्मदस्य च वीरस्य दुष्कर्णस्य च तं रथम् ।	042a  
पादप्रहारेण धरां प्रावेशयदरिन्दमः ॥	042c  
ततः सुतौ ते बलिनौ शूरौ दुष्कर्णदुर्मदौ ।	043a  
मुष्टिनाऽऽहत्य सङ्क्रुद्धो ममर्द चरणेन ह ॥	043c  
ततो हाहाकृते सैन्ये दृष्ट्वा भीमं नृपाऽब्रुवन् ।	044a  
रुद्रोऽयं भीमरूपेण धार्तराष्ट्रेषु युध्यति ॥	044c  
एवमुक्त्वा पलायन्ते सर्वे भारत पार्थिवाः ।	045a  
विसञ्ज्ञा वाहयन्वाहान्न च द्वौ सह धावतः ॥	045c  
ततो बले भृशलुलिते निशामुखे सुपूजितो नृपवृषभैर्वृकोदरः ।	046a  
महाबलः कमलविबुद्धलोचनो युधिष्ठिरं नृपतिमपूजयद्बली ॥	046c  
ततो यमौ द्रुपदविराटकेकया युधिष्ठिरश्चापि परां मुदं ययुः ।	047a  
वृकोदरं भृशमनुपूजयंश्च ते यथान्धके प्रतिनिहते हरं सुराः ॥	047c  
ततः सुतास्ते वरुणात्मजोपमा रुषान्विताः सह गुरुणा महात्मना ।	048a  
वृकोदरं सरथपदातिकुञ्जरा युयुत्सवो भृशमभिपर्यवारयन् ॥	048c  
\'ततो यमौ द्रुपदसुताः ससैनिका युधिष्ठिरद्रुपदविराटसात्वताः ।	049a  
घटोत्कचो जयविजयौ द्रुमो वृकः ससृञ्जयास्तव तनयानवारयन् ॥\'	049c  
ततोऽभवत्तिमिरघनैरिवावृते महाभये भयदमतीव दारुणम् ।	050a  
निशामुखे वृकबलगृध्रमोदनं महात्मना नृपवर युद्धमद्भुतम् ॥ ॥	050c  

इति श्रीमन्महाभारते द्रोणपर्वणि घटोत्कचवधपर्वणि चतुर्दशरात्रियुद्धे षट्पञ्चाशदधिकशततमोऽध्यायः ॥ 156 ॥

5-156-06 गावः गाः ॥ 5-156-46 कमलविबुद्धलोचनो विलसत्पद्मनेत्रः ॥ 5-156-48 गुरुणा द्रोणेन ॥ 5-156-50 तिमिराण्येव घनास्तैः ॥ षट्पञ्चाशदधिकशततमोऽध्यायः ॥ 156 ॥
