श्रीः
अध्यायः 063
नारदेन सृञ्जयम् प्रति ययातिचरितकथनम् || 1 ||
नारद उवाच 	001  
ययातिं नाहुषं चैव मृतं सृञ्जय शुश्रुम ।	001a  
\'य इमां पृथिवीं जित्वा ससमुद्रां सपर्वताम् ॥	001c  
शम्याप्रासेन निर्माय वेदीः सन्नतदक्षिणाः ।	002a  
ईजानः क्रतुभिः पुण्यैः पर्यगच्छत्प्रदक्षिणम् ॥\'	002c  
राजसूयशतैरिष्ट्वा सोऽश्वमेधशतेन च ।	003a  
पुण्डरीकसहस्रेण वाजपेयशतैस्तथा ॥	003c  
अतिरात्रसहस्रेण चातुर्मास्यैश्च कामतः ।	004a  
अग्निष्टोमैश्च विविधैः सत्रैश्च प्राज्यदक्षिणैः ॥	004c  
अब्राह्मणानां यद्वित्तं पृथिव्यामस्ति किञ्चन ।	005a  
तत्सर्वं परिसङ्ख्याय ततो ब्राह्मणसात्करोत् ॥	005c  
सरस्वती पुण्यतमा नदीनां तथा समुद्राः सरितः साद्रयश्च ।	006a  
ईजानाय पुण्यतमाय राज्ञे घृतं पयो दुदुहुर्नाहुषाय ॥	006c  
व्यूढे देवासुरे युद्धे कृत्वा देवसहायताम् ।	007a  
चतुर्धा व्यभजत्सर्वां चतुर्भ्यः पृथिवीमिमाम् ॥	007c  
यज्ञैर्नानाविधैरिष्ट्वा प्रजामुत्पाद्य चोत्तमाम् ।	008a  
देवयान्यां चौशनस्यां शर्मिष्ठायां च धर्मतः ॥	008c  
देवारण्येषु सर्वेषु विजहारामरोपमः ।	009a  
आत्मनः कामचारेण द्वितीय इव वासवः ॥	009c  
यदा नाभ्यगमच्छान्तिं कामानां सर्ववेदवित् ।	010a  
ततो गाथामिमां गीत्वा सदारः प्राविशद्वनम् ॥	010c  
यत्पृथिव्यां व्रीहियवं हिरण्यं पशवः स्त्रियः ।	011a  
नालमेकस्य तत्सर्वमिति मत्वा शमं व्रजेत् ॥	011c  
एवं कामान्परित्यज्य ययातिर्धृतिमेत्य च ।	012a  
पूरुं राज्ये प्रतिष्ठाप्य प्रयातो वनमीश्वरः ॥	012c  
स चेन्ममार सृञ्जय चतुर्भद्रतरस्त्वया ।	013a  
पुत्रात्पुण्यतरस्तुभ्यं मा पुत्रमनुतप्यथाः ।	013c  
अयज्वानमदक्षिण्यमभि श्वैत्येत्युदाहरत् ॥ ॥	013e  

इति श्रीमन्महाभारते द्रोणपर्वणि अभिमन्युवधपर्वणि षोडशराजकीये त्रिषष्टितमोऽध्यायः ॥ 63 ॥

5-63-4 प्राज्यदक्षिणैः बहुदक्षिणैः ॥ 5-63-5 अब्राह्मणानां ब्राह्मणद्वेषिणाम् । म्लेच्छानामिति यावत् । परिसङ्ख्याय अपहृत्य ॥ 5-63-7 चतुर्भ्यः ऋत्विग्भ्यः । प्राचीदिग्घोतुर्दक्षिणाध्वर्योरित्यादिश्रुतेः ॥ 5-63-63 त्रिषष्टितमोऽध्यायः ॥	
