श्रीः
अध्यायः 161
द्रौणिधृष्टद्युम्नयोर्युद्धम् । द्रौणिपराक्रमः ॥ 1 ॥
सञ्जय उवाच 	001  
दुर्योधनेनैवमुक्तो द्रौणिराहवदुर्मदः ।	001a  
चकारारिवधे यत्नमिन्द्रो दैत्यवधे यथा ।	001c  
प्रत्युवाच महाबाहुस्तव पुत्रमिदं वचः ॥	001e  
सत्यमेतन्महाबाहो यथा वदसि कौरव ।	002a  
प्रिया हि पाण्डवा नित्यं मम चापि पितुश्च मे ॥	002c  
तथैवावां प्रियौ तेषां न तु युद्धे कुरूद्वह ।	003a  
शक्तितस्तात युध्यामस्त्यक्त्वा प्राणानभीतवत् ॥	003c  
अहं कर्णश्च शल्यश्च कृपो हार्दिक्य एव च ।	004a  
निमेषात्पाण्डवीं सेनां क्षपयेम नृपोत्तम ॥	004c  
ते चापि कौरवीं सेनां निमेषार्धात्कुरूद्वह ।	005a  
क्षपयेयुर्महाबाहो न स्याम यदि संयुगे ॥	005c  
युध्याम पाण्डवाञ्छक्त्या ते चाप्यस्मान्यथाबलम् ।	006a  
तेजस्तेजः समासाद्य प्रशमं यातु भारत ॥	006c  
अशक्या तरसा जेतुं पाण्डवानामनीकिनी ।	007a  
जीवत्सु पाण्डुपुत्रेषु तद्धि सत्यं ब्रवीमि ते ॥	007c  
आत्मार्थं युध्यमानास्ते समर्थाः पाण्डुनन्दनाः ।	008a  
किमर्थं तव सैन्यानि न हनिष्यन्ति भारत ॥	008c  
त्वं तु लुब्धतमो राजन्निकृतिज्ञश्च कौरव ।	009a  
सर्वाभिशङ्की मानी च ततोऽस्मानभिशङ्कसे ॥	009c  
मन्ये त्वं कुत्सितो राजन्पापात्मा पापपूरुषः ।	010a  
अन्यानपि स नः क्षुद्र शङ्कसे पापभावितः ॥	010c  
अहं तु यत्नमास्थाय त्वदर्थे त्यक्तजीवितः ।	011a  
एष गच्छामि सङ्ग्रामं त्वत्कृते कुरुनन्दन ।	011c  
योत्स्येऽहं शत्रुभिः सार्धं जेष्यामि च वरान्वरान् ॥	011e  
पाञ्चालैः सह योत्स्यामि सोमकैः केकयैस्तथा ।	012a  
पाण्डवेयैश्च सङ्ग्रामे त्वत्प्रियार्थमरिन्दम ॥	012c  
अद्य मद्बाणनिर्दग्धाः पाञ्चालाः सोमकास्तथा ।	013a  
सिंहेनेवार्दिता गावो विद्रविष्यन्ति सर्वशः ॥	013c  
अद्य धर्मसुतो राजा दृष्ट्वा मम पराक्रमम् ।	014a  
अश्वत्थाममयं लोकं मंस्यते सह सोमकैः ॥	014c  
आगमिष्यति निर्वेदं धर्मपुत्रो युधिष्ठिरः ।	015a  
दृष्ट्वा विनिहतान्सङ्ख्ये पाञ्चालान्सोमकैः सह ॥	015c  
ये मां युद्धेऽभियोत्स्यन्ति तान्हनिष्यामि भारत ।	016a  
न हि ते वीर मोक्ष्यन्ते मद्बाह्वन्तरमागताः ॥	016c  
एवमुक्त्वा महाबाहुः पुत्रं दुर्योधनं तव ।	017a  
अभ्यवर्तत युद्धाय त्रासयन्सर्वधन्विनः ।	017c  
चिकीर्षुस्तव पुत्राणां प्रियं प्राणभृतां वरः ॥	017e  
ततोऽब्रवीत्सकैकेयान्पाञ्चालान्गौतमीसुतः ॥	018ac  
प्रहरध्वमितः सर्वे मम गात्रे महारथाः ।	019a  
स्थिरीभूताश्च युध्यध्वं दर्शयन्तोऽस्त्रलाघवम् ॥	019c  
एवमुक्तास्तु ते सर्वे शस्त्रवृष्टीरपातयन् ।	020a  
द्रौणिं प्रति महाराज जलं जलधरा इव ॥	020c  
तान्निहत्य शरान्द्रौणिर्दश वीरानपोथयत् ।	021a  
प्रमुखे पाण्डुपुत्राणां धृष्टद्युम्नस्य च प्रभो ॥	021c  
ते हन्यमानाः समरे पाञ्चालाः सोमकास्तथा ।	022a  
परित्यज्य रणे द्रौणिं व्यद्रवन्त दिशो दश ॥	022c  
तान्दृष्ट्वा द्रवतः शूरान्पाञ्चालान्सहसोमकान् ।	023a  
धृष्टद्युम्नो महाराज द्रौणिमभ्यद्रवद्रणे ॥	023c  
ततः काञ्चनचित्राणां सजलाम्बुदनादिनाम् ।	024a  
वृतः शतेन शूराणां रथानामनिवर्तिनाम् ॥	024c  
पुत्रः पाञ्चालराजस्य धृष्टद्युम्नो महारथः ।	025a  
द्रौणिमित्यब्रवीद्वाक्यं दृष्ट्वा योधान्निपातितान् ॥	025c  
आचार्यपुत्र भद्रं ते किमन्यैर्निहतैस्तव ।	026a  
समागच्छ मया सार्धं यदि शूरोऽसि संयुगे ।	026c  
अहं त्वां निहनिष्यामि तिष्ठेदानीं ममाग्रतः ॥	026e  
ततस्तमाचार्यसुतं धृष्टद्युम्नः प्रतापवान् ।	027a  
मर्मभिद्भिः शरैस्तीक्ष्णैर्जघान भरतर्षभ ॥	027c  
ते तु पङ्क्तीकृता द्रौणिं शरा विविशुराशुगाः ।	028a  
रुक्मपुङ्खाः प्रसन्नाग्राः सर्वकायावदारणाः ।	028c  
मध्वर्थिन इवोद्दामा भ्रमराः पुष्पितं द्रुमम् ॥	028e  
सोऽतिविद्धो भृशं क्रुद्धः पदाक्रान्त इवोरगः ।	029a  
मानी द्रौणिरसम्भ्रान्तो बाणपाणिरभाषत ॥	029c  
धृष्टद्युम्न स्थिरो भूत्वा मुहूर्तं प्रतिपालय ।	030a  
यावत्त्वां निशितैर्बाणैः प्रेषयामि यमक्षयम् ॥	030c  
द्रौणिरेवमथाभाष्य पार्षतं परवीरहा ।	031a  
छादयामास बाणौघैः समन्ताल्लुघुहस्तवत् ॥	031c  
स बाध्यमानः समरे द्रौणिना युद्धदुर्मदः ।	032a  
द्रौणिं पाञ्चालतनयो वाग्भिरातर्जयत्तदा ॥	032c  
न जानीषे प्रतिज्ञां मे विप्रोत्पत्तिं तथैव च ।	033a  
द्रोणं हत्वा किल मया हन्तव्यस्त्वं सुदुर्मते ॥	033c  
ततस्त्वाऽहं न हन्म्यद्य द्रोणे जीवति संयुगे ॥	034ac  
इमां तु रजनीं प्राप्तामप्रभातां सुदुर्मते ।	035a  
निहत्य पितरं तेऽद्य ततस्त्वामपि संयुगे ।	035c  
नेष्यामि प्रेतलोकाय ह्येतन्मे मनसि स्थितम् ॥	035e  
यस्ते पार्थेषु विद्वेषो या भक्तिः कौरवेषु च ।	036a  
तां दर्शय स्थिरो भूत्वा न मे जीवन्विमोक्ष्यसे ॥	036c  
यो हि ब्राह्मण्यमुत्सृज्य क्षत्रधर्मरतो द्विजः ।	037a  
स वध्यः सर्वलोकस्य यथा त्वं पुरुषाधमः ॥	037c  
इत्युक्तः परुषं वाक्यं पार्षतेन द्विजोत्तमः ।	038a  
क्रोधमाहारयत्तीव्रं तिष्ठतिष्ठेति चाब्रवीत् ॥	038c  
निर्दहन्निव चक्षुर्भ्यां पार्षतं सोऽभ्यवैक्षत ।	039a  
छादयामास च शरैर्निःश्वसन्पन्नगो यथा ॥	039c  
स च्छाद्यमानः समरे द्रौणिना राजसत्तम ।	040a  
सर्वपाञ्चालसेनाभिः संवृतो रथसत्तमः ॥	040c  
नाकम्पत महाबाहुः स्ववीर्यं समुपाश्रितः ।	041a  
सायकांश्चैव विविधानश्वत्थाम्नि मुमोच ह ॥	041c  
तौ पुनः सन्न्यवर्तेतां प्राणद्यूतपणे रणे ।	042a  
निपीडयन्तौ बाणौघैः परस्परममर्षिणौ ।	042c  
उत्सृजन्तौ महेष्वासौ शरवृष्टीः समन्ततः ॥	042e  
द्रौणिपार्षतयोर्युद्धं घोररूपं भयानकम् ।	043a  
दृष्ट्वा सम्पूजयामासुः सिद्धचारणवादिकाः ॥	043c  
शरौघैः पूरयन्तौ तावाकाशं च दिशस्तथा ।	044a  
अलक्ष्यौ समयुध्येतां महत्कृत्वा शरैस्तमः ॥	044c  
नृत्यमानाविव रणे मण्डलीकृतकार्मुकौ ।	045a  
परस्परवधे यत्तौ सर्वभूतभयङ्करौ ॥	045c  
अयुध्येतां महाबाहू चित्रं लघु च सुष्ठु च ।	046a  
सम्पूज्यमानौ समरे योधमुख्यैः सहस्रशः ॥	046c  
तौ प्रबुद्धौ रणे दृष्ट्वा वने वन्यौ गजाविव ।	047a  
उभयोः सेनयोर्हर्षस्तुमुलः समपद्यत ॥	047c  
सिंहनादरवाश्चासन्दध्मुः शङ्खांश्च सैनिकाः ।	048a  
वादित्राण्यभ्यवाद्यन्त शतशोऽथ सहस्रशः ॥	048c  
तस्मिंस्तु तुमुले युद्धे भीरूणां भयवर्धने ।	049a  
मुहूर्तमपि तद्युद्धं समरूपं तदाऽभवत् ॥	049c  
ततो द्रौणिर्महाराज पार्षतस्य महात्मनः ।	050a  
ध्वजं धनुस्तथा छत्रमुभौ च पार्ष्णिसारथी ।	050c  
सूतमश्वांश्च चतुरो निहत्याभ्यद्रवद्रणे ॥	050e  
पाञ्चालांश्चैव तान्सर्वान्बाणैः सन्नतपर्वभिः ।	051a  
व्यद्रावयदमेयात्मा शतशोऽथ सहस्रशः ॥	051c  
ततस्तु विव्यथे सेना पाण्डवी भरतर्षभ ।	052a  
दृष्ट्वा द्रौणेर्महत्कर्म वासवस्येव संयुगे ॥	052c  
शतेन च शतं हत्वा पाञ्चालानां महारथः ।	053a  
त्रिभिश्च निशितैर्बाणैर्हत्वा त्रीन्वै महारथान् ॥	053c  
द्रौणिर्द्रुपदपुत्रस्य फल्गुनस्य च पश्यतः ।	054a  
नाशयामास पाञ्चालान्भूयिष्ठं ये व्यवस्थिताः ॥	054c  
ते वध्यमानाः पाञ्चालाः समरे सह सृञ्जयैः ।	055a  
अगच्छन्द्रौणिमुत्सृज्य विप्रकीर्णरथध्वजाः ॥	055c  
स जित्वा समरे शत्रून्द्रोणपुत्रो महारथः ।	056a  
ननाद सुमहानादं तपान्ते जलदो यथा ॥	056c  
स निहत्य बहूञ्छूरानश्वत्थामा व्यरोचत ।	057a  
युगान्ते सर्वभूतानि भस्म कृत्वेव पावकः ॥	057c  
सम्पूज्यमानो युधि कौरवेयैर्निर्जित्य सङ्ख्येऽरिगणान्सहस्रशः ।	058a  
व्यरोचत द्रोणसुतः प्रतापवान्यथा सुरेन्द्रोऽरिगणान्निहत्य वै ॥ ॥	058c  

इति श्रीमन्महाभारते द्रोणपर्वणि घटोत्कचवधपर्वणि चतुर्दशरात्रियुद्धे एकषष्ट्यधिकशततमोऽध्यायः ॥ 161 ॥

5-161-9 निकृतिर्वञ्चनम् ॥ 5-161-43 वादिकाः वन्दिनः ॥ एकषष्ट्यधिकशततमोऽध्यायः ॥
