श्रीः
अध्यायः 044
अभिमन्युपराक्रमवर्णनम् ॥ 1 ॥
सञ्जय उवाच 	001  
सैन्धवेन निरुद्धेषु जयगृद्धिषु पाणडुषु ।	001a  
सुघोरमभवद्युद्धं त्वदीयानां परैः सह ॥	001c  
प्रविश्याथार्जुनिः सेनां सत्यसन्धो दुरासदः ।	002a  
व्यक्षोभयत तेजस्वी मकरः सागरं यथा ॥	002c  
तं तथा शरवर्षेण छादयन्तमरिन्दमम् ।	003a  
यथा प्रधानाः सौभद्रमभ्ययुः कुरुसत्तमाः ॥	003c  
तेषां तस्य च सम्मर्दो दारुणः समपद्यत ।	004a  
सृजतां शरवर्षाणि प्रसक्तममितौजसाम् ॥	004c  
रथव्रजेन संरुद्धस्तैरमित्रैस्तथाऽऽर्जुनिः ।	005a  
वृषसेनस्य यन्तारं हत्वा चिच्छेद कार्मुकम् ॥	005c  
तं च विव्याध बलवांस्तस्य चाश्वानजिह्मगैः ।	006a  
वातायमानैस्तैरश्वैर्विसञ्ज्ञोऽपहृतो रणात् ॥	006c  
तेनान्तरेणाभिमन्योर्यन्तापासारयद्रथम् ।	007a  
रथव्रजास्ततो हृष्टाः साधुसाध्विति चुक्रुशुः ॥	007c  
तं सिंहमिव सङ्क्रुद्धं प्रमथ्नन्तं शरैररीन् ।	008a  
आरादायान्तमभ्येत्य वसातीयोऽभ्ययाद्द्रुतम् ॥	008c  
सोऽभिमन्युं शरैः षष्ट्या रुक्मपुङ्खैरवाकिरत् ।	009a  
अब्रवीच्च न मे जीवञ्जीवतो युधि मोक्ष्यसे ॥	009c  
तमयस्मयवर्माणमिषुणा दूरपातिना ।	010a  
विव्याध हृदि सौभद्रः स पपात व्यसुः क्षितौ ॥	010c  
वसातीयं हतं दृष्ट्वा क्रुद्धाः क्षत्रियपुङ्गवाः ।	011a  
परिवव्रुस्तदा राजंस्तव पौत्रं जिघांसवः ॥	011c  
विष्फारयन्तश्चापानि नानारूपाण्यनेकशः ।	012a  
तद्युद्धमभवद्रौद्रं सौभद्रस्यारिभिः सह ॥	012c  
तेषां शरान्सेष्वसनाञ्शरीराणि शिरांसि च ।	013a  
सकुण्डलानि स्रग्वीणि क्रुद्धश्चिच्छेद फाल्गुनिः ॥	013c  
सखड्गाः साङ्गुलित्राणाः सपट्टसपरश्वथाः ।	014a  
अदृश्यन्त भुजाश्छिन्ना हेमाभरणभूषिताः ॥	014c  
स्रग्भिराभरणैर्वस्त्रैः पतितैर्विविधैर्ध्वजैः ।	015a  
वर्मभिश्चर्मभिर्हारैर्मुकुटैश्छत्रचामरैः ॥	015c  
उपस्करैरधिष्ठानैरीषादण्डकबन्धुरैः ।	016a  
अक्षैर्विमथितैश्चक्रैर्भग्नैश्च बहुधा युगैः ॥	016c  
अनुकर्षैः पताकाभिस्तथा सारथिवाजिभिः ।	017a  
रथैश्च भग्नैर्नागैश्च हतैः कीर्णाभवन्मही ॥	017c  
निहतैः क्षत्रियैः शूरैर्नानाजनपदेश्वरैः ।	018a  
जयगृद्धैर्वृता भूमिर्दारुणा समपद्यत ॥	018c  
दिशो विचरतस्तस्य सर्वाश्च प्रदिशस्तथा ।	019a  
रणेऽभिमन्योः क्रुद्धस्य रूपमन्तरधीयत ॥	019c  
काञ्चनं यद्यदस्यासीद्वर्म चाभरणानि च ।	020a  
धनुषश्च शराणां च तदपश्याम केवलम् ॥	020c  
तं तदा नाशकत्कश्चिच्चक्षुर्भ्यामभिवीक्षितुम् ।	021a  
आददानं शरैर्योधान्मध्ये सूर्यमिव स्थितम् ॥ ॥	021c  

इति श्रीमन्महाभारते द्रोणपर्वणि अभिमन्युवधपर्वणि त्रयोदशदिवसयुद्धे चतुश्चत्वारिंशोऽध्यायः ॥ 44 ॥	
