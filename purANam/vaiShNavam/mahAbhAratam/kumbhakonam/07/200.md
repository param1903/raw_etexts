श्रीः
अध्यायः 200
द्रोणमारणरुष्टेनाश्वत्थाम्ना वैरिसेनायां नारायणास्त्रप्रयोगः ॥ 1 ॥ अस्त्रतेजसा पीड्यमानानां कृष्णवचनात् यानावरोहणशस्त्रन्यासादिना आत्मरक्षणम् ॥ 2 ॥ भीमे एकस्मिन्नेव शस्त्रधारणेन प्रतियुध्यमाने सति तन्मस्तकेऽस्त्रस्य प्रज्वलनम् ॥ 3 ॥
सञ्जय उवच 	001  
ततः स कदनं चक्रे रिपूणां द्रोणनन्दनः ।	001a  
युगान्ते सर्वभूतानां कालसृष्ट इवान्तकः ॥	001c  
ध्वजद्रुमं शस्त्रशृङ्गं हतनागमहाशिलम् ।	002a  
अश्वकिम्पुरुषाकीर्णं शरासनलतावृतम् ॥	002c  
क्रव्यादपक्षिसङ्घुष्टं भूतयक्षगणाकुलम् ।	003a  
निहत्य शात्रवान्भल्लैः सोऽचिनोद्देहपर्वतम् ॥	003c  
ततो वेगेन महता विनद्य स नरर्षभः ।	004a  
प्रतिज्ञां श्रावयामास पुनरेव तवात्मजम् ॥	004c  
यदत्र च्छद्मनाऽऽचार्यं धर्मकञ्चुकमास्थितः ।	005a  
मुञ्च शस्त्रमिति प्राह कुन्तीपुत्रो युधिष्ठिरः ॥	005c  
तस्मात्सम्पश्यतस्तस्य द्रावयिष्यामि वाहिनीम् ।	006a  
विद्राव्य सर्वान्हन्ताऽस्मि जाल्मं पाञ्चाल्यमेव तु ॥	006c  
सर्वानेतान्हनिष्यामि यदि योत्स्यन्ति मां रणे ।	007a  
सत्यं ते प्रतिजानामि परिवर्तय वाहिनीम् ॥	007c  
तच्छ्रुत्वा तव पुत्रस्तु वाहिनीं पर्यवर्तयत् ।	008a  
सिंहनादेन महता व्यपोह्य सुमहद्भयम् ॥	008c  
ततः समागमो राजन्कुरुपाण्डवसेनयोः ।	009a  
पुनरेवाभवत्तीव्रः पूर्णसागरयोरिव ॥	009c  
संरब्धा हि स्थिरीभूता द्रोणपुत्रेण कौरवाः ।	010a  
उदग्राः पाण्डुपाञ्चाला द्रोणस्य निधनेन च ॥	010c  
तेषां परमहृष्टानां जयमात्मनि पश्यताम् ।	011a  
संरब्धानां महावेगः प्रादुरासीद्विशाम्पते ॥	011c  
यथा शिलोच्चये शैलः सागरैः सागरो यथा ।	012a  
प्रतिहन्येत राजेन्द्र तथाऽसन्कुरुपाण्डवाः ॥	012c  
\'चुक्षुभे पृथिवी सर्वा दिशश्च प्रतिसस्वनुः ।	013a  
सम्भ्रान्तान्यपि भूतानि जलजान्यपि मारिष ।	013c  
ते च सर्वे तदा योधाः सम्प्रहृष्टा युयुत्सवः ॥\'	013e  
ततः शङ्खसहस्राणि भेरीणामयुतानि च ।	014a  
अवादयन्त संहृष्टाः कुरुपाण्डवसैनिकाः ॥	014c  
यथा निर्मथ्यमानस्य सागरस्य तु निःस्वनः ।	015a  
अभवत्तव सैन्यस्य सुमहानद्भुतोपमः ॥	015c  
\'वर्तमाने तथा शब्दे रौद्रे तस्मिन्भयानके ।	016a  
सम्पतत्सु रथौघेषु तव तेषां च भारत ॥\'	016c  
प्रादुश्चक्रे ततो द्रौणिरस्त्रं नारायणं तदा ।	017a  
अभिसन्धाय पाण्डूनां पाञ्चालानां च वाहिनीम् ॥	017c  
प्रादुरासंस्ततो बाणा दीप्ताग्राः खे सहस्रशः ।	018a  
पाण्डवान्क्षपयिष्यन्तो दीप्तास्याः पन्नगा इव ॥	018c  
ते दिशः खं च सैन्यं च समावृण्वन्महाहवे ।	019a  
मुहूर्ताद्भास्करस्येव लोके राजन्गभस्तयः ॥	019c  
तथाऽपरे द्योतमाना ज्योतींषीवामलाम्बरे ।	020a  
प्रादुरासन्महाराज कार्ष्णायसमया गुडाः ॥	020c  
चतुश्चक्रा द्विचक्राश्च शतघ्न्यो बहुला गदाः ।	021a  
चक्राणि च क्षुरान्तानि मण्डलानीव भास्वतः ॥	021c  
शस्त्राकृतिभिराकीर्णमतीव पुरुषर्षभ ।	022a  
दृष्ट्वान्तरिक्षमाविग्नाः पाण्डुपाञ्चालसृञ्जयाः ॥	022c  
यथायथा ह्ययुध्यन्त पाण्डवानां महारथाः ।	023a  
तथातथा तदस्त्रं वै व्यवर्धत जनाधिप ॥	023c  
वध्यमानास्तदाऽस्त्रेण तेन नारायणेन वै ।	024a  
दह्यमानाऽनलेनेव सर्वतोऽभ्यर्दिता रणे ॥	024c  
यथा हि शिशिरापाये दहेत्कक्षं हुताशनः ।	025a  
तथा तदस्त्रं पाण्डूनां ददाह ध्वजिनीं प्रभो ॥	025c  
आपूर्यमाणेनास्त्रेण सैन्ये क्षीयति च प्रभो ।	026a  
जगाम परमं त्रासं धर्मपुत्रो युधिष्ठिरः ॥	026c  
द्रवमाणं तु तत्सैन्यं दृष्ट्वा विगतचेतनम् ।	027a  
मध्यस्थतां च पार्थस्य धर्मपुत्रोऽब्रवीदिदम् ॥	027c  
धृष्टद्युम्न पलायस्व सह पाञ्चालसेनया ।	028a  
सात्यके त्वं च गच्छस्व वृष्ण्यन्धकवृतो महान् ॥	028c  
वासुदेवोऽपि धर्मात्मा करिष्यत्यात्मनः क्षमम् ।	029a  
श्रेयो ह्युपदिशत्येष लोकस्य किमुतात्मनः ॥	029c  
सङ्ग्रामस्तु न कर्तव्यः सर्वसैन्यान्ब्रवीमि वः ।	030a  
अहं हि सह सोदर्यैः प्रवेक्ष्ये हव्यवाहनम् ॥	030c  
भीष्मद्रोणार्णवं तीर्त्वा सङ्ग्रामे भीरुदुस्तरे ।	031a  
विमज्जिष्यामि सलिले सगणो द्रौणिगोष्पदे ॥	031c  
कामः सम्पद्यतामस्य बीभत्सोराशु मां प्रति ।	032a  
कल्याणवृत्तिराचार्यो मया युधि निपातितः ॥	032c  
येन बालः स सौभद्रो युद्धानामविशारदः ।	033a  
समर्थैर्बहुभिः क्रूरैर्घातितो नाभिपालितः ॥	033c  
येन विब्रुवती प्रश्नं तथा कृष्णा सभां गता ।	034a  
उपेक्षिता सपुत्रेण दासीभावं नियच्छती ॥	034c  
\'रक्षणे च महान्यत्नः सैन्धवस्य कृतो युधि ।	035a  
अर्जुनस्य विघातार्थं प्रतिज्ञा येन रक्षिता ॥	035c  
व्यूहद्वारि वयं चैव धृता येन जिगीषवः ।	036a  
वारितं च महत्सैन्यं प्रविशत्तद्यथाबलम् ॥\'	036c  
जिघांसुर्धार्तराष्ट्रश्च श्रान्तेष्वन्येषु फल्गुनम् ।	037a  
कवचेन तथा गुप्तो रक्षार्थं सैन्धवस्य च ॥	037c  
येन ब्रह्मास्त्रविदुषा पाञ्चालाः सत्यजिन्मुखाः ।	038a  
कुर्वाणा मज्जये यत्नं समूला विनिपातिताः ॥	038c  
\'ग्रहणे च परो यत्नः कृतस्तेन यथा मम ।	039a  
विदितं सर्वमेवैतद्भवतां सर्वयोधिनाम् ॥\'	039c  
येन प्रव्राज्यमानाश्च राज्याद्वयमधर्मतः ।	040a  
निवार्यमाणेनास्माभिरनुगन्तुं तदेषिताः ॥	040c  
\'वनवासान्निवृत्तानां समये च तथा कृते ।	041a  
स्नेहश्च दर्शितो नित्यं प्रत्यक्षं वो महारथाः ॥\'	041c  
योऽसावत्यन्तमस्मासु कुर्वाणः सौहृदं परम् ।	042a  
हतस्तदर्थे मरणं गमिष्यामि सबान्धवः ॥	042c  
सञ्जय उवाच 	043  
एवं ब्रुवति कौन्तेये दाशार्हस्त्वरितस्ततः ।	043a  
निवार्य सैन्यं बाहुभ्यामिदं वचनमब्रवीत् ॥	043c  
शीघ्रं न्यस्यत शस्त्राणि वाहेभ्यश्चावरोहत ।	044a  
एष योगोऽत्र विहितः प्रतिघाते महात्मनः ॥	044c  
द्विपाश्वस्यन्दनेभ्यश्च क्षितिं सर्वेऽवरोहत ।	045a  
एवमेतन्न वो हन्यादस्त्रं भूमौ निरायुधान् ॥	045c  
यथायथा हि युध्यन्ते योधा ह्यस्त्रमिदं प्रति ।	046a  
तथातथा भवन्त्येते कौरवा बलवत्तराः ॥	046c  
निक्षेप्स्यन्ति च शस्त्राणि वाहनेभ्योऽवरुह्य ये ।	047a  
येऽञ्जलिं कुर्वते वीर नमन्ति च विवाहनाः ।	047c  
तान्नैतदस्त्रं सङ्ग्रामे निहनिष्यति मानवान् ॥	047e  
ये त्वेतत्प्रतियोत्स्यन्ति मनसाऽपीह केचन ।	048a  
निहनिष्यति तान्सर्वान्रसातलगतानपि ॥	048c  
ते वचस्तस्य तच्छ्रुत्वा वासुदेवस्य भारत ।	049a  
ईषुः सर्वे समुत्स्रष्टुं मनोभिः करणेन च ॥	049c  
तत उत्स्रष्टुकामांस्तानस्त्राण्यालक्ष्य पाण्डवः ।	050a  
भीमसेनोऽब्रवीद्राजन्निदं संहर्षयन्वचः ॥	050c  
न कथञ्चन शस्त्राणि मोक्तव्यानीह केनचित् ।	051a  
अहमावारयिष्यामि द्रोणपुत्रास्त्रमाशुगैः ॥	051c  
गदयाऽप्यनया गुर्व्या हेमविग्रहया रणे ।	052a  
कालवत्प्रहरिष्यामि द्रौणेरस्त्रं विशातयन् ॥	052c  
न हि मे विक्रमे तुल्यः कश्चिदस्ति पुमानिह ।	053a  
यथैव सवितुस्तुल्यं ज्योतिरन्यन्न विद्यते ॥	053c  
पश्यतेमौ हि मे बाहू नागराजकरोपमौ ।	054a  
समर्थौ पर्वतस्यापि शैशिरस्य निपातने ॥	054c  
नागायुतसमप्राणो ह्यहमेको नरेष्विह ।	055a  
शक्रो यथाऽप्रतिद्वन्द्वो दिवि देवेषु विश्रुतः ॥	055c  
अद्य पश्यत मे वीर्यं बाह्वोः पीनांसयोर्युधि ।	056a  
ज्वलमानस्य दीप्तस्य द्रौणेरस्त्रस्य वारणे ॥	056c  
यदि नारायणास्त्रस्य प्रतियोद्धा न विद्यते ।	057a  
अद्यैतत्प्रतियोत्स्यामि पश्यत्सु कुरुपाण्डुषु ॥	057c  
अर्जुनार्जुन बीभत्सो न न्यस्यं गाण्डिवं त्वया ।	058a  
शशाङ्कस्येव ते पङ्को नैर्मल्यं पातयिष्यति ॥	058c  
अर्जुन उवाच 	059  
भीम नारायणास्त्रे मे गोषु च ब्राह्मणेषु च ।	059a  
एतेषु गाण्डिवं न्यस्यमेतद्धि व्रतमुत्तमम् ॥	059c  
एवमुक्तस्ततो भीमो द्रोणपुत्रमरिन्दमम् ।	060a  
अभ्ययान्मेघघोषेण रथेनादित्यवर्चसा ॥	060c  
\'कम्पयन्मेदिनीं सर्वां त्रासयंश्च चमूं तव ।	061a  
शङ्खशब्दं महत्कृत्वा भुजशब्दं च पाण्डवः ॥	061c  
तस्य शङ्खस्वनं श्रुत्वा बाहुशब्दं च तावकाः ।	062a  
समन्तात्कोष्ठकीकृत्य शरव्रातैरवाकिरन् ॥\'	062c  
स एनमिषुजालेन लघुत्वाच्छीघ्रविक्रमः ।	063a  
निमेषमात्रेणासाद्य कुन्तीपुत्रोऽभ्यवाकिरत् ॥	063c  
ततो द्रौणिः प्रहस्यैनं द्रवन्तमभिभाष्य च ।	064a  
अवाकिरत्प्रदीप्ताग्रैः शरैस्तैरभिमन्त्रितैः ॥	064c  
पन्नगैरिव दीप्तास्यैर्वमद्भिर्ज्वलनं रणे ।	065a  
अवकीर्णोऽभवत्पार्थः स्फुलिङ्गैरिव काञ्चनैः ॥	065c  
तस्य रूपमभूद्राजन्भीमसेनस्य संयुगे ।	066a  
खद्योतैरावृतस्येव पर्वतस्य दिनक्षये ॥	066c  
तदस्त्रं द्रोणपुत्रस्य तस्मिन्प्रतिसमस्यति ।	067a  
अवर्धत महाराज यथाऽग्निरनिलोद्धतः ॥	067c  
विवर्धमानमालक्ष्य तदस्त्रं भीमविक्रमम् ।	068a  
पाण्डुसैन्यमृते भीमं सुमहद्भयमाविशत् ॥	068c  
ततः शस्त्राणि ते सर्वे समुत्सृज्य महीतले ।	069a  
अवारोहन्रथेभ्यश्च हस्त्यश्वेभ्यश्च सर्वशः ॥	069c  
तेषु निक्षिप्तशस्त्रेषु वाहनेभ्यश्च्युतेषु च ।	070a  
तदस्त्रवीर्यं विपुलं भीममूर्धन्यथापतत् ॥	070c  
हाहाकृतानि भूतानि पाण्डवाश्च विशेषतः ।	071a  
भीमसेनमपश्यन्त तेजसा संवृतं तथा ॥ ॥	071c  

इति श्रीमन्महाभारते द्रोणपर्वणि नारायणास्त्रमोक्षपर्वणि पञ्चदशदिवसयुद्धे द्विशततमोऽध्यायः ॥ 200 ॥

7-200-20 गुडाः गोलाः हला इति क. ख. पाठः ॥ 7-200-40 अस्माभिरस्मदीयैर्विदुरादिभिर्निवार्यमाणेन निषिध्यमानेनापि तद्वनमनुगन्तुं प्रवेष्टुमेषिता अनुमता नतु प्रतिषिद्धा इत्यर्थः ॥ द्विशततमोऽध्यायः ॥
