श्रीः
अध्यायः 191
कृष्णेन युधिष्ठिरम् प्रति द्रोणजये तस्य शस्त्रन्यासस्य तत्रचाश्वत्थामवधश्रवणस्य हेतुत्वकथनम् ॥ 1 ॥ भीमेनाश्वत्थामनाम्नि गजे निहते युधिष्ठिरेण कृष्णचोदनया द्रोणम् प्रति तद्विवक्षया अश्वत्थामा हत इति कथनम् ॥ 2 ॥
सञ्जय उवाच 	001  
पाञ्चालानां ततो द्रोणोऽप्यकरोत्कदनं महत् ।	001a  
यथा क्रुद्धो रणे शक्रो दानवानां क्षयं पुरा ॥	001c  
द्रोणास्त्रेण महाराज वध्यमानाः परे युधि ।	002a  
नात्रसन्त रणे द्रोणात्सत्ववन्तो महारथाः ॥	002c  
युध्यमाना महाराज पाञ्चालाः सृञ्जयास्तथा ।	003a  
द्रोणमेवाभ्ययुर्युद्धे योधयन्तो महारथाः ॥	003c  
तेषां तु च्छाद्यमानानां पाञ्चालानां समन्ततः ।	004a  
अभवद्भैरवो नादो वध्यतां शरवृष्टिभिः ॥	004c  
वध्यमानेषु सङ्ग्रामे पाञ्चालेषु महात्मना ।	005a  
उदीर्यमाणे द्रोणास्त्रे पाण्डवान्भयमाविशत् ॥	005c  
दृष्ट्वाऽश्वनरयोधानां विपुलं च क्षयं युधि ।	006a  
पाण्डवेया महाराज नाशशंसुर्जयं तदा ॥	006c  
कच्चिद्द्रोणो न नः सर्वान्क्षपयेत्परमास्त्रवित् ।	007a  
समिद्धः शिशिरापाये दहन्कक्षमिवानलः ॥	007c  
न चैनं संयुगे कश्चित्समर्थः प्रतिवीक्षितुम् ।	008a  
न चैनमर्जुनो जातु प्रतियुध्येत धर्मवित् ॥	008c  
त्रस्तान्कुन्तीसुतान्दृष्ट्वा द्रोणसायकपीडितान् ।	009a  
मतिमाञ्श्रेयसे युक्तः केशवोऽर्जुनमब्रवीत् ॥	009c  
नैष युद्धेन सङ्ग्रामे जेतुं शक्यः कथञ्चन ।	010a  
सधनुर्धन्विनां श्रेष्ठो देवैरपि सवासवैः ॥	010c  
न्यस्तशस्त्रस्तु सङ्ग्रामे शक्यो हन्तुं भवेन्नृभिः ।	011a  
आस्थीयतां जये योगो धर्ममुत्सृज्य पाण्डवाः ।	011c  
यथा न संयुगे सर्वान्निहन्याद्रुक्मवाहनः ॥	011e  
अश्वत्थाम्नि हते नैष युध्येदिति मतिर्मम ।	012a  
तं हतं संयुगे कश्चिदस्मै शंसतु मानवः ॥	012c  
एतन्नारोचयद्राजन्कुन्तीपुत्रो धनञ्जयः ।	013a  
अन्ये त्वरोचयन्सर्वे कृच्छ्रेण तु युधिष्ठिरः ॥	013c  
ततो भीमो महाबाहुरनीकेषु महागजम् ।	014a  
जघान गदया राजन्नश्वत्थामानमित्युत ।	014c  
परप्रमथनं घोरं मालवस्येन्द्रवर्मणः ॥	014e  
भीमसेनस्तु सव्रीडमुपेत्य द्रोणमाहवे ।	015a  
अश्वत्थामा हत इति शब्दमुच्चैश्चकार ह ॥	015c  
अश्वत्थामेति हि गजः ख्यातो नाम्ना हतोऽभवत् ।	016a  
कृत्वा मनसि तं भीमो मिथ्या व्याहृतवांस्तदा ॥	016c  
भीमसेनवचः श्रुत्वा द्रोणस्तत्परमाप्रियम् ।	017a  
मनसा सन्नगात्रोऽभूद्यथा सैकतमम्भसि ॥	017c  
शङ्कमानः स तन्मिथ्या वीर्यज्ञः स्वसुतस्य वै ।	018a  
हतः स इति च श्रुत्वा नैव धैर्यादकम्पत ॥	018c  
स लब्ध्वा चेतनां द्रोणः क्षणेनैव समाश्वसत् ।	019a  
अनुचिन्त्यात्मनः पुत्रमविषह्यमरातिभिः ॥	019c  
स पार्षतमभिद्रुत्य जिघांसुर्मृत्युमात्मनः ।	020a  
अवाकिरत्सहस्रेण तीक्ष्णानां कङ्कपत्रिणाम् ॥	020c  
तं विंशतिसहस्राणि पाञ्चालानां नरर्षभाः ।	021a  
यथा चरन्तं सङ्ग्रामे सर्वतोऽवाकिरञ्छरैः ॥	021c  
शरैस्तैराचितं द्रोणं नापश्याम महारथम् ।	022a  
भास्करं जलदै रुद्धं वर्षास्विव विशाम्पते ॥	022c  
विधूय तान्बाणगणान्पाञ्चालानां महारथः ।	023a  
प्रादुश्चक्रे ततो द्रोणो ब्राह्ममस्त्रं परन्तपः ॥	023c  
वधाय तेषां शूराणां पाञ्चालानाममर्षितः ।	024a  
ततो व्यरोचत द्रोणो विनिघ्नन्सर्वसैनिकान् ॥	024c  
शिरांस्यपातयच्चापि पाञ्चालानां महामृधे ।	025a  
तथैव परिघाकारान्बाहून्कनकभूषणान् ॥	025c  
ते वध्यमानाः समरे भारद्वाजेन पार्थिवाः ।	026a  
मेदिन्यामन्वकीर्यन्त वातनुन्ना इव द्रुमाः ॥	026c  
कुञ्जराणां च पततां हयौघानां च भारत ।	027a  
अगम्यरूपा पृथिवी मांसशोणितकर्दमा ॥	027c  
हत्वा विंशतिसाहस्रान्पाञ्चालानां रथव्रजान् ।	028a  
अतिष्ठदाहवे द्रोणो विधूमोऽग्निरिव ज्वलन् ॥	028c  
तथैव च पुनः क्रुद्धो भारद्वाजः प्रतापवान् ।	029a  
वसुदानस्य भल्लेन शिरः कायादपाहरत् ॥	029c  
पुनः पञ्चशतान्मात्स्यान्षट्सहस्रांश्च सृञ्जयान् ।	030a  
हस्तिनामयुतं हत्वा जघानाश्वायुतं पुनः ॥	030c  
क्षत्रियाणामभावाय दृष्ट्वा द्रोणमवस्थितम् ।	031a  
ऋषयोऽभ्यागतास्तूर्णं हव्यवाहपुरोगमाः ॥	031c  
विश्वामित्रो जमदग्निर्भरद्वाजोऽथ गौतमः ।	032a  
वसिष्ठः कश्यपोऽत्रिश्च ब्रह्मलोकं निनीषवः ॥	032c  
सिकताः पृश्नयो गर्गा वालखिल्या मरीचिपाः ।	033a  
भृगवोऽङ्गिरसश्चैव सूक्ष्माश्चान्ये महर्षयः ॥	033c  
त एनमब्रुवन्सर्वे द्रोणमाहवशोभिनम् ।	034a  
अधर्मतः कृतं युद्धं समयो निधनस्य ते ॥	034c  
न्यस्यायुधं रणे द्रोण समीक्षास्मानवस्थितान् ।	035a  
नातः क्रूरतरं कर्म पुनः कर्तुमिहार्हसि ॥	035c  
वेदवेदाङ्गविदुषः सत्यधर्मरतस्य ते ।	036a  
ब्राह्मणस्य विशेषेण तवैतन्नोपपद्यते ॥	036c  
त्यजायुधममोघेषो तिष्ठ वर्त्मनि शाश्वते ।	037a  
परिपूर्णश्च कालस्ते वस्तुं लोकेऽद्य मानुषे ॥	037c  
ब्रह्मास्त्रेण त्वया दग्धा अनस्त्रज्ञा नरा भुवि ।	038a  
यदेतदीदृशं विप्र कृतं कर्म न साधु तत् ॥	038c  
न्यस्यायुधं रणे विप्र द्रोण मा त्वं चिरं कृथाः ।	039a  
मा पापिष्ठतरं कर्म करिष्यसि पुनर्द्विज ॥	039c  
इति तेषां वचः श्रुत्वा भीमसेनवचः स्मरन् ।	040a  
धृष्टद्युम्नं च सम्प्रेक्ष्य रणे स विमनाऽभवत् ॥	040c  
सन्दिह्यमानो व्यथितः कुन्तीपुत्रं युधिष्ठिरम् ।	041a  
अहतं वा हतं वेति पप्रच्छ सुतमात्मनः ॥	041c  
स्थिरा बुद्धिर्हि द्रोणस्य न पार्थो वक्ष्यतेऽनृतम् ।	042a  
त्रयाणामपि लोकानामैश्वर्यार्थे कथञ्चन ॥	042c  
तस्मात्तं परिपप्रच्छ नान्यं कञ्चिद्द्विजर्षभः ।	043a  
तस्मिंस्तस्य हि सत्याशा बाल्यात्प्रभृति पाण्डवे ॥	043c  
ततो निष्पाण्डवामुर्वीं करिष्यन्तं युधाम्पतिम् ।	044a  
द्रोणं ज्ञात्वा धर्मराजं गोविन्दो व्यथितोऽब्रवीत् ॥	044c  
यद्यर्धदिवसं द्रोणो युध्यते मन्युमास्थितः ।	045a  
सत्यं ब्रवीमि ते सेना विनाशं समुपैष्यति ॥	045c  
स भवांस्त्रातु नो द्रोणात्सत्याज्ज्यायोऽनृतं वचः ।	046a  
अनृतं जीवितस्यार्थे वदन्न स्पृश्यतेऽनृतैः ॥	046c  
तयोः संवदतोरेवं भीमसेनोऽब्रवीदिदम् ॥	047ac  
श्रुत्वैवं तु महाराज वधोपायं महात्मनः ।	048a  
गाहमानस्य ते सेनां मालवस्येन्द्रवर्मणः ॥	048c  
अश्वत्थामेति विख्यातो गजः शक्रगजोपमः ।	049a  
निहतो युधि विक्रम्य ततोऽहं द्रोणमब्रुवम् ॥	049c  
अश्वत्थामा हतो ब्रह्मन्निवर्तस्वाहवादिति ।	050a  
नूनं नाश्रद्दधद्वाक्यमेष मे पुरुषर्षभः ॥	050c  
स त्वं गोविन्दवाक्यानि मानयस्व जयैषिणः ।	051a  
द्रोणाय निहतं शंस राजञ्शारद्वतीसुतम् ॥	051c  
त्वयोक्ते नैव युध्येत जातु राजन्द्विजर्षभः ।	052a  
सत्यवागिति लोकेऽस्मिन्भवान्ख्यातो जनाधिप ॥	052c  
तस्य तद्वचनं श्रुत्वा कृष्णवाक्यप्रचोदितः ।	053a  
भावित्वाच्च महाराज वक्तुं समुपचक्रमे ॥	053c  
तमतथ्यभये मग्नो जये सक्तो युधिष्ठिरः ।	054a  
\'अश्वत्थामा हति इति शब्दमुच्चैश्चकार ह ।\'	054c  
अव्यक्तमब्रवीद्राजन्हतः कुञ्जर इत्युत ॥	054e  
तस्य पूर्वं रथः पृथ्व्याश्चतुरङ्गुलमुच्छ्रितः ।	055a  
बभूवैवं च तेनोक्ते तस्य वाहाः स्पृशन्महीम् ॥	055c  
युधिष्ठिरात्तु तद्वाक्यं श्रुत्वा द्रोणो महारथः ।	056a  
पुत्रव्यसनसन्तप्तो निराशो जीवितेऽभवत् ॥	056c  
आगस्कृतमिवात्मानं पाण्डवानां महात्मनाम् ।	057a  
ऋषिवाक्येन मन्वानः श्रुत्वा च निहतं सुतम् ॥	057c  
विचेताः परमोद्विग्नो धृष्टद्युम्नमवेक्ष्य च ।	058a  
योद्धुं नाशक्नुवद्राजन्यथापूर्वमरिन्दमः ॥ ॥	058c  

इति श्रीमन्महाभारते द्रोणपर्वणि द्रोणवधपर्वणि पञ्चदशदिवसयुद्धे एकनवत्यधिकशततमोऽध्यायः ॥ 191 ॥

5-191-51 जयैषिण इत्यस्य गोविन्दवाक्यानीत्यत्रैकदेशे गोविन्देऽन्वयः ॥ एकनवत्यधिकशततमोऽध्यायः ॥ 191 ॥
