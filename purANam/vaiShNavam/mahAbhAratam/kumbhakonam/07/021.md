श्रीः
अध्यायः 021
युधिष्ठिरं जिघृक्षतो द्रोणस्य सत्यजिता निरोधः ॥ 1 ॥ द्रोणेन सत्यजिति निहते भयाद्युधिष्ठिरस्यापयानम् ॥ 2 ॥ पुनर्युधिष्ठिरं जिघृक्षुणा द्रोणेन पाञ्चाल्यादीनां हननम् ॥ 3 ॥
सञ्जय उवाच 	001  
ततो युधिष्ठिरो द्रोणं दृष्ट्वान्तिकमुपागतम् ।	001a  
महता शरवर्षेण प्रत्यगृह्णादभीतवत् ॥	001c  
ततो हलहलाशब्द आसीद्यौधिष्ठिरे बले ।	002a  
जिघृक्षति महासिंहे गजानामिव यूथपम् ॥	002c  
दृष्ट्वा द्रोणं ततः शूरः सत्यजित्सत्यविक्रमः ।	003a  
युधिष्ठिरमभिप्रेप्सुराचार्यं समुपाद्रवत् ॥	003c  
तत आचार्यपाञ्चाल्यौ युयुधाते महाबलौ ।	004a  
विक्षोभयन्तौ तत्सैन्यमिन्द्रवैरोचनाविव ॥	004c  
ततो द्रोणं महेष्वासः सत्यजित्सत्यविक्रमः ।	005a  
अविध्यन्निशिताग्रेण परमास्त्रं विदर्शयन् ॥	005c  
तथास्य सारथेः पञ्च शरान्सर्पविषोपमान् ।	006a  
अमुञ्चदन्तकप्रख्यान्सम्मुमोहास्य सारथिः ॥	006c  
अथास्य सहसाऽविध्यद्धयान्दशभिराशुगैः ।	007a  
दशभिर्दशभिः क्रुद्ध उभौ च पार्ष्णिसारथी ॥	007c  
मण्डलं तु समावृत्य विचरन्पृतनामुखे ।	008a  
ध्वजं चिच्छेद च क्रुद्धो द्रोणस्यामित्रकर्षणः ॥	008c  
द्रोणस्तु तत्समालोक्य चरितं तस्य संयुगे ।	009a  
मनसा चिन्तयामास प्राप्तकालमरिन्दमः ॥	009c  
ततः सत्यजितं तीक्ष्णैर्दशभिर्मर्मभेदभिः ।	010a  
अविध्यच्छीघ्रमाचार्यश्छित्त्वाऽस्य सशरं धनुः ॥	010c  
स शीघ्रतरमादाय धनुरन्यत्प्रतापवान् ।	011a  
द्रोणमभ्यहनद्राजंस्त्रिंशता कङ्कपत्रिभिः ॥	011c  
दृष्ट्वा सत्यजिता द्रोणं ग्रस्यमानमिवाहवे ।	012a  
वृकः शरशतैस्तीक्ष्णैः पाञ्चाल्यो द्रोणमार्दयत् ॥	012c  
सञ्छाद्यमानं समरे द्रोणं दृष्ट्वा महारथम् ।	013a  
चुक्रुशुः पाण्डवा राजन्वस्त्राणि दुधुवुश्च ह ॥	013c  
वृकस्तु परमक्रुद्धो द्रोणं षष्ट्या स्तनान्तरे ।	014a  
विव्याध बलवान्राजंस्तदद्भुतमिवाभवत् ॥	014c  
द्रोणस्तु शरवर्षेण च्छाद्यमानो महारथः ।	015a  
वेगं चक्रे महावेगः क्रोधादुद्धृत्य चक्षुषी ॥	015c  
ततः सत्यजितश्चापं छित्त्वा द्रोणो वृकस्य च ।	016a  
षड्भिः ससूतं सहयं शरैर्द्रोणोऽवधीद्वृकम् ॥	016c  
अथान्यद्धनुरादाय सत्यजिद्वेगवत्तरम् ।	017a  
साश्वं ससूतं विशिखैर्द्रोणं विव्याध सध्वजम् ॥	017c  
स तन्न ममृषे द्रोणः पाञ्चाल्येनार्दितो मृधे ।	018a  
ततस्तस्य विनाशाय सत्वरं व्यसृजच्छरान् ॥	018c  
हयान्ध्वजं धनुर्मुष्टिमुभौ च पार्ष्णिसारथी ।	019a  
अवाकिरत्ततो द्रोणः शरवर्षैः सहस्रशः ॥	019c  
तथा सञ्छिद्यमानेषु कार्मुकेषु पुनःपुनः ।	020a  
पाञ्चाल्यः परमास्त्रज्ञः शोणाश्वं समयोधयत् ॥	020c  
स सत्यजितमालोक्य तथोदीर्णं महाहवे ।	021a  
अर्धचन्द्रेण चिच्छेद शिरस्तस्य महात्मनः ॥	021c  
तस्मिन्हते महामात्रे पाञ्चालानां महारथे ।	022a  
अपायाज्जवनैरश्वैर्द्रोणात्त्रस्तो युधिष्ठिरः ॥	022c  
पाञ्चालाः केकया मात्स्याश्चेदिकारूशकोसलाः ।	023a  
युधिष्ठिरमभीप्सन्तो दृष्ट्वा द्रोणमुपाद्रवन् ॥	023c  
ततो युधिष्ठिरं प्रेप्सुराचार्यः शत्रुपूगहा ।	024a  
व्यधमत्तान्यनीकानि तूलराशिमिवानलः ॥	024c  
निर्दहन्तमनीकानि तानि तानि पुनःपुनः ।	025a  
द्रोणं मत्स्यादवरजः शतानीकोऽभ्यवर्तत ॥	025c  
सूर्यरश्मिप्रतीकाशैः कर्मारपरिमार्जितैः ।	026a  
षड्भिः ससूतं सहयं द्रोणं विद्ध्वाऽनदद्भृशम् ॥	026c  
क्रूराय कर्मणे युक्तश्चिकीर्षुः कर्म दुष्करम् ।	027a  
अवाकिरच्छरशतैर्भारद्वाजं महारथम् ॥	027c  
तस्य नानदतो द्रोणः शिरः कायात्सकुण्डलम् ।	028a  
क्षुरेणापाहरत्तुर्णं ततो मत्स्याः प्रदुद्रुवुः ॥	028c  
मत्स्याञ्जित्वाऽजयच्चेदीन्करूशान्केकयानपि ।	029a  
पाञ्चालान्सृञ्जयान्पाण्डून्भारद्वाजः पुनःपुनः ॥	029c  
तं दहन्तमनीकानि क्रुद्धमग्निं यथा वनम् ।	030a  
दृष्ट्वा रुक्मरथं वीरं समकम्पन्त सृञ्जयाः ॥	030c  
उभाभ्यां सन्दधानस्य धनुरस्याशुकारिणः ।	031a  
ज्याघोषो निघ्नतोऽमित्रान्दिक्षुसर्वासु शुश्रुवे ॥	031c  
नागानश्वान्पदातींश्च रथिनो गजसादिनः ।	032a  
रौद्रा हस्तवता मुक्ताः प्रमथ्नन्ति स्म सायकाः ॥	032c  
नानद्यमानः पर्जन्यो मिश्रवातो हिमात्यये ।	033a  
अश्मवर्षमिवावर्षन्परेषां भयमादधत् ॥	033c  
सर्वा दिशः समचरत्सैन्यं विक्षोभयन्निव ।	034a  
बली शूरो महेष्वासो मित्राणामभयङ्करः ॥	034c  
तस्य विद्युदिवाभ्रेषु चापं हेमपरिष्कृतम् ।	035a  
दिक्षु सर्वासु पश्यामो द्रोणस्यामिततेजसः ॥	035c  
शोभमानां ध्वजे चास्य वेदीमद्राक्ष्म भारत ।	036a  
हिमवच्छिखराकारं चरतः संयुगे भृशम् ॥	036c  
द्रोणस्तु पाण्डवानीके चकार कदनं महत् ।	037a  
यथा दैत्यगणे विष्णुः सुरासुरनमस्कृतः ॥	037c  
स शूरः सत्यवाक्प्राज्ञो बलवान्सत्यविक्रमः ।	038a  
महानुभावः कल्पान्ते रौद्रां भीरुविभीषणाम् ॥	038c  
कवचोर्मिध्वजावर्तां मर्त्यकूलापहारिणीम् ॥	039a  
गजवाजिमहाग्राहामसिमीनां दुरासदाम् ॥	039c  
वीरास्थिशर्करां रौद्रां भेरीमुरजकच्छपाम् ।	040a  
चर्मवर्मप्लवां घोरां केशशैवलशाद्वलाम् ॥	040c  
शरौघिणीं धनुःस्रोतां बाहुपन्नगसङ्कुलाम् ।	041a  
रणभूमिवहां तीव्रां कुरुसृञ्जयवाहिनीम् ॥	041c  
मनुष्यशीर्षपाषाणां शक्तिमीनां गदोडुपाम् ।	042a  
उष्णीषफेनवसनां विकीर्णान्त्रसरीसृपाम् ॥	042c  
वीरापहारिणीमुग्रां मांसशोमितकर्दमाम् ।	043a  
हस्तिग्राहां केतुवृक्षां क्षत्रियाणां निमज्जनीम् ॥	043c  
क्रूरां शरीरसङ्घाटां सादिनक्रां दुरत्ययाम् ।	044a  
द्रोणः प्रावर्तयत्तत्र नदीमन्तकगामिनीम् ॥	044c  
क्रव्यादगणसञ्जुष्टां श्वशृगालगणायुताम् ।	045a  
निषेवितां महारौद्रैः पिशिताशैः समन्ततः ॥	045c  
तं दहन्तमनीकानि रथोदारं कृतान्तवत् ।	046a  
सर्वतोऽभ्यद्रवन्द्रोणं कुन्तीपुत्रपुरोगमाः ॥	046c  
ते द्रोणं सहिताः शूराः सर्वतः प्रत्यवारयन् ।	047a  
गभस्तिभिरिवादित्यं तपन्तं भुवनं यथा ॥	047c  
तं तु शूरं महेष्वासं तावकाऽभ्युद्यतायुधाः ।	048a  
राजानो राजपुत्राश्च समन्तात्पर्यवारयन् ॥	048c  
शिखण्डी तु ततो द्रोणं पञ्चभिर्नतपर्वभिः ।	049a  
क्षत्रवर्मा च विंशत्या वसुदानश्च पञ्चभिः ॥	049c  
उत्तमौजास्त्रिभिर्बाणैः क्षत्रदेवश्च सप्तभिः ।	050a  
सात्यकिश्च शतेनाजौ युधामन्युस्तथाऽष्टभिः ॥	050c  
युधिष्ठिरो द्वादशभिर्द्रोणं विव्याध सायकैः ।	051a  
धृष्टद्युम्नश्च दशभिश्चेकितानस्त्रिभिः शरैः ॥	051c  
ततो द्रोणः सत्यसन्धः प्रभिन्न इव कुञ्जरः ।	052a  
अभ्यतीत्य स्थानीकं दृढसेनमपातयत् ॥	052c  
ततो राजानमासाद्य प्रहरन्तमभीतवत् ।	053a  
अविध्यन्नवभिः क्षेमं स हतःप्रापतद्रथात् ॥	053c  
स मध्यं प्राप्य सैन्यानां सर्वाः प्रविचरन्दिशः ।	054a  
त्राता ह्यभवदन्येषां न त्रातव्यः कथञ्चन ॥	054c  
शिखण्डिनं द्वादशभिर्विंशत्या चोत्तमौजसम् ।	055a  
वसुदानं च भल्लेन प्रैषयद्यमसादनम् ॥	055c  
अशीत्या क्षत्रवर्माणं षड्विंशत्या सुदक्षिणम् ।	056a  
क्षत्रदेवं तु भल्लेन रथनीडादपातयत् ॥	056c  
युधामन्युं चतुःषष्ट्या त्रिंशता चैव सात्यकिम् ।	057a  
विद्ध्वा रुक्मरथस्तूर्णं युधिष्ठिरमुपाद्रवत् ॥	057c  
ततो युधिष्ठिरः क्षिप्रं गुरुतो राजसत्तमः ।	058a  
अपायाज्जवनैरश्वैः पाञ्चाल्यो द्रोणमभ्ययात् ॥	058c  
तं द्रोणः सधनुष्कं तु साश्वयन्तारमाक्षिणोत् ।	059a  
स हतः प्रापतद्भूमौ रथाज्ज्योतिरिवाम्बरात् ।	059c  
\'हत्वा तं विबभौ द्रोणः कुरुभिः परिवारितः ॥	059e  
वार्धक्षेमिस्तु वार्ष्णेयो द्रोणं विद्ध्वा शरोत्तमैः ।	060a  
नवभिश्च महीपालः पुनर्विव्याध पञ्चभिः ॥	060c  
स सात्यकिश्चतुष्षष्ट्या राजन्विव्याध सायकैः ।	061a  
सुचित्रो दशभिर्बाणैर्द्रोणं विद्ध्वाऽनदद्बली ॥	061c  
तं द्रोणः समरे राजञ्शरवर्षैरवाकिरत् ।	062a  
अपातयत्ततो द्रोणः सुचित्रं सहसारथिम् ॥	062c  
साश्वं च समरे राजन्हतो वै प्रापतत्क्षितौ ।	063a  
पात्यमानो महाराज बभौ ज्योतिरिवाम्बरात् ॥\'	063c  
तस्मिन्हते राजपुत्रे पाञ्चालानां यशस्करे ।	064a  
हत द्रोणं हत द्रोणमित्यासीन्निःस्वनो महान् ॥	064c  
तांस्तथा भृशसंरब्धान्पाञ्चालान्मत्स्यकेकयान् ।	065a  
सृञ्जयान्पाण्डवांश्चैव द्रोणो व्यक्षोभयद्बली ॥	065c  
सात्यकिं चेकितानं च धृष्टद्युम्नशिखण्डिनौ ।	066a  
वार्धक्षेमिं चैत्रसेनिं सेनाबिन्दुं सुवर्चसम् ॥	066c  
एतांश्चान्यांश्च सुबहून्नानाजनपदेश्वरान् ।	067a  
सर्वान्द्रोणोऽजयद्युद्धे कुरुभिः परिवारितः ॥	067c  
तावकाश्च महाराज जयं लब्ध्वा महाहवे ।	068a  
पाण्डवेयान्रणे जघ्नुर्द्रवमाणान्समन्ततः ॥	068c  
ते दानवा इवेन्द्रेण वध्यमाना महात्मना ।	069a  
पाञ्चालाः केकया मात्स्याः समकम्पन्त भारत ॥ ॥	069c  

इति श्रीमन्महाभारते द्रोणपर्वणि संशप्तकवधपर्वणि द्वादशदिवसयुद्धे एकविंशोऽध्यायः ॥ 21 ॥

5-21-55 उभयत्र विद्ध्वेति शेषः ॥ 5-21-58 पाञ्चाल्यो नाम्ना ॥ 5-21-21 एकविंशोऽध्यायः ॥

