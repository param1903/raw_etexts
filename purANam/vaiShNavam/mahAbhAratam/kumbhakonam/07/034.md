श्रीः
अध्यायः 034
द्रोणेन पद्मव्यूहरचना ॥ 1 ॥
सञ्जय उवाच 	001  
स्थिरो भव महाराज शोकं धारय दुर्धरम् ।	001a  
महान्तं बन्धुनाशं ते कथयिष्यामि तच्छृणु ॥	001c  
पद्मव्यूहो महाराज आचार्येणाभिकल्पितः ।	002a  
तत्र पद्मोपमाः सर्वे राजानो विनिवेशिताः ॥	002c  
कुमारा राजलोकस्य निक्षिप्ताः केसरोपमाः ।	003a  
कर्णिकास्थो महाराज तस्य दुर्योधनोऽभवत् ॥	003c  
कृताभिसमयाः सर्वे सुवर्णविकृतध्वजाः ।	004a  
रक्ताम्बरधराः सर्वे सर्वे रक्तविभूषणाः ॥	004c  
सर्वे रक्तपताकाश्च सर्वे वै हेममालिनः ।	005a  
चन्दनागुरुदिग्धाङ्गाः स्रग्विणः सूक्ष्मवाससः ॥	005c  
सहिताः पर्यधावन्त कार्ष्णिं प्रतियुयुत्सवः ।	006a  
तेषां दशसहस्राणि बभूवुर्दृढधन्विनाम् ॥	006c  
पौत्रं तव पुरस्कृत्य लक्ष्मणं प्रियदर्शनम् ।	007a  
अन्योन्यसमदुःखास्ते अन्योन्यसमसाहसाः ॥	007c  
अन्योन्यं स्पर्धमानाश्च अन्योन्यस्य हिते रताः ।	008a  
दुर्योधनस्तु राजेन्द्र सैन्यमध्ये व्यवस्थितः ॥	008c  
कर्णदुःशासनकृपैर्वृतो राजा महारथैः ।	009a  
देवराजोपमः श्रीमाञ्श्वेतच्छत्राभिसंवृतः ॥	009c  
चामरव्यजनाक्षेपैरुदयन्निव भास्करः ।	010a  
प्रमुखे तस्य सैन्यस्य द्रोणोऽवस्थित नायकः ॥	010c  
सिन्धुराजस्तथाऽतिष्ठच्छ्रीमान्मेरुरिवाचलः ।	011a  
सिन्धुराजस्य पार्श्वस्था अश्वत्थामपुरोगमाः ॥	011c  
सुतास्तव महाराज त्रिंशत्त्रिदशसन्निभाः ।	012a  
गान्धारराजः कितवः शल्यो भूरिश्रवास्तथा ॥	012c  
पार्श्वतः सिन्धुराजस्य व्यराजन्त महारथाः ।	013a  
ततः प्रववृते युद्धं तुमुलं लोमहर्षणम् ।	013c  
तावकानां परेषां च मृत्युं कृत्वा निवर्तनम् ॥ ॥	013e  

इति श्रीमन्महाभारते द्रोणपर्वणि अभिमन्युवधपर्वणि त्रयोदशदिवसयुद्धे चतुस्त्रिंशोऽध्यायः ॥ 34 ॥

5-34-2 चक्रव्यूह इति झ.पाठः ॥ 5-34-10 प्रमुखेऽग्रे । सैन्यस्य नायको द्रोणः । अवस्थितेतिच्छन्दोनुरोधाद्विसर्गलोपः ॥ 5-34-34 चतुस्त्रिंशोऽध्यायः ॥

