श्रीः
अध्यायः 167
सात्यकिना भूरिनाम्नो राज्ञो वधः ॥ 1 ॥ द्रौणिना घटोत्कचपराजयः ॥ 2 ॥ भीमेन दुर्योधनपराभवः ॥ 3 ॥
सञ्जय उवाच 	001  
भूरिस्तु समरे राजञ्शैनेयं रथिनां वरम् ।	001a  
आपतन्तमपासेधत्प्रयाणादिव कुञ्जरम् ॥	001c  
अथैनं सात्यकिः क्रुद्धः पञ्चभिर्निशितैः शरैः ।	002a  
विव्याध हृदये तस्य प्रास्रवत्तस्य शोणितम् ॥	002c  
तथैव कौरवो युद्धे शैनेयं युद्धदुर्मदम् ।	003a  
दशिभिर्निशितैस्तीक्ष्णैरविध्यत भुजान्तरे ॥	003c  
तावन्योन्यं महाराज ततक्षाते शरैर्भृशम् ।	004a  
क्रोधसंरक्तनयनौ क्रोधाद्विष्फार्य कार्मुके ॥	004c  
तयोरासीन्महाराज शस्त्रवृष्टिः सुदारुणा ।	005a  
क्रुद्धयोः सायकमुचोर्यमान्तकनिकाशयोः ॥	005c  
तावन्योन्यं शरैः राजन्सञ्छाद्य समवस्थितौ ।	006a  
मुहूर्तं चैव तद्युद्धं समरूपमिवाभवत् ॥	006c  
ततः क्रुद्धो महाराज शैनेयः प्रहसन्निव ।	007a  
धनुश्चिच्छेद समरे कौरव्यस्य महात्मनः ॥	007c  
अथैनं छिन्नधन्वानं नवभिर्निशितैः शरैः ।	008a  
विव्याध हृदये तूर्णं तिष्ठतिष्ठेति चाब्रवीत् ॥	008c  
सोऽतिविद्धो बलवता शत्रुणा शत्रुतापनः ।	009a  
धनुरन्यत्समादाय सात्वतं प्रत्यविध्यत ॥	009c  
स विद्ध्वा सात्वतं बाणैस्त्रिभिरेव विशाम्पते ।	010a  
धनुश्चिच्छेद भल्लेन सुतीक्ष्णेन हसन्निव ॥	010c  
छिन्नधन्वा महाराज सात्यकिः क्रोधमूर्च्छितः ।	011a  
प्रजहार महावेगां शक्तिं तस्य महोरसि ॥	011c  
स तु शक्त्या विभिन्नाङ्गो निपपात रथोत्तमात् ।	012a  
लोहिताङ्ग इवाकाशाद्दीप्तरश्मिर्यदृच्छया ॥	012c  
तं तु दृष्ट्वा हतं शूरमश्वत्थामा महारथः ।	013a  
अभ्यधावत वेगेन शैनेयं प्रति संयुगे ॥	013c  
तिष्ठतिष्ठेति चाभाष्य शैनेयं स नराधिप ।	014a  
अभ्यवर्षच्छरौघेण मेरुं वृष्ट्या यथाम्बुदः ॥	014c  
तमापतन्तं संरब्धं शैनेयस्य रथं प्रति ।	015a  
घटोत्कचोऽब्रवीद्राजन्नादं मुक्त्वा महारथः ॥	015c  
तिष्ठतिष्ठ न मे जीवन्द्रोणपुत्र गमिष्यसि ।	016a  
एष त्वां निहनिष्यामि महिषं मृगराडिव ॥	016c  
युद्धश्रद्धामहं तेऽद्य विनेष्यामि रणाजिरे ।	017a  
इत्युक्त्वा क्रोधताम्राक्षो राक्षसः परवीरहा ।	017c  
द्रोणिमभ्यद्रवत्क्रुद्धो गजेन्द्रमिव केसरी ॥	017e  
रथाक्षमात्रैरिषुभिरभ्यवर्षद्घटोत्कचः ।	018a  
रथिनामृषभं द्रौणिं धाराभिरिव तोयदः ॥	018c  
शरवृष्टिं तु तां प्राप्तां शरैराशीविषोपमैः ।	019a  
शातयामास समरे तरसा द्रौणिरुत्स्मयन् ॥	019c  
ततः शरशतैस्तीक्ष्णैर्मर्मभेदिभिराशुगैः ।	020a  
समाचिनोद्राक्षसेन्द्रं घटोत्कचमरिन्दमम् ॥	020c  
स शरैराचितस्तेन राक्षसो रणमूर्धनि ।	021a  
व्यकाशत महाराज श्वाविच्छललतो यथा ॥	021c  
ततः क्रोधसमाविष्टो भैमसेनिः प्रतापवान् ।	022a  
शरैरवचकर्तोग्रैर्द्रौणिं वज्राशनिप्रभैः ॥	022c  
क्षुरप्रैरर्धचन्द्रैश्च नाराचैः सशिलीमुखैः ।	023a  
वराहकर्णैर्नालीकैर्विकर्णैश्चाभ्यवीवृषत् ॥	023c  
तां शस्त्रवृष्टिमतुलां वज्राशनिसमस्वनाम् ।	024a  
पतन्तीमुपरि क्रुद्धो द्रौणिरव्यथितेन्द्रियः ॥	024c  
सुदुःसहां शरैर्घोरैर्दिव्यास्त्रप्रतिमन्त्रितैः ।	025a  
व्यधमत्सुमहातेजा महाभ्राणीव मारुतः ॥	025c  
ततोऽन्तरिक्षे बाणानां सङ्ग्रामोऽन्य इवाभवत् ।	026a  
घोररूपो महाराज योधानां हर्षवर्धनः ॥	026c  
ततोऽस्त्रसङ्घर्षकृतैर्विस्फुलिङ्गैः समन्ततः ।	027a  
बभौ निशामुखे व्योम खद्योतैरिव संवृतम् ॥	027c  
स मार्गणगणैर्द्रौणिर्दिशः प्रच्छाद्य सर्वतः |	028a  
प्रियार्थं तव पुत्राणां राक्षसं समवाकिरत् ॥	028c  
ततः प्रववृते युद्धं द्रौणिराक्षसयोर्मृधे ।	029a  
विगाढे रजनीमध्ये शक्रप्रह्लादयोरिव ॥	029c  
ततो घटोत्कचो बाणैर्दशभिर्द्रौणिमाहवे ।	030a  
जघानोरसि सङ्क्रुद्धः कालज्वलनसन्निभैः ॥	030c  
स तैरभ्यायतैर्विद्धो राक्षसेन महाबलः ।	031a  
चचाल समरे द्रौणिर्वातनुन्न इव द्रुमः ॥	031c  
स मोहं समरे प्राप्तो ध्वजयष्टिं समाश्रितः ॥	032ac  
ततो हाहाकृतं सैन्यं तव सर्वं जनाधिप ।	033a  
हतं स्म मेनिरे सर्वे द्रोणसूनुं जनाधिपाः ॥	033c  
तं तु दृष्ट्वा तथावस्थमश्वत्थामानमाहवे ।	034a  
पाञ्चालाः सृञ्जयाश्चैव सिंहनादं प्रचक्रिरे ॥	034c  
प्रतिलभ्य ततः सञ्ज्ञामश्वत्थामा महाबलः ।	035a  
धनुः प्रपीड्य वामेन करेणामित्रकर्शनः ॥	035c  
मुमोचाकर्णपूर्णेन धनुषा शरमुत्तमम् ।	036a  
यमदण्डोपमं घोरमुद्दिश्याशु घटोत्कचम् ॥	036c  
स भित्त्वा हृदयं तस्य राक्षसस्य शरोत्तमः ।	037a  
विवेश वसुधामुग्रः सपुङ्खः पृथिवीपते ॥	037c  
सोऽतिविद्धो महाराज रथोपस्थ उपाविशत् ।	038a  
राक्षसेन्द्रः सुबलवान्द्रौणिना रणशालिना ॥	038c  
दृष्ट्वा विमूढं हैडिम्बं सारथिस्तु रणाजिरात् ।	039a  
द्रौणेः सकाशात्सम्भ्रान्तस्त्वपनिन्ये त्वरान्वितः ॥	039c  
तथा तु समरे विद्ध्वा राक्षसेन्द्रं घटोत्कचम् ।	040a  
ननाद सुमहानादं द्रोणपुत्रो महारथः ॥	040c  
पूजितस्तव पुत्रैश्च सर्वयोधैश्च भारत ।	041a  
वपुषाऽतिप्रजज्वाल मध्याह्न इव भास्करः ॥	041c  
भीमसेनं तु युध्यन्तं भारद्वाजरथं प्रति ।	042a  
स्वयं दुर्योधनो राजा प्रत्यविध्यच्छितैः शरैः ॥	042c  
तं भीमसेनो दशभिः शरैर्विव्याध मारिष ।	043a  
दुर्योधनोऽपि विंशत्या शराणां प्रत्यविध्यत ॥	043c  
तौ सायकैरवच्छिन्नावदृश्येतां रणाजिरे ।	044a  
मेघजालसमाच्छन्नौ नभसीवेन्दुभास्करौ ॥	044c  
अथ दुर्योधनो राजा भीमं विव्याध पत्रिभिः ।	045a  
पञ्चभिर्भरतश्रेष्ठ तिष्ठतिष्ठेति चाब्रवीत् ॥	045c  
तस्य भीमो धनुश्छित्त्वा ध्वजं च दशभिः शरैः ।	046a  
विव्याध कौरवश्रेष्ठं नवत्या नतपर्वणाम् ॥	046c  
ततो दुर्योधनः क्रुद्धो धनुरन्यन्महत्तरम् ।	047a  
गृहीत्वा भरतश्रेष्ठो भीमसेनं शितैः शरैः ।	047c  
अपीडयद्रणमुखे पश्यतां सर्वधन्विनाम् ॥	047e  
तान्निहत्य शरान्भीमो दुर्योधनधनुश्च्युतान् ।	048a  
कौरवं पञ्चविंशत्या क्षुद्रकाणां समार्पयत् ॥	048c  
दुर्योधनस्तु सङ्क्रुद्धो भीमसेनस्य मारिष ।	049a  
क्षुरप्रेण धनुश्छित्त्वा दशभिः प्रत्यविध्यत ॥	049c  
अथान्यद्धनुरादाय भीमसेनो महाबलः ।	050a  
विव्याध नृपतिं तूर्णं सप्तभिर्निशितैः शरैः ॥	050c  
तदप्यस्य धनुः क्षिप्रं चिच्छेद लघुहस्तवत् ।	051a  
द्वितीयं च तृतीयं च चतुर्थं पञ्चमं तथा ॥	051c  
आत्तमात्तं महाराज भीमस्य धनुराच्छिनत् ।	052a  
तव पुत्रो महाराज जितकाशी मदोत्कटः ॥	052c  
स तथा भिद्यमानेषु कार्मुकेषु पुनः पुनः ।	053a  
शक्तिं चिक्षेप समरे सर्वपारशवीं शुभाम् ॥	053c  
मृत्योरिव स्वसारं हि दीप्तां वह्निशिखामिव ।	054a  
सीमन्तमिव कुर्वन्तीं नभसोऽग्निसमप्रभाम् ॥	054c  
अप्राप्तामेव तां शक्तिं त्रिधा चिच्छेद कौरवः ।	055a  
पश्यतः सर्वलोकस्य भीमस्य च महात्मनः ॥	055c  
ततो भीमो महाराज गदां गुर्वीं महाप्रभाम् ।	056a  
चिक्षेपाविध्य वेगेन दुर्योधनरथं प्रति ॥	056c  
ततः सा सहसा वाहांस्तव पुत्रस्य संयुगे ।	057a  
सारथिं च गदा गुर्वी ममर्दास्य रथं पुनः ॥	057c  
पुत्रस्तु तव राजेन्द्र भीमाद्भीतः प्रणश्य च ।	058a  
आरुरोह रथं चान्यं नन्दकस्य महात्मनः ॥	058c  
ततो भीमो हतं मत्वा तव पुत्रं महारथम् ।	059a  
सिंहनादं महच्चक्रे तर्जयन्निशि कौरवान् ॥	059c  
तावकाः सैनिकाश्चापि मेनिरे निहतं नृपम् ।	060a  
ततोऽतिचुक्रुशुः सर्वे ते हाहेति समन्ततः ॥	060c  
तेषां तु निनदं श्रुत्वा त्रस्तानां सर्वयोधिनाम् ।	061a  
भीमसेनस्य नादं च श्रुत्वा राजन्महात्मनः ॥	061c  
ततो युधिष्ठिरो राजा हतं मत्वा सुयोधनम् ।	062a  
अभ्यवर्तत वेगेन यत्र पार्थो वृकोदरः ॥	062c  
पाञ्चालाः केकया मात्स्याः सृञ्जयाश्च विशाम्पते ।	063a  
सर्वोद्योगेनाभिजग्मुर्द्रोणमेव युयुत्सया ॥	063c  
तत्रासीत्सुमहद्युद्धं द्रोणस्याथ परैः सह ।	064a  
घोरे तमसि मग्नानां निघ्नतामितरेतरम् ॥ ॥	064c  

इति श्रीमन्महाभारते द्रोणपर्वणि घटोत्कचवधपर्वणि चतुर्दशरात्रियुद्धे सप्तषष्ट्यधिकशततमोऽध्यायः ॥ 167 ॥

5-167-1 प्रयाणाद्यानस्थानात् । प्रवणादिति पाठे प्रवणं प्रकृष्टं वनं जलम् ॥ 5-167-2 तस्य सात्यकेः । तस्य तस्माद्धृदयात् ॥ 5-167-12 लोहिताङ्गः कुजः । यदृच्छया दैवेनेत्यभूतोपमा ॥ 5-167-16 महिषमसुरम् । महिषं षण्मुखो यथा इति घ. ङ. झ. पाठः ॥ 5-167-21 श्वाविच्छल्यकः । शललतः शललीभिः ॥ 5-167-58 प्रणश्य निलीनो भूत्वा ॥ सप्तषष्ट्यधिकशततमोऽध्यायः ॥ 167 ॥
