श्रीः
अध्यायः 047
अभिमन्युपराक्रमवर्णनम् ॥ 1 ॥
धृतराष्ट्र उवाच 	001  
तथा प्रविष्टं तरुणं सौभद्रमपराजितम् ।	001a  
कुलानुरूपं कुर्वाणं सङ्ग्रामेष्वपराजितम् ॥	001c  
आजानेयैः सुबलिभिर्यान्तमश्वैस्त्रिहायनैः ।	002a  
प्लवमानमिवाकाशे के शूराः समवारयन् ॥	002c  
सञ्जय उवाच 	003  
अभिमन्युः प्रविश्यैतांस्तावकान्निशितैः शरैः ।	003a  
अकरोत्पार्थिवान्सर्वान्विमुखान्पाण्डुनन्दनः ॥	003c  
तं तु द्रोणः कृपः कर्णो द्रौणिश्च सबृहद्बलः ।	004a  
कृतवर्मा च हार्दिक्यः षड्रथाः पर्यवारयन् ॥	004c  
दृष्ट्वा तु सैन्धवे भारमतिमात्रं समाहितम् ।	005a  
सैन्यं तव महाराज युधिष्ठिरमुपाद्रवत् ॥	005c  
सौभद्रमितरे वीरमभ्यवर्षञ्शराम्बुभिः ।	006a  
तालमात्राणि चापानि विकर्षन्तो महाबलाः ॥	006c  
तांस्तु सर्वान्महेष्वासान्सर्वविद्यासु निष्ठितान् ।	007a  
व्यष्टम्भयद्रणे बाणैः सौभद्रः परवीरहा ॥	007c  
द्रोणं पञ्चाशताविध्यद्विंशत्या च बृहद्बलम् ।	008a  
अशीत्या कृतवर्माणं कृपं षष्ट्या शिलीमुखैः ॥	008c  
रुक्मपुङ्खैर्महावेगैराकर्णसमचोदितैः ।	009a  
अविध्यद्दशभिर्बाणैरश्वत्थामानमार्जुनिः ॥	009c  
कर्णं च कर्णिना कर्णे पीतेन च शितेन च ।	010a  
फाल्गुनिर्द्विषतां मध्ये विव्याध परमेषुणा ॥	010c  
पातयित्वा कृपस्याश्वांस्तथोभौ पार्ष्णिसारथी ।	011a  
अथैनं दशभिर्बाणैः प्रत्यविध्यत्स्तनान्तरे ॥	011c  
ततो बृन्दारकं वीरं कुरूणां कीर्तिवर्धनम् ।	012a  
पुत्राणां तव वीराणां पश्यतामवधीद्बली ॥	012c  
तं द्रौणिः पञ्चविंशत्या क्षुद्रकाणां समार्पयत् ।	013a  
वरंवरममित्राणामारुजन्तमभीतवत् ॥	013c  
स तु बाणैः शितैस्तूर्णं प्रत्यविध्यत मारिष ।	014a  
पश्यतां धार्तराष्ट्राणामश्वत्थामानमार्जुनिः ॥	014c  
षष्ट्या शराणां तं द्रौणिस्तिग्मधारैः सुतेजनैः ।	015a  
उग्रैर्नाकम्पयद्विद्ध्वा मैनाकमिव पर्वतम् ॥	015c  
स तु द्रौणिं त्रिसप्तत्या हेमपुङ्घैरजिह्मगैः ।	016a  
प्रत्यविध्यन्महातेजा बलवानपकारिणम् ॥	016c  
तस्मिन्द्रोणो बाणशतं पुत्रगृद्धी न्यपातयत् ।	017a  
अश्वत्थामा तथाऽष्टौ च परीप्सन्पितरं रणे ॥	017c  
कर्णो द्वाविंशतिं भल्लान्कृतवर्मा च विंशतिम् ।	018a  
बृहद्बलस्तु पञ्चाशत्कृपः शारद्वतो दश ॥	018c  
तांस्तु प्रत्यवधीत्सर्वान्दशभिर्दशभिः शरैः ।	019a  
तैरर्द्यमानः सौभद्रः सर्वतो निशितैः शरैः ॥	019c  
तं कोसलानामधिपः कर्णिनाऽताडयद्धृदि ।	020a  
स तस्याश्वान्ध्वजं चापं सूतं चापातयत्क्षितौ ॥	020c  
अथ कोसलराजस्तु विरथः खड्गचर्मधृत् ।	021a  
इयेष फाल्गुनेः कायाच्छिरो हर्तुं सकुण्डलम् ॥	021c  
स कोसलानामधिपं राजपुत्रं बृहद्बलम् ।	022a  
हृदि विव्याध बाणेन स भिन्नहृदयोऽपतत् ॥	022c  
बभञ्ज च सहस्राणि दश राज्ञां महात्मनाम् ।	023a  
सृजतामशिवा वाचः खड्गकार्मुकधारिणाम् ॥	023c  
तथा बृहद्बलं हत्वा सौभद्रो व्यचरद्रणे ।	024a  
व्यष्टम्भयन्महेष्वासो योधांस्तव शराम्बुभिः ॥ ॥	024c  

इति श्रीमन्महाभारते द्रोणपर्वणि अभिमन्युवधपर्वणि त्रयोदशदिवसयुद्धे सप्तचत्वारिंशोऽध्यायः ॥ 47 ॥
	
