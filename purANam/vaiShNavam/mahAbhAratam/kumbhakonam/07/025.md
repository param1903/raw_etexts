श्रीः
अध्यायः 025
द्वन्द्वयुद्धवर्णनम् ॥ 1 ॥
सञ्जय उवाच 	001  
महद्भैरवमासीन्नः सन्निवृत्तेषु पाण्डुषु ।	001a  
दृष्ट्वा द्रोणं छाद्यमानं तैर्भास्करमिवाम्बुदैः ॥	001c  
तैश्चोद्भूतं रजस्तीव्रमवचक्रे चमूं तव ।	002a  
ततो हतममंस्याम द्रोणं दृष्टिपथे हते ॥	002c  
तांस्तु शूरान्महेष्वासान्क्रूरं कर्म चिकीर्षतः ।	003a  
दृष्ट्वा दुर्योधनस्तूर्णं स्वसैन्यं समचूचुदत् ॥	003c  
यथाशक्ति यथोत्साहं यथासत्वं नराधिपाः ।	004a  
वारयध्वं यथायोगं पाण्डवानामनीकिनीम् ॥	004c  
ततो दुर्मर्षणो भीममभ्यगच्छत्सुतस्तव ।	005a  
आराद्दृष्ट्वा किरन्बाणैरिच्छन्दोणस्य जीवितम् ॥	005c  
तं बाणेरवतस्तार क्रुद्धो मृत्युरिवाहवे ।	006a  
तं च भीमोऽतुदद्बाणैस्तदाऽऽसीत्तुमुलं महत् ॥	006c  
त ईश्वरसमादिष्टाः प्राज्ञाः शूराः प्रहारिणः ।	007a  
राज्यं मृत्युभयं त्यक्त्वा प्रत्यतिष्ठन्परान्युधि ॥	007c  
कृतवर्मा शिनेः पौत्रं द्रोणं प्रेप्सुं विशाम्पते ।	008a  
पर्यवारयदायान्तं शूरं समरशोभिनम् ॥	008c  
तं शैनेयः शरव्रातैः क्रुद्धः क्रुद्धमवारयत् ।	009a  
कृतवर्मा च शैनेयं मत्तो मत्तमिव द्विपम् ॥	009c  
सैन्धवः क्षत्रवर्माणमायान्तं निशितैः शरैः ।	010a  
उग्रधन्वा महेष्वासं यत्ततो द्रोणादवारयत् ॥	010c  
क्षत्रवर्मा सिन्धुपतेश्छित्त्वा केततनकार्मुके ।	011a  
नाराचैर्दशभिः क्रुद्धः सर्वमर्मस्वताडयत् ॥	011c  
अथान्यद्धनुरादाय सैन्धवः कृतहस्तवत् ।	012a  
विव्याध क्षत्रवर्माणं रणे सर्वायसैः शरैः ॥	012c  
युयुत्सुं पाण्डवार्थाय यतमानं महारथम् ।	013a  
सुबाहुर्भारतं शूरं यत्तो द्रोणादवारयत् ॥	013c  
सुबाहोः सधनुर्बाणावस्यतः परिघोपमौ ।	014a  
युयुत्सुः शितपीताभ्यां क्षुराभ्यामच्छिनद्भुजौ ॥	014c  
राजानं पाण्डवश्रेष्ठं धर्मात्मानं युधिष्ठिरम् ।	015a  
वेलेव सागरं क्षुब्धं मद्रराट् समवारयत् ॥	015c  
तं धर्मराजो बहुभिर्मर्मभिद्भिरवाकिरत् ।	016a  
मद्रेशस्तं चतुःषष्ट्या शरैर्विद्ध्वाऽनदद्भृशम् ॥	016c  
तस्य नानदतः केतुमुच्चकर्त च कार्मुकम् ।	017a  
क्षुराभ्यां पाण्डवो ज्येष्ठस्तत उच्चुक्रुशुर्जनाः ॥	017c  
तथैव राजा बाह्लीको राजानं द्रुपदं शरैः ।	018a  
आद्रवन्तं सहानीकः सहानीकं न्यवारयत् ॥	018c  
तद्युद्धमभवद्धोरं वृद्धयोः सहसेनयोः ।	019a  
यथा महायूथपयोर्द्विपयोः सम्प्रभिन्नयोः ॥	019c  
विन्दानुविन्दावावन्त्यौ विराटं मत्स्यमार्च्छताम् ।	020a  
सहसैन्यौ सहानीकं यथेन्द्राग्नी पुरा बलिम् ॥	020c  
तदुत्पिञ्जलकं युद्धमासीद्देवासुरोपमम् ।	021a  
मत्स्यानां केकयैः सार्धमभीताश्वरथद्विपम् ॥	021c  
नाकुलिं तु शतानीकं भूतकर्मा सभापतिः ।	022a  
अस्यन्तमिषुजालानि यान्तं द्रोणादवारयत् ॥	022c  
ततो नकुलदायादस्त्रिभिर्भल्लैः सुसंशितैः ।	023a  
चक्रे विबाहुशिरसं भूतकर्माणमाहवे ॥	023c  
सुतसोमं तु विक्रान्तमायान्तं तं शरौघिणम् ।	024a  
द्रोणायाभिमुखं वीरं साल्वो बाणैरवारयत् ॥	024c  
स तु भीमरथः साल्वमाशुगैरायसैः शितैः ।	025a  
षड्भिः साश्वनियन्तारमनयद्यमसादनम् ॥	025c  
श्रुतकीर्तिं समायान्तं मयूरसदृशैर्हयैः ।	026a  
चित्रसेनो महाराज तव पौत्रं न्यवारयत् ॥	026c  
तमार्जुनिः शरैश्चक्रे पितृव्यं जर्झरच्छविम् ।	027a  
शरैश्च द्रौपदीपुत्रं चित्रसेनः समावृणोत् ॥	027c  
किरन्तं शरजालानि प्रभिन्नमिव कुञ्जरम् ।	028a  
श्रुतकर्माणमायान्तं दौश्शासनिरवारयत् ॥	028c  
तौ पौत्रौ तव दुर्धर्षौ परस्परवधैषिणौ ।	029a  
पितॄणामर्थसिद्ध्यर्थं चक्रतुर्युद्धमुत्तमम् ॥	029c  
तिष्ठन्तमग्रे तं दृष्ट्वा प्रतिविन्ध्यं महाहवे ।	030a  
द्रौणिर्मानं पितुः कुर्वन्मार्गणैः समवारयत् ॥	030c  
तं क्रुद्धं प्रतिविव्याध प्रतिविन्ध्यः शितैः शरैः ।	031a  
सिंहलाङ्गूललक्ष्माणं पितुरर्थे व्यवस्थितम् ॥	031c  
प्रवपन्निव बीजानि बीजकाले कृषीवलः ।	032a  
द्रौणायनिर्द्रौपदेयं शरवर्षैरवाकिरत् ॥	032c  
यस्तु शूरतमो राजन्नुभयोः सेनयोर्मतः ।	033a  
तं पटच्चरहन्तारं लक्ष्मणः समवारयत् ॥	033c  
स लक्ष्मणस्येष्वसनं छित्त्वा लक्ष्म च भारत ।	034a  
लक्ष्मणे शरजालानि विसृजन्बह्वशोभत ॥	034c  
ततोऽभिमन्युः कर्माणि कुर्वन्तं चित्रयोधिनम् ।	035a  
आर्जुनिः कृतिनं शूरं लक्ष्मणं समयोधयत् ॥	035c  
स सम्प्रहारस्तुमुलस्तयोरासीन्महात्मनोः ।	036a  
श्रोतॄणामीक्षितॄणां च भृशं प्रीतिविवर्धनः ॥	036c  
विकर्णस्तु महाप्राज्ञो याज्ञसेनिं शिखण्डिनम् ।	037a  
पर्यवारयदायान्तं युवानं समरे युवा ॥	037c  
ततस्तमिषुजालेन याज्ञसेनिः समावृणोत् ।	038a  
विधूय तद्बाणजालं बभौ तव सुतो बली ॥	038c  
अङ्गदोऽभिमुखं वीरमुत्तमौजसमाहवे ।	039a  
द्रोणायाभिमुखं यान्तं शरौघेण न्यवारयत् ॥	039c  
स सम्प्रहारस्तुमुलस्तयोः पुरुषसिंहयोः ।	040a  
सैनिकानां च सर्वेषां तयोश्च प्रीतिवर्धनः ॥	040c  
दुर्मुखस्तु महेष्वासो वीरं पुरुजितं बली ।	041a  
द्रोणायाभिमुखं यान्तं वत्सदन्तैरवारयत् ॥	041c  
स दुर्मुखं भ्रुवोर्मध्ये नाराचेनाभ्यताडयत् ।	042a  
तस्य तद्धि बभौ वक्त्रं सनालमिव पङ्कजम् ॥	042c  
कर्णस्तु केकयान्भ्रातॄन्पञ्च लोहितकध्वजान् ।	043a  
द्रोणायाभिमुखं याताञ्शरवर्षैरवारयत् ॥	043c  
ते चैनं भृशसन्तप्ताः शरवर्षैरवाकिरन् ।	044a  
स च तांश्छादयामास शरजालैः पुनः पुनः ॥	044c  
नैव कर्णो न ते पञ्च ददृशर्बाणसंवृताः ।	045a  
साश्वसूतध्वजरथाः परस्परशराचिताः ॥	045c  
पुत्रास्ते दुर्जयश्चैव जयश्च विजयश्च ह ।	046a  
नीलकाश्यजयत्सेनांस्त्रयस्त्रीन्प्रत्यवारयन् ॥	046c  
तद्युद्धमभवद्धोरमीक्षितृप्रीतिवर्धनम् ।	047a  
सिंहव्याघ्रतरक्षूणां यथर्क्षमहिषर्षभैः ॥	047c  
क्षेमधूर्तिबृहन्तौ तु भ्रातरौ सात्वतं युधि ।	048a  
द्रोणायाभिमुखं यान्तं शरैस्तीक्ष्णैस्ततक्षतुः ॥	048c  
तयोस्तस्य च तद्युद्धमत्यद्भुतमिवाभवत् ।	049a  
सिंहस्य द्विपमुख्याभ्यां प्रभिन्नाभ्यां यथा वने ।	049c  
राजानं तु तथाम्बष्ठमेकं युद्धाभिनन्दिनम् ।	050a  
चेदिराजः शरानस्यन्क्रुद्धो द्रोणादवारयत् ॥	050c  
ततोऽम्बष्ठोऽस्थिभेदिन्या निरभिद्यच्छलाकया ।	051a  
स त्यक्त्वा सशरं चापं रथाद्भूमिमुपागमत् ॥	051c  
वार्धक्षेमिं तु वार्ष्णेयं कृपः शारद्वतः शरैः ।	052a  
अक्षुद्रः क्षुद्रकैर्बाणैः क्रुद्धरूपमवारयत् ॥	052c  
युध्यन्तौ कृपवार्ष्णेयौ येऽपश्यंश्चित्रयोधिनौ ।	053a  
ते युद्धासक्तमनसो नान्यं बुबुधिरे क्रियाम् ॥	053c  
सौमदत्तिस्तु राजानं मणिमन्तमतन्द्रितम् ।	054a  
पर्यवारयदायान्तं यशो द्रोणस्य वर्घयन् ॥	054c  
स सौमदत्तेस्त्वरितश्चित्रेष्वसनकेतने ।	055a  
पुनः पताकां सूतं चच्छत्रं चापातयद्रथात् ॥	055c  
अथाप्लुत्य रथात्तूर्णं यूपकेतुरमित्रहा ।	056a  
साश्वसूतध्वजरथं तं चकर्त वरासिना ॥	056c  
रथं च स्वं समास्थाय धनुरादाय चापरम् ।	057a  
स्वयं यच्छन्हयान्राजन्व्यधमत्पाण्डवीं चमूम् ॥	057c  
पाण्ड्यमिन्द्रमिवायान्तमसुरान्प्रति दुर्जयम् ।	058a  
समर्थः सायकौघेन वृषसेनो न्यवारयत् ॥	058c  
\'अथाजगाम हैडिम्बो महामायो महाबलः ।	059a  
पितॄणां हितमन्विच्छन्दहन्कौरववाहिनीम्\' ॥	059c  
गदापरिघनिस्त्रिंशपट्टसायोघनोपलैः ।	060a  
कडङ्गरैर्भुशुण्डीभिः प्रासैस्तोमरसायकैः ॥	060c  
मुसलैर्मुद्गरैश्चक्रैर्न्भिण्डिपालपरश्वथैः ।	061a  
पांसुवाताग्निसलिलैर्भस्मलोष्ठतृणद्रुमैः ॥	061c  
आतुदन्प्ररुजन्भञ्जन्निघ्नन्विद्रावयन्क्षिपन् ।	062a  
सेनां विभीषयन्नायाद्दोणप्रेप्सुर्घटोत्कचः ॥	062c  
तं तु नानाप्रहरणैर्नानायुद्धविशेषणैः ।	063a  
राक्षसं राक्षसः क्रुद्धः समाजघ्ने ह्यलम्बुसः ॥	063c  
तयोस्तदभवद्युद्धं रक्षोग्रामणिमुख्ययोः ।	064a  
तादृग्यादृक्पुरावृत्तं शम्बरामरराजयोः ॥	064c  
एवं द्वन्द्वशतान्यासन्रथवारणवाजिनाम् ।	065a  
पदातीनां च भद्रं ते तव तेषां च सङ्कुले ॥	065c  
नैतादृशो दृष्टपूर्वः सङ्ग्रामो नैव च श्रुतः ।	066a  
द्रोणस्याभावभावे तु प्रसक्तानां परस्परम् ॥	066c  
इदं घोरमिदं चित्रमिदं रौद्रमिति प्रभो ।	067a  
तत्र युद्धान्यदृश्यन्त प्रततानि बहूनि च ॥ ॥	067c  

इति श्रीमन्महाभारते द्रोणपर्वणि संशप्तकवधपर्वणि द्वादशदिवसयुद्धे पञ्चविंशोऽध्यायः ॥ 25 ॥

5-25-1 भीरोर्भावो भैरवं भयमिति यावत् ॥ 5-25-2 दृष्टिपथे गते इति ङ पाठः ॥ 5-25-7 बाह्यं मृत्युभयं इति क.ङ.पाठः ॥ 5-25-21 उत्पिञ्जलकमत्यन्ताकुलम् । तदद्भुततमं युद्धं इति क.ङ.पाठः ॥ 5-25-22 भूतकर्मा सभापतिरिति द्विनामा ॥ 5-25-25 भीमरथो राजभ्राता ॥ 5-25-45 ददृशुः ददृशिरे ॥ 5-25-51 शलाकया शङ्कुना ॥ 5-25-60 अयोघाना कडङ्गरैर्दण्डैः ॥ 5-25-62 आतुदन् व्यथयन् । प्ररुजन्विध्यन् । भञ्जन् आमर्दयन् । निघ्नन् मारयन् । विद्रावयन्पलाययन् । क्षिपन्प्रेरयन् ॥ 5-25-66 आभावभावे मारणे रक्षणे च ॥ 5-25-25 पञ्चविंशोऽध्यायः ॥ 25 ॥
