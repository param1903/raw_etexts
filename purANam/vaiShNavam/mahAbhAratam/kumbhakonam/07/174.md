श्रीः
अध्यायः 174
कर्णं युयुत्सोरर्जुनस्य कृष्णेन सहेतुकथनं तेन युद्धनिषेधः ॥ 1 ॥ कृष्णार्जुनचोदनया घटोत्कचस्य कर्णेन सह रणारम्भः ॥ 2 ॥
सञ्जय उवाच 	001  
ततः कर्णो रणे दृष्ट्वा पार्षतं परवीरहा ।	001a  
आजघानरोसि शरैर्दशभिर्मर्मभेदिभिः ॥	001c  
प्रतिविव्याध तं तूर्णं धृष्टद्युम्नोपि मारिष ।	002a  
दशभिः सायकैर्हृष्टस्तिष्ठतिष्ठेति चाब्रवीत् ॥	002c  
तावन्योन्यं शरैः सङ्ख्ये सञ्छाद्य सुमहारथैः ।	003a  
पुनः पूर्णायतोत्सृष्टैर्विव्यधाते परस्परम् ॥	003c  
ततः पाञ्चालमुख्यस्य धृष्टद्युम्नस्य संयुगे ।	004a  
सारथिं चतुरश्चाश्वान्कर्णो विव्याध सायकैः ॥	004c  
कार्मुकप्रवरं चापि प्रचिच्छेद शितैः शरैः ।	005a  
सारथिं चास्य भल्लेन रथनीडादपातयत् ॥	005c  
धृष्टद्युम्नस्तु विरथो हताश्वो हतसारथिः ।	006a  
गृहीत्वा परिघं घोरं कर्णस्याश्वानपीडयत् ॥	006c  
विद्धश्च बहुभिस्तेन शरैराशीविषोपमैः ।	007a  
ततो युधिष्ठिरानीकं पद्भ्यामेवान्वपद्यत ॥	007c  
आरुरोह रथं चापि सहदेवस्य मारिष ।	008a  
प्रयातुकामः कर्णाय वारितो धर्मसूनुना ॥	008c  
कर्णस्तु सुमहातेजाः सिंहनादविमिश्रितम् ।	009a  
धनुःशब्दं महच्चक्रे दध्मौ तारेण चाम्बुजम् ॥	009c  
दृष्ट्वा विनिर्जितं युद्धे पार्षतं ते महारथाः ।	010a  
अमर्षवशमापन्नाः पाञ्चालाः सहसोमकाः ॥	010c  
सूतपुत्रवधार्थाय शस्त्राण्यादाय सर्वशः ।	011a  
प्रययुः कर्णमुद्दिश्य मृत्युं कृत्वा निवर्तनम् ॥	011c  
कर्णस्यापि रथे वाहानन्यान्सूतोऽभ्ययोजयत् ।	012a  
शङ्खवर्णान्महावेगान्सैन्धवान्साधुवाहिनः ॥	012c  
लब्धलक्षस्तु राधेयः पञ्चालानां महारथान् ।	013a  
अभ्यपीडयदायस्तः शरैर्मेघ इवाचलम् ॥	013c  
सा पीड्यमाना कर्णेन पाञ्चालानां महाचमूः ।	014a  
सम्प्राद्रवत्सुसन्त्रस्ता सिंहेनेवार्दिता मृगी ॥	014c  
पतितास्तुरगेभ्यश्च गजेभ्यश्च महीतले ।	015a  
रथेभ्यश्च नरास्तूर्णमदृश्यन्त ततस्ततः ॥	015c  
धावमानस्य योधस्य क्षुरप्रैः स महामृधे ।	016a  
बाहू चिच्छेद वै कर्णः शिरश्चैव सकुण्डलम् ॥	016c  
ऊरू चिच्छेद चान्यस्य गजस्थस्य विशाम्पते ।	017a  
वाजिपृष्ठगतस्यापि भूमिष्ठस्य च मारिष ॥	017c  
नाज्ञासिषुर्धावमाना बहवश्च महारथाः ।	018a  
सञ्छिन्नान्यात्मगात्राणि वाहनानि च संयुगे ॥	018c  
ते वध्यमानाः समरे पाञ्चालाः सृञ्जयैः सह ।	019a  
तृणप्रस्पन्दनाच्चापि सूतपुत्रं स्म मेनिरे ॥	019c  
अपि स्वं समरे योधं धावमानं विचेतसम् ।	020a  
कर्णमेवाभ्यमन्यन्त ततो भीता द्रवन्ति ते ॥	020c  
तान्यनीकानि भग्नानि द्रवमाणानि भारत ।	021a  
अभ्यद्रवद्द्रुतं कर्णः पृष्ठतो विकिरञ्छरान् ॥	021c  
अवेक्षमाणास्त्वन्योन्यं सुसम्मूढा विचेतसः ।	022a  
नाशक्नुवन्नवस्थातुं काल्यमाना महात्मना ॥	022c  
कर्णेनाभ्याहता राजन्पाञ्चालाः परमेषुभिः ।	023a  
द्रोणेन च दिशः सर्वा वीक्षमाणाः प्रदुद्रुवुः ॥	023c  
ततो युधिष्ठिरो राजा स्वसैन्यं प्रेक्ष्य विद्रुतम् ।	024a  
अपयाने मनः कृत्वा फल्गुनं वाक्यमब्रवीत् ॥	024c  
पश्य कर्णं महेष्वासं धनुष्पाणिमवस्थितम् ।	025a  
निशीथे दारुणे काले तपन्तमिव भास्करम् ॥	025c  
कर्णसायकनुन्नानां क्रोशतामेष निःस्वनः ।	026a  
अनिशं श्रूयते पार्थ त्वद्बन्धूनामनाथवत् ॥	026c  
यथा विसृजतश्चास्य सन्दधानस्य चाशुगान् ।	027a  
पश्यामि नान्तरं पार्थ क्षपयिष्यति नो ध्रुवम् ॥	027c  
यदत्रानन्तरं कार्यं प्राप्तकालं च पश्यसि ।	028a  
कर्णस्य वधसंयुक्तं तत्कुरुष्व धनञ्जय ॥	028c  
एवमुक्तो महाराज पार्थः कृष्णमथाब्रवीत् ।	029a  
भीतः कुन्तीसुतो राजा राधेयस्याद्य विक्रमात् ॥	029c  
एवं गते प्राप्तकालं कर्णानीके पुनः पुनः ।	030a  
भवान्व्यवस्यतु क्षिप्रं द्रवते हि वरूथिनी ॥	030c  
द्रोणसायकनुन्नानां भग्नानां मधुसूदन ।	031a  
कर्णेन त्रास्यमानानामवस्थानं न विद्यते ॥	031c  
पश्यामि च तथा कर्णं विचरन्तमभीतवत् ।	032a  
द्रवमाणान्रथोदारान्किरन्तं निशितैः शरैः ॥	032c  
नैनं शक्ष्यामि संसोढुं चरन्तं रणमूर्धनि ।	033a  
प्रत्यक्षं वृष्णिशार्दूल पादस्पर्शमिवोरगः ॥	033c  
स भवांस्तत्र यात्वाशु यत्र कर्णो महारथः ।	034a  
अहमेनं हनिष्यामि मां वैष मधुसूदन ॥	034c  
श्रीवासुदेव उवाच 	035  
पश्यामि कर्णं कौन्तेय देवराजमिवाहवे ।	035a  
विचरन्तं नरव्याघ्रमतिमानुषविक्रमम् ॥	035c  
नैतस्यान्योऽस्ति सङ्ग्रामे प्रत्युद्याता धनञ्जय ।	036a  
ऋते त्वां पुरुषव्याघ्र राक्षसाद्वा घटोत्कचात् ॥	036c  
न तु तावदहं मन्ये प्राप्तकालं तवानघ ।	037a  
समागमं महाबाहो सूतपुत्रेण संयुगे ॥	037c  
दीप्यमाना महोल्केव तिष्ठत्यस्य हि वासवी ।	038a  
त्वदर्थं हि महाबाहो सूतपुत्रेण संयुगे ॥	038c  
रक्ष्यते शक्तिरेषा हि रौद्रां रूपं बिभर्ति च ।	039a  
घटोत्कचस्तु राधेयं प्रत्युद्यातु महाबलः ॥	039c  
स हि भीमेन बलिना जातः सुरपराक्रमः ।	040a  
तस्मिन्नस्त्राणि दिव्यानि राक्षसान्यासुराणि च ॥	040c  
सततं चानुरक्तो वो हितैषी च घटोत्कचः ।	041a  
विजेष्यति रणे कर्णमिति मे नात्र संशयः ॥	041c  
सञ्जय उवाच 	042  
एवमुक्तो महाबाहुः पार्थः पुष्करलोचनः ।	042a  
आजुहावाथ तद्रक्षस्तच्चासीत्प्रादुरग्रतः ॥	042c  
कवची सशरः खड्गी सधन्वा च विशाम्पते ।	043a  
अभिवाद्य ततः कृष्णं पाण्डवं च धनञ्जयम् ।	043c  
अब्रवीच्च तदा कृष्णमयमस्म्यनुशाधि माम् ॥	043e  
ततस्तं मेघसङ्काशं दीप्तास्यं दीप्तकुण्डलम् ।	044a  
अभ्यभाषत हैडिम्बिं दाशार्हः प्रहसन्निव ॥	044c  
वासुदेव उवाच 	045  
घटोत्कच विजानीहि यत्त्वां वक्ष्यामि पुत्रक ।	045a  
प्राप्तो विक्रमकालोऽयं तव नान्यस्य कस्यचित् ।	045c  
स त्वं निमज्जतां युद्धे बन्धूनां बान्धवो भव ॥	045e  
यावन्ति च तवास्त्राणि सन्ति मायाश्च राक्षसीः ।	046a  
\'अद्यैव समयस्तेषां मायानां चैव राक्षस ॥\'	046c  
पश्य कर्णेन हैडिम्बे पाण्डवानामनीकिनीम् ।	047a  
काल्यमानां रणे तात सिंहेनेवेतरान्मृगान् ॥	047c  
एष कर्णो महेष्वासो मतिमान्दृढविक्रमः ।	048a  
पाण्डवानामनीकेषु निहन्ति क्षत्रियर्षभान् ॥	048c  
किरन्तः शरवर्षाणि महान्ति दृढधन्विनः ।	049a  
न शक्नुवन्त्यवस्थातुं पीड्यमानाः शरार्चिषा ॥	049c  
निशीथे सूतपुत्रेण शरवर्षेण पीडिताः ।	050a  
एते द्रवन्ति पाञ्चालाः सिंहेनेवार्दिता मृगाः ॥	050c  
एतस्यैवं प्रवृद्धस्य सूतपुत्रस्य संयुगे ।	051a  
निषेद्धा विद्यते नान्यस्त्वामृते भीमविक्रम ॥	051c  
स त्वं कुरु महाबाहो कर्म युक्तमिहात्मनः ।	052a  
मातुलानां पितॄणां च तेसजोऽस्त्रबलस्य च ॥	052c  
एतदर्थं हि हैडिम्बे पुत्रानिच्छन्ति मानवाः ।	053a  
कथं नस्तारयेद्दुःखात्स त्वं तारय बान्धवान् ॥	053c  
इच्छन्ति पितरः पुत्रान्स्वार्थहेतोर्घटोत्कच ।	054a  
हहलोकात्परे लोके तारयिष्यन्ति ये हिताः ॥	054c  
तव ह्यत्र बलं भीमं मायाश्च तव दुस्तराः ।	055a  
सङ्ग्रामे युध्यमानस्य सततं भीमनन्दन ॥	055c  
पाण्डवानां प्रभग्नानां कर्णेन निशि सायकैः ।	056a  
मज्जतां धार्तराष्ट्रेषु भव पारं परन्तप ॥	056c  
रात्रौ हि राक्षसा भूयो भवन्त्यमितविक्रमाः ।	057a  
बलवन्तः सुदुर्धर्षाः शूरा विक्रान्तचारिणः ॥	057c  
जहि कर्णं महेष्वासं निशीथे मायया रणे ।	058a  
पार्था द्रोणं वधिष्यन्ति धृष्टद्युम्नपुरोगमाः ॥	058c  
सञ्जय उवाच 	059  
केशवस्य वचः श्रुत्वा बीभत्सुरपि राक्षसम् ।	059a  
अभ्यभाषत कौरव्य घटोत्कचमरिन्दमम् ॥	059c  
घटोत्कच भवांश्चैव दीर्घबाहुश्च सात्यकिः ।	060a  
मतौ मे सर्वसैन्येषु भीमसेनश्च पाण्डवः ॥	060c  
तद्भवान्यातु कर्णेन द्वैरथं युध्यतां निशि ।	061a  
सात्यकिः पृष्ठगोपस्ते भविष्यति महारथः ॥	061c  
जहि कर्णं रणे शूरं सात्वतेन सहायवान् ।	062a  
यथेन्द्रस्तारकं पूर्वं स्कन्देन सह जघ्निवान् ॥	062c  
घटोत्कच उवाच 	063  
\'एवमेव महाबाहो यथा वदसि मां प्रभो ।	063a  
त्वया नियुक्तो गच्छामि कर्णस्य वधकाङ्क्षया ॥\'	063c  
अलमेवास्मि कर्णाय द्रोणायालं च भारत ।	064a  
अन्येषां क्षत्रियाणां च कृतास्त्राणां महात्मनाम् ॥	064c  
अद्य दास्यामि सङ्ग्रामं सूतपुत्राय तं निशि ।	065a  
यं जनाः सम्प्रवक्ष्यन्ति यावद्भूमिर्धरिष्यति ॥	065c  
न चात्र शूरान्मोक्ष्यामि न भीतान्न कृताञ्जलीन् ।	066a  
सर्वानेव वधिष्यामि राक्षसं धर्ममास्थितः ॥	066c  
सञ्जय उवाच 	067  
एवमुक्त्वा महाबाहुर्हैडिम्बिः परवीरहा ।	067a  
अभ्ययात्तुमुले कर्णं तव सैन्यं विभीषयन् ॥	067c  
तमापतन्तं सङ्क्रुद्धं दीप्तास्यं दीप्तमूर्धजम् ।	068a  
प्रहसन्पुरुषव्याघ्रः प्रतिजग्राह सूतजः ॥	068c  
तयोः समभवद्युद्धं कर्णराक्षसयोर्निशि ।	069a  
गर्जतो राजशार्दूल शक्रप्रह्लादयोरिव ॥ ॥	069c  

इति श्रीमन्महाभारते द्रोणपर्वणि घटोत्कचवधपर्वणि चतुर्दशरात्रियुद्धे चतुःसप्तत्यधिकशततमोऽध्यायः ॥ 174 ॥

5-174-13 आयस्तः प्रयत्नवान् ॥ 5-174-174 चतुःसप्तत्यधिकशततमोऽध्यायः ॥
