श्रीः
अध्यायः 121
सात्यकियुद्धवर्णनम् ॥ 1 ॥
धृतराष्ट्र उवाच 	001  
सम्प्रमृद्य महत्सैन्यं यान्तं शैनेयमर्जुनम् ।	001a  
निर्ह्रीका मम ते पुत्राः किमकुर्वत सञ्जय ॥	001c  
कथं वैषां तदा युद्धे धृतिरासीन्मुमूर्षताम् ।	002a  
शैनेयचरितं दृष्ट्वा यादृशं सव्यसाचिनः ॥	002c  
किं नु वक्ष्यन्ति ते क्षात्रं सैन्यमध्ये पराजिताः ।	003a  
कथं नु सात्यकिर्युद्धे व्यतिक्रान्तो महायशाः ॥	003c  
कथं च मम पुत्राणां जीवतां तत्र सञ्जय ।	004a  
शैनेयोऽभिययौ युद्धे तन्ममाचक्ष्व सञ्जय ॥	004c  
अत्यद्भुतमिदं तात त्वत्सकाशाच्छृणोम्यहम् ।	005a  
एकस्य बहुभिः सार्धं शत्रुभिस्तैर्महारथैः ॥	005c  
विपरीतमहं मन्ये मन्दभाग्यं सुतं प्रति ।	006a  
यत्रावध्यन्त समरे सात्वतेन महारथाः ॥	006c  
एकस्य हि न पर्याप्तं यत्सैन्यं तस्य सञ्जय ।	007a  
क्रुद्धस्य युयुधानस्य सर्वे तिष्ठन्तु पाण्डवाः ॥	007c  
निर्जित्य समरे द्रोणं कृतिनं चित्रयोधिनम् ।	008a  
यथा पशुगणान्सिंहस्तद्वद्धन्ता सुतान्मम ॥	008c  
कृतवर्मादिभिः शूरैर्यत्तैर्बहुभिराहवे ।	009a  
युयुधानो न शकितो हन्तुं यत्पुरुषर्षभः ॥	009c  
नैतदीदृशकं युद्धं कृतवांस्तत्र फल्गुनः ।	010a  
यादृशं कृतवान्युद्धं शिनेर्नप्ता महायशाः ॥	010c  
सञ्जय उवाच 	011  
तव दुर्मन्त्रिते राजन्दुर्योधनकृतेन च ।	011a  
शृणुष्वावहितो भूत्वा यत्ते वक्ष्यामि भारत ॥	011c  
ते पुनः सन्न्यवर्तन्त कृत्वा संशपथान्मिथः ।	012a  
परां युद्धे मतिं क्रूरां तव पुत्रस्य शासनात् ॥	012c  
त्रीणि सादिसहस्राणि दुर्योधनपुरोगमाः ।	013a  
शककाम्भोजबाह्लीका यवनाः पारदास्तथा ॥	013c  
कुलिन्दास्तङ्कणाम्बष्ठाः पैशाचाश्च सबर्बराः ।	014a  
पार्वतीयाश्च राजेन्द्र क्रुद्धाः पाषाणपाणयः ।	014c  
अभ्यद्रवन्त शैनेयं शलभाः पावकं यथा ॥	014e  
युक्ताश्च पार्वतीयानां रथाः पाषाणयोधिनाम् ।	015a  
शूराः पञ्चशतं राजञ्शैनेयं समुपाद्रवन् ॥	015c  
ततो रथसहस्रेण महारथशतेन च ।	016a  
द्विरदानां सहस्रेण द्विसाहस्रैश्च वाजिभिः ॥	016c  
शरवर्षाणि मुञ्चन्तो विविधानि महारथाः ।	017a  
अभ्यद्रवन्त शैनेयमसङ्ख्येयाश्च पत्तयः ॥	017c  
तांश्च सञ्चोदयन्सर्वान्घ्नतैनमिति भारत ।	018a  
दुःशासनो महाराज सात्यकिं पर्यवारयत् ॥	018c  
तत्राद्भुतमपश्याम शैनेयचरितं महत् ।	019a  
यदेको बहुभिः सार्धमसम्भ्रान्तमयुध्यत ॥	019c  
अवधीच्च रथानीकं द्विरदानां च तद्बलम् ।	020a  
सादिनश्चैव तान्सर्वान्दस्यूनपि च सर्वशः ॥	020c  
तत्र चक्रैर्विमथितैर्भग्नैश्च परमायुधैः ।	021a  
अक्षैश्च बहुधा भग्नैरीषादण्डकबन्धुरैः ॥	021c  
कुञ्जरैर्मथितैश्चापि ध्वजैश्च विनिपातितैः ।	022a  
वर्मभिश्च तथाऽनीकैर्व्यवकीर्णा वसुन्धरा ॥	022c  
स्रग्भिराभरणैर्वस्त्रैरनुकर्षैश्च मारिष ।	023a  
सञ्छन्ना वसुधा तत्र द्यौर्ग्रहैरिव भारत ॥	023c  
गिरिरूपधरैश्चापि पतितैश्च महागजैः ।	024a  
\'म्लेच्छस्थितैर्महाराज भिन्नाञ्जनचयोपमैः ॥	024c  
मृगैर्मन्द्रैश्च भद्रैश्च मृगमन्द्रैस्तथाऽपरैः ।	025a  
भद्रैर्मन्द्रमृगैश्चैव मृगभद्रैस्तथैव च ॥	025c  
भद्रमन्द्रैश्चैव तथा तथा भद्रमृगैरपि ।	026a  
तत्रतत्र धरा कीर्णा शयानैः पर्वतोपमैः ॥\'	026c  
अञ्जनस्य कुले जाता वामनस्य च भारत ।	027a  
सुप्रतीककुले जाता महापद्मकुले तथा ॥	027c  
ऐरावतकुले चैव तथाऽन्येषु कुलेषु च ।	028a  
जाता दन्तिवरा राजञ्शेरते बहवो हताः ॥	028c  
वनायुजान्पार्वतीयान्काम्भोजान्बाह्लिकानपि ।	029a  
तथा हयवरान्राजन्निजघ्ने तत्र सात्यकिः ॥	029c  
नानादेशसमुत्थांश्च नानाजातींश्च दन्तिनः ।	030a  
निजघ्ने तत्र शैनेयः शतशोऽथ सहस्रशः ॥	030c  
तेषु प्रकाल्यमानेषु दस्यून्दुःशासनोऽब्रवीत् ।	031a  
निवर्तध्वमधर्मज्ञा युध्यध्वं किं सृतेन वः ॥	031c  
तांश्चातिभग्नान्सम्प्रेक्ष्य पुत्रो दुःशासनस्तव ।	032a  
पाषाणयोधिनः शूरान्पार्वतीयानचोदयत् ॥	032c  
अश्मयुद्धेषु कुशला नैतज्जानापि सात्यकिः ।	033a  
अश्मयुद्धमजानन्तं हतैनं युद्धकामुकम् ॥	033c  
तथैव कुरवः सर्वे नाश्मयुद्धविशारदाः ।	034a  
अभिद्रवत माभैष्ट न वः प्राप्स्यति सात्यकिः ॥	034c  
ते पार्वतीया राजानः सर्वे पाषाणयोधिनः ।	035a  
अभ्यद्रवन्त शैनेयं राजानमिव मन्त्रिणः ॥	035c  
ततो गजशिरःप्रख्यैरुपलैः शैलवासिनः ।	036a  
उद्यतैर्युयुधानस्य पुरतस्तस्थुराहवे ॥	036c  
क्षेरणीयैस्तथाप्यन्ये सात्वतस्य वधैषिणः ।	037a  
चोदितास्तव पुत्रेण सर्वतो रुरुधुर्दिशः ॥	037c  
तेषामापततामेव शिलायुद्धं चिकीर्षताम् ।	038a  
सात्यकिः प्रतिसन्धाय निशितान्प्राहिणोच्छरान् ॥	038c  
तामश्मवृष्टिं तुमुलां पार्वतीयैः समीरिताम् ।	039a  
चिच्छेदोरगसङ्काशैर्नाराचैः शिनिपुङ्गवः ॥	039c  
तैरश्मचूर्णैर्दीप्यद्भिः खद्योतानामिव व्रजैः ।	040a  
प्रायः सैन्यान्यहन्यन्त हाहाभूतानि मारिष ॥	040c  
ततः पञ्चशतं शूराः समुद्यतमहाशिलाः ।	041a  
निकृत्तबाहवो राजन्निपेतुर्धरणीतले ॥	041c  
सात्वतस्य च भल्लेन निष्पिष्टैस्तैस्तथाऽद्रिभिः ।	042a  
न्यपतन्निहता म्लेच्छास्तत्रतत्र गतासवः ॥	042c  
ते हन्यमानाः समरे सात्वतेन महात्मना ।	043a  
अश्मवृष्टिं महाघोरां पातयन्ति स्म सात्वते ॥	043c  
पाषाणयोधिनः शूरान्यतमानानवस्थितान् ।	044a  
न्यवधीद्बहुसाहस्रांस्तदद्भुतमिवाभवत् ॥	044c  
ततः पुनर्बस्तमुखैरश्मवृष्टीः समन्ततः ।	045a  
अधोबस्तैः स्थूलबस्तैर्दरदैः खसतङ्कणैः ॥	045c  
लम्बकैश्च कुणिन्दैश्च क्षिप्ताः क्षिप्ताश्च सात्यकिः ।	046a  
नाराचैः प्रतिचिच्छेद प्रतिपत्तिविशारदः ॥	046c  
अद्रीणां भिद्यमानानामन्तरिक्षे शितैः शरैः ।	047a  
शब्देन प्राद्रवन्सङ्ख्ये रथाश्वगजपत्तयः ॥	047c  
अश्मचूर्णैरवाकीर्णा मनुष्यगजवाजिनः ।	048a  
नाशक्नुवन्नवस्थातुं भ्रमरैरिव दंशिताः ॥	048c  
हतशिष्टाः सरुधिरा भिन्नमस्तकपिण्डिकाः ।	049a  
\'विभिन्नशिरसो राजन्दन्तैश्छिन्नैश्च दन्तिनः ।	049c  
निर्धूतैश्च करैर्नागा व्यङ्गाश्च शतशः कृताः ॥	049e  
हत्वा पञ्चशतं योधांस्तत्क्षणेनैव मारिष ।	050a  
व्यचरत्पृतनामध्ये शैनेयः कृतहस्तवत् ॥	050c  
कुञ्जराः सन्न्यवर्तन्त युयुधानेन मोहिताः ॥	051ac  
अश्मनां भिद्यमानानां सायकैः श्रूयते ध्वनिः ।	052a  
पद्मपत्रेषुधाराणां पतन्तीनामिव ध्वनिः ॥\'	052c  
ततः शब्दः समभवत्तव सैन्यस्य मारिष ।	053a  
माधवेनार्द्यमानस्य सागरस्येव पर्वणि ॥	053c  
तं शब्दं तुमुलं श्रुत्वा द्रोणो यन्तारमब्रवीत् ।	054a  
एष सूत रणे क्रुद्धः सात्वतानां महारथः ॥	054c  
दारयन्बहुधा सैन्यं रणे चरति कालवत् ।	055a  
यत्रैष शब्दस्तुमुलस्तत्र सूत रथं नय ॥	055c  
पाषाणयोधिभिर्नूनं युयुधानः समागतः ।	056a  
तथाहि रथिनः सर्वे ह्रियन्ते विद्रुतैर्हयैः ॥	056c  
विशस्त्रकवचा रुग्णास्तत्रतत्र पतन्ति च ।	057a  
न शक्नुवन्ति यन्तारः संयन्तुं तुमुले हयान् ॥	057c  
सञ्जय उवाच 	058  
इत्येतद्वचनं श्रुत्वा भारद्वाजस्य सारथिः ।	058a  
प्रत्युवाच ततो द्रोणं सर्वशस्त्रभृतां वरम् ॥	058c  
सैन्यं द्रवति चायुष्मन्कौरवेयं समन्ततः ।	059a  
पश्य योधान्रणे भग्नान्धावतो वै ततस्ततः ॥	059c  
इमे च संहताः शूराः पाञ्चालाः पाण्डवैः सह ।	060a  
त्वामेव हि जिघांसन्त आद्रवन्ति समन्ततः ॥	060c  
अत्र कार्यं समाधत्स्व प्राप्तकालमरिन्दम ।	061a  
स्वाने वा गमने वापि दूरं यातश्च सात्यकिः ॥	061c  
सञ्जय उवाच 	062  
तथैवं वदतस्तस्य भारद्वाजस्य सारथेः ।	062a  
प्रत्यदृश्यत शैनेयो निघ्नन्बहुविधान्रथान् ॥	062c  
ते वध्यमानाः समरे युयुधानेन तावकाः ।	063a  
युयुधानरथं त्यक्त्वा द्रोणानीकाय दुद्रुवुः ॥	063c  
यैस्तु दुःशासनः सार्धं रथैः पूर्वं न्यवर्तत ।	064a  
ते भीतास्त्वभ्यधावन्त सर्वे द्रोणरथं प्रति ॥ ॥	064c  

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे एकविंशत्यधिकशततमोऽध्यायः ॥ 121 ॥

5-121-11 दुर्योधनस्य कृतेन कर्मणा ॥ 5-121-12 मतिं कृत्वेत्यन्वयः ॥ 5-121-25 मृगमन्द्रादयो गजविशेषाः ॥ 5-121-27 वामनस्य यमोपवाह्यस्य । सुप्रतीकस्य ईशोपवाह्यस्य । महापद्मस्य कुमुदस्य कुले ॥ 5-121-28 अन्येषु कुलेषु पुण्डरीकपुष्पदन्तसार्वभौमीयेषु ॥ 5-121-37 क्षेपणीयैः शस्त्रैः ॥ 5-121-45 ततः पुनर्व्यात्तमुखास्तेऽश्मवृष्टीः समन्ततः । अयोहस्ताः शूलहस्ता दरदास्तङ्कणाः खसाः । लम्पकाश्च कुलिन्दाश्च चिक्षिपुस्तांश्च सात्यकिः । इति झ. ञ. घ. पाठः ॥ 5-121-47 अद्रीणां प्रस्तराणाम् ॥ 5-121-121 एकविंशत्यधिकशततमोऽध्यायः ॥	
