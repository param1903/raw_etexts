श्रीः
अध्यायः 124
सङ्कुलयुद्धवर्णनम् ॥ 1 ॥
धृतराष्ट्र उवाच 	001  
किं तस्यां मम सेनायां नासन्केचिन्महारथाः ।	001a  
ये तथा सात्यकिं यान्तं नैवाघ्नन्नाप्यवारयन् ॥	001c  
एको हि समरे कर्म कृतवान्सत्यविक्रमः ।	002a  
शक्रतुल्यबलो युद्धे महेन्द्रो दानवेष्विव ॥	002c  
अथवा शून्यमासीत्तद्येन यातः स सात्यकिः ।	003a  
हतभूयिष्ठमथवा येन यातः स सात्यकिः ॥	003c  
यत्कृतं वृष्णिवीरेण कर्म शंससि मे रणे ।	004a  
नैतदुत्सहते कर्तुं कर्म शक्रोऽपि सञ्जय ॥	004c  
अश्रद्धेयमचिन्त्यं च कर्म तस्य महात्मनः ।	005a  
वृष्ण्यन्धकप्रवीरस्य श्रुत्वा मे व्यथितं मनः ॥	005c  
न सन्ति तस्मात्पुत्रा मे यथा सञ्जय भाषसे ।	006a  
एको वै बहुलाः सेनाः प्रामृद्नात्सत्यविक्रमः ॥	006c  
कथं च युध्यमानानामपक्रान्तो महात्मनाम् ।	007a  
एको बहूनां शैनेयस्तन्ममाचक्ष्व सञ्जय ॥	007c  
सञ्जय उवाच 	008  
राजन्सेनासमुद्योगो रथनागाश्वपत्तिमान् ।	008a  
अतुल्यस्तव सेनायां युगान्तसदृशोऽभवत् ॥	008c  
आहूतेषु समूहेषु तव सैन्यस्य मानद ।	009a  
नास्ति लोके समः कश्चित्समूह इति मे मतिः ॥	009c  
तत्र देवास्त्वभाषन्त चारणाश्च समागताः ।	010a  
एतदन्ताः समूहा वै भविष्यन्ति महीतले ॥	010c  
न च वै तादृशो व्यूह आसीत्कश्चिद्विशाम्पते ।	011a  
यादृग्जयद्रथवधे द्रोणेन विहितोऽभवत् ॥	011c  
\'उद्धृता पृथिवी नूनं युद्धहेतोः समागतैः ।	012a  
इति तत्र जनाश्चाहुर्दृष्ट्वा तां जनसंसदम् ॥\'	012c  
चण्डवातविभिन्नानां समुद्राणामिव स्वनः ।	013a  
रणेऽभवद्बलौघानामन्योन्यमभिधावताम् ॥	013c  
पार्थिवानां समेतानां बहून्यासन्नरोत्तम ।	014a  
त्वद्बले पाण्डवानां च सहस्राणि शतानि च ॥	014c  
संरब्धानां प्रवीराणां समरे दृढकर्मणाम् ।	015a  
तत्रासीत्सुमहाशब्दस्तुमुलो रोमहर्षणः ॥	015c  
\'पाण्डवानां कुरूणां च गर्जतामितरेतरम् ।	016a  
क्ष्वेलाः किलकिलाशब्दास्तत्रासन्वै सहस्रशः ॥	016c  
भेरीशब्दाश्च तुमुला बाणशब्दाश्च भारत ।	017a  
अन्योन्यं निघ्नतां चैव नराणां शुश्रुवे स्वनः ॥\'	017c  
अथाक्रन्दन्भीमसेनो धृष्टद्युम्नश्च मारिष ।	018a  
नकुलः सहदेवश्च धर्मराजश्च पाण्डवः ॥	018c  
आगच्छत प्रहरत द्रुतं विपरिधावत ।	019a  
प्रविष्टावरिसेनां हि वीरौ माधवपाण्डवौ ॥	019c  
यथा सुखेन गच्छेतां जयद्रथवधं प्रति ।	020a  
तथा प्रकुरुत क्षिप्रमिति सैन्यान्यचोदयन् ॥	020c  
तयोरभावे कुरवः कृतार्थाः स्युर्वयं जिताः ॥	021ac  
\'यत्र यातौ महात्मानौ तूर्णं परपुरञ्जयौ ।\'	022a  
ते यूयं सहिता भूत्वा तूर्णमेव बलार्णवम् ।	022c  
क्षोभयध्वं महावेगाः पवनः सागरं यथा ॥	022e  
भीमसेनेन ते राजन्पाञ्चाल्येन च नोदिताः ।	023a  
आजघ्नुः कौरवान्सङ्ख्ये त्यक्त्वाऽसूनात्मनःप्रियान् ॥	023c  
इच्छन्तो निधनं युद्धे शस्त्रैरुत्तमतेजसः ।	024a  
स्वर्गेप्सवो मित्रकार्ये नाभ्यनन्दन्त जीवितम् ॥	024c  
तथैव तावका राजन्प्रार्थयन्तो महद्यशः ।	025a  
आर्यां युद्धे मतिं कृत्वा युद्धायैवावतस्थिरे ॥	025c  
तस्मिन्सुतुमुले युद्धे वर्तमाने भयावहे ।	026a  
जित्वा सर्वाणि सैन्यानि प्रायात्सात्यकिरर्जुनम् ॥	026c  
कवचानां प्रभास्तत्र सूर्यरश्मिविराजिताः ।	027a  
दृष्टीः सङ्ख्ये सैनिकानां प्रतिजघ्नुः समन्ततः ।	027c  
\'ध्वजशस्त्रप्रतिहता लोकान्समवदीपयन् ॥	027e  
चण्डवातोद्धतान्मेघान्विकिरन्रश्मिमानिव ।	028a  
तथा तव महत्सैन्यं तद्व्यरोचत तापयन् ॥	028c  
सम्प्रहृष्टः स सहसा तव सैन्यार्णवं प्रति ।	029a  
लोलयन्सर्वतो गत्वा समुद्रं मकरो यथा ॥	029c  
तत्र राजन्महानासीत्सङ्ग्रामो भीतिवर्धनः ।	030a  
पाण्डवस्य महाबाहो तावकानां च दारुणः ॥	030c  
रुद्रस्याक्रीडसङ्काशः संहारः सर्वदेहिनाम् ।	031a  
ततः शब्दो महानासीत्प्रायाद्यत्र धनञ्जयः ॥	031c  
तत्र स्म कदनं घोरं वर्तते पाण्डुपूर्वज ।	032a  
अर्जुनस्य महाबाहोस्तावकानां च धन्विनाम् ॥	032c  
मध्ये भारतसैन्यस्य माधवस्य महारणे ।	033a  
द्रोणस्यापि परैः सार्धं व्यूहद्वारे सुदारुणम् ॥	033c  
एवमेष क्षयो वृत्तः पृथिव्यां पृथिवीपते ।	034a  
क्रुद्धेऽर्जुने तथा द्रोणे सात्वते च महारथे ॥\'	034c  
तथा प्रयतमानानां पाण्डवानां महात्मनाम् ।	035a  
दुर्योधनो महाराजन्व्यगाहत महद्बलम् ॥	035c  
स सन्निपातस्तुमुलस्तेषां तस्य च भारत ।	036a  
अभवत्सर्वभूतानामभावकरणो महान् ॥	036c  
धृतराष्ट्र उवाच 	037  
तथा यातेषु सैन्येषु तथा कृच्छ्रगतः स्वयम् ।	037a  
कच्चिद्दुर्योधनः सूत नाकार्षीत्पृष्ठतो रणम् ॥	037c  
एकस्य च बहूनां च सन्निपातो महाहवे ।	038a  
विशेषतो नरपतेर्विषमः प्रतिभाति मे ॥	038c  
सोऽत्यन्तसुखसंवृद्धो लक्ष्म्या लोकस्य चेश्वरः ।	039a  
एको बहून्समासाद्य कच्चिन्नासीत्पराङ्मुखः ॥	039c  
सञ्जय उवाच 	040  
राजन्सङ्ग्राममाश्चर्यं तव पुत्रस्य भारत ।	040a  
एकस्य बहुभिः सार्धं शृणुष्व गदतो मम ॥	040c  
दुर्योधनेन समरे पृतना पाण्डवी रणे ।	041a  
नलिनी द्विरदेनेव समन्तात्प्रतिलोडिता ॥	041c  
ततस्तां प्रहतां सेनां दृष्ट्वा पुत्रेण ते नृप ।	042a  
भीमसेनपुरोगास्तं पाञ्चालाः समुपाद्रवन् ॥	042c  
स भीमसेनं दशभिः शरैर्विव्याध पाण्डवम् ।	043a  
त्रिभिस्त्रिभिर्यमौ वीरौ धर्मराजं च सप्तभिः ॥	043c  
विराटद्रुपदौ षड्भिः शतेन च शिखण्डिनम् ।	044a  
धृष्टद्युम्नं च विंशत्या द्रौपदेयांस्त्रिभिस्त्रिभिः ॥	044c  
शतशश्चापरान्योधान्सद्विपांश्च रथान्रणे ।	045a  
शरैरवचकर्तोग्रैः क्रुद्धोऽन्तक इव प्रजाः ॥	045c  
न सन्दधद्विमुञ्चन्वा मण्डलीकृतकार्मुकः ।	046a  
अदृश्यत रिपून्निघ्नञ्छिक्षयाऽस्तबलेन च ॥	046c  
तस्य तान्निघ्नतः शत्रून्हेमपृष्ठं महद्धनुः ।	047a  
अजस्रं मण्डलीभूतं ददृशुः समरे जनाः ॥	047c  
ततो युधिष्ठिरो राजा भल्लाभ्यामच्छिनद्धनुः ।	048a  
तव पुत्रस्य कौरव्य यतमानस्य संयुगे ॥	048c  
विव्याध चैनं दशभिः सम्यगस्तैः शरोत्तमैः ।	049a  
वर्म चाशु समासाद्य ते भित्त्वा क्षितिमाविशन् ॥	049c  
ततः प्रमुदिताः पार्थाः परिवव्रुर्युधिष्ठिरम् ।	050a  
यथा वृत्रवधे देवाः पुरा शक्रं महर्षयः ॥	050c  
ततोऽन्यद्धनुरादाय तव पुत्रः प्रतापवान् ।	051a  
तिष्ठतिष्ठेति राजानं ब्रुवन्पाण्डवमभ्ययात् ॥	051c  
तमायान्तमभिप्रेक्ष्य तव पुत्रं महामृधे ।	052a  
प्रत्युद्ययुः समुदिताः पाञ्चाला जयगृद्धिनः ॥	052c  
तान्द्रोणः प्रतिजग्राह परीप्सन्युधि पाण्डवम् ।	053a  
चण्डवातोद्धुतान्मेघान्गिरिरम्बुमुचो यथा ॥	053c  
तत्र राजन्महानासीत्सङ्ग्रामो रोमहर्षणः ।	054a  
पाण्डवानां महाबाहो तावकानां च संयुगे ॥	054c  
रुद्रस्याक्रीडसदृशः संहारः सर्वदेहिनाम् ॥	055ac  
ततः शब्दो महानासीद्यातो येन धनञ्जयः ।	056a  
अतीव सर्वशब्देभ्यो रोमहर्षकरः प्रभो ॥	056c  
अर्जुनस्य महाबाहो तावकानां च धन्विनाम् ।	057a  
मध्ये भारतसैन्यस्य माधवस्य महारणे ।	057c  
द्रोणस्यापि परैः सार्धं व्यूहद्वारे महारणे ॥	057e  
एवमेष क्षयो वृत्तः पृथिव्यां पृथिवीपते ।	058a  
क्रुद्धेऽर्जुने तथा द्रोणे सात्वते च महारथे ॥ ॥	058c  

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे चतुर्विंशत्यधिकशततमोऽध्यायः ॥ 124 ॥

5-124-9 अनीकेषु समूहेषु इति क. ख. पाठः ॥ 5-124-39 लक्ष्म्येति विशेषणे तृतीया ॥ 5-124-125 चतुर्विंशत्यधिकशततमोऽध्यायः ॥
