श्रीः
अध्यायः 169
सङ्कुलयुद्धम् ॥ 1 ॥
सञ्जय उवाच 	001  
शतानीकं शरैस्तूर्णं निर्दहन्तं चमूं तव ।	001a  
चित्रसेनस्तव सुतो वारयामास भारत ॥	001c  
नाकुलिश्चित्रसेनं तु विद्ध्वा पञ्चभिराशुगैः ।	002a  
स तु तं प्रतिविव्याध दशभिर्निशितैः शरैः ॥	002c  
चित्रसेनो महाराज शतानीकं पुनर्युधि ।	003a  
नवभिर्निशितैर्बाणैराजघान स्तनान्तरे ॥	003c  
नाकुलिस्तस्य विशिखैर्वर्म सन्नतपर्वभिः ।	004a  
गात्रात्सञ्च्यावयामास तदद्भुतमिवाभवत् ॥	004c  
सोपेतवर्मा पुत्रस्ते विरराज भृशं नृप ।	005a  
उत्सृज्य काले राजेन्द्र निर्मोकमिव पन्नगः ॥	005c  
ततोऽस्य निशितैर्बाणैर्ध्वजं चिच्छेद नाकुलिः ।	006a  
धनुश्चैव महाराज यतमानस्य संयुगे ॥	006c  
स च्छिन्नधन्वा समरे विवर्मा च महारथः ।	007a  
धनुरन्यन्महाराज जग्राहारिविदारणम् ॥	007c  
ततस्तूर्णं चित्रसेनो नाकुलिं नवभिः शरैः ।	008a  
विव्याध समरे क्रुद्धो भरतानां महारथः ॥	008c  
शतानीकोऽथ सङ्क्रुद्धश्चित्रसेनस्य मारिष ।	009a  
जघान चतुरो वाहान्सारथिं च नरोत्तमः ॥	009c  
अवप्लुत्य रथात्तस्माच्चित्रसेनो महारथः ।	010a  
नाकुलिं पञ्चविंशत्या शराणामार्दयद्बली ॥	010c  
तस्य तत्कुर्वतः कर्म नकुलस्य सुतो रणे ।	011a  
अर्धचन्द्रेण चिच्छेद चापं रत्नविभूषितम् ॥	011c  
स च्छिन्नधन्वा विरथो हताश्वो हतसारथिः ।	012a  
आरुरोह रथं तूर्णं हार्दिक्यस्य महात्मनः ॥	012c  
द्रुपदं तु सहानीकं द्रोणप्रेप्सुं महारथम् ।	013a  
वृषसेनोऽभ्ययात्तूर्णं किरञ्शरशतैस्तदा ॥	013c  
यज्ञसेनस्तु समरे कर्णपुत्रं महारथम् ।	014a  
षष्ट्या शराणां विव्याध बाह्वोरुरसि चानघ ॥	014c  
वृषसेनस्तु सङ्क्रुद्धो यज्ञसेनं रथे स्थितम् ।	015a  
बहुभिः सायकैस्तीक्ष्णैराजघान स्तनान्तरे ॥	015c  
तावुभौ शरनुन्नाङ्गौ शरकण्टकितौ रणे ।	016a  
व्यभ्राजेतां महाराज श्वाविधौ शललैरिव ॥	016c  
रुक्मपुङ्खैः प्रसन्नाग्रैः शरैश्छिन्नतनुच्छदौ ।	017a  
रुधिरौघपरिक्लिन्नौ व्यभ्राजेतां महामृधे ॥	017c  
तपनीयनिभौ चित्रौ कल्पवृक्षाविवाद्भुतौ ।	018a  
किंशुकाविव चोत्फुल्लौ व्यकाशेतां रणाजिरे ॥	018c  
वृषसेनस्ततो राजन्द्रुपदं नवभिः शरैः ।	019a  
विद्ध्वा विव्याध सप्तत्या पुनरन्यैस्त्रिभिस्त्रिभिः ॥	019c  
ततः शरसहस्राणि विमुञ्चन्विबभौ तदा ।	020a  
कर्णपुत्रो महाराज वर्षमाण इवाम्बुदः ॥	020c  
[द्रुपदस्तु ततः क्रुद्धो वृषसेनस्य कार्मुकम् ।	021a  
द्विधा चिच्छेद भल्लेन पीतेन निशितेन च ॥	021c  
सोऽन्यत्कार्मुकमादाय रुक्मबद्धं नवं दृढम् ।	022a  
तूणादाकृष्य विमलं भल्लं पीतं शितं दृढम् ॥	022c  
कार्मुके योजयित्वा तं द्रुपदं सन्निरीक्ष्य च ।	023a  
आकर्णपूर्णं मुमुचे त्रासयन्सर्वसोमकान् ॥	023c  
हृदयं तस्य भित्त्वा च जगाम वसुधातलम् ।	024a  
कश्मलं प्राविशद्राजा वृषसेनशराहतः ॥	024c  
सारथिस्तमपोवाह स्मरन्सारथिचेष्टितम् ।	025a  
तस्मिन्प्रभग्ने राजेन्द्र पाञ्चालानां महारथे ॥]	025c  
ततस्तु द्रुपदानीकं शरैश्छिन्नतनुच्छदम् ।	026a  
सम्प्राद्रवद्रणाद्राजन्निशीथे भैरवे सति ॥	026c  
प्रदीपैरपरित्यक्तैर्ज्वलद्भिस्तैः समन्ततः ।	027a  
व्यराजद्वसुधा तत्र वीताभ्रा द्यौरिव ग्रहैः ॥	027c  
तथाङ्गदैर्निपतितैर्व्यराजत वसुन्धरा ।	028a  
प्रावृट्काले महाराज विद्युद्भिरिव तोयदः ॥	028c  
ततः कर्णसुतात्त्रस्ताः सोमका विप्रदुद्रुवुः ।	029a  
यथेन्द्रभयवित्रस्ता दानवास्तारकामये ॥	029c  
तेनार्द्यमानाः समरे द्रवमाणाश्च सोमकाः ।	030a  
व्यराजन्त महाराज प्रदीपैरवभासिताः ॥	030c  
तांस्तु निर्जित्य समरे कर्णपुत्रो व्यरोचत ।	031a  
मध्यन्दिनमनुप्राप्तो घर्मांशुरिव भारत ॥	031c  
तेषु राजसहस्रेषु तावकेषु परेषु च ।	032a  
एक एव ज्वलंस्तस्थौ वृषसेनः प्रतापवान् ॥ 	032c  
स विजित्य रणे शूरान्सोमकानां महारथान् ।	033a  
जगाम त्वरितस्तत्र यत्र राजा युधिष्ठिरः ॥	033c  
प्रतिविन्ध्यमथ क्रुद्धं प्रदहन्तं रणे रिपून् ।	034a  
दुःशासनस्तव सुतः प्रत्यगच्छन्महारथः ॥	034c  
तयोः समागमो राजंश्चित्ररूपो बभूव ह ।	035a  
व्यपेतजलदे व्योम्नि बुधभास्करयोरिव ॥	035c  
प्रतिविन्ध्यं तु समरे कुर्वाणं कर्म दुष्करम् ।	036a  
\'अपूजयन्महाराज तव सैन्ये महारथाः ।\'	036c  
दुःशासनस्त्रिभिर्बाणैर्ललाटे समविध्यत ॥	036e  
सोऽतिविद्धो बलवता तव पुत्रेण धन्विना ।	037a  
विरराज महाबाहुः सशृङ्ग इव पर्वतः ॥	037c  
दुःशासनं तु समरे प्रतिविन्ध्यो महारथः ।	038a  
नवभिः सायकैर्विद्ध्वा पुनर्विव्याध सप्तभिः ॥	038c  
तत्र भारत पुत्रस्ते कृतवान्कर्म दुष्करम् ।	039a  
प्रतिविन्ध्यहयानुग्रैः पातयामास सायकैः ॥	039c  
सारथिं चास्य भल्लेन ध्वजं च समपातयत् ।	040a  
रथं च तिलशो राजन्व्यधमत्तस्य धन्विनः ॥	040c  
पताकाश्च सतूणीरा रश्मीन्योक्त्राणि च प्रभो ।	041a  
चिच्छेद तिलशः क्रुद्धःशरैः सन्नतपर्वभिः ॥	041c  
विरथः स तु धर्मात्मा धनुष्पाणिरवस्थितः ।	042a  
अयोधयत्तव सुतं किरञ्शरशतान्बहून् ॥	042c  
क्षुरप्रेण धनुस्तस्य चिच्छेद तनयस्तव ।	043a  
अथैनं दशभिर्बाणेश्छिन्नधन्वानमार्दयत् ॥	043c  
तं दृष्ट्वा विरथं तत्र भ्रातरोऽस्य महारथाः ।	044a  
अन्ववर्तन्त सङ्ग्रामे महत्या सेनया सह ॥	044c  
आप्लुतः स ततो यानं सुतसोमस्य भास्वरम् ।	045a  
धनुर्गृह्य महाराज विव्याध तनयं तव ॥	045c  
ततस्तु तावकाः सर्वे परिवार्य सुतं तव ।	046a  
अभ्यवर्तन्त वेगेन महत्या सेनया वृताः ॥	046c  
ततः प्रववृते युद्धं तव तेषां च भारत ।	047a  
निशीथे दारुणे काले यमराष्ट्रविवर्धनम् ॥ ॥	047c  

इति श्रीमन्महाभारते द्रोणपर्वणि घटोत्कचवधपर्वणि चतुर्दशरात्रियुद्धे एकोनसप्तत्यधिकशततमोऽध्यायः ॥ 169 ॥

5-169-20 कुण्डलिताः पञ्च श्लोकाः घ.ङ.झ.पुस्तकेष्वेव सन्ति ॥
