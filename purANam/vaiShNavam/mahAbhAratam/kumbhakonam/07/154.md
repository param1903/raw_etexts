श्रीः
अध्यायः 154
युधिष्ठिरेण दुर्योधनपराजयः ॥ 1 ॥
सञ्जय उवाच 	001  
तदुदीर्णं रथाश्वौघं बलं तव जनाधिप ।	001a  
पाण्डुसेनामतिक्रम्य योधयामास सर्वतः ॥	001c  
पाञ्चालाः कुरवश्चैव योधयन्तः परस्परम् ।	002a  
यमराष्ट्राय महते परलोकाय दीक्षिताः ॥	002c  
शूराः शूरैः समागम्य शरतोमरशक्तिभिः ।	003a  
विव्यधुः समरेऽन्योन्यं निन्युश्चैव यमक्षयम् ॥	003c  
रथिनां रथिभिः सार्धं रुधिरस्रावदारुणम् ।	004a  
प्रावर्तत महद्युद्धं निघ्नतामितरेतरम् ॥	004c  
वारणाश्च महाराज समासाद्य परस्परम् ।	005a  
विषाणैर्दारयामासुः सुसङ्क्रुद्धा मदोत्कटाः ॥	005c  
हयारोहान्हयारोहाः प्रासशक्तिपरश्वथैः ।	006a  
बिभिदुस्तुमुले युद्धे प्रार्थयन्तो महद्यशः ॥	006c  
पत्तयश्च महाबाहो शतशः शस्त्रपाणयः ।	007a  
अन्योन्यमार्दयन्राजन्नित्यं यत्ताः पराक्रमे ॥	007c  
गोत्राणां नामधेयानां कुलानां चैव मारिष ।	008a  
श्रवणाद्धि विजानीमः पाञ्चालान्कुरुभिः सह ॥	008c  
तेऽन्योन्यं समरे योधाः शरशक्तिपरश्वथैः ।	009a  
प्रैषयन्परलोकाय विचरन्तो ह्यभीतवत् ॥	009c  
शरैर्दश दिशो राजंस्तेषां मुक्तैः सहस्रशः ।	010a  
न भ्राजन्ते यथा पूर्वं भास्करस्य च नाशनात् ॥	010c  
तथा प्रयुध्यमानेषु पाण्डवेयेषु भारत ।	011a  
दुर्योधनो महाराज व्यवागाहत तद्बलम् ॥	011c  
सैन्धवस्य वधेनैव भृशं दुःखसमन्वितः ।	012a  
मर्तव्यमिति सञ्चिन्त्य प्राविशच्च द्विषद्बलम् ॥	012c  
नादयन्रथघोषेण कम्पयन्निव मेदिनीम् ।	013a  
अभ्यवर्तत पुत्रस्ते पाण्डवानामनीकिनीम् ॥	013c  
स सन्निपातस्तुमुलस्तस्य तेषां च भारत ।	014a  
अभवत्सर्वसैन्यानामभावकरणो महान् ॥	014c  
\'धृतराष्ट्र उवाच 	015  
तथा हतेषु सैन्येषु तथा कृच्छ्रगतः स्वयम् ।	015a  
कच्चिद्दुर्योधनः सूत नाकार्षीत्पृष्ठतो रणम् ॥	015c  
एकस्य च बहूनां च सन्निपातो महानभूत् ।	016a  
विशेषतो हि नृपतेर्विषमं प्रतिभाति मे ॥	016c  
सोऽत्यन्तसुखसंवृद्धो रक्ष्यो लोकस्य चेश्वरः ।	017a  
एको बहून्समासाद्य कच्चिन्नासीत्पराङ्मुखः ॥	017c  
द्रोणः कर्णः कृपश्चैव कृतवर्मा च सात्वतः ।	018a  
नावारयन्कथं युद्धे राजानं राज्यकाङ्क्षिणः ॥	018c  
सर्वोपायैर्हि युद्धेषु रक्षितव्यो महीपतिः ।	019a  
एषा नीतिः परा युद्धे दृष्टा तत्र मनीषिभिः ॥	019c  
प्रविष्टे वै मम सुते परेषां वै महद्बलम् ।	020a  
मामका रथिनां श्रेष्ठाः किमकुर्वत सञ्जय ॥	020c  
सञ्जय उवाच 	021  
राजन्सङ्ग्राममाश्चर्यं पुत्रस्य तव भारत ।	021a  
एकस्य च बहूनां च शृणु मे ब्रुवतो ध्रुवम् ॥	021c  
द्रोणेन वार्यमाणोऽसौ कर्णेन च कृपेण च ।	022a  
प्राविशत्पाण्डवीं सेनां मकरः सागरं यथा ॥	022c  
किरन्निषुसहस्राणि तत्रतत्र तथातथा ।	023a  
पाञ्चालान्पाण्डवांश्चैव विव्याध निशितैः शरैः ॥	023c  
यथोदयगतः सूर्यो रश्मिभिर्नाशयेत्तमः ।	024a  
तथा पुत्रस्तव बलं नाशयत्तन्महाबलः ॥\'	024c  
यथा मध्यन्दिने सूर्यं प्रतपन्तं गभस्तिभिः ।	025a  
तथा तव सुतं मध्ये प्रतपन्तं शरार्चिभिः ।	025c  
न शेकुर्भारतं युद्धे पाण्डवाः समुदीक्षितुम् ॥	025e  
पलायनकृतोत्साहा निरुत्साहा द्विषज्जये ।	026a  
पर्यधावन्त पाञ्चाला वध्यमाना महात्मना ॥	026c  
रुक्मपुङ्खैः प्रसन्नाग्रैस्तव पुत्रेण धन्विना ।	027a  
अर्द्यमानाः शरैस्तूर्णं न्यपतन्पाण्डुसैनिकाः ॥	027c  
\'व्यद्रवंश्च भयाद्योधा दृष्ट्वा तं परमाहवे ।	028a  
व्यात्ताननमिव प्राप्तमन्तकं प्राणहारिणम् ॥\'	028c  
न तादृशं रणे कर्म कृतवन्तस्तु तावकाः ।	029a  
यादृशं कृतवान्राजा पुत्रस्तव विशाम्पते ॥	029c  
पुत्रेण तव सा सेना पाण्डवी मथिता रणे ।	030a  
नलिनी द्विरदेनेव समन्तात्फुल्लपङ्कजा ॥	030c  
क्षीणतोयानिलार्काभ्यां हतत्विडिव पद्मिनी ।	031a  
बभूव पाण्डवी सेना तव पुत्रस्य तेजसा ॥	031c  
पाण्डुसेनां हतां दृष्ट्वा तव पुत्रेण भारत ।	032a  
भीमसेनपुरोगास्तु पाञ्चालाः समुपाद्रवन् ॥	032c  
स भीमसेनं दशभिर्माद्रीपुत्रौ त्रिभिस्त्रिभिः ।	033a  
विराटद्रुपदौ षड्भिः शतेन च शिखण्डिनम् ॥	033c  
धृष्टद्युम्नं च सप्तत्या धर्मपुत्रं च सप्तभिः ।	034a  
केकयांश्चैव चेदींश्च बहुभिर्निशितैः शरैः ॥	034c  
सात्वतं पञ्चभिर्विद्ध्वा द्रौपदेयांस्त्रिभिस्त्रिभिः ।	035a  
घटोत्कचं च समरे विद्ध्वा सिंह इवानदत् ॥	035c  
शतशश्चापरान्योधान्सद्विपांश्च महारणे ।	036a  
शरैरवचकर्तोग्रैः क्रुद्धोऽन्तक इव प्रजाः ॥	036c  
सा तेन पाण्डवी सेना वध्यमाना शिलीमुखैः ।	037a  
तव पुत्रेण सङ्ग्रामे विदुद्राव नराधिप ॥	037c  
तं तपन्तमिवादित्यं कुरुराजं महाहवे ।	038a  
नाशकन्वीक्षितुं राजन्पाण्डुपुत्रस्य सैनिकाः ॥	038c  
ततो युधिष्ठिरो राजा कुपितो राजसत्तम ।	039a  
अभ्यधावत्कुरुपतिं तव पुत्रं जिघांसया ॥	039c  
तावुभौ युधि कौरव्यौ समीयतुररिन्दमौ ।	040a  
स्वार्थहेतोः पराक्रान्तौ दुर्योधनयुधिष्ठिरौ ॥	040c  
ततो दुर्योधनः क्रुद्धः शरैः सन्नतपर्वभिः ।	041a  
विव्याध दशभिस्तूर्णं ध्वजं चिच्छेद चेषुणा ॥	041c  
इन्द्रसेनं त्रिभिश्चैव ललाटे जघ्निवान्नृप ।	042a  
सारथिं दयितं राज्ञः पाण्डवस्य महात्मनः ॥	042c  
धनुश्च पुनरन्येन चकर्तास्य महारथः ।	043a  
चतुर्भिश्चतुरश्चैव बाणैर्विव्याध वाजिनः ॥	043c  
ततो युधिष्ठिरः क्रुद्धो निमेषादिव कार्मुकम् ।	044a  
अन्यदादाय वेगेन कौरवं प्रत्यवारयत् ॥	044c  
तस्य तान्निघ्नतः शत्रून्रुक्मपृष्ठं महद्धनुः ।	045a  
भल्लाभ्यां पाण्डवो ज्येष्ठस्त्रिधा चिच्छेद मारिष ॥	045c  
विव्याध चैनं दशभिः सम्यगस्तैः शितैः शरैः ।	046a  
मर्म भित्त्वा तु ते सर्वे संलग्नाः क्षितिमाविशन् ॥	046c  
ततः परिवृता योधाः परिवव्रुर्युधिष्ठिरम् ।	047a  
वृत्रेण सह युध्यन्तं यद्वद्देवाः शतक्रतुम् ॥	047c  
ततो युधिष्ठिरो राजा तव पुत्रस्य मारिष ।	048a  
शरं च सूर्यरश्म्याभमत्युग्रमनिवारणम् ।	048c  
हा हतोऽसीति राजानमुक्त्वाऽमुञ्चद्युधिष्ठिरः ॥	048e  
स तेनाकर्णमुक्तेन विद्धो बाणेन कौरवः ।	049a  
निषसाद रथोपस्थे भृशं सम्मूढचेतनः ॥	049c  
ततः पाञ्चाल्यसेनानां भृशमासीद्रवो महान् ।	050a  
हतो राजेति राजेन्द्र मुदितानां समन्ततः ॥	050c  
बाणशब्दरवश्चोग्रः शुश्रुवे तत्र मारिष ।	051a  
अथ द्रोणो द्रुतं तत्र प्रत्यदृश्यत संयुगे ॥	051c  
हृष्टो दुर्योधनश्चापि दृढमादाय कार्मुकम् ।	052a  
तिष्ठतिष्ठेति राजानं ब्रुवन्पाण्डवमभ्ययात् ॥	052c  
प्रत्युद्ययुस्तं त्वरिताः पाञ्चाला जयगृद्धिनः ।	053a  
तान्द्रोणः प्रतिजग्राह परीप्सन्कुरुसत्तमम् ।	053c  
चण्डवातः समुद्धूतो मेघानम्बुमुचो यथा ॥	053e  
ततो राजन्महानासीत्सङ्ग्रामो भूरिवर्धनः ।	054a  
तावकानां परेषां च समेतानां युयुत्सया ॥ ॥	054c  

इति श्रीमन्महाभारते द्रोणपर्वणि घटोत्कचवधपर्वणि चतुर्दशरात्रियुद्धे चतुःपञ्चाशदधिकशततमोऽध्यायः ॥ 154 ॥

5-154-8 गोत्रं पित्रादि नाम शैनेय सात्यके इत्यादि । कुलं पाण्ड्यपाञ्चाल्येत्यादि ॥ 5-154-46 सम्यगस्तैः दृढं प्रक्षिप्तैः ॥ 5-154-51 बाणशब्दरवो बाणशब्दसहितो रवः प्राणिशब्दः ॥ 5-154-54 भूरिवर्धनो बहुच्छेदनः ॥ 5-154-154 चतुःपञ्चाशदधिकशततमोऽध्यायः ॥
