श्रीः
अध्यायः 139
भीमकर्णयुद्धवर्णनम् ॥ 1 ॥
सञ्जय उवाच 	001  
ततः कर्णो महाराज भीमं विद्ध्वा त्रिभिः शरैः ।	001a  
\'पुनश्च षड्भिस्तीक्ष्णाग्रैरविध्यत्कङ्कपत्रिभिः ।\'	001c  
मुमोच शरवर्षाणि विचित्राणि बहूनि च ॥	001e  
वध्यमानो महाबाहुः सूतपुत्रेण पाण्डवः ।	002a  
न विव्यथे भीमसेनो भिद्यमान इवाचलः ॥	002c  
स कर्णं कर्णिना कर्णे पीतेन निशितेन च ।	003a  
विव्याध सुभृशं सङ्ख्ये तैलधौतेन मारिष ॥	003c  
स कुण्डलं महच्चारु कर्णस्यापातयद्भुवि ।	004a  
तपनीयं महाराज दीप्तं ज्योतिरिवाम्बरात् ॥	004c  
अथापरेण भल्लेन सूतपुत्रं स्तनान्तरे ।	005a  
आजघान भृशं क्रुद्धो हसन्निव वृकोदरः ॥	005c  
पुनरस्य त्वरन्भीमो नाराचान्दश भारत ।	006a  
रणे प्रैषीन्महाबाहुर्निर्मुक्ताशीविषोपमान् ॥	006c  
ते ललाटं विनिर्भिद्य सूतपुत्रस्य भारत ।	007a  
विविशुश्चोदितास्तेन वल्मीकमिव पन्नगाः ॥	007c  
ललाटस्थैस्ततो बाणैः सूतपुत्रो व्यरोचत ।	008a  
नीलोत्पलमयीं मालां धारयन्वै यथा पुरा ॥	008c  
सोऽतिविद्धो भृशं कर्णः पाण्डवेन तरस्विना ।	009a  
रथकूबरमालम्ब्य न्यमीलयत लोचने ॥	009c  
स मुहूर्तात्पुनः सञ्ज्ञां लेभे कर्णः परन्तपः ।	010a  
रुधिरोक्षितसर्वाङ्गः क्रोधमाहारयत्परम् ॥	010c  
ततः क्रुद्धो रणे कर्णः पीडितो दृढधन्वना ।	011a  
वेगं चक्रे महावेगो भीमसेनरथं प्रति ॥	011c  
तस्मै कर्णः शतं राजन्निषूणां गार्ध्रवाससाम् ।	012a  
अमर्षी बलवान्क्रुद्धः प्रेषयामास भारत ॥	012c  
ततः प्रासृजदुग्राणि शरवर्षाणि पाण्डवः ।	013a  
समरे तमनादृत्य तस्य वीर्यमचिन्तयन् ॥	013c  
कर्णस्ततो महाराज पाण्डवं नवभिः शरैः ।	014a  
आजघानोरसि क्रुद्धः क्रुद्धरूपं परन्तप ॥	014c  
तावुभौ नरशार्दूलौ शार्दूलाविव दंष्ट्रिणौ ।	015a  
\'शरदंष्ट्रौ समासाद्य ततक्षतुररिन्दमौ ।\'	015c  
जिमूताविव चान्योन्यं प्रववर्षतुराहवे ॥	015e  
तलशब्दरवैश्चैव त्रासयेतां परस्परम् ।	016a  
शरजालैश्च विविधैस्त्रासयामासतुर्मृधे ॥	016c  
अन्योन्यं समरे क्रुद्धौ कृतप्रतिकृतैषिणौ ।	017a  
ततो भीमो महाबाहुः सूतपुत्रस्य भारत ॥	017c  
क्षुरप्रेण धनुश्छित्त्वा ननाद परवीरहा ।	018a  
तदपास्य धनुश्छिन्नं सूतपुत्रो महारथः ॥	018c  
अन्यत्कार्मुकमादत्त भारघ्नं वेगवत्तरम् ।	019a  
तदप्यथ निमेषार्धाच्चिच्छेदास्य वृकोदरः ॥	019c  
तृतीयं च चतुर्थं च पञ्चमं षष्ठमेव हि ।	020a  
सप्तमं चाष्टमं चैव नवमं दशमं तथा ॥	020c  
एकादशं द्वादशं च त्रयोदशमथापि च ।	021a  
चतुर्दशं पञ्चदशं षोडशं च वृकोदरः ॥	021c  
तथा सप्तदशं वेगादष्टादशमथापि वा ।	022a  
बहूनि भीमश्चिच्छेद कर्णस्यैवं धनूंषि हि ।	022c  
निमेषार्धात्ततः कर्णो धनुर्हस्तो व्यतिष्ठत ॥	022e  
दृष्ट्वा स कुरुसौवीरसिन्धुवीरबलक्षयम् ।	023a  
स वर्मध्वजशस्त्रैश्च पतितैः संवृतां महीम् ॥	023c  
\'रथैर्विमथितैर्भल्लैरश्वैश्चान्यैः प्रवल्गितैः ।	024a  
भ्रष्टश्रीकैर्नरवरैः पांसुकुण्ठितमूर्धजैः ॥\'	024c  
हस्त्यश्वरथदेहांश्च गतासून्प्रेक्ष्य सर्वशः ।	025a  
सूतपुत्रस्य संरम्भाद्दीप्तं वपुरजायत ॥	025c  
स विष्फार्य महच्चापं कार्तस्वरविभूषितम् ।	026a  
भीमं प्रैक्षत राधेयो घोरं घोरेण चक्षुषा ॥	026c  
ततः क्रुद्धः शरानस्यन्सूतपुत्रो व्यरोचत ।	027a  
मध्यन्दिनगतोऽर्चिष्माञ्शरदीव दिवाकरः ॥	027c  
मरीचिविकचस्येव राजन्भानुमतो वपुः ।	028a  
आसीदाधिरथेर्घोरं वपुः शरशताचितम् ॥	028c  
कराभ्यामाददानस्य सन्दधानस्य चाशुगान् ।	029a  
कर्षतो मुञ्चतो बाणान्नान्तरं ददृशे रणे ॥	029c  
अग्निचक्रोपमं घोरं मण्डलीकृतमायुधम् ।	030a  
कर्णस्यासीन्महीपाल सव्यं दक्षिणमस्यतः ॥	030c  
स्वर्णपुङ्खाः सुनिशिताः कर्मचापच्युताः शराः ।	031a  
प्राच्छादयन्महाराज दिशः सूर्य इवांशुभिः ॥	031c  
ततः कनकपुङ्खानां शराणां नतपर्वणाम् ।	032a  
धनुश्च्युतानां वियति ददृशे बहुधा व्रजः ॥	032c  
बाणासनादाधिरथेः प्रभवन्ति स्म सायकाः ।	033a  
श्रेणीकृता व्यरोचन्त राजन्क्रौञ्चा इवाम्बरे ॥	033c  
गार्ध्रपत्राञ्शिलाधौतान्कार्तस्वरविभूषितान् ।	034a  
महावेगान्प्रदीप्ताग्रान्मुमोचाधिरथिः शरान् ॥	034c  
ते तु चापबलोद्धूताः शातकुम्भविभूषिताः ।	035a  
अजस्रमपतन्बाणा भीमसेनरथं प्रति ॥	035c  
ते व्योम्नि रुक्मविकृता व्यकाशन्त सहस्रशः ।	036a  
शलभानामिव व्राताः शराः कर्णसमीरिताः ॥	036c  
चापादाधिरथेर्मुक्ताः प्रपतन्तश्चकाशिरे ।	037a  
एको दीर्घ इवात्यर्थमाकाशे संस्थितः शरः ॥	037c  
पर्वतं वारिधाराभिच्छादयन्निव तोयदः ।	038a  
कर्णः प्राच्छादयत्क्रुद्धो भीमं सायकवृष्टिभिः ॥	038c  
तत्र भारत भीमस्य बलं वीर्यं पराक्रमम् ।	039a  
व्यवसायं च पुत्रास्ते ददृशुः सहसैनिकाः ॥	039c  
तां समुद्रमिवोद्धूतां शरवृष्टिं समुत्थिताम् ।	040a  
अचिन्तयित्वा भीमस्तु क्रुद्धः कर्णमुपाद्रवत् ॥	040c  
रुक्मपृष्ठं महच्चापं भीमस्यासीद्विशाम्पते ।	041a  
आकर्षान्मण्डलीभूतं शक्रचापमिवापरम् ।	041c  
तस्माच्छराः प्रादुरासन्पूरयन्त इवाम्बरम् ॥	041e  
सुवर्णपुङ्खैर्भीमेन सायकैर्नतपर्वभिः ।	042a  
गगने रचिता माला काञ्चनीव व्यरोचत ॥	042c  
ततो व्योम्नि विषक्तानि शरजालानि भागशः ।	043a  
आहतानि व्यशीर्यन्त भीमसेनस्य पत्रिभिः ॥	043c  
कर्णस्य शरजालौघैर्भीमसेनस्य चोभयोः ।	044a  
अग्निस्फुलिङ्गसंस्पर्शैरञ्जोगतिभिराहवे ।	044c  
तैस्तैः कनकपुङ्खानां द्यौरासीत्संवृता व्रजैः ॥	044e  
न स्म सूर्यस्तदा भाति न स्म वाति समीरणः ।	045a  
शरजालावृते व्योम्नि न प्राज्ञायत किञ्चन ॥	045c  
स भीमं छादयन्बाणैः सूतपुत्रः पृथग्विधैः ।	046a  
उपारोहदनादृत्य तस्य वीर्यं महात्मनः ॥	046c  
तयोर्विसृजतोस्तत्र शरजालानि मारिष ।	047a  
वायुभूतान्यदृश्यन्त संसक्तानीतरेतरम् ॥	047c  
अन्योन्यशरसंसम्पर्शात्तयोर्मनुजसिंहयोः ।	048a  
आकाशे भरतश्रेष्ठ पावकः समजायत ॥	048c  
तथा कर्णः शितान्बाणान्कर्मारपरिमार्जितान् ।	049a  
सुवर्णविकृतान्क्रुद्धः प्राहिणोद्वधकाङ्क्षया ॥	049c  
तानन्तरिक्षे विशिखैस्त्रिधैकैकमशातयत् ।	050a  
विशेषयन्सूतपुत्रं भीमस्तिष्ठेति चाब्रवीत् ॥	050c  
पुनश्चासृजदुग्राणि शरवर्षाणि पाण्डवः ।	051a  
अमर्षी बलवान्क्रुद्धो दिधक्षन्निव पावकः ॥	051c  
ततश्चटचटाशब्दो गोधाघातादभूत्तयोः ॥	052ac  
तलशब्दश्च सुमहान्सिंहनादश्च भैरवः ।	053a  
रथनेमिनिनादश्च ज्याशब्दश्चैव दारुणः ॥	053c  
योधा व्युपारमन्युद्धाद्दिदृक्षन्तः पराक्रमम् ।	054a  
कर्णपाण्डवयो राजन्परस्परवधैषिणोः ॥	054c  
देवर्षिसिद्धगन्धर्वाः साधुसाध्वित्यपूजयन् ।	055a  
मुमुचुः पुष्पवर्षं च विद्याधरगणास्तथा ॥	055c  
ततो भीमो महाबाहुः संरम्भी दृढविक्रमः ।	056a  
अस्त्रैरस्त्राणि संवार्य शरैर्विव्याध सूतजम् ॥	056c  
कर्णोऽपि भीमसेनस्य निवार्येषून्महाबलः ।	057a  
प्राहिणोन्नव नाराचानाशीविषसमान्रणे ॥	057c  
तावद्भिरथ तान्भीमो व्योम्नि चिच्छेद पत्रिभिः ।	058a  
नाराचान्सूतपुत्रस्य तिष्ठतिष्ठेति चाब्रवीत् ॥	058c  
ततो भीमो महाबाहुः शरं क्रुद्धान्तकोपमम् ।	059a  
मुमोचाधिरथेर्वीरो यमदण्डमिवापरम् ॥	059c  
तमापतन्तं चिच्छेद राधेयः प्रहसन्निव ।	060a  
त्रिभिः शरैः शरं राजन्पाण्डवस्य प्रतापवान् ॥	060c  
पुनश्चासृजदुग्राणि शरवर्षाणि पाण्डवः ।	061a  
तस्य तान्याददे कर्णः सर्वाण्यस्त्राण्यभीतवत् ।	061c  
युध्यमानस्य भीमस्य सूतपुत्रोऽस्त्रमायया ॥	061e  
तस्येषुधी धनुर्ज्यां च बाणैः सन्नतपर्वभिः ।	062a  
रश्मीन्योक्त्राणि चाश्वानां क्रुद्धः कर्णोऽच्छिनन्मृधे ||	062c  
तस्याश्वांश्च पुनर्हत्वा सूतं विव्याध पञ्चभिः ।	063a  
सोपसृत्य द्रुतं सूतो युधामन्यो रथं ययौ ॥	063c  
विहसन्निव भीमस्य क्रुद्धः कालानलद्युतिः ।	064a  
ध्वजं चिच्छेद राधेयः पताकां च व्यपातयत् ॥	064c  
स विधन्वा महाबाहुरथ शक्तिं परामृशत् ।	065a  
तां व्यवासृजदाविध्य क्रुद्धः कर्णरथं प्रति ॥	065c  
तामाधिरथिरायस्तः शक्तिं काञ्चनभूषणाम् ।	066a  
आपतन्तीं महोल्काभां चिच्छेद दशभिः शरैः ॥	066c  
साऽपतद्दशधा छिन्ना कर्णस्य निशितैः शरैः ।	067a  
अस्यतः सूतपुत्रस्य मित्रार्थे चित्रयोधिनः ॥	067c  
स चर्मादत्त कौन्तेयो जातरूपपरिष्कृतम् ।	068a  
खड्गं चान्यतरप्रेप्सुर्जयं मरणमेव वा ॥	068c  
तदस्य तरसा क्रुद्धो व्यधमच्चर्म सुप्रभम् ।	069a  
शरैर्बहुभिरत्युग्रैः प्रहसन्निव भारत ॥	069c  
स विचर्मा महाराज विरथः क्रोधमूर्च्छितः ।	070a  
असिं प्रासृजदाविध्य त्वरन्कर्णरथं प्रति ॥	070c  
स धनुः सूतपुत्रस्य सज्यं छित्त्वा महानसिः ।	071a  
पपात भुवि राजेन्द्र क्रुद्धः सर्प इवाम्बरात् ॥	071c  
ततः प्रहस्याधिरथिरन्यदादाय कार्मुकम् ।	072a  
शत्रुघ्नं समरे क्रुद्धो दृढज्यं वेगवत्तरम् ॥	072c  
व्यायच्छत्स शरान्कर्णः कुन्तीपुत्रजिघांसया ।	073a  
सहस्रशो महाराज रुक्मपुङ्खान्सुतेजनान् ॥	073c  
स वध्यमानो बलवान्कर्णचापच्युतैः शरैः ।	074a  
वैहायसं प्राक्रमद्वै कर्णस्य रथमाविशत् ॥	074c  
स तस्य चरितं दृष्ट्वा सङ्ग्रामे विजयैषिणः ।	075a  
ध्वजालयस्थो राधेयो भीमसेनमवञ्चयत् ॥	075c  
तमदृष्ट्वा रथोपस्थे निलीनं व्यथितेन्द्रियम् ।	076a  
ध्वजमस्य समारुह्य तस्मै भीमो महीतले ॥	076c  
तदस्य कुरवः सर्वे चारणाश्चाभ्यपूजयन् ।	077a  
यदि येष रथात्कर्णं हर्तुं तार्क्ष्य इवोरगम् ॥	077c  
स च्छिन्नधन्वा विरथः स्वधर्ममनुपालयन् ।	078a  
स्वरथं पृष्ठतः कृत्वा युद्धायैव व्यवस्थितः ॥	078c  
तद्विचिन्त्य स राधेयस्तत एनं समभ्ययात् ।	079a  
संरम्भात्पाण्डवं सङ्ख्ये युद्धाय समुपस्थितम् ॥	079c  
तौ समेतौ महाराज स्पर्धमानौ महाबलौ ।	080a  
जीमूताविव घर्मान्ते गर्जमानौ नरर्षभौ ॥	080c  
तयोरासीत्सम्प्रहारः क्रुद्धयोर्नरसिंहयोः ।	081a  
अमृष्यमाणयोः सङ्ख्ये देवदानवयोरिव ॥	081c  
क्षीणशस्त्रस्तु कौन्तेयः कर्णेन समभिद्रुतः ।	082a  
दृष्ट्वाऽर्जुनहतान्नागान्पतितान्पर्वतोपमान् ।	082c  
रथमार्गविघातार्थं व्यायुधः प्रविवेश ह ॥	082e  
हस्तिनां व्रजमासाद्य रथदुर्गं प्रविश्य च ।	083a  
पाण्डवो जीविताकाङ्क्षी राधेयं नाभ्यवर्तत ॥	083c  
व्यवस्थानमथाकाङ्क्षन्धनञ्जयशरैर्हतम् ।	084a  
उद्यम्य कुञ्जरं पार्थस्तस्थौ परपुरञ्जयः ॥	084c  
महौषधिसमायुक्तं हनूमानिव पर्वतम् ।	085a  
तमस्य विशिखैः कर्णो व्यधमत्कुञ्जरं पुनः ॥	085c  
हस्त्यङ्गान्यथ कर्णाय प्राहिणोत्पाण्डुनन्दनः ।	086a  
चक्राण्यश्वांस्तथा चान्यद्यद्यत्पश्यति भूतले ॥	086c  
तत्तदादाय चिक्षेप क्रुद्धः कर्णाय पाण्डवः ।	087a  
तदस्य सर्वं चिच्छेद क्षिप्तङ्क्षिप्तं शितैः शरैः ॥	087c  
भीमोऽपि मुष्टिमुद्यम्य वज्रगर्भं सुदारुणम् ।	088a  
हन्तुमैच्छत्सूतपुत्रं संस्मरन्नर्जुनं क्षणात् ॥	088c  
शक्तोऽपि नावधीत्कर्णं समर्थः पाण्डुनन्दनः ।	089a  
रक्षमाणः प्रतिज्ञां तां या कृता सव्यसाचिना ॥	089c  
तमेवं व्याकुलं भीमं भूयोभूयः शितैः शरैः ।	090a  
मूर्च्छयाभिपरीताङ्गमकरोत्सूतनन्दनः ॥	090c  
व्यायुधं नावधीच्चैनं कर्णः कुन्त्या वचः स्मरन् ।	091a  
धनुषोग्रेण तं कर्णः सोऽभिद्रुत्य परामृशत् ॥	091c  
धनुषा स्पृष्टमात्रेण क्रुद्धः सर्प इव श्वसन् ।	092a  
आच्छिद्य स धनुस्तस्य कर्णं मूर्धन्यताडयत् ॥	092c  
ताडितो भीमसेनेन क्रोधादारक्तलोचनः ।	093a  
विहसन्निव राधेयो वाक्यमेतदुवाच ह ॥	093c  
पुनः पुनस्तूबरक मूढ औदरिकेति च ।	094a  
अकृतास्त्रक मा योत्सीर्बाल सङ्ग्रामकातर ॥	094c  
यत्र भोज्यं बहुविधं भक्ष्यं पेयं च पाण्डव ।	095a  
तत्र त्वं दुर्मते योग्यो न युद्धेषु कदाचन ॥	095c  
मूलपुष्पफलाहारो व्रतेषु नियमेषु च ।	096a  
उचितस्त्वं वने भीम न त्वं युद्धविशारदः ॥	096c  
क्व युद्वं क्व मुनित्वं च वनं गच्छ वृकोदर ।	097a  
न त्वं युद्धोचितस्तात वनवासरतिर्भवान् ॥	097c  
सूदान्भृत्यजनान्दासांस्त्वं गृहे त्वरयन्भृशम् ।	098a  
योग्यस्ताडयितुं क्रोधाद्भोजनार्थं वृकोदर ॥	098c  
मुनिर्भूत्वाऽथवा भीम फलान्यादत्स्व दुर्मते ।	099a  
वनाय व्रज कौन्तेय न त्वं युद्धविशारदः ॥	099c  
फलमूलाशने शक्तस्त्वं तथाऽतिथिपूजने ।	100a  
न त्वां शस्त्रसमुद्योगे योग्यं मन्ये वृकोदर ॥	100c  
\'सञ्जय उवाच 	101  
एवं तं विरथं दृष्ट्वा स्मृत्वा कर्णोऽब्रवीद्वचः ॥\'	101ac  
कौमारे यानि वृत्तानि विप्रियाणि विशाम्पते ।	102a  
तानि सर्वाणि चाप्येव रूक्षाण्यश्रावयद्भृशम् ॥	102c  
अथैनं तत्र संलीनमस्पृशद्धनुषा पुनः ।	103a  
प्रहसंश्च पुनर्वाक्यं भीममाह वृषस्तदा ॥	103c  
योद्धव्यं मारिषान्यत्र न योद्धव्यं च मादृशैः ।	104a  
मादृशैर्युध्यमानानामेतच्चान्यच्च विद्यते ॥	104c  
गच्छ वा यत्र तौ कृष्णौ तौ त्वां रक्षिष्यतो रणे ।	105a  
गृहं वा गच्छ कौन्तेय किं ते युद्धेन बालक ॥	105c  
सञ्जय उवाच 	106  
कर्णस्य वचनं श्रुत्वा भीमसेनोऽतिदारुणम् ।	106a  
उवाच कर्णं प्रहसन्सर्वेषां शृण्वतां वचः ॥	106c  
जितस्त्वमसकृद्दुष्ट कत्थसे किं वृथात्मना ।	107a  
जयाजयौ महेन्द्रस्य लोके दृष्टौ पुरातनैः ॥	107c  
मल्लयुद्धं मया सार्धं कुरु दुष्कुलसम्भव ।	108a  
महाबलो महाभोगी कीचको निहतो यथा ।	108c  
तथा त्वां घातयिष्यामि पश्यत्सु सर्वराजसु ॥	108e  
भीमस्य मतमाज्ञाय कर्णो बुद्धिमतां वरः ।	109a  
विरराम रणात्तस्मात्पश्यतां सर्वधन्विनाम् ॥	109c  
एवं तं विरथं कृत्वा कर्णो राजन्व्यकत्थयत् ।	110a  
प्रमुखे वृष्णिसिंहस्य पार्थस्य च महात्मनः ॥	110c  
तं ब्रुवाणं तु भीमः स काङ्क्षन्भीमपराक्रमः ।	111a  
न चाकार्षीन्मृतं स्मृत्वा ह्यर्जुनस्य महाबलम् ॥	111c  
तस्य कार्मुकमारुज्य बभञ्जाशुपराक्रमी ॥	112ac  
ततो दृष्ट्वा महाराज वासुदेवो महाद्युतिः ।	113a  
अर्जुनार्जुन पश्येमं भीमं कर्णेन बाधितम् ॥	113c  
सञ्जय उवाच 	114  
एवमुक्तस्तदा पार्थः केशवेन महात्मना ।	114a  
भीमसेनं तथाभूतं क्रोधसंरक्तलोचनः ।	114c  
अमर्षवशमापन्नो निर्दहन्निव चक्षुषा ॥\'	114e  
ततो राजञ्शिलाधौताञ्शराञ्शाखामृगध्वजः ।	115a  
प्राहिणोत्सूतपुत्राय केशवेन प्रचोदितः ॥	115c  
ततः पार्थभुजोत्सृष्टाः शराः कनकभूषणाः ।	116a  
गाण्डीवप्रभवाः कर्णं हंसाः क्रौञ्चमिवाविशन् ॥	116c  
स भुजङ्गैरिवाविष्टैर्गाण्डीवप्रेषितैः शरैः ।	117a  
भीमसेनादपासेधत्सूतपुत्रं धनञ्जयः ॥	117c  
स च्छिन्नधन्वा भीमेन धनञ्जयशराहतः ।	118a  
कर्णो भीमादपायासीद्रथेन महता द्रुतम् ॥	118c  
भीमोऽपि सात्यकेर्वाहं समारुह्य नरर्षभः ।	119a  
अन्वयाद्धातरं सङ्ख्ये पाण्डवं सव्यसाचिनम् ॥	119c  
ततः कर्णं समुद्दिश्य त्वरमाणो धनञ्जयः ।	120a  
नाराचं क्रोधताम्राक्षः प्रैषीन्मृत्युमिवान्तकः ॥	120c  
स गरुत्मानिवाकशे प्रार्थयन्भुजगोत्तमम् ।	121a  
नाराचोऽभ्यपतत्कर्णं तूर्णं गाण्डीवचोदितः ॥	121c  
तमन्तरिक्षे नाराचं द्रौणिश्चिच्छेद पत्रिणा ।	122a  
धनञ्जयभयात्कर्णमुज्जिहीर्षन्महारथः ॥	122c  
ततो द्रौणिं चतुःषष्ट्या विव्याध कुपितोऽर्जुनः ।	123a  
शिलीमुखैर्महाराज मागास्तिष्ठेति चाब्रवीत् ॥	123c  
स तु मत्तगजाकीर्णमनीकं रथसङ्कुलम् ।	124a  
तूर्णमभ्याविशद्द्रौणिर्धनञ्जयशरार्दितः ॥	124c  
ततः सुवर्णपृष्ठानां चापानां कूजतां रणे ।	125a  
शब्दं गाण्डीवघोषेण कौन्तेयोऽभ्यभवद्बली ॥	125c  
धनञ्जयस्तथाऽऽयान्तं पृष्ठतो द्रौणिमभ्यगात् ।	126a  
नातिदीर्घमिवाध्वानं शरैः सन्त्रासयन्बलम् ॥	126c  
विदार्य देहान्नाराचैर्नरवारणवाजिनाम् ।	127a  
कङ्कबर्हिणवासोभिर्बलं व्यधमदर्जुनः ॥	127c  
तद्बलं भरतश्रेष्ठ सवाजिद्विपमानवम् ।	128a  
पाकशासनिरायत्तः पार्थः स निजघान ह ॥ ॥	128c  

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे एकोनचत्वारिंशदधिकशततमोऽध्यायः ॥ 139 ॥

5-139-46 उपारोहत्सन्निकर्षमगात् ॥ 5-139-47 वायुभूतानि वातोद्भूतान्यतिवेगवन्ति वा ॥ 5-139-74 वैहायसमाकाशम् ॥ 5-139-75 लयमङ्गसङ्कोचम् ॥ 5-139-87 तद्रथादिसाधनम् ॥ 5-139-88 वज्रगर्भमन्तर्विहिताङ्गुष्ठम् ॥ 5-139-89 समर्थः समीचीनार्थो धर्मापेक्षीति यावत् ॥ 5-139-94 तूबरकः पुंश्चिह्नरहितः षण्ड इतियावत् । तूबरोऽश्मश्रुपुरुषे इत्युपक्रम्य पुरुषव्यञ्जनत्यक्तो इति मेदिनी । औदरिको बह्वाशी ॥ 5-139-96 व्रतेषु नियमेषु आगन्तुकेषु ॥ 5-139-103 संलीनं सङ्कुचिताङ्गम् ॥ 5-139-110 व्यकत्थयत् भर्त्सितवान् ॥ 5-139-139 एकोनचत्वारिंशदधिकशततमोऽध्यायः ॥
