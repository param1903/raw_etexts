श्रीः
अध्यायः 029
अर्जुनेन सगजस्य भगदत्तस्य वधः ॥ 1 ॥
धृतराष्ट्र उवाच 	001  
तथा क्रुद्धः किमकरोद्भगदत्तस्य पाण्डवः ।	001a  
प्राग्ज्योतिषो वा पार्थस्य तन्मे शंस यथातथम् ॥	001c  
सञ्जय उवाच 	002  
प्राग्ज्योतिषेण संसक्तावुभौ दाशार्हपाण्डवौ ।	002a  
मृत्युदंष्ट्रान्तिकं प्राप्तौ सर्वभूतानि मेनिरे ॥	002c  
तथा तु शरवर्षाणि पातयत्यनिशं प्रभो ।	003a  
गजस्कन्धान्महाराज कृष्णयोः स्यन्दनस्थयोः ॥	003c  
अथ कार्ष्णायसैर्बाणैः पूर्णकार्मुकनिःसृतैः ।	004a  
अविध्यद्देवकीपुत्रं हेमपुङ्खैः शिलाशितैः ॥	004c  
अग्निस्पर्शसमास्तीक्ष्णा भगदत्तेन चोदिताः ।	005a  
निर्भिद्य देवकीपुत्रं क्षितिं जग्मुः सुवाससः ॥	005c  
तस्य पार्थो धनुश्छित्त्वा परिवारं निहत्य च ।	006a  
लालयन्निव राजानं भगदत्तमयोधयत् ॥	006c  
सोऽर्करश्मिनिभांस्तीक्ष्णांस्तोमरान्वै चतुर्दश ।	007a  
अप्रेषयत्सव्यसाची द्विधैकैकमथाच्छिनत् ॥	007c  
ततो नागस्य तद्वर्म व्यधमत्पाकशासनिः ।	008a  
शरजालेन महता तद्व्यशीर्यत भूतले ॥	008c  
शीर्णवर्मा स तु गजः शरैः सुभृशमर्दितः ।	009a  
बभौ धारानिपाताक्तो व्यभ्रः पर्वतराडिव ॥	009c  
ततः प्राग्ज्योतिषः शक्तिं हेमदण्डामयस्मयीम् ।	010a  
व्यसृजद्वासुदेवाय द्विधा तामर्जुनोऽच्छिनत् ॥	010c  
ततश्छत्रं ध्वजं चैव च्छित्त्वा राज्ञोऽर्जुनः शरैः ।	011a  
विव्याध दशभिस्तूर्णमुत्स्मयन्पर्वतेश्वरम् ॥	011c  
सोऽतिविद्धोऽर्जुनशरैः सुपुङ्खैः कङ्कपत्रिभिः ।	012a  
भगदत्तस्ततः क्रुद्धः पाण्डवस्य जनाधिपः ॥	012c  
व्यसृजत्तोमरान्मूर्ध्नि श्वेताश्वस्योन्ननाद च ।	013a  
तैरर्जुनस्य समरे किरीटं परिवर्तितम् ॥	013c  
परिवृत्तं किरीटं तद्यमयन्नेव पाण्डवः ।	014a  
सुदृष्टः क्रियतां लोक इति राजानमब्रवीत् ॥	014c  
एवमुक्तस्तु सङ्क्रुद्धः शरवर्षेण पाण्डवम् ।	015a  
अभ्यवर्षत्स गोविन्दं धनुरादाय भास्वरम् ॥	015c  
तस्य पार्थो धनुश्छित्त्वा तूणीरान्सन्निकृत्य च ।	016a  
त्वरमाणो द्विसप्तत्या सर्वमर्मस्वताडयत् ॥	016c  
विद्धस्ततोऽतिव्यथितो वैष्णवास्त्रमुदीरयन् ।	017a  
अभिमन्त्र्याङ्कुशं क्रुद्धो व्यसृजत्पाण्डवोरसि ॥	017c  
विसृष्टं भगदत्तेन तदस्त्रं सर्वघाति वै ।	018a  
उरसा प्रतिजग्राह पार्थं सञ्छाद्य केशवः ॥	018c  
वैजयन्त्यभवन्माला तदस्त्रं केशवोरसि ।	019a  
पद्मकोशविचित्रा सा सर्वर्तुकुसुमोत्करा ॥	019c  
ज्वलनार्केन्दुवर्णाभा पावकोज्ज्वलपल्लवा ।	020a  
तया पद्मपलाशिन्या वातकम्पितपत्रया ॥	020c  
शुशुभेऽभ्यधिकं शौरिरतसीपुष्पसन्निभः ।	021a  
ततोऽर्जुनः क्लान्तमनाः केशवं प्रत्यभाषत ॥	021c  
अयुध्यमानस्तुरगान्संयन्तास्मि जनार्दन ।	022a  
इत्युक्त्वा पुण्डरीकाक्ष प्रतिज्ञां स्वां न रक्षसि ॥	022c  
यद्यहं व्यसनी वा स्यामशक्तो वा निवारणे ।	023a  
ततस्त्वयैवं कार्यं स्यान्न तु कार्यं मयि स्थिते ॥	023c  
सबाणः सधनुश्चाहं ससुरासुरमानुषान् ।	024a  
शक्तो लोकानिमाञ्जेतुं तच्चापि विदितं तव ॥	024c  
ततोऽर्जुनं वासुदेवः प्रत्युवाचार्थवद्वचः ।	025a  
शृणु गुह्यमिदं पार्थ पुरावृत्तं यथाऽनघ ॥	025c  
\'येयं भूतधरा देवी सर्वभूतधरा धरा ।	026a  
सकामा लोककर्तारं नारायणमुपस्थिता ॥	026c  
स सङ्गत्य तया सार्धं प्रीतस्तस्या वरं ददौ ।	027a  
सा वव्रे विष्णुसदृशं पुत्रमस्त्रं च वैष्णवम् ॥	027c  
बभूव च सुतस्तस्या नरको नाम विश्रुतः ।	028a  
अस्त्रं च वैष्णवं तस्मै ददौ नारायणः स्वयम् ॥	028c  
तदेवं नरकस्यासीदस्त्रं सर्वाहितान्तकम् ।	029a  
तस्मात्प्राग्ज्योतिषं प्राप्तं सर्वशस्त्रविघातनम् ॥	029c  
नास्यावध्योऽस्ति लोकेऽस्मिन्मदन्यः कश्चिदर्जुन ।	030a  
तस्मान्मया कृतं ह्येतन्मा भूत्ते बुद्धिरन्यथा ॥	030c  
सञ्जय उवाच 	031  
अनुनीय तु दाशार्हः पाण्डवं त्वरितोऽब्रवीत् ।	031a  
जहि प्राग्ज्योतिषं क्षिप्रं वाक्यशेषं च मे शृणु ॥\'	031c  
चतुर्मूर्तिरहं शश्वल्लोकत्राणार्थमुद्यतः ।	032a  
आत्मानं प्रविभज्येह लोकानां हितमादधे ॥	032c  
एका मूर्तिस्तपश्चर्यां कुरुते मे भुवि स्थिता ।	033a  
अपरा पश्यति जगत्कुर्वाणं साध्वसाधुनी ॥	033c  
अपरा कुरुते कर्म मानुषं लोकमाश्रिता ।	034a  
शेते चतुर्थी त्वपरा निद्रां वर्षसहस्रिकीम् ॥	034c  
याऽसौ वर्षसहस्रान्ते मूर्तिरुत्तिष्ठते मम ।	035a  
वरार्हेभ्यो वराञ्श्रेष्ठांस्तस्मिन्काले ददाति सा ॥	035c  
तं तु कालमनुप्राप्तं विदित्वा पृथिवी तदा ।	036a  
अयाचत वरं यन्मां नरकार्थाय तच्छृणु ॥	036c  
देवानां दानवानां च अवध्यस्तनयोऽस्तु मे ।	037a  
उपेतो वैष्णवास्त्रेण तन्मे त्वं दातुमर्हसि ॥	037c  
एवं वरमहं श्रुत्वा जगत्यास्तनये तदा ।	038a  
अमोघमस्त्रं प्रायच्छं वैष्णवं परमं पुरा ॥	038c  
अवोचं चैतदस्त्रं वै ह्यमोघं भवतु क्षमे ।	039a  
नरकस्याभिरक्षार्थं नैनं कश्चिद्वधिष्यति ॥	039c  
अनेनास्त्रेण ते गुप्तः सुतः परबलार्दनः ।	040a  
भविष्यति दुराधर्षः सर्वलोकेषु सर्वदा ॥	040c  
तथेत्युक्त्वा गता देवी कृतकामा मनस्विनी ।	041a  
स चाप्यासीद्दुराधर्षो नरकः शत्रुतापनः ॥	041c  
तस्मात्प्राग्ज्योतिषं प्राप्तं तदस्त्रं पार्थ मामकम् ।	042a  
नास्यावध्योऽस्ति लोकेषु सेन्द्ररुद्रेषु मारिष ॥	042c  
तन्मया त्वत्कृते चैतदन्यथैवोपनिर्मितम् ।	043a  
वियुक्तं परमास्त्रेण जहि पार्थ महासुरम् ॥	043c  
\'अवध्योऽयं महास्त्रेण भगदत्तः सुरासुरैः ।\'	044a  
वैरिणं जहि दुर्धर्षं भगदत्तं सुरद्विषम् ।	044c  
यथाऽहं जघ्निवान्पूर्वं हितार्थं नरकं तथा ॥	044e  
सञ्जय उवाच 	045  
एवमुक्तस्तदा पार्थः केशवेन महात्मना ।	045a  
भगदत्तं शितैर्बाणैः सहसा समवाकिरत् ॥	045c  
ततः पार्थो महाबाहुरसम्भ्रान्तो महामनाः ।	046a  
कुम्भयोरन्तरे नागं नाराचेन समार्पयत् ॥	046c  
स समासाद्य तं नागं बाणो वज्र इवाचलम् ।	047a  
अभ्यगात्सह पुङ्खेन वल्मीकमिव पन्नगः ॥	047c  
स करी भगदत्तेन प्रेर्यमाणो मुहुर्मुहुः ।	048a  
न करोति वचस्तस्य दरिद्रस्येव योषिता ॥	048c  
स तु विष्टभ्य गात्राणि दन्ताभ्यामवनिं ययौ ।	049a  
नदन्नार्तस्वनं प्राणानुत्ससर्ज महाद्विपः ॥	049c  
ततो गाण्डीवधन्वानमभ्यभाषत केशवः ।	050a  
अयं महत्तरः पार्थ पलितेन समावृतः ॥	050c  
वलीसञ्छन्ननयनः शूरः परमदुर्जयः ।	051a  
अक्ष्णोरुन्मीलनार्थाय बद्धपट्टो ह्यसौ नृपः ॥	051c  
देववाक्यात्प्रचिच्छेद शरेण भृशमर्जुनः ।	052a  
छिन्नमात्रेंऽशुके तस्मिन्रुद्धनेत्रो बभूव सः ॥	052c  
तमोमयं जगन्मेने भगदत्तः प्रतापवान् ।	053a  
ततश्चन्द्रार्धबिम्बेन बाणेन नतपर्वणा ॥	053c  
बिभेद हृदयं राज्ञो भगदत्तस्य पाण्डवः ।	054a  
स भिन्नहृदयो राजा भगदत्तः किरीटिना ॥	054c  
शरासनं शरांश्चैव गतासुः प्रमुमोच ह ।	055a  
शिरसस्तस्य विभ्रष्टं पपात च वरांशुकम् ।	055c  
नालताडनविभ्रष्टं पलाशं नलिनादिव ॥	055e  
स हेममाली तपनीयभाण्डात्पपात नागाद्गिरिसन्निकाशात् ।	056a  
सुपुष्पितो मारुतवेगभग्नो महीधराग्रादिव कर्णिकारः ॥	056c  
निहत्य तं नरपतिमिन्द्रविक्रमं सखायमिन्द्रस्य तदैन्द्रिराहवे ।	057a  
ततोऽपरांस्तव जयकाङ्क्षिणो नरान्बभञ्ज वायुर्बलवान्द्रुमानिव ॥ ॥	057c  

इति श्रीमन्महाभारते द्रोणपर्वणि संशप्तकवधपर्वणि द्वादशदिवसयुद्धे एकोनत्रिंशोऽध्यायः ॥ 29 ॥

5-29-33 एका मूर्तिर्बदरिकाश्रमे नारायणरूपा । अपरा परमात्मरूपा ॥ 5-29-34 अपरा रामकृष्णादिरूपा । अपरा जलशायिनी ॥ 5-29-48 योषिता भागुरिमते टाप् ॥ 5-29-29 एकोनत्रिंशोऽध्यायः ॥
