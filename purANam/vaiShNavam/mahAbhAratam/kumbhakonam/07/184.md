श्रीः
अध्यायः 184
कर्णशक्तेर्घटोत्कचवधेन वैफल्याद्धृतराष्ट्रेण शोचनम् ॥ 1 ॥ युधिष्ठिरेण कृष्णे घटोत्कचकृतोपकारनिवेदनपूर्वकं शोचनम् ॥ 2 ॥ व्यासेन क्रोधात्कर्णजिघांसया गच्छन्तं युधिष्ठिरमेत्य समाश्वासनेन तं निवर्त्य पुनरन्तर्धानम् ॥ 3 ॥
धृतराष्ट्र उवाच 	001  
कर्णदुर्योधनादीनां शकुनेः सौबलस्य च ।	001a  
अपनीतं महत्तात तव चैव विशेषतः ॥	001c  
यदि जानीथ तां शक्तिमेकघ्नीं सततं रणे ।	002a  
अनिवार्यामसह्यां च देवैरपि सवासवैः ॥	002c  
सा किमर्थं तु कर्णेन प्रवृत्ते समरे पुरा ।	003a  
न देवकीसुते मुक्ता फल्गुने वाऽपि सञ्जय ॥	003c  
सञ्जय उवाच 	004  
सङ्ग्रामाद्विनिवृत्तानां सर्वेषां नो विशाम्पते ।	004a  
रात्रौ कुरुकुलश्रेष्ठ मन्त्रोऽयं समजायत ॥	004c  
प्रभातमात्रे श्वोभूते केशवायार्जुनाय वा ।	005a  
शक्तिरेषा हि मोक्तव्या कर्णकर्णेति नित्यशः ॥	005c  
ततः प्रभातसमये राजन्कर्णस्य दैवतैः ।	006a  
अन्येषां चैव योधानां सा बुद्धिर्नाश्यते पुनः ॥	006c  
दैवमेव परं मन्ये यत्कर्णो हस्तसंस्थया ।	007a  
न जघान रणे पार्थं कृष्णं वा देवकीसुतम् ॥	007c  
तस्य हस्तस्थिता शक्तिः कालरात्रिरिवोद्यता ।	008a  
दैवोपहतबुद्धित्वान्न तां कर्णो विमुक्तवान् ॥	008c  
कृष्णे वा देवकीपुत्रे मोहितो देवमायया ।	009a  
पार्थे वा शक्रकल्पे वै वधार्थं वासवीं प्रभो ॥	009c  
धृतराष्ट्र उवाच 	010  
दैवेनोपहता यूयं स्वबुद्ध्या केशवस्य च ।	010a  
गता हि वासवी हत्वा तृणभूतं घटोत्कचम् ॥	010c  
कर्णश्च मम पुत्राश्च सर्वे चान्ये च पार्थिवाः ।	011a  
तेन वै दुष्प्रणीतेन गता वैवस्वतक्षयम् ॥	011c  
भूय एव तु मे शंस यथा युद्धमवर्तत ।	012a  
कृरूणां पाण्डवानां च हैडिम्बौ निहते तदा ॥	012c  
ये च तेऽभ्यद्रवन्द्रोणं व्यूढानीकाः प्रहारिणः ।	013a  
सृञ्जयाः सह पाञ्चालैस्तेऽप्यकुर्वन्कथं रणम् ॥	013c  
सौमदत्तेर्वधाद्द्रोणमायान्तं सैन्धवस्य च ।	014a  
अमर्षाज्जीवितं त्यक्त्वा गाहमानं वरूथिनीम् ॥	014c  
जृम्भमाणमिव व्याघ्रं व्यात्ताननमिवान्तकम् ।	015a  
कथं प्रत्युद्ययुर्द्रोणमस्यन्तं पाण्डुसृञ्जयाः ॥	015c  
आचार्यं ये च तेऽरक्षन्दुर्योधनपुरोगमाः ।	016a  
द्रौणिकर्णकृपास्तात ते वाऽकुर्वन्किमाहवे ॥	016c  
भारद्वाजं जिघांसन्तौ सव्यसाचिवृकोदरौ ।	017a  
समार्च्छन्मामका युद्धे कथं सञ्जय शंस मे ॥	017c  
सिन्धुराजवधेनेमे घटोत्कचवधेन ते ।	018a  
अमर्षिताः सुसङ्क्रुद्धा रणं चक्रुः कथं निशि ॥	018c  
सञ्जय उवाच 	019  
हते घटोत्कचे राजन्कर्णेन निशि राक्षसे ।	019a  
प्रणदत्सु च हृष्टेषु तावकेषु युयुत्सुषु ॥	019c  
आपतत्सु च वेगेन वध्यमाने बलेऽपि च ।	020a  
विगाढायां रजन्यां च राजा दैन्यं परं गतः ॥	020c  
अब्रवीच्च महाबाहुर्भीमसेनमिदं वचः ।	021a  
आवारय महाबाहो धार्तराष्ट्रस्य वाहिनीम् ॥	021c  
हैडिम्बेश्चैव घातेन मोहो मामाविशन्महान् ।	022a  
एवं भीमं समादिश्य स्वरथे समुपाविशत् ॥	022c  
अश्रुपूर्णमुखो राजा निःश्वसंश्च पुनःपुनः ।	023a  
कश्मलं प्राविशद्घोरं दृष्ट्वा कर्णस्य विक्रमम् ॥	023c  
तं तथा व्यथितं दृष्ट्वा कृष्णो वचनमब्रवीत् ॥	024ac  
मा व्यथां कुरु कौन्तेय नैतत्त्वय्युपपद्यते ।	025a  
वैक्लव्यं भरतश्रेष्ठ यथा प्राकृतपूरुषे ॥	025c  
उत्तिष्ठ राजन्युध्यस्व वह गुर्वीं धुरं विभो ।	026a  
त्वयि वैक्लव्यमापन्ने संशयो विजये भवेत् ॥	026c  
श्रुत्वा कृष्णस्य वचनं धर्मराजो युधिष्ठिरः ।	027a  
विमृज्य नेत्रे पाणिभ्यां कृष्णं वचनमब्रवीत् ॥	027c  
विदिता मे महाबाहो धर्माणां परमा गतिः ।	028a  
ब्रह्महत्याफलं तस्य यः कृतं नावबुध्यते ॥	028c  
अस्माकं हि वनस्थानां हैडिम्बेन महात्मना ।	029a  
बालेनापि सता तेन कृतं साह्यं जनार्दन ॥	029c  
अस्त्रहेतोर्गतं ज्ञात्वा पाण्डवं श्वेतवाहनम् ।	030a  
असौ कृष्ण महेष्वासः काम्यके मामुपस्थितः ॥	030c  
उषितश्च सहास्माभिर्यावन्नासीद्धनञ्जयः ।	031a  
गन्धमादनयात्रायां दुर्गेभ्यश्च स्म तारिताः ।	031c  
पाञ्चाली च परिश्रान्ता पृष्ठेनोढा महात्मना ॥	031e  
आरम्भांश्चैव युद्धानां यदेष कृतवान्प्रभो ।	032a  
मदर्थे दुष्करं कर्म कृतं तेन महाहवे ॥	032c  
स्वभावाद्या च मे प्रीतिः सहदेवे जनार्दन ।	033a  
सैव मे द्विगुणा प्रीती राक्षसेन्द्रे घटोत्कचे ॥	033c  
भक्तश्च मे महाबाहुः प्रियोऽस्याहं प्रियश्च मे ।	034a  
तेन विन्दामि वार्ष्णेय कश्मलं शोकतापितः ॥	034c  
पश्य सैन्यानि वार्ष्णेय द्राव्यमाणानि कौरवैः ।	035a  
द्रोणकर्णौ तु संयत्तौ पश्य युद्धे महारथौ ॥	035c  
निशीथे पाण्डवं सैन्यमाभ्यां माधव मर्दितम् ।	036a  
गजाभ्यामिव मत्ताभ्यां यथा नलवनं महत् ॥	036c  
अनादृत्य बलं बाह्वोर्भीमसेनस्य माधव ।	037a  
चित्रास्त्रतां च पार्थस्य विक्रमन्ते च कौरवाः ॥	037c  
एष द्रोणश्च कर्णश्च राजा चैव सुयोधनः ।	038a  
निहत्य राक्षसं युद्धे हृष्टा नर्दन्ति संयुगे ॥	038c  
कथं वाऽस्मासु जीवत्सु त्वयि चैव जनार्दन ।	039a  
हैडिम्बिः प्राप्तवान्मृत्यं सूतपुत्रेण सङ्गतः ॥	039c  
कदर्थीकृत्य नः सर्वान्पश्यतः सव्यसाचिनः ।	040a  
निहतो राक्षसः कृष्ण भैमसेनिर्महाबलः ॥	040c  
यदाऽभिमन्युर्निहतो धार्तराष्ट्रैर्दुरात्मभिः ।	041a  
नासीत्तत्र रणे कृष्ण सव्यसाची महारथः ॥	041c  
निरुद्धाश्च वयं सर्वे सैन्धवेन दुरात्मना ।	042a  
निमित्तमभवद्द्रोणः सपुत्रस्तत्र कर्मणि ॥	042c  
उपदिष्टो वधोपायः कर्णस्य गुरुणा स्वयम् ।	043a  
व्यायच्छतश्च खड्गेन द्विधा खड्गं चकार ह ॥	043c  
व्यसने वर्तमानस्य कृतवर्मा नृशंसवत् ।	044a  
अश्वाञ्जघान सहसा तथोभौ पार्ष्णिसारथी ।	044c  
तथेतरे महेष्वासाः सौभद्रं युध्यपातयन् ॥	044a  
अल्पे च कारणे कृष्ण हतो गाण्डीवधन्वना ।	045c  
सैन्धवो यादवश्रेष्ठ तच्च नातिप्रियं मम ॥	045a  
यदि शत्रुवधो न्याय्यो भवेत्कर्तुं हि पाण्डवैः ।	046c  
कर्णद्रोणौ रणे पूर्वं हन्तव्याविति मे मतिः ॥	046a  
एतौ हि मूलं दुःखानामस्माकं पुरुषर्षभ ।	047c  
एतौ रणे समासाद्य समाश्वस्तः सुयोधनः ॥	047a  
यत्र वध्यो भवेद्द्रोणः सूतपुत्रश्च सानुगः ।	048c  
तत्रावधीन्महाबाहुः सैन्धवं दूरवासिनम् ॥	048a  
अवश्यं तु मया कार्यः सूतपुत्रस्य निग्रहः ।	049c  
ततो यास्याम्यहं वीर स्वयं कर्णजिघांसया ॥	049a  
भीमसेनो महाबाहुर्द्रोणानीकेन सङ्गतः ॥	050c  
एवमुक्त्वा ययौ तूर्णं त्वरमाणो युधिष्ठिरः ।	051a  
स विष्फार्य महच्चापं शङ्खं प्रध्माप्य भैरवम् ॥	051c  
ततो रथसहस्रेण गजानां च शतैस्त्रिभिः ।	052a  
वाजिभिः पञ्चसाहस्रैः पाञ्चालैः सप्रभद्रकैः ।	052c  
वृतः शिखण्डी तवरितो राजानं पृष्ठतोऽन्वयात् ॥	052e  
ततो भेरीः समाजघ्नुः पणवानकगोमुखान् ।	053a  
शङ्खशब्दरवांश्चैव पाणिशब्दांश्च दंशिताः ।	053c  
पाञ्चालाः पाण्डवाश्चैव युधिष्ठिरपुरोगमाः ॥	053e  
ततोऽब्रवीन्महाबाहुर्वासुदेवो धनञ्जयम् ॥	054ac  
एष प्रयाति त्वरितः क्रोधाविष्टो युधिष्ठिरः ।	055a  
जिघांसुः सूतपुत्रस्य तस्योपेक्षा न युज्यते ॥	055c  
एवमुक्त्वा हृषीकेशः शीघ्रमश्वानचोदयत् ।	056a  
दूरं प्रयान्तं राजानमन्वगच्छज्जनार्दनः ॥	056c  
तं दृष्ट्वा सहसा यान्तं सूतपुत्रजिघांसया ।	057a  
शोकोपहतसङ्कल्पं दह्यमानमिवाग्निना ।	057c  
अभिगम्याब्रवीद्व्यासो धर्मपुत्रं युधिष्ठिरम् ॥	057e  
व्यास उवाच 	058  
कर्णमासाद्य सङ्ग्रामे दिष्ट्या जीवति फल्गुनः ॥	058ac  
सव्यसाचिवधाकाङ्क्षी शक्तिं रक्षितवान्हि सः ।	059a  
न चागाद्द्वैरथं जिष्णुर्दिष्ट्या तेन महारणे ॥	059c  
सृजेतां स्पर्धिनावेतौ दिव्यान्यस्त्राणि सर्वशः ।	060a  
वध्यमानेषु चास्त्रेषु पीडितः सूतनन्दनः ॥	060c  
वासवीं समरे शक्तिं ध्रुवं मुञ्चेद्युधिष्ठिर ।	061a  
ततो भवेत्ते व्यसनं घोरं भरतसत्तम ॥	061c  
दिष्ट्या रक्षो हतं युद्धे सूतपुत्रेण मानद ।	062a  
वासवीं कारणं कृत्वा कालेनोपहतो ह्यसौ ॥	062c  
तवैव कारणाद्रक्षो निहतं तात संयुगे ।	063a  
मा क्रुधो भरतश्रेष्ठ मा च शोके मनः कृथाः ॥	063c  
प्राणिनामिह सर्वेषामेषा निष्ठा युधिष्ठिर ।	064a  
भ्रातृभिः सहितः सर्वैः पार्थिवैश्च महात्मभिः ॥	064c  
कौरवान्समरे राजन्प्रतियुध्यस्व भारत ।	065a  
पञ्चमे दिवसे तात पृथिवी ते भविष्यति ॥	065c  
नित्यं च पुरुषव्याघ्र धर्ममेवानुचिन्तय ।	066a  
आनृशंस्यं तपो दानं क्षमां सत्यं च पाण्डव ॥	066c  
सेवेथाः परमप्रीतो यतो धर्मस्ततो जयः ।	067a  
इत्युक्त्वा पाण्डवं व्यासस्तत्रैवान्तरधीयत ॥ ॥	067c  

इति श्रीमन्महाभारते द्रोणपर्वणि घटोत्कचवधपर्वणि चतुर्दशरात्रियुद्धे चतुरशीत्यधिकशततमोऽध्यायः ॥ 184 ॥

5-184-1 महत् जयालम्बनममोघशक्तिरूपमिति शेषः । अपनीतं नाशितम् । महदपनीतम् अन्याय इति वा ॥ 5-184-11 दुष्प्रणीतेन दुर्नयेन ॥ 5-184-32 अभिज्ञश्चैवेति झ. पाठः ॥ चतुरशीत्यधिकशततमोध्यायः ॥
