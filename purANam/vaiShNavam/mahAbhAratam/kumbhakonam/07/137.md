श्रीः
अध्यायः 137
भीमेन कर्णसहकारीणां विकर्णादीनां वधः || 1 || 
001  सञ्जय उवाच
भीमसेनस्य राधेयः श्रुत्वा ज्यातलनिस्वनम् |	001a  
नामृष्यत यथा मत्तो गजः प्रतिगजस्वनम् ||	001c  
सोपक्रम्य मुहूर्तं तु भीमसेनस्य गोचरात् |	002a  
पुत्रांस्तव ददर्शाथ भीमसेनेन पातितान् ||	002c  
तानवेक्ष्य नरश्रेष्ठ विमना दुःखितस्तदा |	003a  
निःश्वसन्दीर्घमुष्णं च कर्णः पाण्डवमभ्ययात् ||	003c  
स ताम्रनयनः क्रोधाच्छ्वसन्निव महोरगः |	004a  
बभौ कर्णः शरानस्यन्रश्मिवानिव भास्करः ||	004c  
किरणैरिव सूर्यस्य महीध्रो भरतर्षभ |	005a  
कर्णचापच्युतैर्बाणैः प्राच्छाद्यत वृकोदरः ||	005c  
ते कर्णचापप्रभावाः शरा बर्हिणवाससः |	006a  
विविशुः सर्वतः पार्थं वासायेवाण्डजा द्रुमम् ||	006c  
कर्णचापच्युता बाणाः सम्पतन्तस्ततस्ततः |	007a  
रुक्मपुङ्खा व्यराजन्त हंसाः श्रेणीकृता इव ||	007c  
चापध्वजोपस्करेभ्यश्छत्रादीषामुखाद्युगात् |	008a  
प्रभवन्तो व्यदृश्यन्त राजन्नाधिरथेः शराः ||	008c  
खं पूरयन्महावेगान्खगमान्गृध्रवाससः |	009a  
सुवर्णविकृतांश्चित्रान्मुमोचाधिरथिः शरान् ||	009c  
तमन्तकमिवायस्तमापतन्तं वृकोदरः |	010a  
त्यक्त्वा प्राणानतिक्रम्य विव्याध निशितैः शरैः ||	010c  
तस्य वेगमसह्यं स दृष्ट्वा कर्णस्य पाण्डवः |	011a  
महतश्च शरौघांस्तान्न्यवारयत वीर्यवान् ||	011c  
ततो विधम्याधिरथेः शरजालानि पाण्डवः |	012a  
विव्याध कर्णं विंशत्या पुनरन्यैः शिलाशितैः ||	012c  
यथैव हि स कर्णेन  पार्थः प्रच्छादितः शरैः |	013a  
तथैव स रणे कर्णं छादयामास पाण्डवः ||	013c  
दृष्ट्वा तु भीमसेनस्य विक्रमं युधि भारत |	014a  
अभ्यनन्दंस्त्वदीयाश्च सम्प्रहृष्टाश्च चारणाः ||	014c  
भूरिश्रवाः कृपो द्रौणिर्मद्रराजो जयद्रथः |	015a  
उत्तमौजा युधामन्युः सात्यकिः केशवार्जुनौ ||	015c  
कुरुपाण्डवपक्षस्था दश राजन्महारथाः |	016a  
साधुसाध्विति वेगेन सिंहनादमथानदन् ||	016c  
तस्मिन्समुत्थिते शब्दे तुमुले लोमहर्षणे |	017a  
अभ्यभाषत पुत्रस्ते राजन्दुर्योधनस्त्वरन् ||	017c  
राज्ञः सराजपुत्रांश्च सोदर्यांश्च विशेषतः |	018a  
कर्णं गच्छत भद्रं वः परीप्सन्तो वृकोदरात् ||	018c  
पुरा निघ्नन्ति राधेयं भीमचापच्युताः शराः |	019a  
ते यतध्वं महेष्वासाः सूतपुत्रस्य रक्षणे ||	019c  
सञ्जय उवाच	020  
दुर्योधनसमादिष्टाः सोदर्याः सप्त मारिष |	020a  
भीमसेनमभिद्रुत्य संरब्धाः पर्यवारयन् ||	020c  
ते समासाद्य कौन्तेयमावृण्वञ्शरवृष्टिभिः |	021a  
पर्वतं वारिधाराभिः प्रावृषीव बलाहकाः ||	021c  
तेऽपीडयन्भीमसेनं क्रुद्धाः सप्त महारथाः |	022a  
प्रजासंहरणे राजन्सोमं सप्त ग्रहा इव ||	022c  
ततो वेगेन कौन्तेयः पीडयित्वा शरासनम् |	023a  
मुष्टिना पाण्डवो राजन्दृढेन सुपरिष्कृतम् ||	023c  
अमानुषं कर्म कृत्वा सप्त सन्धाय सायकान् |	024a  
तेभ्यो व्यसृजदायस्तः सूर्यरश्मिनिभान्प्रभुः ||	024c  
निरस्यन्निव देहेभ्यस्तनयानामसूंस्तव |	025a  
भीमसेनो महाराज पूर्ववैरमनुस्मरन् ||	025c  
ते क्षिप्ता भीमसेनेन शरा भारत भारतान् |	026a  
विदार्य खं समुत्पेतुः स्वर्णपुङ्खाः शिलाशिताः ||	026c  
तेषां विदार्य देहांस्ते शरा हेमविभूषिताः |	027a  
\'भित्त्वाभित्त्वा क्षितिं जग्मुस्तेषामेवासुभिःः सह |\'	027c  
व्यराजन्त महाराज सुपर्णा इव खेचराः ||	027e  
शोणितादिग्धवाजाग्राः सप्त हेमपरिष्कृताः |	028a  
पुत्राणां तव राजेन्द्र पीत्वा शोणितमुद्गताः ||	028c  
ते शरैर्भिन्नमर्माणो रथेभ्यः प्रापतन्क्षितौ |	029a  
गिरिसानुरुहा भग्ना द्विपेनेव महाद्रुमाः ||	029c  
शत्रुञ्जयः शत्रुसहश्चित्रश्चित्रायुधो दृढः |	030a  
चित्रसेनो विकर्णश्च सप्तैते विनिपातिताः ||	030c  
[पुत्राणां तव सर्वेषां निहतानां वृकोदरः |	031a  
शोचत्यतिभृशं दुःखाद्विकर्णं पाण्डवः प्रियम् ||	031c  
प्रतिज्ञेयं मया वृत्ता निहन्तव्यास्तु संयुगे |	032a  
विकर्ण तेनासि हतः प्रतिज्ञा रक्षिता मया ||	032c  
त्वमागाः समरं वीर क्षात्रं धर्ममनुस्मरन् |	033a  
ततो विनिहतः सङ्ख्ये युद्धधर्मो हि निष्ठुरः ||	033c  
विशेषतो हि नृपतेस्तथाऽस्माकं हिते रतः |	034a  
न्यायतोन्यायतो वाऽपि हतः शेते महाद्युतिः ||	034c  
अगाधबुद्धिर्गाङ्गेयः क्षितौ सुरगुरोः समः |	035a  
त्याजितः समरे प्राणांस्तस्माद्युद्धं हि निष्ठुरम् ||]	035c  
सञ्जय उवाच 		036  
तान्निहत्य महाबाहू राधेयस्यैव पश्यतः |	036a  
सिंहनादरवं घोरमसृजत्पाण्डुनन्दनः ||	036c  
स रवस्तस्य शूरस्य धर्मराजस्य भारत |	037a  
आचख्याविव तद्युद्धं विजयं चात्मनो महत् ||	037c  
तं श्रुत्वा तु महानादं भीमसेनस्य धन्विनः |	038a  
बभूव परमा प्रीतिर्धर्मराजस्य धीमतः ||	038c  
ततो हृष्टो राजन्वादित्राणां महास्वनैः |	039a  
सिंहनादरवं भ्रातुः प्रतिजग्राह पाण्डवः ||	039c  
हर्षेण महता युक्तः कृतसञ्ज्ञे वृकोदरे |	040a  
अभ्ययात्समरे द्रोणं सर्वशस्त्रभृतां वरः ||	040c  
एकत्रिंशन्महाराज पुत्रांस्तव निपातितान् |	041a  
हतान्दुर्योधनो दृष्ट्वा क्षत्तुः सस्मार तद्वचः ||	041c  
तदिदं समनुप्राप्तं क्षत्तुर्नैःश्रेयसं वचः | 	042a  
इति सञ्चिन्त्य ते पुत्रो नोत्तरं प्रत्यपद्यत ||	042c  
यद्द्यूतकाले दुर्बुद्धिरब्रवीत्तनयस्तव |	043a  
सभामानाय्य पाञ्चालीं कर्णेन सहितोऽल्पधीः ||		043c  
यच्च कर्णोऽब्रवीत्कृष्णां सभायां परुषं वचः |	044a  
प्रमुखे पाण्डुपुत्राणां तव चैव विशाम्पते |	044c  
शृण्वतस्तव राजेन्द्र कौरवाणां च सर्वशः ||	044e  
विनष्टाः पाण्डवाः कृष्णे शाश्वतं नरकं गताः |	045a  
पतिमन्यं वृणीष्वेति तस्येदं फलमागतम् ||	045c  
यच्च षण्डतिलादीनि परुषाणि तवात्मजैः |	046a  
श्रावितास्ते महात्मानः पाण्डवाः कोपयिष्णुभिः ||	046c  
तं भीमसेनः क्रोधाग्निं त्रयोदश समाः स्थितम् |	047a  
उद्गिरंस्तव पुत्राणामन्तं गच्छति पाण्डवः ||	047c  
विलपंश्च बहु क्षत्ता शमं नालभत त्वयि |	048a  
सपुत्रो भरतश्रेष्ठ तस्य भुङ्क्ष्व फलोदयम् ||	048c  
त्वया वृद्धेन धीरेण कार्यतत्त्वार्थदर्शिना |	049a  
न कृतं सुहृदां वाक्यं दैवमत्र परायणम् ||	049c  
तन्मा शुचो नरव्याघ्र तवैवापनयो महान् |	050a  
विनाशहेतुः पुत्राणां भवानेव मतो मम ||	050c  
हतो विकर्णो राजेन्द्र चित्रसेनश्च वीर्यवान् |	051a  
प्रवराश्चात्मजानां ते सुताश्चान्ये महारथाः ||	051c  
यानन्यान्ददृशे भीमश्चक्षुर्विषयमागतान् |	052a  
पुत्रांस्तव महाराज त्वरया ताञ्जघान ह ||	052c  
त्वत्कृते ह्यहमद्राक्षं दह्यमानां वरूथिनीम् |	053a  
सहस्रशः शरैर्मुक्तैः पाण्डवेन वृषेण च || ||	053c  
	
इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे सप्तत्रिंशदधिकशततमोऽध्यायः ॥ 137 ॥

07-05-137-31 घ. ड. पुस्तकयोरिमे कुण्डलिनाः पञ्च श्लोका अधिका दृश्यन्ते || 07-05-137-42 नैःश्रेयसं निश्चितं श्रेयःसाधनम् || सप्तत्रिंशदधिकशततमोऽध्यायः ॥
