श्रीः
अध्यायः 193
द्रोणधृष्टद्युम्नयोर्युद्धम् ॥ 1 ॥ द्रोणेन सोपालम्भभीमवचःश्रवणेन शस्त्रन्यासपूर्वकं योगेन शरीरत्यागः ॥ 2 ॥ शरीरार्न्निर्गच्छतस्तेजोरूपस्य द्रोणस्य सञ्जयादिभिः पञ्चभिरेवावलोकनम् ॥ 3 ॥ धृष्टद्युम्नेन द्रोणशिरश्छेदः ॥ 4 ॥
सञ्जय उवाच 	001  
[*सात्वतस्य तु तत्कर्म दृष्ट्वा दुर्योधनादयः ।	001a  
शैनेयं सर्वतः क्रुद्धा वारयामासुरञ्जसा ॥	001c  
कृपकर्णौ च समरे पुत्राश्च तव मारिष |	002a  
शैनेयं त्वरयाऽभ्येत्य विनिघ्नन्निशितैः शरैः ॥	002c  
युधिष्ठिरस्ततो राजा माद्रीपुत्रौ च पाण्डवौ ।	003a  
भीमसेनश्च बलवान्सात्यकिं पर्यवारयन् ॥	003c  
कर्णश्च शरवर्षेण गौतमश्च महारथः ।	004a  
दुर्योधनादयस्ते च शैनेयं पर्यवारयन् ॥	004c  
तां वृष्टिं सहसा राजन्नुत्थितां घोररूपिणीम् ।	005a  
वारयामास शैनेयो योधयंस्तान्महारथान् ॥	005c  
तेषामस्त्राणि दिव्यानि संहितानि महात्मनाम् ।	006a  
वारयामास विधिवद्दिव्यैरस्त्रैर्महामृधे ॥	006c  
क्रूरमायोधनं जज्ञे तस्मिन्राजसमागमे ।	007a  
रुद्रस्येव हि क्रुद्धस्य निघ्नतस्तान्पशून्पुरा ॥	007c  
हस्तानामुत्तमाङ्गानां कार्मुकाणां च भारत ।	008a  
छत्राणां चापविद्धानां चामराणां च सञ्चयैः ।	008c  
राशयः स्म व्यदृश्यन्त तत्रतत्र रणाजिरे ॥	008e  
भग्नचक्रै रथैश्चापि पातितैश्च महाध्वजैः ।	009a  
सादिभिश्च हतैः शूरैः सङ्कीर्णा वसुधाऽभवत् ॥	009c  
बाणपातनिकृत्तास्तु योधास्ते कुरुसत्तम ।	010a  
चेष्टन्तो विविधाश्चेष्टा व्यदृश्यन्त महाहवे ॥	010c  
वर्तमाने तथा युद्धे घोरे देवासुरोपमे ।	011a  
अब्रवीत्क्षत्रियांस्तत्र धर्मराजो युधिष्ठिरः ॥	011c  
अभिद्रवत संयत्ताः कुम्भयोनिं महारथाः ।	012a  
एषो हि पार्षतो वीरो भारद्वाजेन सङ्गतः ॥	012c  
घटते च यथाशक्ति भारद्वाजस्य नाशने ।	013a  
यादृशानि हि रूपाणि दृश्यन्तेऽस्य महारणे ॥	013c  
अद्य द्रोणं रणे क्रुद्धो घातयिष्यति पार्षतः ।	014a  
ते यूयं सहिता भूत्वा युध्यध्वं कुम्भसम्भवम् ||	014c  
युधिष्ठिरसमाज्ञप्ताः सृञ्जयानां महारथाः ।	015a  
अभ्यद्रवन्त संयत्ता भारद्वाजजिघांसवः ॥	015c  
तान्समापततः सर्वान्भारद्वाजो महारथः ।	016a  
अभ्यवर्तत वेगेन मर्तव्यमिति निश्चितः ॥	016c  
प्रयाते सत्यसन्धे तु समकम्पत मेदिनी ।	017a  
ववुर्वाताः सनिर्घातास्त्रासयाना वरूथिनीम् ॥	017c  
पपात महती चोल्का आदित्यान्निश्चरन्त्युत ।	018a  
दीपयन्ती उभे सेने शंसन्तीव महद्भयम् ॥	018c  
जज्वलुश्चैव शस्त्राणि भारद्वाजस्य मारिष ।	019a  
रथाः स्वनन्ति चात्यर्थं हयाश्चाश्रूण्यवासृजन् ॥	019c  
हतौजा इव चाप्यासीद्भारद्वाजो महारथः ।	020a  
प्रास्फुरन्नयनं चास्य वामबाहुस्तथैव च ॥	020c  
विमनाश्चाभवद्युद्धे दृष्ट्वा पार्षतमग्रतः ॥	021ac  
ऋषीणां ब्रह्मवादानां स्वर्गस्य गमनं प्रति ।	022a  
सुयुद्धेन ततः प्राणानुत्स्रष्टुमुपचक्रमे ॥]	022c  
ततश्चतुर्दिशं सैन्यैर्द्रुपदस्याभिसंवृतः ।	023a  
निर्दहन्क्षत्रियव्रातान्द्रोणः पर्यचरद्रणे ॥	023c  
हत्वा विंशतिसाहस्रान्क्षत्रियानरिमर्दनः ।	024a  
दशायुतानि करिणामवधीद्विशिखैः शितैः ॥	024c  
सोऽतिष्ठदाहवे यत्तो विधूमोऽग्निरिव ज्वलन् ।	025a  
क्षत्रियाणामभावाय ब्राह्ममस्त्रं समास्थितः ॥	025c  
पाञ्चाल्यं विरथं भीमो हतसर्वायुधं बली ।	026a  
सुविषण्णं महात्मानं त्वरमाणः समभ्ययात् ॥	026c  
ततः स्वरथमारोप्य पाञ्चाल्यमरिमर्दनः ।	027a  
अब्रवीदभिसम्प्रेक्ष्य द्रोणमस्यन्तमन्तिकात् ॥	027c  
न त्वदन्य इहाचार्यं योद्धुमुत्सहते पुमान् ।	028a  
त्वरस्व प्राग्वधायैव त्वयि भारः समाहितः ॥	028c  
स तथोक्तो महाबाहुः सर्वभारसहं धनुः ।	029a  
अभिपत्याददे क्षिप्रमायुधप्रवरं दृढम् ॥	029c  
संरब्धश्च शरानस्यन्द्रोणं दुर्वारणं रणे ।	030a  
विवारयिषुराचार्यं शरवर्षैरवाकिरत् ॥	030c  
तौ न्यवारयतां श्रेष्ठौ संरब्धौ रणशोभिनौ ।	031a  
उदीरयेतां ब्राह्माणि दिव्यान्यस्त्राण्यनेकशः ॥	031c  
स महास्त्रैर्महाराज द्रोणमाच्छादयद्रणे ।	032a  
निहत्य सर्वाण्यस्त्राणि भारद्वाजस्य पार्षतः ॥	032c  
स वसातीञ्शिबींश्चैव बाह्लीकान्कौरवानपि ।	033a  
रक्षिष्यमाणान्सङ्ग्रामे द्रोणं व्यधमदच्युतः ॥	033c  
धृष्टद्युम्नस्तथा राजन्गभस्तिभिरिवांशुमान् ।	034a  
वभौ प्रच्छादयन्नाशाः शरजालैः समन्ततः ॥	034c  
तस्य द्रोणो धनुश्छित्त्वा विद्ध्वा चैनं शिलीमुखैः ।	035a  
मर्माण्यभ्यहनद्भूयः स व्यथां परमामगात् ॥	035c  
ततो भीमो दृढक्रोधो द्रोणस्याश्लिष्य तं रथम् ।	036a  
शनकैरिव राजेन्द्र द्रोणं वचनमब्रवीत् ॥	036c  
यदि नाम न युध्येरञ्शिक्षिता ब्रह्मबन्धवः ।	037a  
स्वकर्मभिरसन्तुष्टा न स्म क्षत्रं क्षयं व्रजेत् ॥	037c  
अहिंसां सर्वभूतेषु धर्मं ज्यायस्तरं विदुः ।	038a  
तस्य च ब्राह्मणो मूलं भवांश्च ब्रह्मवित्तमः ॥	038c  
श्वपाकवन्म्लेच्छगणान्हत्वा चान्यान्पृथग्विधान् ।	039a  
\'भरन्ति हि सुतान्दारांस्तद्वदज्ञानमोहिताः ॥\'	039c  
अज्ञानान्मूढवद्ब्रह्मन्पुत्रदारधनेप्सया ।	040a  
एकस्यार्थे बहून्हत्वा पुत्रस्याधर्मविद्यया ।	040c  
स्वकर्मस्थान्विकर्मस्थो न व्यपत्रपसे कथम् ॥	040e  
\'आचारहीन निर्लज्ज ब्रह्मबन्धो वरायुध ।	041a  
इदानीं तिष्ठ दुर्बुद्धे न मे जीवन्विमोक्ष्यसे ॥\'	041c  
यस्यार्थे शस्त्रमादाय यमपेक्ष्य च जीवसि ।	042a  
स चाद्य पतितः शेते पृष्टेनावेदितस्तवः ॥	042c  
\'स वै च निहतः शेते तव पुत्रः सुमन्दधीः ।\'	043a  
धर्मराजस्य तद्वाक्यं नाभिशङ्कितुमर्हसि ॥	043c  
एवमुक्तस्ततो द्रोणो भीमेनोत्सृज्य तद्धनुः ।	044a  
\'सन्न्यासाय शरीरस्य योक्ष्यमाणः स वै द्विजः ।\'	044c  
सर्वाण्यस्त्राणि धर्मात्मा हातुकामोऽभ्यभाषत ॥	044e  
\'कर्णं दुर्योधनं राजंस्त्वरमाणः पराक्रमम् ।\'	045a  
कर्णकर्ण महेष्वास कृप दुर्योधनेति च ॥	045c  
सङ्ग्रामे क्रियतां यत्नो ब्रवीम्येष पुनःपुनः ।	046a  
पाण्डवेभ्यः शिवं वोस्तु शस्त्रमभ्युत्सृजाम्यहम् ।	046c  
इति तत्र महाराज प्राक्रोशद्द्रौणिमेव च ॥	046e  
उत्सृज्य च रणे शस्त्रं रथोपस्थे निविश्य च ।	047a  
अभयं सर्वभूतानां प्रददौ योगमीयिवान् ॥	047c  
तस्य तच्छिद्रमाज्ञाय धृष्टद्युम्नः प्रतापवान् ।	048a  
सशरं तद्धनुर्घोरं सन्न्यस्याथ रथे ततः ।	048c  
खड्गी रथादवप्लुत्य सहसा द्रोणमभ्ययात् ॥	048e  
\'प्रद्रुते त्वथ द्रोणाय धृष्टद्युम्ने महारथे ।\'	049a  
हाहाकृतानि भूतानि मानुषाणीतराणि च ॥	049c  
द्रोणं तथागतं दृष्ट्वा धृष्टद्युम्नवशं गतम् ।	050a  
हाहाकारं भृशं चक्रुरहो धिगिति चाबुवन् ॥	050c  
द्रोणोऽपि शस्त्राण्युत्सृज्य परमं साङ्ख्यमास्थितः ।	051a  
तथोक्त्वा योगमास्थाय ज्योतिर्भूतो महातपाः ॥	051c  
पुराणं पुरुषं विष्णुं जगाम मनसा परम् ।	052a  
मुखं किञ्चित्समुन्नाम्य विष्टभ्योरस्तथाग्रतः ॥	052c  
निमीलिताक्षः सत्वस्थो निक्षिप्य हृदि धारणाम् ।	053a  
ओमित्येकाक्षरं ब्रह्म ज्योतिर्भूतो महातपाः ॥	053c  
स्मरित्वा देवदेवेशमक्षरं परमं प्रभुम् ।	054a  
दिवमाक्रामदाचार्यः साक्षात्सद्भिर्दुराक्रमाम् ॥	054c  
\'मूर्धानं तस्य निर्भिद्य ज्योती राजन्महात्मनः ।	055a  
जगाम परमं स्थानं देहं न्यस्य रथोत्तमे ॥\'	055c  
द्वौ सूर्याविति नो बुद्धिरासीत्तस्मिंस्तथागते ।	056a  
एकरूपमिवाभासीज्योतिर्भिः पूरितं नभः ॥	056c  
समपद्यत चोल्काभं द्रोणस्य निधने तदा ।	057a  
निमेषमात्रेण च तज्ज्योतिरन्तरधीयत ॥	057c  
आसीत्किलकिलाशब्दः प्रहृष्टानां दिवौकसाम् ।	058a  
ब्रह्मलोकगते द्रोणे धृष्टद्युम्ने च मोहिते ॥	058c  
वयमेव तदाऽद्राक्ष्म पञ्च मानुषयोनयः ।	059a  
योगयुक्तं महात्मानं गच्छन्तं परमां गतिम् ॥	059c  
अहं धनञ्जयः पार्थः कृपः शारद्वतो द्विजः ।	060a  
वासुदेवश्च वार्ष्णेयो धर्मपुत्रश्च पाण्डवः ॥	060c  
अन्ये तु सर्वे नापश्यन्भारद्वाजस्य धीमतः ।	061a  
महिमानं महाराज योगयुक्तस्य गच्छतः ।	061c  
ब्रह्मलोकं महद्दिव्यं देवगुह्यं हि तत्परम् ॥	061e  
गतिं परमिकां प्राप्तमजानन्तो नृयोनयः ।	062a  
नापश्यन्गच्छमानं हि तं सार्धमृषिपुङ्गवैः ।	062c  
आचार्यं योगमास्थाय ब्रह्मलोकमरिन्दमम् ॥	062e  
वितुन्नाङ्गं शरव्रातैर्न्यस्तायुधमसृक्क्षरम् ।	063a  
विकृष्य पार्षतः खड्गं क्रोधामर्षवशं गतः ।	063c  
दृश्यमानः सर्वभूतैः केशपक्षे परामृशत् ॥	063e  
तस्य मूर्धानमालम्ब्य गतसत्वस्य देहिनः ।	064a  
किञ्चिदब्रुवतः कायाद्विचकर्तासिना शिरः ॥	064c  
हर्षेण महता महता युक्तो भारद्वाजे निपातिते ।	065a  
सिंहनादरवं चक्रे भ्रामयन्खड्गमाहवे ॥	065c  
आकर्णपलितः श्यामो वयसाऽशीतिपञ्चकः ।	066a  
त्वत्कृते व्यचरत्सङ्ख्ये स तु षोडशवर्षवत् ॥	066c  
उक्तवांश्च महाबाहुः कुन्तीपुत्रो धनञ्जयः ।	067a  
जीवन्तमानयाचार्यं मा वधीर्द्रुपदात्मज ॥	067c  
न हन्तव्यो न हन्तव्य इति ते सैनिकाश्च ह ।	068a  
उत्क्रोशन्नर्जुनश्चैव सानुक्रोशस्तमाव्रजत् ॥	068c  
क्रोशमानेऽर्जुने चैव पार्थिवेषु च सर्वशः ।	069a  
धृष्टद्युम्नोऽवधीद्द्रोणं रथतल्पे नरर्षभम् ॥	069c  
शोणितेन परिक्लिन्नो रथाद्भूमिमथापतत् ।	070a  
लोहिताङ्ग इवादित्यो दुर्धर्षः समपद्यत ॥	070c  
एवं तं निहतं सङ्ख्ये ददृशे सैनिको जनः ।	071a  
धृष्टद्युम्नस्तु तद्राजन्भारद्वाजशिरोऽहरत् ॥	071c  
तावकानां महेष्वासः प्रमुखे तत्समाक्षिपत् ।	073a  
ते तु दृष्ट्वा शिरो राजन्भारद्वाजस्य तावकाः ॥	073c  
पलायनकृतोत्साहा दुद्रुवुः सर्वतोदिशम् ।	074a  
द्रोणस्तु दिवमास्थाय नक्षत्रपथमाविशत् ॥	074c  
अहमेव तदाऽद्राक्षं द्रोणस्य निधनं नृप ।	075a  
ऋषेः प्रसादात्कृष्णस्य सत्यवत्याः सुतस्य च ॥	075c  
विधूमामिह संयान्तीमुल्कां प्रज्वलितामिव ।	076a  
अपश्याम दिवं स्तब्ध्वा गच्छन्तं तं महाद्युतिम् ॥	076c  
हते द्रोणे निरुत्साहाः कुरुपाण्डवसृञ्जयाः ।	077a  
अभ्यद्रवन्महावेगास्ततः सैन्यं व्यदीर्यत ॥	077c  
निहता हतभूयिष्ठाः सङ्ग्रामे निशितैः शरैः ।	078a  
तावका निहते द्रोणे गतासव इवाभवन् ॥	078c  
पराजयमथावाप्य परत्र च महद्भयम् ।	079a  
उभयेनैव ते हीना व्यनिन्दन्मतिमात्मनः ॥	079c  
अन्विच्छन्तः शरीरं तु भारद्वाजस्य पार्थिवाः ।	080a  
नान्वगच्छन्महाराज कबन्धायुतसङ्कुले ॥	080c  
\'पतिते त्वथ संरब्धे सेनायां तत्र भारत ।	081a  
उदतिष्ठन्कबन्धानां सहस्राण्येकविंशतिः ॥	081c  
शोणितेन परिक्लिन्ना रणभूमिश्च भारत ।	082a  
लोहितार्द्र इवादित्यो दुर्दर्शश्चाभवत्तदा ॥\'	082c  
पाण्डवास्तु जयं लब्ध्वा परत्र च महद्यशः ।	083a  
बाणशङ्खरवांश्चक्रुः सिंहनादांश्च पुष्कलान् ॥	083c  
भीमसेनस्ततो राजन्धृष्टद्युम्नश्च पार्षतः ।	084a  
वरूथिन्यामनृत्येतां परिष्वज्य परस्परम् ॥	084c  
अब्रवीच्च तदा भीमः पार्षतं शत्रुतापनम् ।	085a  
भूयोऽहं त्वां परिष्वज्य परिवक्ष्यामि पार्षत ।	085c  
सूतपुत्रे हते पापे धार्तराष्ट्रे च संयुगे ॥	085e  
एतावदुक्त्वा भीमस्तु हर्षेण महता युतः ।	086a  
बाहुशब्देन पृथिवीं कम्पयामास पाण्डवः ॥	086c  
तस्य शब्देन वित्रस्ताः प्राद्रवंस्तावका युधि ।	087a  
क्षत्रधर्मं समुत्सृज्य पलायनपरायणाः ॥	087c  
पाण्डवास्तु जयं लब्धा हृष्टा ह्यासन्विशाम्पते ।	088a  
अरिक्षयं च सङ्ग्रामे तेन ते सुखमाप्नुवन् ॥ ॥	088c  

इति श्रीमन्महाभारते द्रोणपर्वणि द्रोणवधपर्वणि पञ्चदशदिवसयुद्धे त्रिनवत्यधिकशततमोऽध्यायः ॥ 193 ॥

5-193-12 एषो हीति सन्धिरार्षः ॥ 5-193-22 ब्रह्मवादानां वेदतुल्यानां वचनानाम् । द्वितीयार्थे षष्ठी । श्रुत्वेति शेषः ॥ 5-193-01* कुण्डलिताः 22 श्लोकाः झपुस्तकएव दृश्यन्ते । 5-193-42 पृष्टेन त्वया पृष्टेन युधिष्ठिरेण आवेदितः हत इति निवेदितः ॥ 5-193-78 परत्र च महद्भयमिति पलायनस्य परलोकविरुद्धत्वात् । उभयेन लोकद्वयेन हीना रहिताः ॥ त्रिनवत्यधिकशततमोऽध्यायः ॥
