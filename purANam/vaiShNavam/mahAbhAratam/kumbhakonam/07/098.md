श्रीः
अध्यायः 098
द्रोणसात्यक्योर्युद्धम् ॥ 1 ॥
धृतराष्ट्र उवाच 	001  
बाणे तस्मिन्निकृत्ते तु धृष्टद्युम्ने च मोक्षिते ।	001a  
तेन वृष्णिप्रवीरेण युयुधानेन सञ्जय ॥	001c  
अमर्षितो महेष्वासः सर्वशस्त्रभृतां वरः ।	002a  
नरव्याघ्रं शिनेः पौत्रं द्रोणः किमकरोद्युधि ॥	002c  
सञ्जय उवाच 	003  
सम्प्रस्रुतक्रोधविषो व्यादितास्यशरासनः ।	003a  
तीक्ष्णधारेषुदशनः सितनाराचदंष्ट्रवान् ॥	003c  
संरम्भामर्षताम्राक्षो महोरग इव श्वसन् ।	004a  
नरवीरः प्रमुदितः शोणैरश्वैर्महाजवैः ॥	004c  
उत्पतद्भिरिवाकाशे क्रामद्भिरिव पर्वतम् ।	005a  
रुक्मपुङ्खाञ्शरानस्यन्युयुधानमुपाद्रवत् ॥	005c  
शरपातमहावर्षं रथघोषबलाहकम् ।	006a  
कार्मुकैरावृतं राजन्नाराचबहुविद्युतम् ॥	006c  
शक्तिखड्गाशनिधरं क्रोधवेगसमुत्थितम् ।	007a  
द्रोणमेघमनावार्यं हयमारुतचोदितम् ॥	007c  
दृष्ट्वैवाभिपतन्तं तं शूरः परपुरञ्जयः ।	008a  
उवाच सूतं शैनेयः प्रहसन्युद्धदुर्मदः ॥	008c  
एनं वै ब्राह्मणं शूरं स्वकर्मण्यनवस्थितम् ।	009a  
आश्रयं धार्तराष्ट्रस्य धर्मराजभयावहम् ॥	009c  
शीघ्रं प्रजवितैरश्वैः प्रत्युद्याहि प्रहृष्टवत् ।	010a  
आचार्यं राजपुत्राणां सततं शूरमानिनम् ॥	010c  
सञ्जय उवाच 	011  
\'एवमुक्तस्ततः सूतः सात्यकस्यावहद्रथम् ।\'	011a  
ततो रजतसङ्काशा माधवस्य हयोत्तमाः ।	011c  
द्रोणस्याभिमुखाः शीघ्रमगच्छन्वातरंहसः ॥	011e  
ततस्तौ द्रोणशैनेयौ युयुधाते परन्तपौ ।	012a  
शरैरनेकसाहस्रैस्ताडयन्तौ परस्परम् ॥	012c  
इषुजालावृतं व्योम चक्रतुः पुरुषर्षभौ ।	013a  
पूरयामासतुर्वीरावुभौ दश दिशः शरैः ।	013c  
मेघाविवातपापाये धाराभिरितरेतरम् ॥	013e  
न स्म सूर्यस्तदा भाति न ववौ च समीरणः ।	014a  
इषुजालावृतं घोरमन्धकारं समन्ततः ॥	014c  
अनाधृष्यमिवान्येषां शूराणामभवत्तदा ।	015a  
अन्धकारीकृते लोके द्रोणशैनेययोः शरैः ॥	015c  
तयोः शीघ्रास्त्रविदुषोर्द्रोणसात्वतयोस्तदा ।	016a  
नान्तरं शरवृष्टीनां ददृशे नरसिंहयोः ॥	016c  
इषूणां सन्निपातेन शब्दो धाराभिघातजः ।	017a  
शुश्रुवे शक्रमुक्तानामशनीनामिव स्वनः ॥	017c  
नाराचैर्व्यतिविद्धानां शराणां रूपमाबभौ ।	018a  
आशीविषविदष्टानां सर्पाणामिव भारत ॥	018c  
तयोर्ज्यातलनिर्घोषः शुश्रुवे युद्धशौण्डयोः ।	019a  
अजस्रं शैलशृङ्गाणां वज्रेणाहन्यतामिव ॥	019c  
उभयोस्तौ रथौ राजंस्ते चाश्वास्तौ च सारथी ।	020a  
रुक्मपुङ्खैः शरैछन्नाश्चित्ररूपा बभुस्तदा ॥	020c  
निर्मलानामजिह्मानां नाराचानां विशाम्पते ।	021a  
निर्मुक्ताशीविषाभानां सम्पातोऽभूत्सुदारुणः ॥	021c  
उभयोः पतिते छत्रे तथैव पतितौ ध्वजौ ।	022a  
\'निकृन्ततोः शरैस्तीक्ष्णैर्द्रोणसात्यकयो रणे ॥\'	022c  
उभौ रुधिरसिक्ताङ्गावुभौ च विजयैषिणौ ।	023a  
स्रवद्भिः शोणितं गात्रैः प्रस्रुताविव वारणौ ।	023c  
अन्योन्यमभ्यविध्येतां जीवितान्तकरैः शरैः ॥	023e  
गर्जितोत्कृष्टसन्नादाः शङ्खदुन्दुभिनिःस्वनाः ।	024a  
उपारमन्महाराज व्याजहार न कश्चन ॥	024c  
तुष्णीम्भूतान्यनौकानि योधा युद्धादुपारमन् ।	025a  
ददर्श द्वैरथं ताभ्यां जातकौतूहलो जनः ॥	025c  
रथिनो हस्तियन्तारो हयारोहाः पदातयः ।	026a  
अवैक्षन्ताचलैर्नेत्रैः परिवार्य नरर्षभौ ॥	026c  
हस्त्यनीकान्यतिष्ठन्त तथानीकानि वाजिनाम् ।	027a  
तथैव रथवाहिन्यः प्रतिव्यूह्य व्यवस्थिताः ॥	027c  
मुक्ताविद्रुमचित्रैश्च मणिकाञ्चनभूषितैः ।	028a  
ध्वजैराभरणैश्चित्रैः कवचैश्च हिरण्मयैः ॥	028c  
वैजयन्तीपताकाभिः परिस्तोमाङ्गकम्बलैः ।	029a  
विमलैर्निशितैः शस्त्रैर्हयानां च प्रकीर्णकैः ॥	029c  
जातरूपमयीभिश्च राजतीभिश्च मूर्धसु ।	030a  
गजानां कुम्भमालाभिर्दन्तवेष्टैश्च भारत ॥	030c  
सबलाकाः सखद्योताः सैरावतशतह्रदाः ।	031a  
अदृश्यन्तोष्णपर्याये मेघानामिव वागुराः ॥	031c  
अपश्यन्नस्मदीयाश्च ते च यौधिष्ठिराः स्थिताः ।	032a  
तद्युद्धं युयुधानस्य द्रोणस्य च महात्मनः ॥	032c  
विमानाग्रगता देवा ब्रह्मसोमपुरोगमाः ।	033a  
सिद्धचारणसङ्घाश्च विद्याधरमहोरगाः ॥	033c  
\'गन्धर्वा दानवा यक्षा राक्षसाप्सरसः खगाः ।\'	034a  
गतप्रत्यागताक्षेपैश्चित्रैरस्त्रविघातिभिः ।	034c  
विविधैर्विस्मयं जग्मुस्तयोः पुरुषसिंहयोः ॥	034e  
हस्तलाघवमस्त्रेषु दर्शयन्तौ महाबलौ ।	035a  
अन्योन्यमभिविध्येतां शरैस्तौ द्रोणसात्यकी ॥	035c  
ततो द्रोणस्य दाशार्हः शरांश्चिच्छेद संयुगे ।	036a  
पत्रिभिः सुदृढैराशु धनुश्चैव महाद्युतेः ॥	036c  
निमेषान्तरमात्रेण भारद्वाजोऽपरं धनुः ।	037a  
सज्यं चकार तदपि चिच्छेदास्य स सात्यकिः ॥	037c  
ततस्त्वरन्पुनर्द्रोणो धनुर्हस्तो व्यतिष्ठत ।	038a  
सज्यं सज्यं धनुश्चास्य चिच्छेद निशिथैः शरैः ॥	038c  
एवमेकशतं छिन्नं धनुषां दृढधन्विना ।	039a  
न चान्तरं तयोर्दृष्टं सन्धाने च्छेदनेऽपि च ॥	039c  
ततोऽस्य संयुगे द्रोणो दृष्ट्वा कर्मातिमानुषम् ।	040a  
युयुधानस्य राजेन्द्र मनसैतदचिन्तयत् ॥	040c  
एतदस्त्रबलं रामे कार्तवीर्ये धनञ्जये ।	041a  
भीष्मे च पुरुषव्याघ्रे यदिदं सात्वतां वरे ॥	041c  
तं चास्य मनसा द्रोणः पूजयामास विक्रमम् ।	042a  
लाघवं वासवस्येव सम्प्रेक्ष्य द्विजसत्तमः ॥	042c  
तुतोषास्त्रविदां श्रेष्ठस्तथा देवाः सवासवाः ।	043a  
न तामालक्षयामासुर्लघुतां शीघ्रचारिणः ॥	043c  
देवाश्च युयुधानस्य गन्धर्वाश्च विशाम्पते ।	044a  
सिद्धचारणसङ्घाश्च विदुर्द्रोणस्य कर्म तत् ॥	044c  
ततोऽन्यद्धनुरादाय द्रोणः क्षत्रियमर्दनः ।	045a  
अस्त्रैरस्त्रविदां श्रेष्ठो योधयामास भारत ॥	045c  
तस्यास्त्राण्यस्त्रमायाभिः प्रतिहत्य स सात्यकिः ।	046a  
जघान निशितैर्बाणैस्तदद्भुतमिवाभवत् ॥	046c  
तस्यातिमानुषं कर्म दृष्ट्वाऽन्यैरसमं रणे ।	047a  
युक्तं योगेन योगज्ञास्तावकाः समपूजयन् ॥	047c  
यदस्त्रमस्यति द्रोणस्तदेवास्यति सात्यकिः ।	048a  
तमाचार्योऽथ सम्भ्रान्तोऽयोधयच्छत्रुतापनः ॥	048c  
ततः क्रुद्धो महाराज धनुर्वेदस्य पारगः ।	049a  
वधाय युयुधानस्य दिव्यमस्त्रमुदैरयत् ॥	049c  
तदाग्नेयं महाघोरं रिपुघ्नमुपलक्ष्य सः ।	050a  
दिव्यमस्त्रं महेष्वासो वारुणं समुदैरयत् ॥	050c  
हाहाकारो महानासीद्दृष्ट्वा दिव्यास्त्रधारिणौ ।	051a  
न विचेरुस्तदाऽऽकाशे भूतान्याकाशगान्यपि ॥	051c  
अस्त्रे ते वारुणाग्नेये यदा बाणैः समाहिते ।	052a  
न यावदभ्यपद्येतां व्यावर्तदथ भास्करः ॥	052c  
ततो युधिष्ठिरो राजा भीमसेनश्च पाण्डवः ।	053a  
नकुलः सहदेवश्च पर्यरक्षन्त सात्यकिम् ॥	053c  
धृष्टद्युम्नमुखैः सार्धं विराटश्च सकेकयः ।	054a  
मत्स्याः साल्वेयसेनाश्च द्रोणमाजग्मुरञ्जसा ॥	054c  
दुःशासनं पुरस्कृत्य राजपुत्राः सहस्रशः ।	055a  
द्रोणमभ्युपपद्यन्त सपत्नैः परिवारितम् ॥	055c  
ततो युद्धमभूद्राजंस्तेषां तव च धन्विनाम् |	056a  
रजसा संवृते लोके शरजालसमावृते ॥	056c  
सर्वमाविग्नमभवन्न प्राज्ञायत किञ्चन ।	057a  
सैन्येन रजसा ध्वस्ते निर्मर्यादमवर्तत ॥	057c  
\'तेनान्तरेण पार्थस्तु रणे जित्वा महारिपून् ।	058a  
अतिक्रान्तस्तदा युद्धं कृत्वा पर्यवतस्थिवान्\' ॥॥ 	058c  

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे अष्टनवतितमोऽध्यायः ॥ 98 ॥

5-98-16 अन्तरमवच्छेदः ॥ 5-98-27 रथवाहिन्यो रथसेनाः ॥ 5-98-29 वैजयन्ती विलक्षणाभिः पताकाभिः । परिस्तोमैर्वर्णकम्बलैः । अङ्गकम्बलैः सूक्ष्मकम्बलैः ॥ 5-98-31 ऐरावतमिन्द्रधनुः । ऐरावतोभ्रमातङ्गै इत्युपक्रम्य नपुंसकं महेन्द्रस्य ऋजुदीर्घशरासने इति मेदिनी ॥ उष्णस्य पर्याये अपगमे वागुराः जालानि समूहा इतियावत् ॥ 5-98-34 प्रत्यागतं निवर्तनम् । आक्षेपः प्रहरणम् ॥ 5-98-43 आलक्षयामासुर्लक्षितवन्तः ॥ 5-98-44 विदुर्नेत्यनुषज्यते ॥ 5-98-47 योगेन युक्त्या ॥ 5-98-52 न यावदभ्यपद्येतां यावदेव न पराभूते । व्यावर्तत् मध्याह्नतः परावृत्तोऽभूत् ॥ 5-98-98 अष्टनवतितमोऽध्यायः ॥
