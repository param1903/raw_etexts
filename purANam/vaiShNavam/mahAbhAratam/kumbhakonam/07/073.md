श्रीः
अध्यायः 073
युधिष्ठिरेणार्जुनम् प्रत्यभिमन्युनिधनप्रकारकथनम् ॥ 1 ॥ अर्जुनेन सशपथं जयद्रथवधप्रतिज्ञा ॥ 2 ॥
युधिष्ठिर उवाच 	001  
त्वयि याते महाबाहो संशप्तकबलं प्रति ।	001a  
प्रयत्नमकरोत्तीव्रमाचार्यो ग्रहणे मम ॥	001c  
व्यूढानीकं ततो द्रोणं यतमानं महामृधे ।	002a  
प्रतिव्यूह्य सहानीकाः प्रत्यरुध्म वयं बलात् ॥	002c  
स वार्यमाणो रथिभिर्मयि चापि सुरक्षिते ।	003a  
अस्मानभिजगामाशु पीडयन्निशितैः शरैः ॥	003c  
ते पीड्यमाना द्रोणेन द्रोणानीकं न शक्नुमः ।	004a  
प्रतिवीक्षितुमप्याजौ भेत्तुं तत्कुत एव तु ॥	004c  
ततस्तमप्रतिरथमहं सौभद्रमब्रवम् ।	005a  
द्रोणानीकमिदं भिन्दि द्वारं सञ्जनयस्व नः ॥	005c  
स तथा चोदितोऽस्माभिः सदश्व इव वीर्यवान् ।	006a  
असह्यमपि तं भारं वोढुमेवोपचक्रमे ॥	006c  
स तवास्त्रोपदेशेन वीर्येण च समन्वितः ।	007a  
प्राविशत्तद्बलं बालः सुपर्ण इव सागरम् ॥	007c  
तेऽनुयाता वयं वीरं सात्वतीपुत्रमाहवे ।	008a  
प्रवेष्टुकामास्तेनैव येन स प्राविशच्चमूम् ॥	008c  
ततः सैन्धवको राजा क्षुद्रस्तात जयद्रथः ।	009a  
वरदानेन रुद्रस्य सर्वान्नः समवारयत् ॥	009c  
ततो द्रोणः कृपः कर्णो द्रौणिः कौसल्य एव च ।	010a  
कृतवर्मा च सौभद्रं षड्रथाः पर्यवारयन् ॥	010c  
परिवार्य तु तैः सर्वैर्युधि बालो महारथैः ।	011a  
यतमानः परं शक्त्या बहुभिर्विरथीकृतः ॥	011c  
ततो दौःशासनिः क्षिप्रं तथा तैर्विरथीकृतम् ।	012a  
\'संशयं परमं प्राप्तं पदातिनमवस्थितम् ।	012c  
गदाहस्तोऽभ्ययात्तूर्णं जिघांसुरपराजितम् ॥	012e  
गदिनं त्वथ तं दृष्ट्वा वासवस्यात्मजात्मजः ।	013a  
स जग्राह गदां वीरो गदायुद्धविशारदः ॥	013c  
गदामण्डलमार्गस्थौ सर्वक्षत्रस्य पश्यतः ।	014a  
तौ सम्प्रजग्मतुर्वीरावन्योन्यस्यान्तरैषणौ ॥	014c  
तावन्योन्यं गदाग्राभ्यां ताडितौ युद्धदुर्मदौ ।	015a  
इन्द्रध्वजाविवोत्सृष्टौ गतसत्वौ महीङ्गतौ ॥	015c  
दौःशासनिरथोत्थाय कुरूणां कीर्तिवर्धनः ।	016a  
उत्तिष्ठमानं सौभद्रं गदया मूर्ध्न्यताडयत् ॥	016c  
गदावेगेन महता व्यायामेन च मोहितः ।	017a  
विमना न्यपतद्भूमौ सौभद्रः परवीरहा ॥	017c  
स तु हत्वा सहस्राणि द्विपाश्वरथपत्तिनाम् ।\'	018a  
राजपुत्रशतं चाग्र्यं वीरांश्चालक्षितान्बहून् ॥	018c  
बृहद्बलं च राजानं स्वर्गेण समयोजयत् ।	019a  
\'गतः सुकृतिनां लोकान्ये च स्वर्गजितां शुभाः ॥	019c  
अदीनस्त्रासयञ्छत्रून्नन्दयित्वा च बान्धवान् ।	020a  
असकृन्नाम विश्राव्य पितॄणां मातुलस्य च ॥\'	020c  
वीरो दिष्टान्तमापन्नः शोचयन्बान्धवान्बहून् ।	021a  
\'ततः स्म शोकसन्तप्ता भवताऽद्य समेयुषः ॥\'	021c  
एतावदेव निर्वृत्तमस्माकं शोकवर्धनम् ।	022a  
स चैवं पुरुषव्याघ्रः स्वर्गलोकमवाप्तवान् ॥	022c  
सञ्जय उवाच 	023  
ततोऽर्जुनो वचः श्रुत्वा धर्मराजेन भाषितम् ।	023a  
हा पुत्र इति निःश्वस्य व्यथितो न्यपतद्भुवि ॥	023c  
विषण्णवदनाः सर्वे परिवार्य धनञ्जयम् ।	024a  
नेत्रैरनिमिषैर्दीनाः प्रत्यवैक्षन्परस्परम् ॥	024c  
प्रतिलभ्य ततः सञ्ज्ञां वासविः क्रोधमूर्च्छितः ।	025a  
कम्पमानो ज्वरेणेव निःश्वसंश्च मुहुर्मुहुः ॥	025c  
पाणिं पाणौ विनिष्पिष्य दन्तान्कटकटाय्य च ।	026a  
\'त्रिशिखां भ्रुकुटीं कृत्वा क्रोधसंरक्तलोचनः ।\'	026c  
उन्मत्त इव विप्रेक्षन्निदं वचनमब्रवीत् ॥	026e  
अर्जुन उवाच 	027  
सत्यं वः प्रतिजानामि श्वोऽस्मि हन्ताऽजयद्रथम् ।	027a  
न चेद्वधभयाद्भीतो धार्तराष्ट्रान्प्रहास्यति ॥	027c  
न चास्माञ्शरणं गच्छेत्कृष्णं वा पुरुषोत्तमम् ।	028a  
भवन्तं वा महाराज श्वोऽस्मि हन्ता जयद्रथम् ॥	028c  
धार्तराष्ट्रप्रियकरं मयि विस्मृतसौहृदम् ।	029a  
पापं बालवधे हेतुं श्वोऽस्मि हन्ता जयद्रथम् ॥	029c  
रक्षमाणाश्च तं सङ्ख्ये ये मां योत्स्यन्ति केचन ।	030a  
अपि द्रोणकृपौ राजञ्छादयिष्यामि ताञ्छरैः ॥	030c  
यद्येतदेवं सङ्ग्रामे न कुर्यां पुरुषर्षभाः ।	031a  
मा स्म पुण्यकृतां लोकान्प्राप्नुयां शूरसम्मतान् ॥	031c  
ये लोका मातृहन्तॄणां ये चापि पितृघातिनाम् ।	032a  
गुरुदारगतानां ये पिशुनानां च ये सदा ॥	032c  
साधूनसूयतां ये च ये चापि परिवादिनाम् ।	033a  
ये च निक्षेपहन्तॄणां ये च विश्वासघातिनाम् ॥	033c  
भुक्तपूर्वां स्त्रियं ये च निन्दतामघशंसिनाम् ।	034a  
ब्रह्मघ्नानां च ये लोका ये च गोघातिनामपि ॥	034c  
पायसं वा यवान्नं वा शाकं कृसरमेव वा ।	035a  
संयावापूपमांसानि ये च लोका वृथाश्नताम् ।	035c  
तानन्हायाधिगच्छेयं न चेद्धन्यां जयद्रथम् ॥	035e  
वेदाध्यायिनमत्यर्थं संशितं वा द्विजोत्तमम् ।	036a  
अवमन्यमानो यान्याति वृद्धान्साधून्गुरूंस्तथा ॥	036c  
स्पृशतो ब्राह्मणं गां च पादेनाग्निं च या भवेत् ।	037a  
याऽप्सु श्लेष्म पुरीषं च मूत्रं वा मुञ्चतां गतिः ।	037c  
तां गच्छेयं गतिं कष्टां न चेद्धन्यां जयद्रथम् ॥	037e  
नग्नस्य स्नायमानस्य या च वन्ध्याऽतिथेर्गतिः ।	038a  
उत्कोचिनां मृषोक्तीनां वञ्चकानां च या गतिः ॥	038c  
आत्मापहारिणां या च या च मिथ्याभिशंसिनाम् ।	039a  
भृत्यैः सन्दृश्यमानानां पुत्रदाराश्रितैस्तथा ॥	039c  
असंविभज्य क्षुद्राणां या गतिर्मिष्टमश्नताम् ।	040a  
तां गच्छेयं गतिं घोरां न चेद्धन्यां जयद्रथम् ॥	040c  
संश्रितं चापि यस्त्यक्त्वा साधुं तद्वचने रतम् ।	041a  
न बिभर्ति नृसंसात्मा निन्दते चोपकारिणम् ॥	041c  
अर्हते प्रातिवेश्याय श्राद्धं यो न ददाति च ।	042a  
अनर्हेभ्यश्च यो दद्याद्वृषलीपतये तथा ॥	042c  
मद्यपो भिन्नमर्यादः कृतघ्नो भर्तृनिन्दकः ।	043a  
तेषां गतिमियां क्षिप्रं न चेद्धन्यां जयद्रथम् ॥	043c  
भुञ्जानानां तु सव्येन उत्सङ्गे चापि खादताम् ।	044a  
पालाशमासनं चैव तिन्दुकैर्दन्तधावनम् ॥	044c  
ये चावर्जयतां लोकाः स्वपतां च तथोषसि ।	045a  
शीतभीताश्च ये विप्रा रणभीताश्च क्षत्रियाः ॥	045c  
एककूपोदकग्रामे वेदध्वनिविवर्जिते ।	046a  
षण्मासं तत्र वसतां तथा शास्त्रं विनिन्दताम् ॥	046c  
दिवामैथुनिनां चापि दिवसेषु च शेरते ।	047a  
अगारदाहिनां चैव गरदानां च ये मताः ॥	047c  
अग्न्यातिथ्यविहीनाश्च गोपानेषु च विघ्नदाः ।	048a  
रजस्वलां सेवयन्तः कन्यां शुल्केन दायिनः ॥	048c  
या च वै बहुयाजिनां ब्राह्मणानां श्ववृत्तिनाम् ।	049a  
आस्यमैथुनिकानां च ये दिवामैथुने रताः ॥	049c  
ब्राह्मणस्य प्रतिश्रुत्य यो वै लोभाद्ददाति न ।	050a  
तेषां गतिं गमिष्यामि श्वो न हन्यां जयद्रथम् ॥	050c  
धर्मादपेता ये चान्ये मया नात्रानुकीर्तिताः ।	051a  
ये चानुकीर्तितास्तेषां गतिं क्षिप्रमवाप्नुयाम् ॥	051c  
यदि व्युष्टामिमां रात्रिं श्वो न हन्यां जयद्रथम् ।	052a  
इमां चाप्यपरां भूयः प्रतिज्ञां मे निबोधत ॥	052c  
यद्यस्मिन्न हते पापे सूर्योऽस्तमुपयास्यति ।	053a  
इहैव सम्प्रवेष्टाऽहं ज्वलितं जातवेदसम् ॥	053c  
असुरसुरमनुष्याः पक्षिणो वोरगा वा पितृरजनिचरा वा ब्रह्मदेवर्षयो वा ।	054a  
चरमचरमपीदं यत्परं चापि तस्मात्तदपि मम रिपुं तं रक्षितुं नैव शक्ताः ॥	054c  
यदि विशति रसातलं तदग्र्यं वियदपि देवपुरं दितेः पुरं वा ।	055a  
तदपि शरशतैरहं प्रभाते भृशमभिमन्युरिपोः शिरोऽभिहर्ता ॥	055c  
सञ्जय उवाच 	056  
एवमुक्त्वा विचिक्षेप गाण्डीवं सव्यदक्षिणम् ।	056a  
तस्य सर्वमतिक्रम्य धनुःशब्दोऽस्पृशद्दिवम् ॥	056c  
अर्जुनेन प्रतिज्ञाते पाञ्चजन्यं जनार्दनः ।	057a  
प्रदध्मौ तत्र सङ्क्रुद्धो देवदत्तं च फल्गुनः ॥	057c  
स पाञ्चजन्योऽच्युतवक्त्रवायुना भृशं सुपूर्णोदरनिःसृतध्वनिः ।	058a  
जगत्सपातालवियद्दिगीश्वरं प्रकम्पयामास युगात्यये यथा ॥	058c  
ततो वादित्रघोषाश्च प्रादुरासन्सहस्रशः ।	059a  
सिंहनादश्च पाण्डूनां प्रतिज्ञाते महात्मना ॥	059c  
\'प्रानृत्यदिव गाण्डीवं शरास्तूणीगता मुदा ।	060a  
निराक्रामन्निव तदा स्वयमेव मृधैषिणः ॥	060c  
भीमसेनः सुसंहृष्टः प्रत्यभाषत भारत ।	061a  
धनञ्जयमभिप्रेक्ष्य हर्षगद्गदया गिरा ॥	061c  
प्रतिज्ञोद्भवशब्देन कृष्णशङ्खस्वनेन च ।	062a  
निहतो धार्तराष्ट्रोऽयं सानुबन्धः सुयोधनः ॥	062c  
अथ मृदिततमाग्र्यदाममाल्यं तव सुतशोकमयं च रोषजातम् ।	063a  
व्यपनुदति महाप्रभावमेतन्नरवर वाक्यमिदं महार्थमिष्टम् ॥	063c  
सञ्जय उवाच 	064  
अथ शङ्ख्यैश्च भेरीभिः पणवैः सैनिकास्तथा ।	064a  
ससूतमागधा जिष्णुं स्तुतिभिः समपूजयन् ॥	064c  
तदा भीमं बलं सर्वे तेन नादेन मोहितम् ।	065a  
तावकं तन्महाराज विषण्णं समपद्यत ॥\'	065c  

इति श्रीमन्महाभारते द्रोणपर्वणि प्रतिज्ञापर्वणि त्रिसप्ततितमोऽध्यायः ॥ 73 ॥

5-73-38 वन्ध्यापतेः इति ङ. पाठः । उत्क्रोशकानृतानां च इति क. पाठः । उत्कोटिकानृतानां च इति ट. ङ. पाठः ॥ 5-73-39 आत्मापहारिणां आत्मानमन्यथा प्रकाशयताम् ॥ 5-73-42 वृषली शूद्रा कन्याभावे रजस्वला वा ॥ 5-73-55 दितेरिति । कार्ये कारणोपचाराद्दैत्यानामित्यर्थः ॥ 5-73-73 त्रिसप्ततितमोऽध्यायः ॥
