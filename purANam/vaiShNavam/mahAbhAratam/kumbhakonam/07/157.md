श्रीः
अध्यायः 157
सात्यकिना सोमदत्तपराजयः ॥ 1 ॥ अश्वत्थामघटोत्कचयुद्धमश्वत्थामपराक्रमश्च ॥ 2 ॥
सञ्जय उवाच 	001  
प्रायोपविष्टे तु हते पुत्रे सात्यकिना तदा ।	001a  
सोमदत्तो भृशं क्रुद्धः सात्यकिं वाक्यमब्रवीत् ॥	001c  
क्षत्रधर्मः परो दृष्टो यस्तु देवैर्महात्मभिः ।	002a  
तं त्वं सात्वत सन्तज्य दस्युधर्मे कथं रतः ॥	002c  
पराङ्मुखाय दीनाय न्यस्तशस्त्राय याचते ।	003a  
क्षत्रधर्मरतः प्राज्ञः कथं नु प्रहरेद्रणे ॥	003c  
द्वावेव किल वृष्णीनां तत्र ख्यातौ महारथौ ।	004a  
प्रद्युम्नश्च महाबाहुस्त्वं चैव युधि सात्वत ॥	004c  
कथं प्रायोपविष्टाय पार्थेन च्छिन्नबाहवे ।	005a  
नृशंसं बत दीनं च तादृशं कृतवानसि ॥	005c  
कर्ममस्तस्य दुर्वृत्त फलं प्राप्नुहि संयुगे ।	006a  
अद्य छेत्स्यामि ते मूढ शिरो विक्रम्य पत्रिणा ॥	006c  
शपे सात्वत पुत्राभ्यामिष्टेन सुकृतेन च ।	007a  
अनतीतामिमां रात्रिं यदि त्वां वीरमानिनम् ॥	007c  
अरक्ष्यमाणं पार्थेन जिष्णुना ससुतानुजम् ।	008a  
न हन्यां नरके घोरे पतेयं वृष्णिपांसन ॥	008c  
एवमुक्त्वा सुसङ्क्रुद्धः सोमदत्तो महाबलः ।	009a  
दध्मौ शङ्खं च तारेण सिंहनादं ननाद च ॥	009c  
ततः कमलपत्राक्षः सिंहदंष्ट्रो दुरासदः ।	010a  
सात्यकिर्भृशसङ्क्रुद्धः सोमदत्तमथाब्रवीत् ॥	010c  
कौरवेय न मे त्रासः कथञ्चिदपि विद्यते ।	011a  
त्वया सार्धमथान्यैश्च युध्यतो हृदि कश्चन ॥	011c  
यदि सर्वेण सैन्येन गुप्तो मां योधयिष्यसि ।	012a  
तथापि न व्यथा काचित्त्वयि स्यान्मम कौरव ॥	012c  
युद्धसारेण वाक्येन असतां सम्मतेन च ।	013a  
नाहं भीषयितुं शक्यः क्षत्रवृत्ते स्थितस्त्वया ॥	013c  
यदि तेऽस्ति युयुत्साऽद्य मया सह नराधिप ।	014a  
निर्दयो निशितैर्बाणैः प्रहर प्रहरामि ते ॥	014c  
हतो भूरिश्रवा वीरस्तव पुत्रो महारथः ।	015a  
शलश्चैव महाराज भ्रातृव्यसनकर्षितः ॥	015c  
त्वां चाप्यद्य वधिष्यामि सहपुत्रं सबान्धवम् ।	016a  
तिष्ठेदानीं रणे यत्तः कौरवोऽसि महारथः ॥	016c  
यस्मिन्दानं दमः शौचमहिंसा ह्रीर्धृतिः क्षमा ।	017a  
अनपायानि सर्वाणि नित्यं राज्ञि युधिष्ठिरे ॥	017c  
मृदङ्गकेतोस्तस्य त्वं तेजसा निहतः पुरा ।	018a  
सकर्णसौबलः सङ्ख्ये विनाशमुपयास्यसि ॥	018c  
शपेऽहं कृष्णचरणैरिष्टापूर्तेन चैव ह ।	019a  
यदि त्वां ससुतं पापं न हन्यां युधि रोषितः ॥	019c  
अपयास्यसि चेत्त्यक्त्वा रणं मुक्तो भविष्यसि ॥	020ac  
एवमाभाष्य चान्योन्यं क्रोधसंरक्तलोचनौ ।	021a  
प्रवृत्तौ शरसम्पातं कर्तुं पुरुषसत्तमौ ॥	021c  
ततो रथसहस्रेण नागानामयुतेन च ।	022a  
दुर्योधनः सोमदत्तं परिवार्य व्यवस्थितः ॥	022c  
शकुनिश्च सुसङ्क्रुद्धः सर्वशस्त्रभृतां वरः ।	023a  
पुत्रपौत्रैः परिवृतो भ्रातृभिश्चेन्द्रविक्रमैः ।	023c  
श्यालस्तव महाबाहुर्वज्रसंहननो युवा ॥	023e  
साग्रं शतसहस्रं तु हयानां तस्य धीमतः ।	024a  
सोमदत्तं महेष्वासं समन्तात्पर्यरक्षत ॥	024c  
रक्ष्यमाणश्च बलिभिश्छादयामास सात्यकिम् ।	025a  
तं छाद्यमानं विशिखैर्दृष्ट्वा सन्नतपर्वभिः ॥	025c  
धृष्टद्युम्नोऽभ्ययात्क्रुद्धः प्रगृह्य महतीं चमूम् ।	026a  
\'अभ्यरक्षन्महाबाहुः सात्वतं सत्यविक्रमम् ॥\'	026c  
चण्डवाताभिसृष्टानामुदधीनामिव स्वनः ।	027a  
आसीद्राजन्बलौघानामन्योन्यमभिनिघ्नताम् ॥	027c  
विव्याध सोमदत्तस्तु सात्वतं नवभिः शरैः ।	028a  
सात्यकिर्नवभिश्चैनमवधीत्कुरुपुङ्गवम् ॥	028c  
सोऽतिविद्धो बलवता समरे दृढधन्विना ।	029a  
रथोपस्थं समासाद्य मुमोह गतचेतनः ॥	029c  
तं विमूढं समालक्ष्य सारथिस्त्वरयाऽन्वितः ।	030a  
अपोवाह रणाद्वीरं सोमदत्तं महारथम् ॥	030c  
तं विसञ्ज्ञं समालक्ष्य युयुधानशरार्दितम् ।	031a  
अभ्यद्रवत्ततो द्रोणो यदुवीरजिघांसया ॥	031c  
तमायान्तमभिप्रेक्ष्य युधिष्ठिरपुरोगमाः ।	032a  
परिवव्रुर्महात्मानं परीप्सन्तो यदूत्तमम् ॥	032c  
ततः प्रववृते युद्धं द्रोणस्य सह पाण्डवैः ।	033a  
बलेरिव सुरैः पूर्वं त्रैलोक्यजयकाङ्क्षया ॥	033c  
ततः सायकजालेन पाण्डवानीकमावृणोत् ।	034a  
भारद्वाजो महातेजा विव्याध च युधिष्ठिरम् ॥	034c  
सात्यकिं दशभिर्बाणैर्विंशत्या पार्षतं शरैः ।	035a  
भीमसेनं च नवभिर्नकुलं पञ्चभिस्तथा ॥	035c  
सहदेवं तथाऽष्टाभिः शतेन च शिखण्डिनम् ।	036a  
द्रौपदेयान्महाबाहुः पञ्चभिः पञ्चभिः शरैः ॥	036c  
विराटं मत्स्यमष्टाभिर्द्रुपदं दशभिः शरैः ।	037a  
युधामन्युं त्रिभिः षड्भिरुत्तमौजसमाहवे ।	037c  
अन्यांश्च सैनिकान्विद्ध्वा युधिष्ठिरमुपाद्रवत् ॥	037e  
ते वध्यमाना द्रोणेन पाण्डुपुत्रस्य सैनिकाः ।	038a  
प्राद्रवन्वै भयाद्राजन्सार्तनादा दिशो दश ॥	038c  
काल्यमानं तु तत्सैन्यं दृष्ट्वा द्रोणेन फल्गुनः ।	039a  
किञ्चिदागतसंरम्भो गुरुं पार्थोऽभ्ययाद्द्रुतम् ॥	039c  
दृष्ट्वा द्रोणं तु बीभत्सुमभिधावन्तमाहवे ।	040a  
सन्न्यवर्तत तत्सैन्यं पुनर्यौधिष्ठिरं बलम् ॥	040c  
ततो युद्धमभूद्भूयो भारद्वाजस्य पाण्डवैः ॥	041ac  
द्रोणस्तव सुतै राजन्सर्वतः परिवारितः ।	042a  
व्यधमत्पाण्डुसैन्यानि तूलराशिमिवानलः ॥	042c  
तं ज्वलन्तमिवादित्यं दीप्तानलसमद्युतिम् ।	043a  
राजन्ननिशमत्यन्तं दृष्ट्वा द्रोणं शरार्चिषम् ॥	043c  
मण्डलीकृतधन्वानं तपन्तमिव भास्करम् ।	044a  
दहन्तमहितान्सैन्ये नैनं कश्चिदवारयत् ॥	044c  
योयो हि प्रमुखे तस्य तस्थौ द्रोणस्य पूरुषः ।	045a  
तस्यतस्य शिरश्छित्त्वा ययुर्द्रोणशराः क्षितिम् ॥	045c  
एवं सा पाण्डवी सेना वध्यमाना महात्मना ।	046a  
प्रदुद्राव पुनर्भीता पश्यतः सव्यसाचिनः ॥	046c  
सम्प्रभग्नं बलं दृष्ट्वा द्रोणेन निशि भारत ।	047a  
गोविन्दमब्रवीज्जिष्णुर्गच्छ द्रोणरथं प्रति ॥	047c  
ततो रजतगोक्षीरकुन्देन्दुसदृशप्रभान् ।	048a  
चोदयामास दाशार्हो हयान्द्रोणरथं प्रति ॥	048c  
भीमसेनोऽपि तं दृष्ट्वा यान्तं द्रोणाय फल्गुनम् ।	049a  
स्वसारथिमुवाचेदं द्रोणानीकाय मां वह ॥	049c  
सोऽपि तस्य वचः श्रुत्वा विशोकोऽवहयद्धयान् ।	050a  
पृष्ठतः सत्यसन्धस्य जिष्णोर्भरतसत्तम ॥	050c  
तौ दृष्ट्वा भ्रातरौ यत्तौ द्रोणानीकमभिद्रुतौ ।	051a  
पाञ्चालाः सृञ्जया मात्स्याश्चेदिकारूशकोसलाः ।	051c  
अन्वगच्छन्महाराज केकयाश्च महारथाः ॥	051e  
ततो राजन्नभूद्घोरः सङ्ग्रामो रोमहर्षणः ॥	052ac  
बीभत्सुर्दक्षिणं पार्श्वमुत्तरं च वृकोदरः ।	053a  
महद्भ्यां रथवृन्दाभ्यां बलं जगृहतुस्तव ॥	053c  
तौ दृष्ट्वा पुरुषव्याघ्रौ भीमसेनधनञ्जयौ ।	054a  
धृष्टद्युम्नोऽभ्ययाद्राजन्सात्यकिश्च महाबलः ॥	054c  
चण्डवाताभिपन्नानामुदधीनामिव स्वनः ।	055a  
आसीद्राजन्बलौघानां तदाऽन्योन्यमभिघ्नताम् ||	055c  
सौमदत्तिवधात्क्रुद्धो दृष्ट्वा सात्यकिमाहवे ।	056a  
द्रौणिरभ्यद्रवद्राजन्वधाय कृतनिश्चयः ॥	056c  
तमापतन्तं सम्प्रेक्ष्य शैनेयस्य रथं प्रति ।	057a  
भैमसेनिः सुसङ्क्रुद्धः प्रत्यमित्रमवारयत् ॥	057c  
कार्ष्णायसं महाघोरमृक्षचर्मपरिच्छदम् ।	058a  
महान्तं रथमास्थाय त्रिंशन्नल्वान्तरान्तरम् ॥	058c  
विक्षिप्तयन्त्रसन्नाहं महामेघौघनिःस्वनम् ।	059a  
युक्तं गजनिभैर्वाहैर्न हयैर्नापि वारणैः ॥	059c  
विक्षिप्तपक्षचरणविवृताक्षेण कूजता ।	060a  
ध्वजेनोच्छ्रितदण्डेन गृध्रराजेन राजितम् ॥	060c  
लोहितार्द्रपताकं तु आन्त्रमालाविभूषितम् ।	061a  
अष्टचक्रसमायुक्तमास्थाय विपुलं रथम् ॥	061c  
शूलमुद्गरधारिण्या शैलपादपहस्तया ।	062a  
रक्षसां घोररूपाणामक्षौहिण्या समावृतः ॥	062c  
तमुद्यतमहाचापं निशाम्य व्यथिता नृपाः ।	063a  
युगान्तकालसमये दण्डहस्तमिवान्तकम् ॥	063c  
ततस्तं गिरिशृङ्गाभं भीमरूपं भयावहम् ।	064a  
दंष्ट्राकरालोग्रमुखं शङ्कुकर्णं महाहनुम् ॥	064c  
ऊर्ध्वकेशं विरूपाक्षं दीप्तास्यं निम्नितोदरम् ।	065a  
महाश्वभ्रगलद्वारं किरीटच्छन्नमूर्धजम् ॥	065c  
त्रासनं सर्वभूतानां व्यात्ताननमिवान्तकम् ।	066a  
वीक्ष्य दीप्तमिवायान्तं रिपुविक्षोभकारिणम् ॥	066c  
तमुद्यतमहाचापं राक्षसेन्द्रं घटोत्कचम् ।	067a  
भयार्दिता प्रचुक्षोभ पुत्रस्य तव वाहिनी ।	067c  
वायुना क्षोभितावर्ता गङ्गेवोर्ध्वतरङ्गिणी ॥	067e  
घटोत्कचप्रयुक्तेन सिंहनादेन भीषिताः ।	068a  
प्रसुस्रुवुर्गजा मूत्रं विव्यथुश्च नरा भृशम् ॥	068c  
ततोऽश्मवृष्टिरत्यर्थमासीत्तत्र समन्ततः ।	069a  
सन्ध्याकालाधिकबलैः प्रयुक्ता राक्षसैः क्षितौ ॥	069c  
आयसानि च चक्राणि भुशुण्ड्यः प्रासतोमराः ।	070a  
पतन्त्यविरताः शूलाः शतघ्न्यः पट्टसास्तथा ॥	070c  
तदुग्रमतिरौद्रं च दृष्ट्वा युद्धं नराधिपाः ।	071a  
तनयास्तव कर्णश्च व्यथिताः प्राद्रवन्दिशः ॥	071c  
तत्रैकोऽस्त्रबलश्लाघी द्रौणिर्मानी न विव्यथे ।	072a  
व्यधमच्च शरैर्मायां घटोत्कचविनिर्मिताम् ॥	072c  
विहतायां तु मायायाममर्षी स घटोत्कचः ।	073a  
विससर्ज शरान्घोरांस्तेऽश्वत्थामानमाविशन् ।	073c  
भुजङ्गा इव वेगेन वल्मीकं क्रोधमूर्च्छिताः ॥	073e  
ते शरा रुधिराक्ताङ्गा भित्त्वा शारद्वतीसुतम् ।	074a  
विविशुर्धरणीं शीघ्रा रुक्मपुङ्खाः शिलाशिताः ॥	074c  
अश्वत्थामा तु सङ्क्रुद्धो लघुहस्तः प्रतापवान् ।	075a  
घटोत्कचमभिक्रुद्धं बिभेद दशभिः शरैः ॥	075c  
घटोत्कचोऽतिविद्धस्तु द्रोणपुत्रेण मर्मसु ।	076a  
चक्रं शतसहस्रारमगृह्णाद्व्यथितो भृशम् ॥	076c  
क्षुरान्तं बालसूर्याभं मणिवज्रविभूषितम् ।	077a  
अश्वत्थाम्नि स चिक्षेप भैमसेनिर्जिघांसया ॥	077c  
वेगेन महता गच्छद्विक्षिप्तं द्रौणिना शरैः ।	078a  
अभाग्यस्येव सङ्कल्पस्तन्मोघमपतद्भुवि ॥	078c  
घटोत्कचस्ततस्तूर्णं दृष्ट्वा चक्रं निपातितम् ।	079a  
द्रौणिं प्राच्छादयद्बाणैः स्वर्भानुरिव भास्करम् ॥	079c  
घटोत्कचसुतः श्रीमान्भिन्नाञ्जनचयोपमः ।	080a  
रुरोध द्रौणिमायान्तं प्रभञ्जनमिवाद्रिराट् ॥	080c  
पौत्रेण भीमसेनस्य शरैरञ्जनपर्वणा ।	081a  
बभौ मेघेन धाराभिर्गिरिर्मेरुरिवावृतः ॥	081c  
अश्वत्थामा त्वसम्भ्रान्तो रुद्रोपेन्द्रेन्द्रविक्रमः ।	082a  
ध्वजमेकेन बाणेन चिच्छेदाञ्जनपर्वणः ॥	082c  
द्वाभ्यां तु रथयन्तारौ त्रिभिश्चास्य त्रिवेणुकम् ।	083a  
धनुरेकेन चिच्छेद चतुर्भिश्चतुरो हयान् ॥	083c  
विरथस्योद्यतं हस्ताद्धेमबिन्दुभिराचितम् ।	084a  
विशिखेन सुतीक्ष्णेन खड्गमस्य द्विधाऽकरोत् ॥	084c  
गदा हेमाङ्गदा राजंस्तूर्णं हैडिम्बिसूनुना ।	085a  
भ्राम्योत्क्षिप्ताशरैःसापि द्रौणिनाभ्याहताऽपतत् ॥	085c  
ततोऽन्तरिक्षमुत्प्लुत्य कालमेघ इवोन्नदन् ।	086a  
ववर्षाञ्जनपर्वा स द्रुमवर्षं नभस्तलात् ॥	086c  
ततो मायाधरं द्रौणिर्घटोत्कचसुतं दिवि ।	087a  
मार्गणैरभिविव्याध धनं सूर्य इवांशुभिः ॥	087c  
सोऽवतीर्य पुरस्तस्थौ रथे हेमविभूषिते ।	088a  
महीगत इवात्युग्रः श्रीमानञ्जनपर्वतः ॥	088c  
तमयस्मयवर्माणं द्रौणिर्भीमात्मजात्मजम् ।	089a  
जघानाञ्जनपर्वाणं महेश्वर इवान्धकम् ॥	089c  
अथ दृष्ट्वा हतं पुत्रमश्वत्थाम्ना महाबलम् ।	090a  
द्रौणेः सकाशमभ्येत्य रोषात्प्रस्फुरिताधरः ॥	090c  
प्राह वाक्यमसम्भ्रान्तो वीरं शारद्वतीसुतम् ।	091a  
दहन्तं पाण्डवानीकं वनमग्निमिवोच्छ्रितम् ॥	091c  
घटोत्कच उवाच 	092  
तिष्ठतिष्ठ न मे जीवन्द्रोणपुत्र गमिष्यसि ।	092a  
त्वामद्य निहनिष्यामि क्रौञ्चमग्निसुतो यथा ॥	092c  
अश्वत्थामोवाच 	093  
गच्छ वत्स सहान्यैस्त्वं युध्यस्वामरविक्रम ।	093a  
न हि पुत्रेण हैडिम्ब पिता न्याय्यः प्रबाधितुम् ॥	093c  
कामं खलु न रोषो मे हैडिम्बे विद्यते त्वयि ।	094a  
किं तु रोषान्वितो जन्तुर्हन्यादात्मानमप्युत ॥	094c  
सञ्जय उवाच 	095  
श्रुत्वैतत्क्रोधताम्राक्षः पुत्रशोकसमन्वितः ।	095a  
अश्वत्थामानमायस्तो भैमसेनिरभाषत ॥	095c  
किमहं कातरो द्रौणे पृथग्जन इवाहवे ॥	096a  
यन्मां भीषयसे वाग्भिरसदेतद्वचस्तव ॥	096c  
भीमात्खलु समुत्पन्नः कुरूणां विपुले कुले ।	097a  
पाण्डवानामहं पुत्रः समरेष्वनिवर्तिनाम् ॥	097c  
रक्षसामधिराजोऽहं दशग्रीवसमो बले ।	098a  
तिष्ठतिष्ठ न मे जीवन्द्रोणपुत्र गमिष्यसि ॥	098c  
युद्धश्रद्धामहं तेऽद्य विनेष्यामि रणाजिरे ॥	099ac  
इत्युक्त्वा क्रोधताम्राक्षो राक्षसः सुमहाबलः ।	100a  
द्रौणिमभ्यद्रवत्क्रुद्धो गजेन्द्रमिव केसरी ॥	100c  
रथाक्षमात्रैरिषुभिरभ्यवर्षद्घटोत्कचः ।	101a  
रथिनामृषभं द्रौणिं धाराभिरिव तोयदः ॥	101c  
शरवृष्टिं शरैर्द्रौणिरप्राप्तां तां व्यशातयत् ।	102a  
ततोन्तरिक्षे बाणानां सङ्ग्रामोऽन्य इवाभवत् ॥	102c  
अथास्त्रसम्मर्दकृतैर्विस्फुलिङ्गैस्तदा बभौ ।	103a  
विभावरीमुखे व्योम खद्योतैरिव चित्रितम् ॥	103c  
निशाम्य निहतां मायां द्रौणिना रणमानिना ।	104a  
घटोत्कचस्ततो मायां ससर्जान्तर्हितः पुनः ॥	104c  
सोऽभवद्गिरिरत्युच्चः शिखरैस्तरुसङ्कटैः ।	105a  
शूलप्रासासिमुसलजलप्रस्रवणो महान् ॥	105c  
तमञ्जनगिरिप्रख्यं द्रौणिर्दृष्ट्वा महीधरम् ।	106a  
प्रपतद्भिश्च बहुभिः शस्त्रसङ्घैर्न विव्यथे ॥	106c  
ततो हसन्निव द्रौणिर्वज्रमस्त्रमुदैरयत् ।	107a  
स तेनास्त्रेण शैलेन्द्रः क्षिप्तः क्षिप्रं व्यनश्यत ॥	107c  
ततः स तोयदो भूत्वा नीलः सेन्द्रायुधो दिवि ।	108a  
अश्मवृष्टिभिरत्युग्रो द्रौणिमाच्छादयद्रणे ॥	108c  
अथ सन्धाय वायव्यमस्त्रमस्त्रविदां वरः ।	109a  
व्यधमद्द्रोणतनयो नीलमेघं समुत्थितम् ॥	109c  
स मार्गणगणैर्द्रौणिर्दिशः प्रच्छाद्य सर्वशः ।	110a  
शतं रथसहस्राणां जघान द्विपदां वरः ॥	110c  
स दृष्ट्वा पुनरायान्तं रथेनायतकार्मुकम् ।	111a  
घटोत्कचमसम्भ्रान्तं राक्षसैर्बहुभिर्वृतम् ॥	111c  
सिंहशार्दूलसदृशैर्मत्तद्विरदविक्रमैः ।	112a  
गजस्थैश्च रथस्थैश्च वाजिपृष्ठगतैरपि ॥	112c  
विकृतास्यशिरोग्रीवैर्हिडिम्बानुचरैः सह ।	113a  
पौलस्त्यैर्यातुधानैश्च तामसैश्चेन्द्रविक्रमैः ॥	113c  
नानाशस्त्रधरैर्वीरैर्नानाकवचभूषणैः ।	114a  
महाबलैर्भीमरवैः संरम्भोद्वृत्तलोचनैः ॥	114c  
उपस्थितैस्ततो युद्धे राक्षसैर्युद्धदुर्मदैः ।	115a  
विषण्णमभिसम्प्रेक्ष्य पुत्रं ते द्रौणिरब्रवीत् ॥	115c  
तिष्ठ दुर्योधनाद्य त्वं न कार्यः सम्भ्रमस्त्वया ।	116a  
सहैभिर्भ्रातृभिर्वीरैः पार्थिवैश्चेन्द्रविक्रमैः ॥	116c  
निहनिष्याम्यमित्रांस्ते न तवास्ति पराजयः ।	117a  
सत्यं ते प्रतिजानामि पर्याश्वासय वाहिनीम् ॥	117c  
दुर्योधन उवाच	118  
न त्वेतदद्भुतं मन्ये यत्ते महदिदं मनः ।	118a  
अस्मासु च परा भक्तिस्तव गौतमिनन्दन ॥	118c  
सञ्जय उवाच 	119  
अश्वत्थामानमुक्त्वैवं ततः सौबलमब्रवीत् ।	119a  
वृतं रथसहस्रेण हयानां रणशोभिनाम् ॥	119c  
षष्ट्या रथसहस्रैश्च प्रयाहि त्वं धनञ्जयम् ।	120a  
कर्णश्च वृषसेनश्च कृपो नीलस्तथैव च ॥	120c  
उदीच्याः कृतवर्मा च पुरुमित्रः सुतापनः ।	121a  
दुःशासनो निकुम्भश्च कुण्डभेदी पराक्रमः ॥	121c  
पूरञ्जयो दृढरथः पताकी हेमकम्पनः ।	122a  
शल्यारुणीन्द्रसेनाश्च सञ्जयो विजयो जयः ॥	122c  
कमलाक्षः परक्राथी जयवर्मा सुदर्शनः ।	123a  
एते त्वामनुयास्यन्ति पत्तीनामयुतानि षट् ॥	123c  
जहि भीमं यमौ चोभौ धर्मराजं च मातुल ।	124a  
असुरानिव देवेन्द्रो जयाशा मे त्वयि स्थिता ॥	124c  
दारितान्द्रौणिना बाणैर्भृशं विक्षतविग्रहान् ।	125a  
जहि मातुल कौन्तेयानसुरानिव पावकिः ॥	125c  
सञ्जय उवाच 	126  
एवमुक्तो ययौ शीघ्रं पुत्रेण तव सौबलः ।	126a  
पिप्रीषुस्ते सुतान्राजन्दिधक्षुश्चैव पाण्डवान् ॥	126c  
अथ प्रववृते युद्धं द्रौणिराक्षसयोर्मृधे ।	127a  
विभावर्यां सुतुमुलं शक्रप्रह्लादयोरिव ॥	127c  
ततो घटोत्कचो बाणैर्दशभिर्गौतमीसुतम् ।	128a  
जघानोरसि सङ्क्रुद्धो विषाग्निप्रतिमैर्दृढैः ॥	128c  
स तैरभ्याहतो गाढं शरैर्भीमसुतेरितैः ।	129a  
चचाल रथमध्यस्थो वातोद्धूत इव द्रुमः ॥	129c  
भूयश्चाञ्जलिकेनाथ मार्गणेन महाप्रभम् ।	130a  
द्रौणिहस्तस्थितं चापं चिच्छेदाशु घटोत्कचः ॥	130c  
ततोऽन्यद्द्रौणिरादाय धनुर्भारसहं महत् ।	131a  
ववर्ष विशिखांस्तीक्ष्णान्वारिधारा इवाम्बुदः ॥	131c  
ततः शारद्वतीपुत्रः प्रेषयामास भारत ।	132a  
सुवर्णपुङ्खाञ्छत्रुघ्नान्खचरान्खचरं प्रति ॥	132c  
तद्बाणैरर्दितं यूथं रक्षसां पीनवक्षसाम् ।	133a  
सिंहैरिव बभौ मत्तं गजानामाकुलं कुलम् ॥	133c  
विधम्य राक्षसान्बाणैः साश्वसूतरथद्विपान् ।	134a  
ददाह भगवान्वह्निर्भूतानीव युगक्षये ॥	134c  
स दग्ध्वाऽक्षौहिणीं बामैर्नैर्ऋतीं रुरुचे नृप ।	135a  
पुरेव त्रिपुरं दग्ध्वा दिवि देवो महेश्वरः ॥	135c  
युगान्ते सर्वभूतानि दग्ध्वेव वसुरुल्बणः ।	136a  
रराज जयतां श्रेष्ठो द्रोणपुत्रस्तवाहितान् ॥	136c  
ततो घटोत्कचः क्रुद्धो रक्षसां भीमकर्मणाम् ।	137a  
द्रौणिं हतेति महतीं चोदयामास तां चमूम् ॥	137c  
घटोत्कचस्य तामाज्ञां प्रतिगृह्याथ राक्षसाः ।	138a  
दंष्ट्रोज्ज्वला महावक्त्रा घोररूपा भयानकाः ॥	138c  
व्यात्तानना घोरजिह्वाः क्रोधताम्रेक्षणा भृशम् ।	139a  
सिंहनादेन महता नादयन्तो वसुन्धराम् ॥	139c  
हन्तुमभ्यद्रवन्द्रौणिं नानाप्रहरणायुधाः ।	140a  
शक्तीः शतघ्नीः परिघानशनीः शूलपट्टशान् ॥	140c  
खड्गान्गदाभिण्डिपालान्मुसलानि परश्वथान् ।	141a  
प्रासानसींस्तोमरांश्च कणपान्कम्पनाञ्छितान् ॥	141c  
स्थूलान्भुशुण्ड्यश्मगदास्थूणान्कार्ष्ण्यायसांस्तथा ।	142a  
मुद्गराँश्च महाघोरान्समरे शत्रुदारणान् ॥	142c  
द्रौणिमूर्धन्यसन्त्रस्ता राक्षसा भीमविक्रमाः ।	143a  
चिक्षिपुः क्रोधताम्राक्षाः शतशोऽथ सहस्रशः ॥	143c  
तच्छस्त्रवर्षं सुमहद्द्रोणपुत्रस्य मूर्धनि ।	144a  
पतमानं समीक्ष्याऽथ योधास्ते व्यथिताऽभवन् ॥	144c  
द्रोणपुत्रस्तु विक्रान्तस्तद्वर्षं घोरमुच्छ्रितम् ।	145a  
शरैर्विध्वंसयामास वज्रकल्पैः शिलाशितैः ॥	145c  
ततोऽन्यैर्विशिखैस्तूर्णं स्वर्णपुङ्खैर्महामनाः ।	146a  
निजघ्ने राक्षसान्द्रौणिर्दिव्यास्त्रप्रतिमन्त्रितैः ॥	146c  
तद्बाणैरर्दितं यूथं रक्षसां पीनवक्षसाम् ।	147a  
सिंहैरिव बभौ मत्तं गजानामाकुलं कुलम् ॥	147c  
ते राक्षसाः सुसङ्क्रुद्धा द्रोणपुत्रेण ताडिताः ।	148a  
क्रुद्धाः स्म प्राद्रवन्द्रौणिं जिघांसन्तो महाबलाः ॥	148c  
तत्राद्भुतमिमं द्रौणिर्दर्शयामास विक्रमम् ।	149a  
अशक्यं कर्तुमन्येन सर्वभूतेषु भारत ॥	149c  
यदेको राक्षसीं सेनां क्षणाद्द्रौणिर्महास्त्रवित् ।	150a  
ददाह ज्वलितैर्बाणै राक्षसेन्द्रस्य पश्यतः ॥	150c  
स हत्वा राक्षसानीकं रराज द्रौणिराहवे ।	151a  
युगान्ते सर्वभूतानि संवर्तक इवानलः ॥	151c  
तं दहन्तमनीकानि शरैराशीविषोपमैः ।	152a  
तेषु राजसहस्रेषु पाण्डवेयेषु भारत ॥	152c  
नैनं निरीक्षितुं कश्चिदशक्नोद्द्रौणिमाहवे ।	153a  
ऋते घटोत्कचाद्वीराद्राक्षसेन्द्रान्महाबलात् ॥	153c  
स पुनर्भरतश्रेष्ठ क्रोधादुद्भ्रान्तलोचनः ।	154a  
तलं तलेन संहत्य सन्दश्य दशनच्छदम् ॥	154c  
स्वंं सूतमब्रवीत्क्रुद्धो द्रोणपुत्राय मां वह ।	155a  
स ययौ घोररूपेण सुपताकेन भास्वता ॥	155c  
द्वैरथं द्रोणपुत्रेण पुनरप्यरिसूदनः ।	156a  
स विनद्य महानादं सिंहवद्भीमविक्रमः ॥	156c  
चिक्षेपाविद्ध्य सङ्ग्रामे द्रोणपुत्राय राक्षसः ।	157a  
अष्टघण्टां महाघोरामशनिं देवनिर्मिताम् ॥	157c  
तामवप्लुत्य जग्राह द्रौणिर्न्यस्य रथे धनुः ।	158a  
चिक्षेप चैनां तस्यैव स्यन्दनात्सोऽवपुप्लुवे ॥	158c  
साश्वसूतध्वजं यानं भस्म कृत्वा महाप्रभा ।	159a  
विवेश वसुधां भित्त्वा साऽशनिर्भृशदारुणा ॥	159c  
द्रौणेस्तत्कर्म दृष्ट्वा तु सर्वभूतान्यपूजयन् ।	160a  
यदप्लुत्य जग्राह घोरां शङ्करनिर्मिताम् ॥	160c  
धृष्टद्युम्नरथं गत्वा भैमसेनिस्ततो नृप ।	161a  
धनुर्घोरं समादाय महदिन्द्रायुधोपमम् ।	161c  
मुमोच निशितान्बाणान्पुनर्द्रौणेर्महोरसि ॥	161e  
धृष्टद्युम्नस्त्वसम्भ्रान्तो मुमोचाशीविषोपमान् ।	162a  
सुवर्णपुङ्खान्विशिखान्द्रोणपुत्रस्य वक्षसि ॥	162c  
ततो मुमोच नाराचान्द्रौणिस्तांश्च सहस्रशः ।	163a  
तावप्यग्निशिखप्रख्यैर्जघ्नतुस्तस्य मार्गणान् ॥	163c  
अतितीव्रं महद्युद्धं तयोः पुरुषसिंहयोः ।	164a  
योधानां प्रीतिजननं द्रौणेश्च भरतर्षभ ॥	164c  
ततो रथसहस्रेण द्विरदानां शतैस्त्रिभिः ।	165a  
षड्भिर्वाजिसहस्रैश्च भीमस्तं देशमागमत् ॥	165c  
ततो भीमात्मजं रक्षो धृष्टद्युम्नं च सानुगम् ।	166a  
अयोधयत धर्मात्मा द्रौणिरक्लिष्टविक्रमः ॥	166c  
तत्राद्भुततमं द्रौणिर्दर्शयामास विक्रमम् ।	167a  
अशक्यं कर्तुमन्येन सर्वभूतेषु भारत ॥	167c  
निमेषान्तरमात्रेण साश्वसूतरथद्विपाम् ।	168a  
अक्षौहिणीं राक्षसानां शितैर्बाणैरशातयत् ॥	168c  
मिषतो भीमसेनस्य हैडिम्बेः पार्षतस्य च ।	169a  
यमयोर्धर्मपुत्रस्य विजयस्याच्युतस्य च ॥	169c  
प्रगाढमञ्जोगतिभिर्नाराचैरभिताडिताः ।	170a  
निपेतुर्द्विरदा भूमौ सशृङ्गा इव पर्वताः ॥	170c  
निकृत्तैर्हस्तिहस्तैश्च विचलद्भिरितस्ततः ।	171a  
रराज वसुधा कीर्णा विसर्पद्भिरिवोरगैः ॥	171c  
क्षिप्तैः काञ्चनदण्डैश्च नृपच्छत्रैः क्षितिर्बभौ ।	172a  
द्यौरिवोदितचन्द्रार्का ग्रहाकीर्णा युगक्षये ॥	172c  
प्रवृद्धध्वजमण्डूकां भेरीविस्तीर्णकच्छपाम् ॥	173a  
छत्रहंसावलीजुष्टां फेनचामरमालिनीम् ॥	173c  
कङ्कगृध्रमहाग्राहां नैकायुधझषाकुलाम् ।	174a  
विस्तीर्णगजपाषाणां हताश्वमकराकुलाम् ॥	174c  
रथक्षिप्तमहावप्रां पताकारुचिरद्रुमाम् ।	175a  
शरमीनां महारौद्रां प्रासशक्त्यृष्टिडुण्डुभाम् ॥	175c  
मज्जामांसमहापङ्कां कबन्धावर्जितोडुपाम् ।	176a  
केशशैवलकल्माषां भीरूणां कश्मलावहाम् ॥	176c  
नागेन्द्रहययोधानां शरीरव्ययसम्भवाम् ।	177a  
शोणितौघमहाघोरां द्रौणिः प्रावर्तयन्नदीम् ॥	177c  
योधार्तरवनिर्घोषां क्षतजोर्मिसमाकुलाम् ।	178a  
प्रयान्तीं सुमहाघोरां यमराष्ट्रमहोदधिम् ॥	178c  
निहत्य राक्षसान्बाणैर्द्रौणिर्हैडिम्बिमार्दयत् ।	179a  
पुनरप्यतिसङ्क्रुद्धः सवृकोदरपार्षतान् ॥	179c  
स नाराचगणैः पार्थान्द्रौणिर्विद्ध्वा महाबलः ।	180a  
जघान सुरथं नाम द्रुपदस्य सुतं विभुः ॥	180c  
पुनः शत्रुञ्जयं नाम द्रुपदस्यात्मजं रणे ।	181a  
बलानीकं जयानीकं जयाश्वं चाभिजघ्निवान् ॥	181c  
श्रुताह्वयं च राजानं द्रौणिर्निन्ये यमक्षयम् ।	182a  
त्रिभिश्चान्यैः शरैस्तीक्ष्णैः सुपुङ्खैर्हेममालिनम् ॥	182c  
जघान स पृषध्रं च चन्द्रसेनं च मारिष ।	183a  
कुन्तिभोजसुतांश्चासौ दशभिर्दश जघ्निवान् ॥	183c  
अश्वत्थामा सुसङ्क्रुद्धः सन्धायोग्रमजिह्मगम् ।	184a  
मुमोचाकर्णपूर्णेन धनुषा शरमुत्तमम् ।	184c  
यमदण्डोपमं घोरमुद्दिश्याशु घटोत्कचम् ॥	184e  
स भित्त्वा हृदयं तस्य राक्षसस्य महाशरः ।	185a  
विवेश वसुधां शीघ्रं सपुङ्खः पृथिवीपते ॥	185c  
तं हतं पतितं ज्ञात्वा धृष्टद्युम्नो महारथः ।	186a  
द्रौणेः सकाशाद्राजेन्द्र व्यपनिन्ये रथोत्तमम् ॥	186c  
ततः पराङ्मुखनृपं सैन्यं यौधिष्ठिरं नृप ।	187a  
पराजित्य रणे वीरो द्रोणपुत्रो ननाद ह ।	187c  
पूजितः सर्वभूतेषु तव पुत्रैश्च भारत ॥	187e  
अथ शरशतभिन्नकृत्तदेहैर्हतपतितैः क्षणदाचरैः समन्तात् ।	188a  
निधनमुपगतैर्मही कृताऽभूद्गिरिशिखरैरिव दुर्गमाऽतिरौद्रा ॥	188c  
तं सिद्धगन्धर्वपिशाचसङ्घा नागाः सुपर्णाः पितरो वयांसि ।	189a  
रक्षोगणा भूतगणाश्च द्रौणिमपूजयन्नप्सरसः सुराश्च ॥ ॥	189c  

इति श्रीमन्महाभारते द्रोणपर्वणि घटोत्कचवधपर्वणि चतुर्दशरात्रियुद्धे सप्तपञ्चाशदधिकशततमोऽध्यायः ॥ 157 ॥
	
5-157-9 तारेणोच्चस्वरेण ॥ 5-157-19 कृष्णचरणैः कृष्णयोश्चरणैः ॥ 5-157-40 द्रोणमभिधावन्तं बीभत्सुं दृष्ट्वा यौधिष्ठिरं बलं तत्सैन्यं द्रोणसैन्यम् प्रति पुनः सन्न्यवर्ततेति सम्बन्धः ॥ 5-157-58 कार्ष्णायसं तीक्ष्णलोहमयम् ॥ 5-157-59 न हयैर्नापि वारणैर्गजैः किन्तु पिशाचैः ॥ 5-157-93 गच्छ वत्सेति पुत्रेणेति च भीमसेनसम्बन्धात् । प्रबाधितुं मनःखेदमुत्पादयितुम् ॥ 5-157-94 आत्मानमपि हन्यात्किमु पुत्रमतो जीवनार्थी त्वं निवर्तस्वेति भावः ॥ 5-157-95 आयस्तः कोपितः ॥ 5-157-132 शारद्वती कृपी । खचरान्बाणान् । खचरं राक्षसम् ॥ 5-157-136 वसुरुल्बणः अग्निः प्रलयकालिकः ॥ सप्तपञ्चाशदधिकशततमोऽध्यायः ॥	
