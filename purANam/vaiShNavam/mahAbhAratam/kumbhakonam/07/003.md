श्रीः
अध्यायः 003
कर्णेन भीष्ममेत्य युद्धानुज्ञायाचनम् ॥ 1 ॥
सञ्जय उवाच 	001  
शरतल्पे महात्मानं शयानममितौजसम् ।	001a  
महाशतसमूहेन समुद्रमिव शोषितम् ॥	001c  
दृष्ट्वा पितामहं भीष्मं सर्वक्षत्रान्तकं गुरुम् ।	002a  
दिव्यैरस्त्रैर्महेष्वासं पातितं सव्यसाचिना ।	002c  
जयाशा तव पुत्राणां सम्भग्ना शर्म वर्म च ॥	002e  
अपाराणामिव द्वीपमगाधे गाधमिच्छताम् ।	003a  
स्रोतसा यामुनेनेव शरौघेण परिप्लुतम् ॥	003c  
महान्तमिव मैनाकमहार्यं भुवि पातितम् ।	004a  
नभश्च्युतमिवादित्यं शक्रस्येवामृतं हृतम् ॥	004c  
शतक्रतुमिवाचिन्त्यं पुरा वृत्रेणा निर्जितम् ।	005a  
मोहनं सर्वसैन्यस्य युधि भीष्मं निपातितम् ॥	005c  
ककुदं सर्वसैन्यानां लक्ष्म सर्वधनुष्मताम् ।	006a  
धनञ्जयशरैर्व्याप्तं पितरं ते महाव्रतम् ॥	006c  
तं वीरशयने वीरं शयानं पुरुषर्षभम् ।	007a  
भीष्ममाधिरथिर्दृष्ट्वा भरतानां पितामहम् ॥	007c  
प्रस्कन्द्य स रथात्तूर्णं शोकमोहपरिप्लुतः ।	008a  
\'पद्य्भामेव जगामार्तो बाष्पव्याकुललोचनः\'।	008c  
अभिवाद्याञ्जलिं बद्ध्वा वन्दमानोऽभ्यभाषत ॥	008e  
कर्णोऽहमस्मि भद्रं ते वद मामभि भारत ।	009a  
पुण्यया क्षेमया वाचा चक्षुषा चावलोकय ॥	009c  
न नूनं सुकृतस्येह फलं कश्चित्समश्नुते ।	010a  
यत्र धर्मपरो वृद्धः शेते भुवि भवानिह ॥	010c  
कोशसञ्चयने मन्त्रे व्यूहे प्रहरणेषु च ।	011a  
नाहमन्यं प्रपश्यामि कुरूणां कुरुपुङ्गव ॥	011c  
बुद्ध्या विशुद्धया युक्तो यः कुरूंस्तारयेद्भयात् ।	012a  
योधांस्त्वमप्लवे हित्वा पितृलोकं गमिष्यसि ॥	012c  
अद्यप्रभृति सङ्क्रुद्धा व्याघ्रा इव मृगक्षयम् ।	013a  
पाण्डवा भरतश्रेष्ठ करिष्यन्ति कुरुक्षयम् ॥	013c  
अद्य गाण्डीवघोषेण वीर्यज्ञाः सव्यसाचिनः ।	014a  
कुरवः सन्त्रसिष्यन्ति वज्रघोषादिवासुराः ॥	014c  
अद्य गाण्डीवमुक्तानामशनीनामिव स्वनः ।	015a  
त्रासयिष्यति बाणानां कुरूनन्यांश्च पार्थिवान् ॥	015c  
समिद्धोऽग्निर्यथा वीर महाज्वालो द्रुमान्दहेत् ।	016a  
धार्तराष्ट्रान्प्रधक्ष्यन्ति तथा बाणाः किरीटिनः॥	016c  
येन येन प्रसरतो वाय्वग्नी सहितौ वने ।	017a  
तेन तेन प्रदहतो भूरिगुल्मतृणद्रुमान् ॥	017c  
यादृशोऽग्निः समुद्भूतस्तादृक्पार्थो न संशयः ।	018a  
यथा वायुर्नरव्याघ्र तथा कृष्णो न संशयः ॥	018c  
नदतः पाञ्चजन्यस्य रसतो गाण्डिवस्य च ।	019a  
श्रुत्वा सर्वाणि सैन्यानि त्रासं यास्यन्ति भारत ॥ 	019c  
कपिध्वजस्योत्पततो रथस्यामित्रकर्शिनः ।	020a  
शब्दं सोढुं न शक्ष्यन्ति त्वामृते वीर पार्थिवाः ॥	020c  
को ह्यर्जुनं योधयितुं त्वदन्यः पार्थिवोऽर्हति ।	021a  
यस्य दिव्यानि कर्माणि प्रवदन्ति मनीषिणः ॥	021c  
अमानुषैश्च सङ्ग्रामं त्र्यम्बकेण महात्मना ।	022a  
तस्माच्चैव वरं प्राप्तो दुष्प्रापश्चाकृतात्मभिः ॥	022c  
कोऽन्यः शक्तो रणे जेतुं पूर्वं यो न जितस्त्वया ।	023a  
जितो येन रणे रामो भवता वीर्यशालिना ॥	023c  
क्षत्रियान्तकरो घोरो देवदानवदर्पहा ।	024a  
\'सोप्यद्याभिहतः शेते शरैः प्रोतः शिखण्डिना ॥\'	024c  
तमद्याहं पाण्डवं युद्धशौण्डममृष्यमाणो भवता चानुशिष्टः ।	025a  
आशीविषं दृष्टिहरं सुघोरं शूरं शक्ष्याम्यस्त्रबलान्निहन्तुम् ॥ ॥	025c  

इति श्रीमन्महाभारते द्रोणपर्वणि द्रोणाभिषेकपर्वणि तृतीयोऽध्यायः ॥ 3 ॥
5-1-6 ककुदं श्रेष्ठम् 5-1-19 रसतः शब्दं कुर्वतः ॥ 5-1-22 अमानुषैर्निवातकवचादिभिः ॥ 5-1-3 तृतीयोऽध्यायः ॥
	
