श्रीः
अध्यायः 018
अर्जुनस्य संशप्तकैः सह युद्धम् ॥ 1 ॥
सञ्जय उवाच 	001  
ततः संशप्तका राजन्समे देशे व्यवस्थिताः ।	001a  
व्यूढानीकै रथैरेव चन्द्रार्धाख्यैर्मुदा युताः ॥	001c  
ते किरीटिनमायान्तं दृष्ट्वा हर्षेण मारिष ।	002a  
\'अतीव सम्प्रहृष्टास्ते ह्युपलक्ष्य धनञ्जयम् ।\'	002c  
उदक्रोशन्नरव्याघ्राः शब्देन महता तदा ॥	002e  
स दिशः प्रदिशः सर्वा नभश्चैव समावृणोत् ।	003a  
आवृतत्वाच्च लोकस्य नासीत्तत्र प्रतिस्वनः ॥	003c  
सोऽतीव सम्प्रहृष्टांस्तानुपलभ्य धनञ्जयः ।	004a  
किञ्चिदभ्युत्स्मयन्कृष्णमिदं वचनमब्रवीत् ॥	004c  
देवकीपुत्र पश्येमान्मुमूर्षूनद्य संयुगे ।	005a  
भ्रातॄंस्त्रैगर्तकानेतान्रोदितव्ये प्रहर्षितान् ॥	005c  
अथवा हर्षकालोऽयं त्रैगर्तानामसंशयम् ।	006a  
कुनरैर्दुरवापान्हि लोकान्प्राप्स्यन्ति संयुगे ।	006c  
\'मया हता हि सङ्ग्रामे लोकान्प्राप्स्यन्ति पुष्कलान् ||\'	006e  
एवमुक्त्वा महाबाहुर्हृषीकेशं ततोऽर्जुनः ।	007a  
आससाद रणे व्यूढां त्रिगर्तानामनीकिनीम् ॥	007c  
स देवदत्तमादाय शङ्खं हेमपरिष्कृतम् ।	008a  
दध्मौ वेगेन महता घोषेणापूरयन्दिशः ॥	008c  
तेन शब्देन वित्रस्ता संशप्तकवरूथिनी ।	009a  
विचेष्टाऽवस्थिता सङ्ख्ये ह्यश्मसारमयी यथा ॥	009c  
\'सा सेना भरतश्रेष्ठ निश्चेष्टा शुशुभे तदा ।	010a  
चित्रे पटे यथा न्यस्ता कुशलैः शिल्पिभिर्नरैः ॥	010c  
स्वनेन तेन सैन्यानां दिवमावृण्वता तदा ।	011a  
सस्वना पृथिवी सर्वा तथैव च महोदधिः ।	011c  
स्वनेन तेन सैन्यानां कर्णास्तु बधिरीकृताः ॥\'	011e  
वाहास्तेषां विवृत्ताक्षाः स्तब्धकर्णशिरोधराः ।	012a  
विष्टब्धचरणा मूत्रं रुधिरं च प्रसुस्रुवुः ।	012c  
\'ततो व्युपारमच्छब्दः प्रहृष्टास्ते ततोऽभवन् ॥\'	012e  
उपलभ्य ततः सञ्ज्ञामवस्थाप्य च वाहिनीम् ।	013a  
युगपत्पाण्डुपुत्राय चिक्षिपुः कङ्कपत्रिणः ॥	013c  
तानर्जुनः सहस्राणि दशपञ्चभिराशुगैः ।	014a  
अनागतानेव शरैश्चिच्छेदाशु पराक्रमी ॥	014c  
ततोर्जुनं शितैर्बाणैर्दशभिर्दशभिः पुनः ।	015a  
प्राविध्यन्त ततः पार्थस्तानविध्यत्त्रिभिस्त्रिभिः ॥	015c  
एकैकस्तु ततः पार्थं राजन्विव्याध पञ्चभिः ।	016a  
स च तान्प्रतिविव्याध द्वाभ्यां द्वाभ्यां पराक्रमी ॥	016c  
भूय एव तु सङ्क्रुद्धास्त्वर्जुनं सहकेशवम् ।	017a  
आपूरयञ्शरैस्तीक्ष्णैस्तटाकमिव वृष्टिभिः ॥	017c  
ततः शरसहस्राणि प्रापतन्नर्जुनं प्रति ।	018a  
भ्रमराणामिव व्राताः फुल्लं द्रुमगणं वने ॥	018c  
ततः सुबाहुस्त्रिंशद्भिरद्रिसारमयैः शरैः ।	019a  
अविध्यदिषुभिर्गाढं किरीटे सव्यसाचिनम् ॥	019c  
तैः किरीटी किरीटस्थैर्हेमपुङ्खैरजिह्मगैः ।	020a  
शातकुम्भमयापीडो बभौ यूप इवोच्छ्रितः ॥	020c  
हस्तावापं सुबाहोस्तु भल्लेन युधि पाण्डवः ।	021a  
चिच्छेद तं चैव पुनः शरवर्षैरवाकिरत् ॥	021c  
ततः सुशर्मा दशभिः सुरथस्तु किरीटिनम् ।	022a  
सुधर्मा सुधनुश्चैव सुबाहुश्च समार्पयत् ॥	022c  
तांस्तु सर्वान्पृथग्बाणैर्वानरप्रवरध्वजः ।	023a  
प्रत्यविध्यद्ध्वजांश्चैषां भल्लैश्चिच्छेद सायकान् ॥	023c  
सुधन्वनो धनुश्छित्त्वा हयांश्चास्यावधीच्छरैः ।	024a  
अथास्य सशिरस्त्राणं शिरः कायादपातयत् ॥	024c  
\'जहार पार्थः सैन्येषु सहस्रे द्वे च योधिनाम् ।\'	025a  
तस्मिन्निपतिते वीरे त्रस्तास्तस्य पदानुगाः ॥	025c  
\'भूयिष्ठं प्रतिरुद्धा ये हतैर्योधैर्यशस्विनः ।\'	026a  
व्यद्रवन्त भयाद्भीता यत्र दौर्योधनं बलम् ॥	026c  
ततो जघानं सङ्क्रुद्धो वासविस्तां महाचमूम् ।	027a  
शरजालैरविच्छिन्नैस्तमः सूर्य इवांशुभिः ॥	027c  
ततो भग्ने बले तस्मिन्विप्रलीने समन्ततः ।	028a  
सव्यसाचिनि सङ्क्रुद्धे त्रैगर्तान्भयमाविशत् ॥	028c  
ते वध्यमानाः पार्थेन शरैः सन्नतपर्वभिः ।	029a  
अमुह्यंस्तत्रतत्रैव त्रस्ता मृगगणा इव ॥	029c  
ततस्त्रिगर्तराट् क्रुद्धस्तानुवाच महारथान् ।	030a  
अलं द्रुतेन वः शूरा न भयं कर्तुमर्हथ ॥	030c  
शप्त्वाऽथ शपथान्घोरान्सर्वसैन्यस्य पश्यतः ।	031a  
गत्वा दौर्योधनं सैन्यं किं वै वक्ष्यथ मुख्यशः ||	031c  
नावहास्याः कथं लोके कर्मणाऽनेन संयुगे ।	032a  
भवेम सहिताः सर्वे निवर्तध्वं यथाबलम् ॥	032c  
एवमुक्तास्तु ते राजन्नुदक्रोशन्मुहुर्मुहुः ।	033a  
शङ्खांश्च दध्मिरे वीरा हर्षयन्तः परस्परम् ॥	033c  
ततस्ते सन्न्यवर्तन्तं संशप्तकगणाः पुनः ।	034a  
नारायणाश्च गोपाला मृत्युं कृत्वाऽनिवर्तनम् ॥ ॥	034c  

इति श्रीमन्महाभारते द्रोणपर्वणि द्रोणाभिषेकपर्वणि अष्टादशोऽध्यायः ॥ 18 ॥

5-18-1 व्यूह्यानीकं रथैरेव चन्द्राकारं मुदा युताः इति झ पाठः ॥ अष्टादशोऽध्यायः ॥
