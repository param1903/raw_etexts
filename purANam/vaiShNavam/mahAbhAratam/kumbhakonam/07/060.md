श्रीः
अध्यायः 060
नारदेन सृञ्जयम् प्रति भगीरथचरित्रकथनम् ॥ 1 ॥
नारद उवाच 	001  
भगीरथं च राजानं मृतं सृञ्जय शुश्रुम ।	001a  
\'परित्राणाय पूर्वेषां येन गङ्गाऽवतारिता ॥	001c  
यस्येन्द्रो बाहुवीर्येण प्रीतो राज्ञो महात्मनः ।	002a  
सोऽश्वमेधशतैरीजे समाप्तवरदक्षिणैः ॥	002c  
हविर्मन्त्रान्नसम्पन्नैर्देवानामादधौ मुदम् ।\'	003a  
येन भागीरथी गङ्गा चयनैः काञ्चनैश्चिता ॥	003c  
यः सहस्रं सहस्राणां कन्या हेमविभूषिताः ।	004a  
राज्ञश्च राजपुत्रांश्च ब्राह्मणेभ्यो ह्यमन्यत ॥	004c  
सर्वा रथगताः कन्या रथाः सर्वे चतुर्युजः ।	005a  
रथेरथे शतं नागाः सर्वे वै हेममालिनः ॥	005c  
सहस्रमश्वाश्चैकैकं गजानां पृष्ठतोऽन्वयुः ।	006a  
अश्वेअश्वे शतं गावो गवां पश्चादजाविकम् ॥	006c  
तेनाक्रान्ता जनौघेन दक्षिणा भूयसीर्ददत् ।	007a  
उपह्वरेऽतिव्यथिता तस्याङ्के निषसाद ह ॥	007c  
तथा भागीरथी गङ्गा ह्यूर्ध्वगा ह्यभवत्पुरा ।	008a  
दुहितृत्वं गता राज्ञः पुत्रत्वमगमत्तदा ॥	008c  
तां तु गाथां जगुः प्रीता गन्धर्वाः सूर्यवर्चसः ।	009a  
पितृदेवमनुष्याणां शृण्वतां वल्गुवादिनः ॥	009c  
भगीरथं यजमानमैक्ष्वाकुं भूरिदक्षिणम् ।	010a  
गङ्गा समुद्रगा देवी वव्रे पितरमीश्वरम् ॥	010c  
तस्य सेन्द्रैः सुरगणैर्देवैर्यज्ञः स्वलङ्कृतः ।	011a  
सम्यक्परिगृहीतश्च शान्तविघ्नो निरामयः ॥	011c  
यो य इच्छेत विप्रो वै यत्रयत्रात्मनः प्रियम् ।	012a  
भगीरथस्तदा प्रीतस्तत्रतत्राददद्वशी ॥	012c  
नादेयं ब्राह्मणस्यासीद्यस्य यत्स्यात्प्रियं धनम् ।	013a  
सोऽपि विप्रप्रसादेन ब्रह्मलोकं गतो नृपः ॥	013c  
येन यातौ मखमुखौ दिशाशाविह पादपाः ।	014a  
तेनावस्थातुमिच्छन्ति तं गत्वा राजमीश्वरम् ॥	014c  
स चेन्ममार सृञ्जय चतुर्भद्रतरस्त्वया ।	015a  
पुत्रात्पुण्यतरस्तुभ्यं मा पुत्रमनुतप्यथाः ।	015c  
अयज्वानमदक्षिण्यमभि श्वैत्येत्युदाहरत् ॥ ॥	015e  

इति श्रीमन्महाभारते द्रोणपर्वणि अभिमन्युवधपर्वणि षोडशराजकीये षष्टितमोऽध्यायः ॥ 60 ॥

5-60-3 चयनैः काञ्चनैश्चिता स्वर्णेष्टकमयैः क्रत्वर्थस्यण्डिलैर्व्याप्ता चयनैरिष्टकासोपानैर्वा कूलद्वये उद्गमात्सङ्गमपर्यन्तं निचितेति वार्थः ॥ 5-60-4 राज्ञश्च राजपुत्रांश्चातिक्रम्येति शेषः । ब्राह्मणेभ्यः अमन्यत दत्तवान् ॥ 5-60-7 येन हेतुना उपह्वरे समीपे भूयसीर्दक्षिणा ददत् राजा आस्ते तेन हेतुना गङ्गा जनौघभारेण आक्रान्ता वेत्रयष्टिवत्तीरप्रदेशे नतिं प्राप्ता सती अतिव्यथिताऽतस्तस्याङ्के निषसादह । दक्षिणाभारेण तीरप्रदेशेऽवनते प्रवाहाम्बु राज्ञोऽङ्कपर्यन्तमागतमित्यर्थः ॥ 5-60-8 पुत्रत्वं नरकात्त्राणकर्तृत्वम् ॥ 5-60-12 वशी योगी योगप्रभावात् । यो यत्र देशे यत् इच्छेत्स तत्र प्राप्नुयादित्यर्थः ॥ 5-60-14 येऽनुयाता अभिमुखा दिशमद्यापि पादपाः । आनतास्तस्थुरिच्छन्तस्तमन्वागन्तुमीश्वरम् इति क. पाठः । अनेत्रास्तस्थुः इति क. ङ. पाठः ॥षष्टितमोऽध्यायः ॥
