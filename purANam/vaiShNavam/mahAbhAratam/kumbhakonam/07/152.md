श्रीः
अध्यायः 152
द्रोणेन सोपालम्भं दुर्योधनाश्वासनपूर्वकं रणाय निर्याणम् ॥ 1 ॥
धृतराष्ट्र उवाच 	001  
सिन्धुराजे हते तात समरे सव्यसाचिना ।	001a  
तथैव भूरिश्रवसि किमासीद्वो मनस्तदा ॥	001c  
दुर्योधनेन च द्रोणस्तथोक्तः कुरसंसदि ।	002a  
किमुक्तवान्परं तस्मात्तन्ममाचक्ष्व सञ्जय ॥	002c  
सञ्जय उवाच 	003  
निष्टानको महानासीत्सैन्यानां तव भारत ।	003a  
सैन्धवं निहतं दृष्ट्वा भूरिश्रवसमेव च ॥	003c  
मन्त्रितं तव पुत्रस्य ते सर्वमवमेनिरे ।	004a  
येन मन्त्रेण निहताः शतशः क्षत्रियर्षभाः ॥	004c  
द्रोणस्तु तद्वचः श्रुत्वा पुत्रस्य तव दुर्मनाः ।	005a  
मुहूर्तमिव च ध्यात्वा भृशमार्तोऽभ्यभाषत ॥	005c  
द्रोण उवाच 	006  
दुर्योधन किमेवं मां वाक्शरैरुपकृन्तसि ।	006a  
अजय्यं सततं सङ्ख्ये ब्रुवाणं सव्यसाचिनम् ॥	006c  
एतेनैवार्जुनं ज्ञातुमलं कौरव संयुगे ।	007a  
यच्छिखण्ड्यवधीद्भीष्मं पाल्यमानः किरीटिना ॥	007c  
अवध्यं निहतं दृष्ट्वा संयुगे देवदानवैः ।	008a  
तदैवाज्ञासिषमहं नेयमस्तीति भारती ॥	008c  
यं पुंसां त्रिषु लोकेषु सर्वशूरममंस्म हि ।	009a  
तस्मिन्निपतिते भीष्मे कं शेषं पर्युपास्महे ॥	009c  
यान्स्म तान्ग्लहते तात शकुनिः कुरुसंसदि ।	010a  
अक्षान्न तेऽक्षा निशिता बाणास्ते शत्रुतापनाः ||	010c  
\'अक्षांस्तु मन्यसे बाणाञ्छोभमानाञ्छिताञ्शरान् |\'	011a  
\'त एते घ्नन्ति नस्तात विशिखाः पार्थचोदिताः ।	011c  
तांस्तदाऽऽख्यायमानस्त्वं विदुरेण न बुद्धवान् ॥	011e  
यास्ता विलपतश्चापि विदुरस्य महात्मनः ।	012a  
धीरस्य वाचो नाश्रौषीः क्षेमाय वदतः शिवाः ॥	012c  
तदिदं वर्तते घोरमागतं वैशसं महत् ।	013a  
तस्यावमानाद्वाक्यस्य दुःशासनकृतेन च ॥	013c  
योऽवमन्य वचः पथ्यं सुहृदामाप्तकारिणाम् ।	014a  
स्वमतं कुरुते मूढः स शोच्यो नचिरादिव ॥	014c  
यच्च नः प्रेक्षमाणानां कृष्णामानाय्य तत्सभाम् ।	015a  
अनर्हन्तीं कुले जातां सर्वधर्मानुचारिणीम् ॥	015c  
तस्याधर्मस्य गान्धारे फलं प्राप्तमिदं महत् ।	016a  
नोचेत्पापं परे लोके त्वमृच्छेथास्ततोऽधिकम् ॥	016c  
यच्च तान्पाण्डवान्द्यूते विषमेण विजित्य ह ।	017a  
प्राव्राजयस्तदाऽरण्ये रौरवाजिनवाससः ॥	017c  
पुत्राणामिव चैतेषां धर्ममाचरतां सदा ।	018a  
द्रुह्येत्को नु नरो लोके मदन्यो ब्राह्मणब्रुवः ॥	018c  
पाण्डवानामयं कोपस्त्वया शकुनिना सह ।	019a  
आहृतो धृतराष्ट्रस्य सम्मते कुरु संसदि ॥	019c  
दुःशासनेन संयुक्तः कर्णेन परिवर्धितः ।	020a  
क्षत्तुर्वाक्यमनादृत्य त्वयाऽभ्यस्तः पुनः पुनः ॥	020c  
\'स हि नः क्रोधवृक्षश्च कृतमूलो महात्मनाम् ।	021a  
तस्य पुष्पफले राजन्नुपभुङ्क्ष्व महाबल ॥\'	021c  
यत्ताः सर्वे पराभूताः पर्यवारयतार्जुनम् ।	022a  
सिन्धुराजानमाश्रित्य स वो मध्ये कथं हतः ॥	022c  
कथं त्वयि च कर्णे च कृपे शल्ये च जीवति ।	023a  
अश्वत्थाम्नि च कौरव्य निधनं सैन्धवोऽगमत् ॥	023c  
युध्यन्तः सर्वराजानस्तेजस्विन उपासते ।	024a  
सिन्धुराजं परित्रातुं वो मध्ये कथं हतः ॥	024c  
मय्येव हि विशेषेण तथा दुर्योधन त्वयि ।	025a  
आशंसत परित्राणमर्जुनात्स महीपतिः ॥	025c  
ततस्तस्मिन्परित्राणमलब्धवति फल्गुनात् ।	026a  
न किञ्चिदनुपश्यामि जीवितस्थानमात्मनः ॥	026c  
मज्जन्तमिव चात्मानं धृष्टद्युम्नस्य संयुगे ।	027a  
पश्याम्यहत्वा पाञ्चालान्सह तेन शिखण्डिना ॥	027c  
तन्मां किमभितप्यन्तं वाक्शरैरेव कृन्तसि ।	028a  
अशक्तः सिन्धुराजस्य भूत्वा त्राणाय भारत ॥	028c  
सौवर्णं सत्यसन्धस्य ध्वजमक्लिष्टकर्मणः ।	029a  
अपश्यन्युधि भीष्मस्य कथमाशंससे जयम् ॥	029c  
मध्ये महारथानां च यत्राहन्यत सैन्धवः ।	030a  
हतो भूरिश्रवाश्चैव किं शेषं तत्र मन्यसे ॥	030c  
कृप एव च दुर्धर्षो यदि जीवति पार्थिव ।	031a  
यो नागात्सिन्धुराजस्य वर्त्म तं पूजयाम्यहम् ॥	031c  
यत्रापश्यं हतं भीष्मं पश्यतस्तेऽनुजस्य वै ।	032a  
दुःशासनस्य कौरव्य कुर्वाणं कर्म दुष्करम् ॥	032c  
अवध्यकल्पं सङ्ग्रामे देवैरपि सवासवैः ।	033a  
न ते वसुन्धराऽस्तीति तदाहं चिन्तये नृप ॥	033c  
इमानि पाण्डवानां च सृञ्जयानां च भारत ।	034a  
अनीकान्याद्रवन्ते मां सहितान्यद्य भारत ॥	034c  
नाहत्वा सर्वपाञ्चालान्कवचस्य विमोक्षणम् ।	035a  
कर्ताऽस्मि समरे कर्म धार्तराष्ट्र हितं तव ॥	035c  
राजन्ब्रूयाः सुतं मे त्वमश्वत्थामानमाहवे ।	036a  
न सोमकाः प्रमोक्तव्या जीवितं परिरक्षता ॥	036c  
यच्च पित्राऽनुशिष्टोऽसि तद्वचः परिपालय ।	037a  
आनृशंस्ये दमे सत्ये चार्जवे च स्थिरो भव ॥	037c  
धर्मार्थकामकुशलो धर्मार्थावप्यपीडयन् ।	038a  
धर्मप्रधानकार्याणि कुर्याश्चेति पुनः पुनः ॥	038c  
चक्षुर्मनोभ्यां सन्तोष्या विप्राः पूज्याश्च शक्तितः ।	039a  
न चैषां विप्रियं कार्यं ते हि वह्निशिखोपमाः ॥	039c  
एष त्वहमनीकानि प्रविशाम्यरिसूदन ।	040a  
रणाय महते राजंस्त्वया वाक्शरपीडितः ॥	040c  
त्वं च दुर्योधन बलं यदि शक्तोऽसि पालय ।	041a  
रात्रावपि च योद्धव्याः संरब्धाः कुरुसृञ्जयाः ॥	041c  
एवमुक्त्वा ततः प्रायाद्द्रोणः पाण्डवसृञ्जयान् ।	042a  
मुष्णन्क्षत्रियतेजांसि नक्षत्राणामिवांशुमान् ॥ ॥	042c  

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे द्विपञ्चाशदधिकशततमोऽध्यायः ॥ 152 ॥

5-152-3 निष्टानकः सव्यथः शब्दः ॥ 5-152-8 इयं सेना नास्तीत्यस्य नष्टेत्यर्थः ॥ 5-152-10 ग्लहते पातयति ॥ 5-152-16 नोचेदिति । परे लोकेऽधिकः पापिनां क्लेश इहत्वल्पेनैव भोगेन निस्तार इति भावः ॥ नेह चेत्परलोके यत्पापमिच्छेत्ततोऽधिकम् इति क. पाठः । न भवेत्परलोके यत्तप्तमिच्छेत्ततोऽधिकम् । इति ख. पाठः । नोचेत्पापं परं लोके त्वं मन्येथास्ततोऽधिकम् इति ङ. पाठः । नेह वै परलोकाय पापमिच्छेत पार्थिवः इति ट. ङ. पाठः ॥ 5-152-20 अभ्यस्त आवर्तितः ॥ 5-152-22 यस्तु शर्वाद्वरं लब्ध्वा पर्यवारयदर्जुनम् । सिन्धुराजः समाश्रित्य स वो मध्ये कथं हतः इति क. ख. पाठः । यत्ताः सर्वे पुरा भूत्वा अर्जुनं पर्यवारयन् । सिन्धुराजः समाश्रित्य स वो मध्ये कथं हतः इति ट. पाठः । यत्तत्सर्वे परं भूत्वा पर्यवारयतार्जुनम् । सिन्धुराजानमाश्रित्य स वो मध्ये कथं हतः इति ङ. पाठः । यत्तत्सर्वे पराभूय पर्यवारयतार्जुनिम् । सिन्धुराजानमाश्रित्य स वो मध्ये कथं हतः इति ङ. पाठः ॥ 5-152-27 पश्याम्यहं वै पाञ्चालान्सह तेन शिखण्डिना इति क. ट. ङ. पाठः । धृष्टद्युम्नस्य किल्बिषे इति झ. पाठः ॥ 5-152-152 द्विपञ्चाशदधिकशततमोऽध्यायः ॥
