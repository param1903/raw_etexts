श्रीः
अध्यायः 099
अर्जुनेन रणाङ्कणे हयाप्यायनाय शरैः सरोनिर्माणम् ॥ 1 ॥ तथा शरमयवेश्मनिर्माणम् ॥ 2 ॥
सञ्जय उवाच 	001  
\'वर्तमाने तदा युद्धे द्रोणस्य सह पाण्डुभिः ।\'	001a  
परिवर्तमान आदित्ये तत्र सूर्ये च रश्मिभिः ।	001c  
रजसा कीर्यमाणाश्च मन्दीभूताश्च कौरवाः ॥	001e  
तिष्ठतां युध्यमानानां पुनरावर्ततामपि ।	002a  
भज्यतां जयतां चैव जगाम तदहः शनैः ॥	002c  
तथा तेषु विषक्तेषु सैन्येषु जयगृद्धिषु ।	003a  
अर्जुनो वासुदेवश्च सैन्धवायैव जग्मतुः ॥	003c  
रथमार्गप्रमाणं तु कौन्तेयो निशितैः शरैः ।	004a  
चकार यं च पन्थानं ययौ तेन जनार्दनः ॥	004c  
यत्रयत्र रथो याति पाण्डवस्य महात्मनः ।	005a  
तत्रतत्रैव दीर्यन्ते सेनास्तव विशाम्पते ॥	005c  
रथशिक्षां तु दाशार्हो दर्शयामास वीर्यवान् ।	006a  
उत्तमाधममध्यानि मण्डलानि विदर्शयन् ॥	006c  
ते तु नामाङ्किता बाणाः कालज्वलनसन्निभाः ।	007a  
स्नायुनद्धाः सुपर्वाणः पृथवो दीर्घगामिनः ॥	007c  
वैणवाश्चायसाश्चोग्रा ग्रसन्तो विविधानरीन् ।	008a  
रुधिरं पतगैः सार्धं प्राणिनां पपुराहवे ॥	008c  
रथस्थितोऽग्रतः क्रोशं यानस्यत्यर्जुनः शरान् ।	009a  
रथे क्रोशमतिक्रान्ते तस्य ते घ्नन्ति शात्रवान् ॥	009c  
तार्क्ष्यमारुतरंहोभिर्वाजिभिः साधुवाहिभिः ।	010a  
यथाऽगच्छद्धृषीकेशः कृत्स्नं विस्मापयञ्जगत् ॥	010c  
न तथा गच्छति रथस्तपनस्य विशाम्पते ।	011a  
नेन्द्रस्य न तु रुद्रस्य नापि वैश्रवणस्य च ॥	011c  
नान्यस्य समरे राजन्गतपूर्वस्तथा रथः ।	012a  
यथा ययावर्जुनस्य मनोभिप्रायशीघ्रगः ॥	012c  
प्रविश्य तु रणे राजन्केशवः परवीरहा ।	013a  
सेनामध्ये हयांस्तूर्णं चोदयामास भारत ॥	013c  
ततस्तस्य रथौघस्य मध्यं प्राप्य हयोत्तमाः ।	014a  
कृच्छ्रेण रथमूहुस्तं क्षुत्पिपासासमन्विताः ॥	014c  
क्षताश्च बहुभिः शस्त्रैर्युद्धशौण्डैरनेकशः ।	015a  
मण्डलानि विचित्राणि विचेरुस्ते मुहुर्मुहुः ॥	015c  
हतानां वाजिनागानां रथानां च नरैः सह ।	016a  
उपरिष्टादतिक्रान्ताः शैलाभानां सहस्रशः ॥	016c  
\'श्रमेण महता युक्तास्ते हया वातरंहसः ।	017a  
मन्दवेगगता राजन्संवृत्तास्तत्र संयुगे ॥\'	017c  
एतस्मिन्नन्तरे वीरावावन्त्यौ भ्रातरौ नृप ।	018a  
सहसेनौ समार्च्छेतां पाण्डवं क्लान्तवाहनम् ॥	018c  
तावर्जुनं चतुःषष्ट्या सप्तत्या च जनार्दनम् ।	019a  
शराणां च शतैरश्वानविध्येतां मुदान्वितौ ॥	019c  
तावर्जुनो महाराज नवभिर्नतपर्वभिः ।	020a  
आजघान रणे क्रुद्धो मर्मज्ञो मर्मभेदिभिः ॥	020c  
ततस्तौ तु शरौघेण बीभत्सुं सहकेशवम् ।	021a  
आच्छादयेतां संरब्धौ सिंहनादं च चक्रतुः ॥	021c  
तयोस्तु धनुषी मुष्टौ भल्लाभ्यां श्वेतवाहनः ।	022a  
चिच्छेद समरे तूर्णं भूय एव धनञ्जयः ।	022c  
अथान्यैर्विशिखैस्तूर्णं ध्वजौ च कनकोज्ज्वलौ ॥	022e  
अथान्ये धनुषी राजन्प्रगृह्य समरे तदा ।	023a  
पाण्डवं भृशसङ्क्रुद्धावर्दयामासतुः शरैः ॥	023c  
तयोस्तु भृशसङ्क्रुद्धः शराभ्यां पाण्डुनन्दनः ।	024a  
धनुषी चिच्छिदे तूर्णं भूय एव धनञ्जयः ॥	024c  
तथान्यैर्विशिखैस्तूर्णं रुक्मपुङ्खैः शिलाशितैः ।	025a  
जघानाश्वांस्तथा सूतौ पार्ष्णी च सपदानुगौ ॥	025c  
ज्येष्ठस्य च शिरः कायात्क्षुरप्रेण न्यकृन्तत ।	026a  
स पपात हतः पृथ्व्यां वातरुग्ण इव द्रुमः ॥	026c  
विन्दं तु निहतं दृष्ट्वा ह्यनुविन्दः प्रतापवान् ।	027a  
हताश्वं रथमुत्सृज्य गदां गृह्य महाबलः ॥	027c  
अभ्यवर्तत सङ्ग्रामे भ्रातुर्वधमनुस्मरन् ।	028a  
गदया रथिनां श्रेष्ठो नृत्यन्निव महारथः ॥	028c  
अनुविन्दस्तु गदया ललाटे मधुसूदनम् ।	029a  
स्पष्ट्वा नाकम्पयत्क्रुद्धो मैनाकमिव पर्वतम् ॥	029c  
तस्यार्जुनः शरैः षड्भिर्ग्रीवां पादौ भुजौ शिरः ।	030a  
निचकर्त स सञ्छिन्नः पपाताद्रिचयो यथा ॥	030c  
ततस्तौ निहतौ दृष्ट्वा तयो राजन्पदानुगाः ।	031a  
अभ्यद्रवन्त सङ्क्रुद्धाः किरन्तः शतशः शरान् ॥	031c  
तानर्जुनः शरैस्तूर्णं निहत्य भरतर्षभ ।	032a  
व्यरोचत यथा वह्निर्दावं दग्ध्वा हिमात्यये ॥	032c  
तयोः सेनामतिक्रम्य कृच्छ्रादिव धनञ्जयः ।	033a  
विबभौ जलदं हित्वा दिवाकर इवोदितः ॥	033c  
तं दृष्ट्वा कुरवस्त्रस्ताः प्रहृष्टाश्चाभवन्पुनः ।	034a  
अभ्यवर्तन्त पार्थं च समन्ताद्भरतर्षभ ॥	034c  
श्रान्तं चैनं समालक्ष्य ज्ञात्वा दूरे च सैन्धवम् ।	035a  
सिंहनादेन महता सर्वतः पर्यवारयन् ॥	035c  
तांस्तु दृष्ट्वा सुसंरब्धानुत्स्मयन्पुरुषर्षभः ।	036a  
शनकैरिव दाशार्हमर्जुनो वाक्यमब्रवीत् ॥	036c  
शरार्दिताश्च ग्लानाश्च हया दूरे च सैन्धवः ।	037a  
किमिहानन्तरं कार्यं साधिष्ठं तव रोचते ॥	037c  
ब्रूहि कृष्ण यथातत्त्वं त्वं हि प्राज्ञतमः सदा ।	038a  
भवन्नेत्रा रणे शत्रून्विजेष्यन्तीह पाण्डवाः ॥	038c  
मम त्वनन्तरं कृत्यं यद्वै तत्त्वं निबोध मे ।	039a  
हयान्विमुच्य हि सुखं विशल्यान्कुरु माधव ॥	039c  
सञ्जय उवाच 	040  
एवमुक्तस्तु पार्थेन केशवः प्रत्युवाच तम् ।	040a  
ममाप्येतन्मतं पार्थ यदितं ते प्रभाषितम् ॥	040c  
अर्जुन उवाच 	041  
अहमावारयिष्यामि सर्वसैन्यानि केशव ।	041a  
त्वमप्यत्र यथान्यायं कुरु कार्यमनन्तरम् ॥	041c  
सञ्जय उवाच 	042  
सोऽवतीर्य रथोपस्थादसम्भ्रान्तो धनञ्जयः ।	042a  
गाण्डीवं धनुरादाय तस्थौ गिरिविवाचलः ॥	042c  
तमभ्यधावन्क्रोशन्तः क्षत्रिया जयकाङ्क्षिणः ।	043a  
इदं छिद्रमिति ज्ञात्वा धरणीस्थं धनञ्जयम् ॥	043c  
तमेकं रथवंशेन महता पर्यवारयन् ।	044a  
विकर्षन्तश्च चापानि विसृजन्तश्च सायकान् ॥	044c  
शस्त्राणि च विचित्राणि क्रुद्धास्तत्र व्यदर्शयन् ।	045a  
छादयन्तः शरैः पार्थं मेघा इव दिवाकरम् ॥	045c  
अभ्यद्रवन्त वेगेन क्षत्रियाः क्षत्रियर्षभम् ।	046a  
नरसिंहं रथोदाराः सिंहं मत्ता इव द्विपाः ॥	046c  
तत्र पार्थस्य भुजयोर्महद्बलमदृश्यत ।	047a  
यत्क्रुद्धो बहुलाः सेनाः सर्वतः समवारयत् ॥	047c  
अस्त्रैरस्त्राणि संवार्य द्विषतां सर्वतो विभुः ।	048a  
इषुभिर्बहुभिस्तूर्णं सर्वानेव समावृणोत् ॥	048c  
तत्रान्तरिक्षे बाणानां प्रगाढानां विशाम्पते ।	049a  
सङ्घर्षेण महार्चिष्मान्पावकः समजायत ॥	049c  
तत्रतत्र महेष्वासैः श्वसद्भिः शोणितोक्षितैः ।	050a  
हयैर्नागैश्च सम्भिन्नैर्नदद्भिश्चारिकर्शन ॥	050c  
संरब्धैश्चारिभिर्वीरैः प्रार्थयद्भिर्जयं मृधे ।	051a  
एकस्थैर्बहुभिः क्रुद्धैरूष्मेव समजायत ॥	051c  
शरोर्मिणं ध्वजावर्तं नागनक्रं दुरत्ययम् ।	052a  
पदातिमत्स्यकलिलं शङ्खदुन्दुभिनिःस्वनम् ॥	052c  
असङ्ख्येयमपारं च रजो नीरमतीव च ।	053a  
उष्णीषकमठं छत्रपताकाफेनमालिनम् ॥	053c  
रथसागरमक्षोभ्यं मातङ्गाङ्गशिलाचितम् ।	054a  
वेलाभूतस्तदा पार्थः पत्रिभिः समवारयत् ॥	054c  
[धृतराष्ट्र उवाच 	055  
अर्जुने धरणीं प्राप्ते हयहस्ते च केशवे ।	055a  
एतदन्तरमासाद्य कथं पार्थो न घातितः ॥	055c  
सञ्जय उवाच 	056  
सद्यः पार्थिव पार्थेन निरुद्धाः सर्वपार्थिवाः ।	056a  
रथस्था धरणीस्थेन वाक्यमच्छान्दसं यथा ॥	056c  
स पार्थः पार्थिवान्सर्वान्भूमिस्थोपि रथस्थितान् ।	057a  
एको निवारयामास लोभः सर्वगुणानिव ॥]	057c  
ततो जनार्दनः सङ्ख्ये प्रियं पुरुषसत्तमम् ।	058a  
असम्भ्रान्तो महाबाहुरर्जुनं वाक्यमब्रवीत् ॥	058c  
उदपानमिहाश्वानां नालमस्ति रणेऽर्जुन ।	059a  
परीप्सन्ते जलं चेमे पेयं न त्ववगाहनम् ॥	059c  
इदमस्तीत्यसम्भ्रान्तो ब्रुवन्नस्त्रेण मेदिनीम् ।	060a  
अभिहत्यार्जुनश्चक्रे वाजिपानं सरः शुभम् ॥	060c  
[हंसकारण्डवाकीर्णं चक्रवाकोपशोभितम् ।	061a  
सुविस्तीर्णं प्रसन्नाम्भः प्रफुल्लवरपङ्कजम् ॥	061c  
कूर्ममत्स्यगणाकीर्णमगाधमृषिसेवितम् ।	062a  
आगच्छन्नारदमुनिर्दर्शनार्थं कृतं क्षणात् ॥]	062c  
शरवंशं शरस्थूणं शराच्छादनमद्भुतम् ।	063a  
शरवेश्माकरोत्पार्थस्त्वष्टेवाद्भुतकर्मकृत् ॥	063c  
ततः प्रहस्य गोविन्दः साधुसाध्वित्यथाब्रवीत् ।	064a  
शरवेश्मनि पार्थेन कृते तस्मिन्महात्मना ॥ ॥	064c  

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे एकोनशततमोऽध्यायः ॥ 99 ॥

5-99-17 स्नायुनद्धाः सूक्ष्मचर्माग्रग्रथिताः ॥ 5-99-9 क्रोशं कोशमुद्दिश्य ॥ 5-99-25 सूतौ सारथी । पाष्णीं पृष्ठरक्षौ ॥ 5-99-30 अद्रिचयो गिरिशृङ्गम् ॥ 5-99-49 प्रगाढानां व्यवगाढानाम् ॥ 5-99-54 वेलाभूतो मर्यादारूपः ॥ 5-99-55 कुण्डलितास्त्रयः श्लोकाः झ. पाठे एव वर्तन्ते ॥ 5-99-59 अलं पर्याप्तम् ॥ 5-99-60 अभिहत्य खात्वा । वाजिपानम् अश्वपानीयम् ॥ 5-99-61 हंसकारण्डवाकीर्णमित्यादियोग्यतया वर्णनम् ॥ कुण्डलितौ द्वौ श्लोकौ घ. झ. पाठयोरेव ॥ 5-99-63 वंशः शालाधारकाष्ठम् । स्थूणा मध्यस्तम्भः ॥ 5-99-99 एकोनशततमोऽध्यायः ॥
