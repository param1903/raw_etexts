श्रीः
अध्यायः 114
धृतराष्ट्रस्य स्वसैन्यपराजयश्रवणेन शोचनम् ॥ 1 ॥ सञ्जयेन तदुपालम्भपूर्वकं कृतवर्मपराक्रमकथनम् ॥ 2 ॥
धृतराष्ट्र उवाच 	001  
एवं बहुगुणं सैन्यमेवं प्रविचितं बलम् ।	001a  
व्यूढमेवं यथान्यायमेवं बहु च सञ्जय ॥	001c  
नित्यं पूजितमस्माभिरभिकामं च नः सदा ।	002a  
प्रौढमत्यद्भुताकारं पुरस्ताद्दृष्टविक्रमम् ॥	002c  
नातिवृद्वमबालं च नाकृशं नातिपीवरम् ।	003a  
लघुवृत्तायतप्रायं सारगात्रमनामयम् ॥	003c  
आत्तसन्नाहसञ्छन्नं बहुशस्त्रपरिच्छदम् ।	004a  
शस्त्रग्रहणविद्यासु बह्वीषु परिनिष्ठितम् ॥	004c  
आरोहे पर्यवस्कन्दे सरणे सान्तरप्लुते ।	005a  
सम्यक्प्रहरणे याने व्यपयाने च कोविदम् ॥	005c  
नागेष्वश्वेषु बहुशो रथेषु च परीक्षितम् ।	006a  
\'चर्मनिस्त्रिंशयुद्धे च नियुद्धे च विशारदम् ।\'	006c  
परीक्ष्य च यथान्यायं वेतनेनोपपादितम् ॥	006e  
न गोष्ठ्या नोपकारेण न सम्बन्धनिमित्ततः ।	007a  
नानाहूतं नाप्यभृतं मम सैन्यं बभूव ह ॥	007c  
कुलीनार्यजनोपेतं तुष्टपुष्टमनुद्धतम् ।	008a  
कृतमानोपचारं च यशस्वि च मनस्वि च ॥	008c  
सचिवैश्चापरैर्मुख्यैर्बहुभिः पुण्यकर्मभिः ।	009a  
लोकपालोपमैस्तात पालितं नरसत्तमैः ॥	009c  
बहुभिः पार्थिवैर्गुप्तमस्मत्प्रियचिकीर्षुभिः ।	010a  
अस्मानभिसृतैः कामात्सबलैः सपदानुगैः ॥	010c  
महोदधिमिवापूर्णमापगाभिः समन्ततः ।	011a  
अपक्षैः पक्षिसङ्काशै रथैरश्वैश्च संवृतम् ॥	011c  
प्रभिन्नकरटैश्चैव द्विरदैरावृतं महत् ।	012a  
यदहन्यत मे सैन्यं किमन्यद्भागधेयतः ॥	012c  
योधाक्षय्यजलं भीमं वाहनोर्मितरङ्गिणम् ।	013a  
क्षेपण्यसिगदाशक्तिशरप्रासझषाकुलम् ॥	013c  
ध्वजभूषणसम्बाधरत्नोपलसुसञ्चितम् ।	014a  
वाहनैरभिधावद्भिर्वायुवेगविकम्पितम् ॥	014c  
द्रोणगम्भीरपातालं कृतवर्ममहाह्रदम् ।	015a  
जलसन्धमहाग्राहं कर्णचन्द्रोदयोद्धतम् ॥	015c  
गते सैन्यार्णवं भित्त्वा तरसा पाण्डवर्षभे ।	016a  
सञ्जयैकरथेनैव युयुधाने च मामकम् ॥	016c  
तत्र शेषं न पश्यामि प्रविष्टे सव्यसाचिनि ।	017a  
सात्वते च रथोदारे मम सैन्यस्य सञ्जय ॥	017c  
तौ तत्र समतिक्रान्तौ दृष्ट्वाऽतीव तरस्विनौ ।	018a  
सिन्धुराजं तु सम्प्रेक्ष्य गाण्डीवस्य च गोचरम् ॥	018c  
किं नु वा कुरवः कृत्यं विदधुः कालचोदिताः ।	019a  
दारुणैकायनेऽकाले कथं वा प्रतिपेदिरे ॥	019c  
ग्रस्तान्हि कौरवान्मन्ये मृत्युना तात सङ्गतान् ।	020a  
विक्रमोऽपि रणे तेषां न तथा दृश्यते हि वै ॥	020c  
अक्षतौ संयुगे तत्र प्रविष्टौ कृष्णपाण्डवौ ।	021a  
न च वारयिता कश्चित्तयोरस्तीह सञ्जय ॥	021c  
भृताश्च बहवो योधाः परीक्ष्यैव महारथाः ।	022a  
वेतनेन यथायोगं प्रियवादेन चापरे ॥	022c  
असत्कारभृतस्तात मम सैन्ये न विद्यते ।	023a  
कर्मणा ह्यनुरूपेण लभ्यते भक्तवेतनम् ॥	023c  
न च योधोऽभवत्कश्चिन्मम सैन्ये तु सञ्जय ।	024a  
अल्पदानभृतस्तात तथा चाभृतको नरः ॥	024c  
पूजितो हि यथाशक्त्या दानमानासनैर्मया ।	025a  
तथा पुत्रैश्च मे तात ज्ञातिभिश्च सबान्धवैः ॥	025c  
ते च प्राप्यैव सङ्ग्रामे निर्जिताः सव्यसाचिना ।	026a  
शैनेयेन परामृष्टाः किमन्यद्भागधेयतः ॥	026c  
रक्ष्यते यश्च सङ्ग्रामे ये च सञ्जय रक्षिणः ।	027a  
एकः साधारणः पन्थार रक्ष्यस्य सह रक्षिभिः ॥	027c  
अर्जुनं समरे दृष्ट्वा सैन्धवस्याग्रतःस्थितम् ।	028a  
पुत्रो मम भृशं मूढः किं कार्यं प्रत्यपद्यत ॥	028c  
सात्यकिं च रणे दृष्ट्वा प्रविशन्तमभीतवत् ।	029a  
किं नु दुर्योधनः कृत्यं प्राप्तकालममन्यत ॥	029c  
सर्वशस्त्रातिगौ सेनां प्रविष्टौ रथिसत्तमौ ।	030a  
दृष्ट्वा कां वै धृतिं युद्धे प्रत्यपद्यन्त मामकाः ॥	030c  
दृष्ट्वा कृष्णं तु दाशार्हमर्जुनार्थे व्यवस्थितम् ।	031a  
शिनीनामृषभं चैव मन्ये शोचन्ति पुत्रकाः ॥	031c  
दृष्ट्वा सेनां व्यतिक्रान्तां सात्वतेनार्जुनेन च ।	032a  
पलायमानांश्च कुरून्मन्ये शोचन्ति पुत्रकाः ॥	032c  
विद्रुतान्रथिनो दृष्ट्वा निरुत्साहान्द्विषज्जये ।	033a  
पलायनकृतोत्साहान्मन्ये शोचन्ति पुत्रकाः ॥	033c  
शून्यान्कृतान्रथोपस्थान्सात्वतेनार्जुनेन च ।	034a  
हतांश्च योधान्सन्दृश्य मन्ये शोचन्ति पुत्रकाः ॥	034c  
व्यश्वनागरथान्दृष्ट्वा तत्र वीरान्सहस्रशः ।	035a  
धावमानान्रणे व्यग्रान्मन्ये शोचन्ति पुत्रकाः ॥	035c  
महानागान्विद्रवतो दृष्ट्वाऽर्जुनशराहतान् ।	036a  
पतितान्पततश्चान्यान्मन्ये शोचन्ति पुत्रकाः ॥	036c  
विहीनांश्च कृतानश्वान्विरथांश्च कृतान्नरान् ।	037a  
तत्र सात्यकिपार्थाभ्यां मन्ये शोचन्ति पुत्रकाः ॥	037c  
हयौघान्निहतान्दृष्ट्वा द्रवमाणांस्ततस्ततः ।	038a  
रणे माधवपार्थाभ्यां मन्ये शोचन्ति पुत्रकाः ॥	038c  
पत्तिसङ्घान्रणे दृष्ट्वा धावमानांश्च सर्वशः ।	039a  
निराशा विजये सर्वे मन्ये शोचन्ति पुत्रकाः ॥	039c  
द्रोणस्य समतिक्रान्तावनीकमपराजितौ ।	040a  
क्षणेन दृष्ट्वा तौ वीरौ मन्ये शोचन्ति पुत्रकाः ॥	040c  
सम्मूढोऽस्मि भृशं तात श्रुत्वा कृष्णधनञ्जयौ ।	041a  
प्रविष्टौ मामकं सैन्यं सात्वतेन सहाच्युतौ ॥	041c  
तस्मिन्प्रविष्टे पृतनां शिनीनां प्रवरे रथे ।	042a  
भोजानीकं व्यतिक्रान्ते किमकुर्वत कौरवाः ॥	042c  
तथा द्रोणेन समरे निगृहीतेषु पाण्डुषु ।	043a  
कथं युद्धमभूत्तत्र तन्ममाचक्ष्व सञ्जय ॥	043c  
द्रोणो हि बलवान्श्रेष्ठः कृतास्त्रो युद्धदुर्मदः ।	044a  
पाञ्चालास्तं महेष्वासं प्रत्ययुध्यन्कथं रणे ॥	044c  
बद्धवैरास्ततो द्रोणे धनञ्जयजयैषिणः ।	045a  
भारद्वाजसुतस्तेषु दृढवैरो महारथः ॥	045c  
अर्जुनश्चापि यच्चक्रे सिन्धुराजवधं प्रति ।	046a  
तन्मे सर्वं समाचक्ष्व कुशलो ह्यसि सञ्जय ॥	046c  
सञ्जय उवाच 	047  
आत्मापराधात्सम्भूतं व्यसनं भरतर्षभ ।	047a  
प्राप्य प्राकृतवद्वीर न त्वं शोचितुमर्हसि ॥	047c  
पुरा यदुच्यसे प्राज्ञैः सुहृद्भिर्विदुरादिभिः ।	048a  
मा हार्षीः पाण्डवान्राजन्निति तन्न त्वया श्रुतम् ॥	048c  
सुहृदां हितकामानां वाक्यं यो न शृणोति ह ।	049a  
स महद्व्यसनं प्राप्य शोचते वै यथा भवान् ॥	049c  
याचितोऽसि पुरा राजन्दाशार्हेण शमं प्रति ।	050a  
न च तं लब्धवान्कामं त्वत्तः कृष्णो महायशाः ॥	050c  
तव निर्गुणतां ज्ञात्वा पक्षपातं सुतेषु च ।	051a  
द्वैधीभावं तथा धर्मे पाण्डवेषु च मत्सरम् ॥ 	051c  
तव जिह्ममभिप्रायं विदित्वा पाण्डवान्प्रति ।	052a  
आर्तप्रलापांश्च बहून्मनुजाधिप सत्तम ॥	052c  
सर्वलोकस्य तत्त्वज्ञः सर्वलोकेश्वरः प्रभुः ।	053a  
वासुदेवस्ततो युद्धं कुरूणामकरोन्महत् ॥	053c  
आत्मापराधात्सुमहान्प्राप्तस्ते विपुलः क्षयः ।	054a  
नैनं दुर्योधने दोषं कर्तुमर्हसि मानद ॥	054c  
न हि ते सुकृतं किञ्चिदादौ मध्ये च भारत ।	055a  
दृश्यते पृष्ठतश्चैव त्वन्मूलो हि पराजयः ॥	055c  
तस्मादद्य स्थिरो भूत्वा ज्ञात्वा लोकस्य निर्णयम् ।	056a  
शृणु युद्धं यथावृत्तं घोरं देवासुरोपमम् ॥	056c  
प्रविष्टे तव सैन्यं तु शैनेये सत्यविक्रमे ।	057a  
भीमसेनमुखाः पार्थाः प्रतीयुर्वाहिनीं तव ॥	057c  
आगच्छतस्तान्सहसा क्रुद्धरूपान्सहानुगान् ।	058a  
दधारैको रणे पाण्डून्कृतवर्मा महारथः ॥	058c  
यथोद्वृत्तं वारयते वेला वै सलिलार्णवम् ।	059a  
पाण्डुसैन्यं तथा सङ्ख्ये हार्दिक्यः समवारयत् ॥	059c  
तत्राद्भुतमपश्याम हार्दिक्यस्य पराक्रमम् ।	060a  
यदेनं सहिताः पार्था नातिचक्रमुराहवे ॥	060c  
ततो भीमस्त्रिभिर्विद्ध्वा कृतवर्माणमाशुगैः ।	061a  
शङ्खं दध्मौ महाबाहुर्हर्षयन्सर्वपाण्डवान् ॥	061c  
सहदेवस्तु विंशत्या धर्मराजश्च पञ्चभिः ।	062a  
शतेन नकुलश्चापि हार्दिक्यं समविध्यत ॥	062c  
द्रौपदेयास्त्रिसप्तत्या सप्तभिश्च घटोत्कचः ।	063a  
धृष्टद्युम्नस्त्रिभिश्चापि कृतवर्माणमार्दयत् ॥	063c  
विराटो द्रुपदश्चैव याज्ञसेनिश्च पञ्चभिः ।	064a  
शिखण्डी चैव हार्दिक्यं विद्ध्वा पञ्चभिराशुगैः ॥	064c  
पुनर्विव्याध विंशत्या सायकानां हसन्निव ।	065a  
कृतवर्मा ततो राजन्सर्वतस्तान्महारथान् ॥	065c  
एकैकं पञ्चभिर्विद्ध्वा भीमं विव्याध सप्तभिः ।	066a  
धनुर्ध्वजं चास्य तदा रथाद्भूमावपातयत् ॥	066c  
अथैनं छिन्नधन्वानं त्वरमाणो महारथः ।	067a  
आजघानोरसि क्रुद्धः सप्तत्या निशितैः शरैः ॥	067c  
स गाढविद्धो बलवान्हार्दिक्यस्य शरोत्तमैः ।	068a  
चचाल रथमध्यस्थः क्षितिकम्पे यथाऽचलः ॥	068c  
भीमसेनं तथा दृष्ट्वा धर्मराजपुरोगमाः ।	069a  
विसृजन्तः शरान्राजन्कृतवर्माणमार्दयन् ॥	069c  
तं तथा कोष्ठकीकृत्य रथवंशेन मारिष ।	070a  
विव्यधुः सायकैर्हृष्टा रक्षार्थं मारुतेर्मृधे ॥	070c  
प्रतिलभ्य ततः सञ्ज्ञां भीमसेनो महाबलः ।	071a  
शक्तिं जग्राह समरे हेमदण्डामयस्मयीम् ॥	071c  
चिक्षेप च रथात्तूर्णं कृतवर्मरथं प्रति ।	072a  
सा भीमभुजनिर्मुक्ता निर्मुक्तोरगसन्निभा ॥	072c  
कृतवर्माणमभितः प्रजज्वाल सुदारुणा ।	073a  
तामापतन्तीं सहसा युगान्ताग्निसमप्रभाम् ॥	073c  
द्वाभ्यां शराभ्यां हार्दिक्यो निजघान द्विधा तदा ।	074a  
सा छिन्ना पतिता भूमौ शक्तिः कनकभूषणा ॥	074c  
द्योतयन्ती दिशो राजन्महोल्केव नभश्च्युता ।	075a  
शक्तिं विनिहतां दृष्ट्वा भीमश्चुक्रोध वै भृशम् ॥	075c  
ततोऽन्यद्धनुरादाय वेगवत्सुमहास्वनम् ।	076a  
भीमसेनो रणे क्रुद्धो हार्दिक्यं समवारयत् ॥	076c  
अथैनं पञ्चभिर्बाणैराजघान स्तनान्तरे ।	077a  
भीमो भीमबलो राजंस्तव दुर्मन्त्रितेन च ॥	077c  
भोजस्तु क्षतसर्वाङ्गो भीमसेनेन मारिष ।	078a  
रक्ताशोक इवोत्फुल्लो व्यभ्राजत रणाजिरे ॥	078c  
ततः क्रुद्धस्त्रिभिर्बाणैर्भीमसेनं हसन्निव ।	079a  
अभिहत्य दृढं युद्धे तान्सर्वान्प्रत्यविध्यत ॥	079c  
त्रिभिस्त्रिभिर्महेष्वासो यतमानान्महारथान् ।	080a  
तेऽपि तं प्रत्यविध्यन्त सप्तभिः सप्तभिः शरैः ॥	080c  
शिखण्डिनस्ततः क्रुद्धः क्षुरप्रेण महारथः ।	081a  
धनुश्चिच्छेद समरे प्रहसन्निव सात्वतः ॥	081c  
शिखण्डी तु ततः क्रुद्धश्छिन्ने धनुषि सत्वरः ।	082a  
असिं जग्राह समरे शतचन्द्रं च भास्वरम् ॥	082c  
भ्रामयित्वा महच्चर्म चामीकरविभूषितम् ।	083a  
तमसिं प्रेषयामास कृतवर्मरथं प्रति ॥	083c  
स तस्य सशरं चापं छित्त्वा राजन्महानसिः ।	084a  
अभ्यगाद्धरणीं राजंश्च्युतं ज्योतिरिवाम्बरात् ॥	084c  
एतस्मिन्नेव काले तु त्वरमाणं महारथाः ।	085a  
विव्यधुः सायकैर्गाढं कृतवर्माणमाहवे ॥	085c  
अथान्यद्धनुरादाय त्यक्त्वा तच्च महद्धनुः ।	086a  
विशीर्णं भरतश्रेष्ठ हार्दिक्यः परवीरहा ॥	086c  
विव्याध पाण्डवान्युद्धे त्रिभिस्त्रिभिरजिह्मगैः ।	087a  
शिखण्डिनं च विव्याध त्रिभिः पञ्चभिरेव च ॥	087c  
धनुरन्यत्समादाय शिखण्डी तु महायशाः ।	088a  
अवारयत्कूर्मनखैराशुगैर्हृदिकात्मजम् ॥	088c  
ततः क्रुद्धो रणे राजन्हृदिकस्यात्मसम्भवः ।	089a  
अभिदुद्राव वेगेन याज्ञसेनिं महारथम् ॥	089c  
भीष्मस्य समरे राजन्मृत्योर्हेतुं महात्मनः ।	090a  
विदर्शयन्बलं शूरः शार्दूल इव कुञ्जरम् ॥	090c  
तौ दिशागजसङ्काशौ ज्वलिताविव पावकौ ।	091a  
समापेततुरन्योन्यं शरसङ्घैररिन्दमौ ॥	091c  
विधुन्वानौ धनुःश्रेष्ठे सन्दधानौ च सायकान् ।	092a  
विसृजन्तौ च शतशो गभस्तीनिव भास्करौ ॥	092c  
तापयन्तौ शरैस्तीक्ष्णैरन्योन्यं तौ महारथौ ।	093a  
युगान्तप्रतिमौ वीरौ रेजतुर्भास्कराविव ॥	093c  
कृतवर्मा च समरे याज्ञसेनिं महारथम् ।	094a  
विद्ध्वेषुभिस्त्रिसप्तत्या पुनर्विव्याध सप्तभिः ॥	094c  
स गाढविद्धो व्यथितो रथोपस्थ उपाविशत् ।	095a  
विसृज्य सशरं चापं मूर्च्छयाऽभिपरिप्लुतः ॥	095c  
तं विषण्णं रणे दृष्ट्वा तावकाः पुरुषर्षभ ।	096a  
हार्दिक्यं पूजयामासुर्वासांस्यादुधुवुश्च ह ॥	096c  
शिखण्डिनं तथा ज्ञात्वा हार्दिक्यशरपीडितम् ।	097a  
अपोवाह रणाद्यन्ता त्वरमाणो महारथम् ॥	097c  
सादितं तु रथोपस्थे दृष्ट्वा पार्थाः शिखण्डिनम् ।	098a  
परिवव्रू रथैस्तूर्णं कृतवर्माणमाहवे ॥	098c  
तत्राद्भुतं परं चक्रे कृतवर्मा महारथः ।	099a  
यदेकः समरे पार्थान्वारयामास सानुगान् ॥	099c  
पार्थाञ्जित्वाऽजयच्चेदीन्पाञ्चालान्सृञ्जयानपि ।	100a  
केकयांश्च महावीर्यान्कृतवर्मा महारथः ॥	100c  
ते वध्यमानाः समरे हार्दिक्येन स्म पाण्डवाः ।	101a  
इतश्चेतश्च धावन्तो नैव चक्रुर्धृतिं रणे ॥	101c  
जित्वा पाण्डुसुतान्युद्धे भीमसेनपुरोगमान् ।	102a  
हार्दिक्यः समरेऽतिष्ठद्विधूम इव पावकः ॥	102c  
ते द्राव्यमाणाः समरे हार्दिक्येन महारथाः ।	103a  
विमुखाः समपद्यन्त शरवृष्टिभिरार्दिताः ॥ ॥	103c  

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे चतुर्दशाधिकशततमोऽध्यायः ॥ 114 ॥

5-114-1 बहुगुणं बहवो गुणाः शौर्यादयः सन्ध्यादयो वा यस्मिन् । बलं प्रबलम् ॥ 5-114-2 नः अभिकाममनुरक्तम् ॥ 5-114-3 लघुनो मनोज्ञस्य वृत्तस्यायतनमायामः प्रायः प्रचुरं यत्र । सारगात्रं निबिडावयवम् ॥ 5-114-5 पर्यवस्कन्दे अवरोहणे । सरणे प्रसरणे । सान्तरप्लुते प्लवनान्तरितायां गतौ । व्यपयानेऽपसरणे ॥ 5-114-6 वेतनेन दिनमासवर्षदेयेन धनेन ॥ 5-114-7 गोष्ठ्या संलापमात्रेण ॥ 5-114-13 वाहनान्येवोर्मितरङ्गपरम्परा विद्यते यत्र । क्षेपण्यो यन्त्राणि ॥ 5-114-14 रत्नैरुपलैश्च सुसञ्चितं सुष्ठुसञ्छादितम् । वाहनाभिधावनान्येव वायुवेगतया रूपितानि ॥ 5-114-17 मम सैन्यस्य शेषमित्यन्वयः ॥ 5-114-19 दारुणैकायने अतिभीषणेऽनन्यगतिके । अकाले अतीते समये ॥ 5-114-23 लभ्यते सैन्येनार्थात् ॥ 5-114-30 धृतिं धारणाम् ॥ 5-114-35 व्यग्राननेकाग्रान् । अव्यग्रान् पलायनैकमनस इति वा ॥ 5-114-51 निर्गुणतां गुणवैषम्यम् । द्वैधीभावमनिश्चयम् ॥ 5-114-54 सुमहान् विपुल इति पर्यायाभ्यां महत्त्वोद्रेकः ॥ 5-114-56 निर्णयं नियतस्वभावम् ॥ 5-114-65 सर्वतः सर्वान् ॥ 5-114-74 द्विधा स्थानद्वये ॥ 5-114-88 कूर्मनखैः कूर्मनखाकृतिफलकैः ॥ 5-114-114 चतुर्दशाधिकशततमोऽध्यायः ॥
