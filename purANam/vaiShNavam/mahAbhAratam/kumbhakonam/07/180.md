श्रीः
अध्यायः 180
कर्णेन घटोत्कचवधः ॥ 1 ॥
सञ्जय उवाच 	001  
निहत्यालायुधं रक्षः प्रहृष्टात्मा घटोत्कचः ।	001a  
ननाद विविधान्नादान्वाहिन्याः प्रमुखे तव ॥	001c  
तस्य तं तुमुलं शब्दं श्रुत्वा हृदयकम्पनम् ।	002a  
तावकानां महाराज भयमासीत्सुदारुणम् ॥	002c  
अलायुधविषक्तं तु भैमसेनिं महाबलम् ।	003a  
दृष्ट्वा कर्णो महाबाहुः पाञ्चालान्समुपाद्रवत् ॥	003c  
दशभिर्दशभिर्बाणैर्धृष्टद्युम्नशिखण्डिनौ ।	004a  
दृढैः पूर्णायतोत्सृष्टैर्बिभेद नतपर्वभिः ॥	004c  
ततः परमनाराचैर्युधामन्यूत्तमौजसौ ।	005a  
सात्यकिं च रथोदारं कम्पयमास मार्गणैः ॥	005c  
तेषामप्यस्यतां सङ्ख्ये सर्वेषां सव्यदक्षिणम् ।	006a  
मण्डलान्येव चापानि व्यदृश्यन्त जनाधिप ॥	006c  
तेषां ज्यातलनिर्घोषो रथनेमिस्वनश्च ह ।	007a  
मेघानामिव घर्मान्ते बभूव तुमुलो निशि ॥	007c  
ज्यानेमिघोषस्तनयित्नुमान्वै धनुस्तटिन्मण्डलकेतुशृङ्गः ।	008a  
शरौघवर्षाकुलवृष्टिमांश्च सङ्ग्राममेघः स बभूव राजन् ॥	008c  
तदद्भुतं शैल इवाप्रकम्पो वर्षं महाशैलसमानसारः ।	009a  
विध्वंसयामास रणे नरेन्द्र वैकर्तनः शत्रुगणावमर्दी ॥	009c  
ततोऽतुलैर्वज्रनिपातकल्पैः शितैः शरैः काञ्चनचित्रपुङ्खैः ।	010a  
शत्रून्व्यपोहत्समरे महात्मा वैकर्तनः पुत्रहिते रतस्ते ॥	010c  
सञ्छिन्नभिन्नध्वजिनश्च केचित्केचिच्छरैरर्दितभिन्नदेहाः ।	011a  
केचिद्विसूता विहयाश्च केचिद्वैकर्तनेनाशु कृता बभूवुः ॥	011c  
अविन्दमानास्त्वथ शर्म सङ्ख्ये यौधिष्ठिरं ते बलमभ्यपद्यन् ।	012a  
तान्प्रेक्ष्य भग्नान्विमुखीकृतांश्च घटोत्कचो रोषमतीव चक्रे ॥	012c  
आस्थाय तं काञ्चनरत्नचित्रं रथोत्तमं सिंहवत्सन्ननाद ।	013a  
वैकर्तनं कर्णमुपेत्य चापि विव्याध वज्रप्रतिमैः पृषत्कैः ॥	013c  
तौ कर्णिनाराचशिलीमुखैश्च नालीकदण्डासनवत्सदन्तैः ।	014a  
वराहकर्णैः सविपाठशृङ्गैः क्षुरप्रवर्षैश्च विनेदतुः खम् ॥	014c  
तद्बाणधारावृतमन्तरिक्षं तिर्यग्गताभिः समरे रराज ।	015a  
सुवर्णपुङ्खज्वलितप्रभाभिर्विचित्रपुष्पाभिरिव प्रजाभिः ॥	015c  
समाहितावप्रतिमप्रभावावन्योन्यमाजघ्नतुरुत्तमास्त्रैः ।	016a  
तयोर्हि वीरोत्तमयोर्न कश्चिद्ददर्श तस्मिन्समरे विशेषम् ॥	016c  
अतीव तच्चित्रमतुल्यरूपं बभूव युद्धं रविभीमसून्वोः ।	017a  
समाकुलं शस्त्रनिपातघोरं दिवीव राह्वंशुमतोः प्रमत्तम् ॥	017c  
सञ्जय उवाच 	018  
घटोत्कचं यदा कर्णो न विशेषयते नृप ।	018a  
ततः प्रादुश्चकारोग्रमस्त्रमस्त्रविदां वरः ॥	018c  
तेनास्त्रेणावधीत्तस्य रथं सहयसारथिम् ।	019a  
विरथश्चापि हैडिम्बिः क्षिप्रमन्तरधीयत ॥	019c  
धृतराष्ट्र उवाच 	020  
तस्मिन्नन्तर्हिते तूर्णं कूटयोधिनि राक्षसे ।	020a  
मामकैः प्रतिपन्नं यत्तन्ममाचक्ष्व सञ्जय ॥	020c  
सञ्जय उवाच 	021  
अन्तर्हितं राक्षसेन्द्रं विदित्वासम्प्राक्रोशन्कुरवः सर्व एव ।	021a  
कथं नायं राक्षसः कूटयोधी हन्यात्कर्णं समरेऽदृश्यमानः ॥	021c  
ततः कर्णो लघुचित्रास्त्रयोधी सर्वा दिशः प्रावृणोद्बाणजालैः ।	022a  
न वै किञ्चित्प्रापतत्तत्र भूतं तमोभूते सायकैरन्तरिक्षे ॥	022c  
नैवाददानो न च सन्दधानो न चेषुधीस्पृशमानः कराग्रैः ।	023a  
अदृश्यद्वै लाघवात्सूतपुत्रः सर्वं बाणैश्छादयानोऽन्तरिक्षम् ॥	023c  
ततो मायां दारुणामन्तरिक्षे घोरां भीमां विहितां राक्षसेन ।	024a  
अपश्याम लोहिताभ्रप्रकाशां देदीप्यन्तीमग्निशिखामिवोग्राम् ॥	024c  
ततस्तस्यां विद्युतः प्रादुरासन्नुल्काश्चापि ज्वलिताः कौरवेन्द्र ।	025a  
घोषश्चास्याः प्रादुरासीत्सुघोरः सहस्रशो नदतां दुन्दुभीनाम् ॥	025c  
ततः शराः प्रापतन्रुक्मपुङ्खाः शक्त्यृष्टिप्रासमुसलान्यायुधानि ।	026a  
परश्वथास्तैलधौताश्च खड्गाः प्रदीप्ताग्रास्तोमराः पट्टसाश्च ॥	026c  
मयूखिनः परिघा लोहबद्धा गदाश्चित्राः शितधाराश्च शूलाः ।	027a  
गुर्व्यो गदा हेमपट्टावनद्धाः शतघ्न्यश्च प्रादुरासन्समन्तात् ॥	027c  
महाशिलाश्चापतंस्तत्रतत्र सहस्रशः साशनयश्च वज्राः ।	028a  
चक्राणि चानेकशतक्षुराणि प्रादुर्बभूवुर्ज्वलनप्रभाणि ॥	028c  
तां शक्तिपाषाणपरश्वथानां प्रासासिवज्राशनिमुद्गराणाम् ।	029a  
वृष्टिं विशालां ज्वलितां पतन्तीं कर्णः शरौघैर्न शशाक हन्तुम् ॥	029c  
शराहतानां पततां हयानां वज्राहतानां च तथा गजानाम् ।	030a  
शिलाहतानां च महारथानां महान्निनादः पततां बभूव ॥	030c  
सुभीमनानाविधशस्त्रपातैर्घटोत्कचेनाभिहतं समन्तात् ।	031a  
दौर्योधनं वै बलमार्तरूपमावर्तमानं ददृशे भ्रमत्तत् ॥	031c  
हाहाकृतं सम्परिवर्तमानं संलीयमानं च विषण्णरूपम् ।	032a  
ते त्वार्यभावात्पुरुषप्रवीराः पराङ्मुखा नो बभूवुस्तदानीम् ॥	032c  
तां राक्षसीं भीमरूपां सुघोरां वृष्टिं महाशस्त्रमयीं पतन्तीम् ।	033a  
दृष्ट्वा बलौघांश्च निपात्यमानान्महद्भयं तव पुत्रान्विवेश ॥	033c  
शिवाश्च वैश्वानरदीप्तजिह्वाः सुभीमनादाः शतशो नदन्तीः ।	034a  
रक्षोगणान्नर्दतश्चापि वीक्ष्य नरेन्द्र योधा व्यथिता बभूवुः ॥	034c  
ते दीप्तजिह्वानलतीक्ष्णदंष्ट्रा विभीषणाः शैलनिकाशकायाः ।	035a  
नभोगताः शक्तिविषक्तहस्ता मेघा व्यमुञ्चन्निव वृष्टिमुग्राम् ॥	035c  
तैराहतास्ते शरशक्तिशूलैर्गदाभिरुग्रैः परिघैश्च दीप्तैः ।	036a  
वज्रैः पिनाकैरशनिप्रहारैः शतघ्निचक्रैर्मथिताश्च पेतुः ॥	036c  
शूला भुशुण्ड्योऽश्मगुडाः शतघ्न्यः स्थूलाश्च कार्ष्णायसपट्टनद्धाः ।	037a  
तेऽवाकिरंस्तव पुत्रस्य सैन्यं ततो रौद्रं कश्मलं प्रादुरासीत् ॥	037c  
विकीर्णान्त्रा विहतैरुत्तमाङ्गैः सम्भग्नाङ्गाः शिश्यिरे तत्र शूराः ।	038a  
छिन्ना हयाः कुञ्जराश्चापि भग्ना न मुच्यन्ते याचमानाः सुभीताः ॥	038c  
एवं महच्छस्त्रवर्षं सृजन्तस्ते यातुधाना भुवि घोररूपाः ।	039a  
मायाः सृष्टास्तत्र घटोत्कचेन नामुञ्चन्वै याचमानं न भीतम् ॥	039c  
तस्मिन्घोरे कुरुवीरावमर्दे कालोत्सृष्टे क्षत्रियाणामभावे ।	040a  
ते वै भग्नाः सहसा व्यद्रवन्त प्राक्रोशन्तः कौरवाः सर्व एव ॥	040c  
पलायध्वं कुरवो नैतदस्ति सेन्द्रा देवा घ्नन्ति नः पाण्डवार्थे ।	041a  
तथा तेषां मज्जतां भारतानां तस्मिन्द्वीपः सूतपुत्रो बभूव ॥	041c  
तस्मिन्सङ्क्रन्दे तुमुले वर्तमाने सैन्ये भग्ने लीयमाने कुरूणाम् ।	042a  
अनीकानां प्रविभागे प्रकाशे न ज्ञायन्ते कुरवो नेतरे च ॥	042c  
निर्मर्यादे विद्रवे घोररूपे सर्वा दिशः प्रेक्षमाणाः स्म शून्याः ।	043a  
तां शस्त्रवृष्टिमुरसा गाहमानं कर्णं स्मैकं तत्र राजन्नपश्यन् ॥	043c  
ततो बाणैरावृणोदन्तरिक्षं दिव्यां मायां योधयन्राक्षसस्य ।	044a  
ह्रीमान्कुर्वन्दुष्करं चार्यकर्म नैवामुह्यत्संयुगे सूतपुत्रः ॥	044c  
ततो भीताः समुदैक्षन्त कर्णं राजन्सर्वे सैन्धवा बाह्लिकाश्च ।	045a  
असम्मोहं पूजयन्तोऽस्य सङ्ख्ये सम्पश्यन्तो विजयं राक्षसस्य ॥	045c  
तेनोत्सृष्टा चक्रयुक्ता शतघ्नी समं सर्वांश्चतुरोऽश्वाञ्जघान ।	046a  
ते जानुभिर्जगतीमन्वपद्यन्गतासवो निर्दशनाक्षिजिह्वाः ॥	046c  
ततो हताश्वादवरुह्य यानादन्तर्मनाः कुरुषु प्राद्रवत्सु ।	047a  
दिव्ये चास्त्रे मायया वध्यमाने नैवामुह्यच्चिन्तयन्प्राप्तकालम् ॥	047c  
ततोऽब्रुवन्कुरवः सर्व एव कर्णं दृष्ट्वा घोररूपां च मायाम् ।	048a  
शक्त्या रक्षो जहि कर्णाद्य तूर्णं नश्यन्त्येते कुरवो धार्तराष्ट्राः ॥	048c  
करिष्यतः किञ्च नो भीमपार्थौ तपन्तमेनं जहि पापं निशीथे ।	049a  
यो नः सङ्ग्रामाद्घोररूपाद्विमुच्येत्स नः पार्थान्सबालान्योधयेत ॥	049c  
तस्मादेनं राक्षसं घोररूपं शक्त्या जहि त्वं दत्तया वासवेन ।	050a  
मा कौरवाः सर्व एवेन्द्रकल्पा रात्रियुद्धे कर्ण नेशुः सयोधाः ॥	050c  
स वध्यमानो रक्षसा वै निशीथे दृष्ट्वा राजंस्त्रास्यमानं बलं च ।	051a  
महच्छ्रुत्वा निनदं कौरवाणां मतिं दध्रे शक्तिमोक्षाय कर्णः ॥	051c  
स वै क्रुद्धः सिंह इवात्यमर्षी नामर्षयन्प्रतिघातं रणेऽसौ ।	052a  
शक्तिं श्रेष्ठां वैजयन्तीमसह्यां समाददे तस्य वधं चिकीर्षन् ॥	052c  
याऽसौ राजन्निहिता वर्षपूगान्वधायाजौ सत्कृता फल्गुनस्य ।	053a  
यां वै प्रादात्सूतपुत्राय शक्रः शक्तिं श्रेष्ठां कुण्डलाभ्यां निमाय ॥	053c  
तां वै शक्तिं लेलिहानां प्रदीप्तां पाशैर्युक्तामन्तकस्येव जिह्वाम् ।	054a  
मृत्योः स्वसारं ज्वलितामिवोल्कां वैकर्तनः प्राहिणोद्राक्षसाय ॥	054c  
तामुत्तमां परकायावहन्त्रीं दृष्ट्वा शक्तिं बाहुसंस्थां ज्वलन्तीम् ।	055a  
भीतं रक्षो विप्रदुद्राव राजन्कृत्वाऽऽत्मानं विन्ध्यतुल्यप्रमाणम् ॥	055c  
दृष्ट्वा शक्तिं कर्णबाह्वन्तरस्थां नेदुर्भूतान्यन्तरिक्षे नरेन्द्र ।	056a  
ववुर्वातास्तुमुलाश्चापि राजन्सनिर्घाता चाशनिर्गां जगाम ॥	056c  
सा तां मायां भस्म कृत्वा ज्वलन्ती भित्त्वा गाढं हृदयं राक्षसस्य ।	057a  
ऊर्ध्वं ययौ दीप्यमाना निशायां नक्षत्राणामन्तराण्याविवेश ॥	057c  
स निर्भिन्नो विविधैरस्त्रपूगैर्दिव्यैर्नागैर्मानुषै राक्षसैश्च ।	058a  
नदन्नादान्विविधान्भैरवांश्च प्राणानिष्टांस्त्याजितः शक्रशक्त्या ॥	058c  
इदं चान्यच्चित्रमाश्चर्यरूपं चकारासौ कर्म शत्रुक्षयाय ।	059a  
तस्मिन्काले शक्तिनिर्भिन्नमर्मा बभौ राजञ्शैलमेघप्रकाशः ॥	059c  
ततोऽन्तरिक्षादपतद्गतासुः स राक्षसेन्द्रो भुवि भिन्नदेहः ।	060a  
अवाक्शिराः स्तब्धगात्रो विजिह्वो घटोत्कचो महदास्थाय रूपम् ॥	060c  
स तद्रूपं भैरवं भीमकर्मा भीमं कृत्वा भैमसेनिः पपात ।	061a  
हतोऽप्येवं तव सैन्यैकदेशमपोथयत्स्वेन देहेन राजन् ॥	061c  
पतद्रक्षः स्वेन कायेन तूर्णमतिप्रमाणेन विवर्धता च ।	062a  
प्रियं कुर्वन्पाण्डवानां गतासुरक्षौहिणीं तव तूर्णं जघान ॥	062c  
ततो मिश्राः प्राणदन्सिंहनादैर्भेर्यः शङ्खा मुरजाश्चानकाश्च ।	063a  
दग्धां मायां निहतं राक्षसं च दृष्ट्वा हृष्ट्वाः प्राणदन्कौरवेयाः ॥	063c  
ततः कर्णः कुरुभिः पूज्यमानो यथा शक्रो वृत्रवधे मरुद्भिः ।	064a  
अन्वारूढस्तव पुत्रस्य यानं हृष्टश्चापि प्राविशत्तत्स्वसैन्यम् ॥ ॥	064c  

इति श्रीमन्महाभारते द्रोणपर्वणि घटोत्कचवधपर्वणि चतुर्दशरात्रियुद्धे अशीत्यधिकशततमोऽध्यायः ॥ 180 ॥

5-180-8 केतुशृङ्गः ध्वजशिखरः ॥ 5-180-15 तिर्यग्गताभिरिषुपङ्क्तिभिरिति शेषः ॥ 5-180-20 प्रतिपन्नं कर्तव्यत्वेन ज्ञातमनुष्ठितं च ॥ 5-180-23 अदृश्यत् अदृश्यत ॥ 5-180-43 उरसा हार्दबलेन ॥ अशीत्यधिकशततमोऽध्यायः ॥
