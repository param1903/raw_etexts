श्रीः
अध्यायः 176
कर्णघटोत्कचयोर्युद्धम् ॥ 1 ॥
धृतराष्ट्र उवाच 	001  
यत्तद्वैकर्तनः कर्णो राक्षसश्च घटोत्कचः ।	001a  
निशीथे समसज्जेतां तद्युद्धमभवत्कथम् ॥	001c  
कीदृशं चाभवद्रूपं तस्य घोरस्य रक्षसः ।	002a  
येन वैकर्तनः कर्णः सङ्ग्रामे तेन निर्जितः ॥	002c  
रथश्च कीदृशस्तस्य मायाः सर्वायुधानि च ।	003a  
किम्प्रमाणा हयास्तस्य रथकेतुर्धनुस्तथा ॥	003c  
कीदृशं वर्म चैवास्य शिरस्त्राणं च कीदृशम् ।	004a  
पृष्टस्त्वमेतदाचक्ष्व कुशलो ह्यसि सञ्जय ॥	004c  
सञ्जय उवाच 	005  
लोहिताक्षो महाकायस्ताम्रास्यो निम्नितोदरः ।	005a  
ऊर्ध्वरोमा हरिश्मश्रुः शङ्कुकर्णो महाहनुः ॥	005c  
आकर्णदारितास्यश्च तीक्ष्णदंष्ट्रः करालवान् ।	006a  
सुदीर्घताम्रजिह्वोष्ठो लम्बभ्रूः स्थूलनासिकः ॥	006c  
नीलाङ्गो लोहितग्रीवो गिरिवर्ष्मा भयङ्करः ।	007a  
महाकायो महाबाहुर्महाशीर्षो महाबलः ॥	007c  
विकृतः परुषस्पर्शो विकचोद्वृद्धपिण्डकः ।	008a  
स्थूलस्फिग्गूढनाभिश्च शिथिलोपचयो महान् ॥	008c  
तथैव हस्ताभरणी महामायोऽङ्गदी तथा ।	009a  
उरसाऽधारयन्निष्कमग्निमालां यथाऽचलः ॥	009c  
तस्य हेममयं चित्रं बहुरूपाङ्गशोभितम् ।	010a  
तोरणप्रतिमं शुभ्रं किरीटं मूर्ध्न्यशोभत ॥	010c  
कुण्डले बालसूर्याभे मालां हेममयीं शुभाम् ।	011a  
धारयन्विपुलं कांस्यं कवचं च महाप्रभम् ।	011c  
ताराजालनिभं राजन्पूर्णचन्द्रसमप्रभम् ॥	011e  
कण्ठसूत्रं महच्चापि तपनीयमधारयत् ।	012a  
स तेन विभ्राजत वै सविद्युदिव तोयदः ॥	012c  
किङ्किणीशतनिर्घोषं रक्तध्वजपताकिनम् ।	013a  
ऋक्षचर्मावनद्धाङ्गं नल्वमात्रं महारथम् ॥	013c  
सर्वायुधवरोपेतमास्थितं ध्वजमालिनम् ।	014a  
अष्टचक्रसमायुक्तं मेघगम्भीरनिःस्वनम् ॥	014c  
मत्तमातङ्गसङ्काशा लोहिताक्षा विभीषणाः ।	015a  
कालवर्णासमायुक्ता बलवन्तः शतं हयाः ॥	015c  
वहन्तो राक्षसं घोरं वालवन्तो जितश्रमाः ।	016a  
विपुलाभिः सटाभिस्ते ह्रेषमाणा मुहुर्मुहुः ॥	016c  
मुखैर्नानाविधाकारैर्वेगवन्तो हयोत्तमाः ।	017a  
रथेऽस्य युक्ता गर्जन्तोऽवहंस्ते राक्षसाधिपम् ॥	017c  
राक्षसोऽस्य विरूपाक्षः सूतो दीप्तास्यकुण्डलः ।	018a  
\'घोररूपो महाकायः करालो विकृताननः ।\'	018c  
रश्मिभिः सूर्यरश्म्याह्वैः सञ्जग्राह हयान्रणे ॥	018e  
स तेन सहितस्तस्थावरुणेन यथा रविः ।	019a  
संसक्त इव चाभ्रेण यथाऽद्रिर्महता महान् ॥	019c  
दिवस्पृक्सुमहान्केतुः स्यन्दनेऽस्य समुच्छ्रितः ।	020a  
रक्तोत्तमाङ्गः क्रव्यादो गृध्रः परमभीषणः ॥	020c  
वासवाशनिनिर्घोषं दृढज्यमतिविक्षिपन् ।	021a  
व्यक्तं किष्कुपरीणाहं द्वादशारत्नि कार्मुकम् ॥	021c  
रथाक्षमात्रैरिषुभिः सर्वाः प्रच्छादयन्दिशः ।	022a  
तस्यां वीरापहारिण्यां निशायां कर्णमभ्ययात् ॥	022c  
तस्य विक्षिपतश्चापं रथे विष्टभ्य तिष्ठतः ।	023a  
अश्रूयत धनुर्घोषो विस्फूर्जितमिवाशनेः ॥	023c  
तेन वित्रास्यमानानि तव सैन्यानि भारत ।	024a  
समकम्पन्त सर्वाणि सिन्धोरिव महोर्मयः ॥	024c  
तमापतन्तं सम्प्रेक्ष्य विरूपाक्षं विभीषणम् ।	025a  
उत्स्मयन्निव राधेयस्त्वरमाणोऽभ्यवारयत् ॥	025c  
ततः कर्णोऽभ्ययादेनमस्यन्नस्यन्तमन्तिकात् ।	026a  
मातङ्ग इव मातङ्गं यूथर्षभमिवर्षभः ॥	026c  
स सन्निपातस्तुमुलस्तयोरासीद्विशाम्पते ।	027a  
कर्णराक्षसयो राजन्निन्द्रशम्बरयोरिव ॥	027c  
तौ प्रगृह्य महावेगे धनुषी भीमनिःस्वने ।	028a  
प्राच्छादयेतामन्योन्यं तक्षमाणौ महेषुभिः ॥	028c  
ततः पूर्णायतोत्सृष्टैरिषुभिर्नतपर्वभिः ।	029a  
न्यवारयेतामन्योन्यं कांस्ये निर्भिद्य वर्मणी ॥	029c  
तौ नखैरिव शार्दूलौ दन्तैरिव महाद्विपौ ।	030a  
रथशक्तिभिरन्योन्यं विशिखैश्च ततक्षतुः ॥	030c  
सञ्छिन्दन्तौ च गात्राणि सन्दधानौ च सायकान् ।	031a  
दहन्तौ च शरोल्काभिर्दुष्प्रेक्ष्यौ च बभूवतुः ॥	031c  
तौ तु विक्षतसर्वाङ्गौ रुधिरौघपरिप्लुतौ ।	032a  
विभ्राजेतां यथा वारि स्रवन्तौ गैरिकाचलौ ॥	032c  
तौ शराग्रविनुन्नाङ्गौ निर्भिन्दन्तौ परस्परम् ।	033a  
नाकम्पयेतामन्योन्यं यतमानौ महाद्युती ॥	033c  
तत्प्रवृत्तं निशायुद्धं चिरं सममिवाभवत् ।	034a  
प्राणयोर्दीव्यतो राजन्कर्णराक्षसयोर्मृधे ॥	034c  
तस्य सन्दधतस्तीक्ष्णाञ्छरांश्चासक्तमस्यतः ।	035a  
धनुर्घोषेण वित्रस्ताः स्वे परे च तदाऽभवन् ॥	035c  
घटोत्कचं यदा कर्णो विशेषयति नो नृप ।	036a  
ततः प्रादुष्करोद्दिव्यमस्त्रमस्त्रविदां वरः ॥	036c  
कर्णेन सन्धितं दृष्ट्वा दिव्यमस्त्रं घटोत्कचः ।	037a  
प्रादुश्चक्रे महामायां राक्षसीं पाण्डुनन्दनः ॥	037c  
शूलमुद्गरधारिण्या शैलपादपहस्तया ।	038a  
रक्षसां घोररूपाणां महत्या सेनया वृतः ॥	038c  
तमुद्यतमहाचापं दृष्ट्वा ते व्यथिता नृपाः ।	039a  
भूतान्तकमिवायान्तं कालदण्डोग्रधारिणम् ॥	039c  
घटोत्कचप्रयुक्तेन सिंहनादेन भीषिताः ।	040a  
प्रसुस्रुवुर्गजा मूत्रं विव्यधुश्च नरा भृशम् ॥	040c  
ततोऽश्मवृष्टिरत्युग्रा महत्यासीत्समन्ततः ।	041a  
अर्धरात्रेऽधिकबलैर्विमुक्ता रक्षसां बलैः ॥	041c  
आयसानि च चक्राणि भुशुण्ड्यः शक्तितोमराः ।	042a  
पतन्त्यविरलाः शूलाः शतघ्न्यः पट्टसास्तथा ॥	042c  
तदुग्रमतिरौद्रं च दृष्ट्वा युद्धं नराधिप ।	043a  
पुत्राश्च तव योधाश्च व्यथिता विप्रदुद्रुवुः ॥	043c  
तत्रैकोऽस्तबलश्लाघी कर्णो मानी न विव्यथे ।	044a  
व्यधमच्च शरैर्मायां तां घटोत्कचनिर्मिताम् ॥	044c  
मायायां तु प्रहीणायाममर्षाच्च घटोत्कचः ।	045a  
विससर्ज शरान्घोरान्सूत पुत्रं त आविशन् ॥	045c  
ततस्ते रुधिराभ्यक्ता भित्त्वा कर्णं महाहवे ।	046a  
विविशुर्धरणीं बाणाः सङ्क्रुद्धा इव पन्नगाः ॥	046c  
सूतपुत्रस्तु सङ्क्रुद्धो लघुहस्तः प्रतापवान् ।	047a  
घटोत्कचमतिक्रम्य बिभेद दशभिः शरैः ॥	047c  
घटोत्कचो विनिर्भिन्नः सूतपुत्रेण मर्मसु ।	048a  
चक्रं दिव्यं सहस्रारमगृह्णाद्व्यथितो भृशम् ॥	048c  
क्षुरान्तं बालसूर्याभं मणिरत्नविभूषितम् ।	049a  
चिक्षेपाधिरथेः क्रुद्धो भैमसेनिर्जिघांसया ॥	049c  
प्रविद्धमतिवेगेन विक्षिप्तं कर्णसायकैः ।	050a  
अभाग्यस्येव सङ्कल्पस्तन्मोघमपतद्भुवि ॥	050c  
घटोत्कचस्तु सङ्क्रुद्धो दृष्ट्वा चक्रं निपातितम् ।	051a  
कर्णं प्राच्छादयद्बाणैः स्वर्भानुरिव भास्करम् ॥	051c  
सूतपुत्रस्त्वसम्भ्रान्तो रुद्रोपेन्द्रेन्द्रविक्रमः ।	052a  
घटोत्कचरथं तूर्णं छादयामास पत्रिभिः ॥	052c  
घटोत्कचेन क्रुद्धेन गदा हेमाङ्गदा तदा ।	053a  
क्षिप्ता भ्राम्य शरैः साऽपि कर्णेनाभ्याहताऽपतत् ॥	053c  
ततोऽन्तरिक्षमुत्पत्य कालमेघ इवोन्नदन् ।	054a  
प्रववर्ष महाकायो द्रुमवर्षं नभस्तलात् ॥	054c  
ततो मायाविनं कर्णो भीमसेनसुतं दिवि ।	055a  
मार्गणैरभिविव्याध घनं सूर्य इवांशुभिः ॥	055c  
तस्य सर्वान्हयान्हत्वा सञ्छिद्य शतधा रथम् ।	056a  
अभ्यवर्षच्छरैः कर्णः पर्जन्य इव वृष्टिमान् ॥	056c  
न चास्यासीदनिर्भिन्नं गात्रे द्व्यङ्गुलमन्तरम् ।	057a  
सोऽदृश्यत मुहूर्तेन श्वाविच्छललितो यथा ॥	057c  
न हयान्न रथं तस्य न ध्वजं न घटोत्कचम् ।	058a  
दृष्टवन्तः स्म समरे शरौघैरभिसंवृतम् ॥	058c  
स तु कर्णस्य तद्दिव्यमस्त्रमस्त्रेण शातयन् ।	059a  
मायायुद्धेन मायावी सूतपुत्रमयोधयत् ॥	059c  
सोऽयोधयत्तदा कर्णं मायया लाघवेन च ।	060a  
अलक्ष्यमाणानि दिवि शरजालानि चापतन् ॥	060c  
भैमसेनिर्महामायो मायया कुरुसत्तम ।	061a  
विचचार महाकायो मोहयन्निव भारत ॥	061c  
स तु कृत्वा विरूपाणि वदनान्यशुभानि च ।	062a  
अग्रसत्सूतपुत्रस्य दिव्यान्यस्त्राणि मायया ॥	062c  
पुनश्चापि महाकायः सञ्छिन्नः शतधा रणे ।	063a  
गतसत्वो निरुत्साहः पतितः खाद्व्यदृश्यत ॥	063c  
तं हतं मन्यमानाः स्म प्राणदन्कुरुपुङ्गवाः ।	064a  
अथ देहैर्नवैरन्यैर्दिक्षु सर्वास्वदृश्यत ॥	064c  
पुनश्चापि महाकायः शतशीर्षः शतोदरः ।	065a  
व्यदृश्यत महाबाहुर्मैनाक इव पर्वतः ॥	065c  
अङ्गुष्ठमात्रो भूत्वा च पुनरेव स राक्षसः ।	066a  
सागरोर्मिरिवोद्धूतस्तिर्यगूर्ध्वमवर्तत ॥	066c  
वसुधां दारयित्वा च पुनरप्सु न्यमज्जत ।	067a  
अदृश्यत तदा तत्र पुनरुन्मज्जितोऽन्यतः ॥	067c  
सोऽवतीर्य पुनस्तस्थौ रथे हेमपरिष्कृते ।	068a  
क्षितिं खं च दिशश्चैव माययाऽभ्येत्य दंशितः ॥	068c  
गत्वा कर्णरथाभ्याशं व्यचरत्कुण्डलाननः ।	069a  
प्राह वाक्यमसम्भ्रान्तः सूतपुत्रं विशाम्पते ॥	069c  
तिष्ठेदानीं क्व मे जीवन्सूतपुत्र गमिष्यसि |	070a  
युद्धश्रद्धामहं तेऽद्य विनेष्यामि रणाजिरे ||	070c  
इत्युक्त्वा रोषताम्राक्षं रक्षः क्रूरपराक्रमम् ।	071a  
उत्पपातान्तरिक्षं च जहास च सुविस्तरम् ।	071c  
कर्णमभ्यहनच्चैव गजेन्द्रमिव केसरी ॥	071e  
रथाक्षमात्रेरिषुभिरभ्यवर्षद्धटोत्कचः ।	072a  
रथिनामृषभंं कर्णं धाराभिरिव तोयदः ||		072c  
शरवृष्टिं च तां कर्णो दूरात्प्राप्तामशातयत् ॥	073ac  
दृष्ट्वा च विहतां मायां कर्णेन भरतर्षभ ।	074a  
घटोत्कचस्ततो मायां ससर्जान्तर्हितःपुनः ॥	074c  
सोऽभवद्गिरिरत्युच्चः शिखरैस्तरुसङ्कटैः ।	075a  
शूलप्रासासिमुसलजलप्रस्रवणो महान् ॥	075c  
तमञ्जनचयप्रख्यं कर्णो दृष्ट्वा महीधरम् ।	076a  
प्रपातैरायुधान्युग्राण्युद्वहन्तं न चुक्षुभे ॥	076c  
स्मयन्निव ततः कर्णो दिव्यमस्त्रमुदैरयत् ।	077a  
ततः सोऽस्त्रेण शैलेन्द्रो विक्षिप्तो वै व्यनश्यत ॥	077c  
ततः स तोयदो भूत्वा नीलः सेन्द्रायुधो दिवि ।	078a  
अश्मवृष्टिभिरत्युग्रः सूतपुत्रमवाकिरत् ॥	078c  
अथ सन्धाय वायव्यमस्त्रमस्त्रविदां वरः ।	079a  
व्यधमत्कालमेघं तं कर्णो वैकर्तनो वृषः ॥	079c  
स मार्गणगणैः कर्णो दिशः प्रच्छाद्य सर्वशः ।	080a  
जघानास्त्रं महाराज घटोत्कचसमीरितम् ॥	080c  
ततः प्रहस्य समरे भैमसेनिर्महाबलः ।	081a  
प्रादुश्चक्रे महामायां कर्णं प्रति महारथम् ॥	081c  
स दृष्ट्वा पुनरायान्तं रथेन रथिनां वरम् ।	082a  
घटोत्कचमसम्भ्रान्तं राक्षसैर्बहुभिर्वृतम् ॥	082c  
सिंहशार्दूलसदृशैर्मत्तमातङ्गविक्रमैः ।	083a  
गजस्थैश्च रथस्थैश्च वाजिपृष्ठगतैस्तथा ।	083c  
नानाशस्त्रधरैर्घोरैर्नानाकवचभूषणैः ॥		083e  
वृतं घटोत्कचं क्रूरैर्मरुद्भिरिव वासवम् ।	084a  
दृष्ट्वा कर्णो महेष्वासो योधयामास राक्षसम् ॥	084c  
घटोत्कचस्ततः कर्णं विद्ध्वा पञ्चभिराशुगैः ।	085a  
ननाद भैरवं नादं भीषयन्सर्वपार्थिवान् ॥	085c  
भूयश्चाञ्जलिकेनाथ स मार्गणगणं महत् ।	086a  
कर्णहस्तस्थितं चापं चिच्छेदाशु घटोत्कचः ॥	086c  
अथान्यद्धनुरादाय दृढं भारसहं महत् ।	087a  
विचकर्ष बलात्कर्ण इन्द्रायुधमिवोच्छ्रितम् ॥	087c  
ततः कर्णो महाराज प्रेषयामास सायकान् ।	088a  
सुवर्णपुङ्खाञ्छत्रुघ्नान्खेचरान्राक्षसान्प्रति ॥	088c  
तद्बाणैरर्दितं यूथं रक्षसां पीनवक्षसाम् ।	089a  
सिंहेनेवार्दितं वन्यं गजानामाकुलं कुलम् ॥	089c  
विधम्य राक्षसान्बाणैः साश्वसूतगजान्विभुः ।	090a  
ददाह भगवान्वह्निर्भूतानीव युगक्षये ॥	090c  
स हत्वा राक्षसीं सेनां शुशुभे सूतनन्दनः ।	091a  
पुरेव त्रिपुरं दग्ध्वा दिवि देवो महेश्वरः ॥	091c  
तेषु राजसहस्रेषु पाण्डवेयेषु मारिष ।	092a  
नैनं निरीक्षितुमपि कश्चिच्छक्नोति पार्थिव ॥	092c  
ऋते घटोत्कचाद्राजन्राक्षसेन्द्रान्महाबलात् ।	093a  
भीमवीर्यबलोपेतात्क्रुद्धाद्वैवस्वतादिव ॥	093c  
तस्य क्रुद्धस्य नेत्राभ्यां पावकः समजायत ।	094a  
महोल्काभ्यां यथा राजन्सार्जिषः स्नेहबिन्दवः ॥	094c  
तलं तलेन संहत्य सन्दश्य दशनच्छदम् ।	095a  
रथमास्थाय च पुनर्मायया निर्मितं तदा ॥	095c  
युक्तं गजनिभैर्वाहैः पिशाचवदनैः खरैः ।	096a  
स सूतमब्रवीत्क्रुद्धः सूतपुत्राय मां वह ॥	096c  
स ययौ घोररूपेण रथेन रथिनां वरः ।	097a  
द्वैरथं सूतपुत्रेण पुनरेव विशाम्पते ॥	097c  
स चिक्षेप पुनः क्रुद्धः सूतपुत्राय राक्षसः ।	098a  
अष्टचक्रां महाघोरामशनिं रुद्रनिर्मिताम् ॥	098c  
द्वियोजनसमुत्सेधां योजनायामविस्तराम् ।	099a  
आयसीं निचितां शूलैः कदम्बमिव केशरैः ॥	099c  
तामवप्लुत्य जग्राह कर्णो न्यस्य महद्धनुः ।	100a  
चिक्षेप चैनां तस्यैव स्यन्दनात्सोऽवपुप्लुवे ॥	100c  
साश्वसूतध्वजं यानं भस्म कृत्वा महाप्रभा ।	101a  
विवेश वसुधां भित्त्वा सुरास्तत्र विसिस्मियुः ॥	101c  
कर्णं तु सर्वभूतानि पूजयामासुरञ्जसा ।	102a  
यदवप्लुत्य जग्राह देवसृष्टां महाशनिम् ॥	102c  
एवं कृत्वा रणे कर्ण आरुरोह रथं पुनः ।	103a  
ततो मुमोच नाराचान्सूतपुत्रः परन्तपः ॥	103c  
अशक्यं कर्तुमन्येन सर्वभूतेषु मानद ।	104a  
यदकार्षीत्तदा कर्णः सङ्ग्रामे भीमदर्शने ॥	104c  
स हन्यमानो नाराचैर्धाराभिरिव पर्वतः ।	105a  
गन्धर्वनगराकारः पुनरन्तरधीयत ॥	105c  
एवं स वै महाकायो मायया लाघवेन च ।	106a  
अस्त्राणि तानि दिव्यानि जघान रिपुसूदनः ॥	106c  
निहन्यमानेष्वस्त्रेषु मायया तेन रक्षसा ।	107a  
असम्भ्रान्तस्तदा कर्णस्तद्रक्षः प्रत्ययुध्यत ॥	107c  
ततः क्रुद्धो महाराज भैमसेनिर्महाबलः ।	108a  
चकार बहुधाऽऽत्मानं भीषयाणो महारथान् ॥	108c  
ततो दिग्भ्यः समापेतुः सिंहव्याघ्रतरक्षवः ।	109a  
अग्निजिह्वाश्च भुजगा विहगाश्चाप्ययोमुखाः ॥	109c  
स कीर्यमाणो विशिखैः कर्णचापच्युतैः शरैः ।	110a  
नागराडिव दुष्प्रेक्ष्यस्तत्रैवान्तरधीयत ॥	110c  
राक्षसाश्च पिशाचाश्च यातुधानास्तथैव च ।	111a  
शालावृकाश्च बहवो वृकाश्च विकृताननाः ॥	111c  
ते कर्णं क्षपयिष्यन्तः सर्वतः समुपाद्रवन् ।	112a  
अथैनं वाग्भिरुग्राभिस्त्रासयाञ्चक्रिरे तदा ॥	112c  
उद्यतैर्बहुभिर्घोरैरायुधैः शोणितोक्षितैः ।	113a  
तेषामनेकैरेकैकं कर्णो विव्याध सायकैः ॥	113c  
प्रतिहत्य तु तां मायां दिव्येनास्त्रेण राक्षसीम् ।	114a  
आजघान हयानस्य शरैः सन्नतपर्वभिः ॥	114c  
ते भग्ना विक्षताङ्गाश्च भिन्नपृष्ठाश्च सायकैः ।	115a  
वसुधामन्वपद्यन्त पश्यतस्तस्य रक्षसः ॥	115c  
स भग्नमायो हैडिम्बिः कर्णं वैकर्तनं तदा ।	116a  
एष ते विदधे मृत्युमित्युक्त्वान्तरधीयत ॥ ॥	116c  
इति श्रीमन्महाभारते द्रोणपर्वणि घटोत्कचवधपर्वणि चतुर्दशरात्रियुद्धे षट्सप्तत्यधिकशततमोऽध्यायः ॥ 176 ॥

5-176-5 निम्नितोदरः निम्नितं पृष्ठवंशसंलग्नमशनहीनस्येवोदरं यस्येत्यर्थः ॥ 5-176-6 करालवान् उन्नतदन्तचतुष्कः ॥ 5-176-8 विकचश्चासावुद्वृद्धपिण्डो दृढाङ्गः को मूर्धा यस्य स विकचोद्वृद्धपिण्डकः । शिथिलोपचयः स्फिक्प्रदेशे एव शिथिलः श्लथ उपचयो वृद्धिर्यस्य ॥ 5-176-13 नल्वो हस्तचतुःशतम् ॥ 5-176-29 विष्कुर्हस्तस्तन्मितः परीणाहो विस्तारो यस्य । अरत्निर्निरष्टमांशः करः ॥ 5-176-30 रथः स्यन्दनदेहयोरिति कोशाद्देहानुकूलशक्तिमद्भिरिति वा ॥ 5-176-35 तस्य घटोत्कचस्य । आसक्तमन्योन्यसंसक्तं यथास्यात्तथा शरानस्यतः ॥ 5-176-94 उल्काभ्यां सर्जरसमिश्रोल्मुकाभ्याम् । ततो हि दीप्तस्य सर्जरसस्य कणाः सस्नेहत्वात्सार्चिष एव पतन्तीति प्रसिद्धम् ॥ षट्सप्तत्यधिकशततमोऽध्यायः ॥
