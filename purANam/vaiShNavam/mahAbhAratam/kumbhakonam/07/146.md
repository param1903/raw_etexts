श्रीः
अध्यायः 146
अर्जुनेन कर्णम् प्रति तत्कृतभीमगर्हणातितिक्षया तद्गर्हणपूर्वकं तत्सुतवधप्रतिज्ञा ॥ 1 ॥ कर्णदुर्योधनसंवादः सङ्कुलयुद्धं च ॥ 2 ॥
धृतराष्ट्र उवाच 	001  
तथा गतेषु शूरेषु तेषां मम च सञ्जय ।	001a  
किंस्विद्भीमार्जुनौ चैव सात्यकिश्चाकरोत्तदा ॥	001c  
सञ्जय उवाच 	002  
विरथो भीमसेनो वै कर्णवाक्शल्यपीडितः ।	002a  
अमर्षवशमापन्नः फल्गुनं वाक्यमब्रवीत् ॥	002c  
पुनःपुनस्तूबरक मूढ औदरिकेति च ।	003a  
अकृतास्त्रक मा योत्सीर्बाल सङ्ग्रामकातर ॥	003c  
इति मामब्रवीत्कर्णः पश्यतस्ते धनञ्जय ।	004a  
एवं वक्ता च मे वध्यस्तेन चोक्तस्तथा ह्यहम् ॥	004c  
एतद्व्रतं महाबाहो त्वया सह कृतं मया ।	005a  
तथैतन्मम कौन्तेय यथा तव न संशयः ॥	005c  
तद्वधाय नरश्रेष्ठ स्मरैतद्वचनं मम ।	006a  
यथा भवति तत्सत्यं तथा कुरु धनञ्जय ॥	006c  
तच्छ्रुत्वा वचनं तस्य भीमस्यामितविक्रमः ।	007a  
ततोऽर्जुनोऽब्रवीत्कर्णं किञ्चिदभ्येत्य संयुगे ॥	007c  
कर्णकर्ण वृथादृष्टे सूतपुत्रात्मसंस्तुत ।	008a  
अधर्मबुद्धे शृणु मे यत्त्वां वक्ष्यामि साम्प्रतम् ॥	008c  
द्वावेव कर्ण शूराणां रणे दृष्टौ जयाजयौ ।	009a  
तौ चाप्यनित्यौ राधेय वासवस्यापि युध्यतः ॥	009c  
\'रणमुत्सृज्य निर्लज्ज गच्छसे च पुनः पुनः ।	010a  
माहात्म्यं पश्य भीमस्य कर्म जन्म कुले तथा ।	010c  
नोक्तवान्परुषं यत्त्वां पलायनपरायणम् ॥	010e  
भूयस्त्वमपि सङ्गम्यं सकृदेव यदृच्छया ।	011a  
विरथं कृतवान्वीरं पाण्डवं सूतदायद ॥	011c  
कुलस्य सदृशं चापि राधेय कृतवानसि ।	012a  
नैकान्तसिद्धिः सङ्ग्रामे वासवस्यापि विद्यते ॥\'	012c  
मुमूर्षुर्युयुधानेन विरथो विकलेन्द्रियः ।	013a  
मद्वध्यस्त्वमिति ज्ञात्वा जित्वा जीवन्विसर्जितः ॥	013c  
यदृच्छया रणे भीमं युध्यमानं महाबलम् ।	014a  
कथञ्चिद्विरथं कृत्वा यत्त्वं रूक्षमभाषथाः ।	014c  
अधर्मस्त्वेष सुमहाननार्यचरितं च तत् ॥	014e  
नारिं जित्वाऽतिकत्थन्ते न च जल्पन्ति दुर्वचः ।	015a  
न च कञ्चन निन्दन्ति सन्तः शूरा नरर्षभाः ॥	015c  
त्वं तु प्राकृतविज्ञानस्तत्तद्वदसि सूतज ।	016a  
बह्वबद्धमकर्ण्यं च चापलादपरीक्षितम् ॥	016c  
युध्यमानं पराक्रान्तं शूरमार्यव्रते रतम् ।	017a  
यदवोचोऽप्रियं भीमं नैतत्सत्यं वचस्तव ।	017c  
पश्यतां सर्वसैन्यानां केशवस्य ममैव च ॥	017e  
विरथो भीमसेनेन कृतोऽसि बहुशो रणे ।	018a  
न च त्वां परुषं किञ्चिदुक्तवान्पाण्डुनन्दनः ॥	018c  
यस्मात्तु बहु रूक्षं च श्रावितस्ते वृकोदरः ।	019a  
परोक्षं यच्च सौभद्रो युष्माभिर्बहुभिर्हतः ।	019c  
तस्मादस्यावलेपस्य सद्यः फलमवाप्नुहि ॥	019e  
त्वया तस्य धनुश्छिन्नमात्मनाशाय दुर्मते ।	020a  
तस्माद्वध्योऽसि मे मूढ सभृत्यसुतबान्धवः ॥	020c  
कुरु त्वं सर्वकृत्यानि महत्ते भयमागतम् ।	021a  
हन्ताऽस्मि वृषसेनं ते प्रेक्षमाणस्य संयुगे ॥	021c  
ये चान्येऽप्युपयास्यन्ति बुद्धिमोहेन मां नृपाः ।	022a  
तांश्च सर्वान्हनिष्यामि सत्येनायुधमालभे ॥	022c  
त्वां च मूढाकृतप्रज्ञमतिमानिनमाहवे ।	023a  
दृष्ट्वा दुर्योधनो मन्दो भृशं तप्स्यति पातितम् ॥	023c  
सञ्जय उवाच 	024  
अर्जुनेन प्रतिज्ञाते वधे कर्णसुतस्य तु ।	024a  
महान्सुतुमुलः शब्दो बभूव रथिनां तदा ॥	024c  
तस्मिन्नाकुलसङ्ग्रामे वर्तमाने महाभये ।	025a  
मन्दरश्मिः सहस्रांशुरस्तङ्गिरिमुपाद्रवत् ॥	025c  
ततो दुर्योधनो राजा राधेयं त्वरितोऽब्रवीत् ।	026a  
अर्जुनं प्रेक्ष्य संयातं जयद्रथवधं प्रति ॥	026c  
\'अमानुषाणि कर्माणि कुर्वन्तौ भरतर्षभ ।	027a  
सात्यकिं भीमसेनं च यत्तौ तौ दर्शयन्निव ॥	027c  
अयं स वैकर्तन युद्धकालो विदर्शयस्वात्मबलं महात्मन् ।	028a  
यथा न वध्येत रणेऽर्जुनेन जयद्रथः कर्ण तथा कुरुष्व ॥	028c  
अल्पावशेषो दिवसो हि साम्प्रतं निवारयेहाद्य रिपुं शरौघैः ।	029a  
दिनक्षयं प्राप्य नरप्रवीर ध्रुवो हि नः कर्ण जयो भविष्यति ॥	029c  
सैन्धवे रक्ष्यमाणे तु सूर्यस्यास्तमनं प्रति ।	030a  
मिथ्याप्रतिज्ञः कौन्तेयः प्रवेक्ष्यति हुताशनम् ॥	030c  
अनर्जुनायां च भुवि मुहूर्तमपि मानद ।	031a  
जीवितुं नोत्सहेरन्वै भ्रातरोऽस्य सहानुगाः ॥	031c  
पाण्डवेषु विनष्टेषु सशैलवनकाननाम् ।	032a  
वसुन्धरामिमां कर्ण भोक्ष्यामो हतकण्टकाम् ॥	032c  
दैवेनोपहतः पार्थो विपरीतश्च मानद ।	033a  
कार्याकार्यमजानानः प्रतिज्ञां कृतवान्रणे ॥	033c  
नूनमात्मविनाशाय पाण्डवेन किरीटिना ।	034a  
मिथ्याप्रतिज्ञैव कृता जयद्रथवधं प्रति ॥	034c  
कथं जीवति दुर्धर्षे त्वयि राधेय फल्गुनः ।	035a  
अनस्तङ्गत आदित्ये हन्यात्सैन्धवकं नृपम् ॥	035c  
रक्षितं मद्रराजेन कृपेण च महात्मना ।	036a  
जयद्रथं रणमुखे कथं हन्याद्धनञ्जयः ॥	036c  
द्रौणिना रक्ष्यमाणं च मया दुःशासनेन च ।	037a  
कथं प्राप्स्यति बीभत्सुः सैन्धवं कालचोदितः ॥	037c  
युध्यन्ते बहवः शूरा लम्बते च दिवाकरः ।	038a  
शङ्के जयद्रथं पार्थो नैव प्राप्स्यति मानद ॥	038c  
स त्वं कर्ण मया सार्धं शूरैश्चान्यैर्महारथैः ।	039a  
द्रौणिना त्वं हि सहितो मद्रेशेन कृपेण च ।	039c  
युध्यस्व यत्नमास्थाय परं पार्थेन संयुगे ॥	039e  
एवमुक्तस्तु राधेयस्तव पुत्रेण मारिष ।	040a  
दुर्योधनमिदं वाक्यं प्रत्युवाच कुरूत्तमम् ॥	040c  
दृढलक्ष्येण वीरेण भीमसेनेन धन्विना ।	041a  
भृशं भिन्नतनुः सङ्ख्ये शरजालैरनेकशः ॥	041c  
स्थातव्यमिति तिष्ठामि रणे सम्प्रति मानद ।	042a  
नाङ्गमिङ्गति किञ्चिन्मे सन्तप्तस्य महेषुभिः ।	042c  
योत्स्यामि तु यथाशक्त्या त्वदर्थं जीवितं मम ॥	042e  
\'तत्तथा प्रयतिष्येऽहं परं शक्त्या सुयोधन ।\'	043a  
यथा पाण्डवमुख्योऽसौ न हनिष्यति सैन्धवम् ॥	043c  
न हि मे युध्यमानस्य सायकानस्यतः शितान् ।	044a  
सैन्धवं प्राप्स्यते वीरः सव्यसाची धनञ्जयः ॥	044c  
यत्तु भक्तिमता कार्यं सततं हितकाङ्क्षिणा ।	045a  
तत्करिष्यामि कौरव्य जयो दैवे प्रतिष्ठितः ॥	045c  
सैन्धवार्थे परं यत्नं करिष्याम्यद्य संयुगे ।	046a  
त्वत्प्रियार्थं महाराज जयो दैवे प्रतिष्ठितः ॥	046c  
अद्य योत्स्येऽर्जुनमहं पौरुषं स्वं व्यपाश्रितः ।	047a  
त्वदर्थे पुरुषव्याघ्र जयो दैवे प्रतिष्ठितः ॥	047c  
अद्य युद्धं कुरुश्रेष्ठ मम पार्थस्य चोभयोः ।	048a  
पश्यन्तु सर्वसैन्यानि दारुणं रोमहर्षणम् ॥	048c  
सञ्जय उवाच 	049  
कर्णकौरवयोरेवं रणे सम्भाषमाणयोः ।	049a  
अर्जुनो निशितैर्बाणैर्जघान तव वाहिनीम् ॥	049c  
चिच्छेद निशितैर्बाणैः शूराणामनिवर्तिनाम् ॥	050ac  
भुजान्परिघसङ्काशान्हस्तिहस्तोपमान्रणे ।	051a  
शिरांसि च महाबाहुश्चिच्छेद निशितैः शरैः ॥	051c  
हस्तिहस्तान्द्विपस्कन्धान्रथाक्षांश्च समन्ततः ।	052a  
शोणिताक्तान्हयारोहान्गृहीतप्रासतोमरान् ॥	052c  
क्षुरैश्चिच्छेद बीभत्सुर्द्विधैकैकं त्रिधैव च ।	053a  
हयान्वारणमुख्यांश्च पदातींश्च समन्ततः ।	053c  
ध्वजांश्छत्राणि चापानि चामराणि शिरांसि च ॥	053e  
कक्षमग्निरिवोद्धूतः प्रादहत्तव वाहिनीम् ।	054a  
अचिरेण महीं पार्थश्चकार रुधिरोत्तराम् ॥	054c  
हतभूयिष्ठयोधं तत्कृत्वा तव बलं बली ।	055a  
आससाद दुराधर्षः सैन्धवं सत्यविक्रमः ॥	055c  
बीभत्सुर्भीमसेनेन सात्वतेन च रक्षितः ।	056a  
प्रबभौ भरतश्रेष्ठ ज्वलन्निव हुताशनः ॥	056c  
तं तथाऽवस्थितं दृष्ट्वा त्वदीया वीरसम्मताः ।	057a  
नामृष्यन्त महेष्वासाः पाण्डवं पुरुषर्षभाः ॥	057c  
दुर्योधनश्च कर्णश्च वृषसेनोऽथ मद्रराट् ।	058a  
अश्वत्थामा कृपश्चैव स्वयमेव च सैन्धवः ॥	058c  
सन्नद्धाः सैन्धवस्यार्थे समावृण्वन्किरीटिनम् ।	059a  
नृत्यन्तं रथमार्गेषु धनुर्ज्यातलनिःस्वनैः ॥	059c  
सङ्ग्रामकोविदं पार्थं सर्वे युद्धविशारदाः ।	060a  
अभीताः पर्यवर्तन्त व्यादितास्यमिवान्तकम् ॥	060c  
सैन्धवं पृष्ठतः कृत्वा जिघांसन्तोऽच्युतार्जुनौ ।	061a  
सूर्यास्तमनमिच्छन्तो लोहितायति भास्करे ॥	061c  
ते भुजैर्भोगिभोगाभैर्धनूंष्यानम्य सायकान् ।	062a  
मुमुचुः सूर्यरश्म्याभाञ्छतशः फल्गुनं प्रति ॥	062c  
ततस्तानस्यमानांश्च किरीटी युद्धदुर्मदः ।	063a  
द्विधा त्रिधाऽष्टधैकैकं छित्त्वा विव्याध तान्रथान् ॥	063c  
सिंहलाङ्गूलकेतुस्तु दर्शयन्वीर्यमात्मनः ।	064a  
शारद्वतीसुतो राजन्नर्जुनं प्रत्यवारयन् ॥	064c  
स विद्ध्वा दशभिः पार्थं वासुदेवं च सप्तभिः ।	065a  
अतिष्ठद्रथमार्गेषु सैन्धवं प्रतिपालयन् ॥	065c  
अथैनं कौरवश्रेष्ठाः सर्व एव महारथाः ।	066a  
महता रथवंशेन सर्वतः प्रत्यवारयन् ॥	066c  
विष्फारयन्तश्चापानि विसृजन्तश्च सायकान् ।	067a  
सैन्धवं पर्यरक्षन्त शासनात्तनयस्य ते ॥	067c  
ततः पार्थस्य शूरस्य बाह्वोर्बलमदृश्यत ।	068a  
इषूणामक्षयत्वं च धनुषो गाण्डिवस्य च ॥	068c  
अस्त्रैरस्त्राणि संवार्य द्रौणेः शारद्वतस्य च ।	069a  
एकैकं दशभिर्बाणैः सर्वानेव समार्पयत् ॥	069c  
तं द्रौणिः पञ्चविंशत्या वृषसेनश्च सप्तभिः ।	070a  
दुर्योधनश्च विंशत्या कर्णशल्यौ त्रिभिस्त्रिभिः ॥	070c  
त एनमभिगर्जन्तो विध्यन्तश्च पुनःपुनः ।	071a  
विधुन्वन्तश्च चापानि सर्वतः प्रत्यवारयन् ॥	071c  
श्लिष्टं च सर्वतश्चक्रू रथमण्डलमाशु ते ।	072a  
सूर्यास्तमनमिच्छन्तस्त्वरमाणा महारथाः ॥	072c  
त एनमभिनर्दन्तो विधुन्वाना धनूंषि च ।	073a  
सिषिचुर्मार्गणैस्तीक्ष्णैर्गिरिं मेघा इवाम्बुभिः ॥	073c  
ते महास्त्राणि दिव्यानि तत्र राजन्व्यदर्शयन् ।	074a  
धनञ्जयस्य गात्रे तु शूराः परिघबाहवः ॥	074c  
\'निवार्य ताञ्शरव्रातैर्दिव्यान्यस्त्राणि दर्शयन् ।\'	075a  
हतभूयिष्ठयोधं तत्कृत्वा तव बलं बली ।	075c  
आससाद दुराधर्षः सैन्धवं सत्यविक्रमः ॥	075e  
तं कर्णः संयुगे राजन्प्रत्यवारयदाशुगैः ।	076a  
मिषतो भीमसेनस्य सात्वतस्य च भारत ॥	076c  
तं पार्थो दशभिर्बाणैः प्रत्यविध्यद्रणाजिरे ।	077a  
सूतपूत्रं महाबाहुः सर्वसैन्यस्य पश्यतः ॥	077c  
सात्वतश्च त्रिभिर्बाणैः कर्णं विव्याध मारिष ।	078a  
भीमसेनस्त्रिभिश्चैव पुनः पार्थश्च सप्तभिः ॥	078c  
तान्कर्णः प्रतिविव्याध षष्ट्याषष्ट्या महारथः ।	079a  
तद्युद्धमभवद्राजन्कर्णस्य बहुभिः सह ॥	079c  
तत्राद्भुतमपश्याम सूतपुत्रस्य मारिष ।	080a  
यदेकः समरे क्रुद्धस्त्रीन्रथान्पर्यवारयत् ॥	080c  
फल्गुनस्तु महाबाहुः कर्णं वैकर्तनं रणे ।	081a  
सायकानां शतेनैव सर्वमर्मस्वताडयत् ॥	081c  
रुधिरोक्षितसर्वाङ्गः सूतपुत्रः प्रतापवान् ।	082a  
शरैः पञ्चाशता वीरः फल्गुनं प्रत्यविध्यत ॥	082c  
तस्य तल्लाघवं दृष्ट्वा नामृष्यत रणेऽर्जुनः ।	083a  
तस्य पार्थो धनुश्छित्त्वा विव्याधैनं स्तनान्तरे ।	083c  
सायकैर्नवभिर्वीरस्त्वरमाणो धनञ्जयः ॥	083e  
अथान्यद्धनुरादाय सूतपुत्रः प्रतापवान् ।	084a  
सायकैरष्टसाहस्रैश्छादयामास पाण्डवम् ॥	084c  
तां बाणवृष्टिमतुलां कर्णचापसमुत्थिताम् ।	085a  
व्यधमत्सायकैः पार्थः शलभानिव मारुतः ॥	085c  
छादयामास च तदा सायकैरर्जुनो रणे ।	086a  
पश्यतां सर्वयोधानां दर्शयन्पाणिलाघवम् ॥	086c  
वधार्थं चास्य समरे सायकं सूर्यवर्चसम् ।	087a  
चिक्षेप त्वरया युक्तस्त्वराकाले धनञ्जयः ॥	087c  
तमापतन्तं वेगेन द्रौणिश्चिच्छेद सायकम् ।	088a  
अर्धचन्द्रेण तीक्ष्णेन स च्छिन्नः प्रापतद्भुवि ॥	088c  
कर्णोऽपि द्विषतां हन्ता छादयामास फल्गुनम् ।	089a  
सायकैर्बहुसाहस्रैः कृतप्रतिकृतेप्सया ॥	089c  
तौ वृषाविव नर्दन्तौ नरसिंहौ महारथौ ।	090a  
सायकैस्तु प्रतिच्छन्नं चक्रतुः खमजिह्मगैः ॥	090c  
अदृश्यौ च शरौथैस्तौ निघ्नन्तावितरेतरम् ।	091a  
कर्ण पार्थोऽस्मि तिष्ठ त्वं कर्णोऽहं तिष्ठ फल्गुन ॥	091c  
इत्येवं तर्जयन्तौ तौ वाक्शल्यैस्तु परस्परम् ।	092a  
विध्येतां समरे वीरौ चित्रं लघु च सुष्ठु च ॥	092c  
प्रेक्षणीयौ चाभवतां सर्वयोधसमागमे ।	093a  
प्रशस्यमानौ समरे सिद्धचारणपन्नगैः ॥	093c  
अयुध्येतां महाराज परस्परवधैषिणौ ।	094a  
ततो दुर्योधनो राजंस्तावकानभ्यभाषत ॥	094c  
यत्नाद्रक्षत राधेयं नाहत्वा समरेऽर्जुनम् ।	095a  
निवर्तिष्यति राधेयो न वाऽजित्वाऽद्य फल्गुनम् ॥	095c  
एतस्मिन्नन्तरे राजन्दृष्ट्वा कर्णस्य विक्रमम् ।	096a  
आकर्णमुक्तैरिषुभिः कर्णस्य चतुरो हयान् ।	096c  
अनयत्प्रेतलोकाय चतुर्भिः श्वेतवाहनः ॥	096e  
सारथिं चास्य भल्लेन रथनीडादपातयत् ।	097a  
छादयामास स शरैस्तव पुत्रस्य पश्यतः ॥	097c  
सञ्छाद्यमानः समरे हताश्वो हतसारथिः ।	098a  
मोहितः शरजालेन कर्तव्यं नाभ्यपद्यत ॥	098c  
तं तथा विरथं दृष्ट्वा रथमारोप्य तं तदा ।	099a  
अश्वत्थामा महाराज भूयोऽर्जुनमयोधयत् ॥	099c  
मद्रराजश्च कौन्तेयमविध्यत्त्रिंशता शरैः ।	100a  
\'आवव्रेऽर्जुनमार्गं च शरजालेन भारत ॥\'	100c  
शारद्वतस्तु विंशत्यं वासुदेवं समार्पयत् ।	101a  
धनञ्जयं द्वादशभिराजघान शिलीमुखैः ॥	101c  
चतुर्भिः सिन्धुराजश्च वृषसेनश्च सप्तभिः ।	102a  
पृथक्पृथङ्महाराज विव्यधुः कृष्णपाण्डवौ ॥	102c  
तथैव तान्प्रत्यविध्यत्कुन्तीपुत्रो धनञ्जयः ।	103a  
द्रोणपुत्रं चतुःषष्ट्या मद्रराजं शतेन च ॥	103c  
सैन्धवं दशभिर्बाणैर्वृषसेनं त्रिभिः शरैः ।	104a  
शारद्वतं च विंशत्या विद्ध्वा पार्थो ननाद ह ॥	104c  
ते प्रतिज्ञाप्रतीघातमिच्छन्तः सव्यसाचिनः ।	105a  
सहितास्तावकास्तूर्णमभिपेतुर्धनञ्जयम् ॥	105c  
अथार्जुनः सर्वतो वारुणास्त्रं प्रादुश्चक्रे त्रासयन्धार्तराष्ट्रान् ।	106a  
तं प्रत्युदीयुः कुरवः पाण्डुपुत्रं रथैर्महार्हैः शरवर्षं सृजन्तः ॥	106c  
ततस्तु तस्मिंस्तुमले समुत्थिते सुदारुणे भारतमोहनीये ।	107a  
नो मुह्यत प्राप्य स राजपुत्रः किरीटमाली व्यसृजच्छरौघान् ॥	107c  
वधप्रेप्सुः सव्यसाची कुरूणां स्मरन्क्लेशान्द्वादशवर्षवृत्तान् ।	108a  
गाण्डीवमुक्तैरिषुभिर्महात्मा सर्वा दिशो व्यावृणोदप्रमेयः ॥	108c  
प्रदीप्तोल्कमभवच्चान्तरिक्षं मृतेषु देहेष्वपतन्वयांसि ।	109a  
यत्पिङ्गलज्येन किरीटमाली क्रुद्धो रिपूनाजगवेन हन्ति ॥	109c  
ततः किरीटि महता महायशाः शरासनेनास्य शराननीकजित् ।	110a  
हयप्रवेकोत्तमनागघूर्णितान्कुरुप्रवीरानिषुभिर्व्यपातयत् ॥	110c  
गदाश्च गुर्वीः परिघानयस्मयानसींश्च शक्तीश्च रणे नराधिपाः ।	111a  
महान्ति शस्त्राणि च भीमदर्शनाः प्रगृह्य पार्थं सहसाऽभिदुद्रुवुः ॥	111c  
ततो युगान्ताभ्रसमस्वनं महन्महेन्द्रचापप्रतिमं च गाण्डिवम् ।	112a  
चकर्ष दोर्भ्यां विहसन्भृशं ययौ दहंस्त्वहीयान्यमराष्ट्रवर्धनः ॥	112c  
स तानुदीर्णान्सरथान्सवारणान्पदातिसङ्घांश्च महाधनुर्धरः ।	113a  
विपन्नसर्वायुधजीवितान्रणे चकार वीरो यमराष्ट्रवर्धनान् ॥ ॥	113c  

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे षट्चत्वारिंशदधिकशततमोऽध्यायः ॥ 146 ॥

5-146-33 उपहतो मोहितः । विपरीतोऽन्यथाभूतप्रकृतिः ॥ 5-146-41 दृढलक्ष्येण दृढप्रहारेण ॥ 5-146-45 प्रतिष्ठितः अधीनः ॥ 5-146-106 सर्वतोदारमस्त्रम् इति । क. ख. ट. पाठः । सर्वतः सारमस्त्रम् इति ड. पाठः ॥ 5-146-107 प्राप्य युद्धमिति शेषः ॥ 5-146-110 आस्य समन्ततः क्षिप्त्वा ॥ षट्चत्वारिंशदधिकचततमोऽध्यायः ॥
