श्रीः
अध्यायः 150
युधिष्ठिरेण स्वाभिवादकानां कृष्णभीमार्जुनसात्यकीनामालिङ्गनादिना सत्कारः ॥ 1 ॥ कृष्णयुधिष्ठिरयोः संलापः ॥ 2 ॥
सञ्जय उवाच 	001  
ततो राजानमभ्येत्य धर्मपुत्रं युधिष्ठिरम् ।	001a  
ववन्दे सम्प्रहृष्टात्मा हते पार्थेन सैन्धवे ॥	001c  
दिष्ट्या वर्धसि राजेन्द्र हतशत्रुर्नरोत्तम ।	002a  
दिष्ट्या निस्तीर्णवांश्चैव प्रतिज्ञामनुजस्तव ॥	002c  
स त्वेवमुक्तः कृष्णेन हृष्टः परपुरञ्जयः ।	003a  
ततो युधिष्ठिरो राजा रथादाप्लुत्य भारत ।	003c  
पर्यष्वजत्तदा कृष्णावानन्दाश्रुपरिप्लुतः ॥	003e  
प्रमृज्य वदनं शुभ्रं पुण्डरीकसमप्रभम् ।	004a  
अब्रवीद्वासुदेवं च पाण्डवं च धनञ्जयम् ॥	004c  
प्रियमेतदुपश्रुत्य त्वत्तः पुष्करलोचन ।	005a  
नान्तं गच्छामि हर्षस्य तितीर्षुरुदधेरिव ॥	005c  
अत्यद्भुतमिदं कृष्ण कृतं पार्थेन धीमता ।	006a  
दिष्ट्या पश्यामि सङ्ग्रामे तीर्णभारौ महारथौ ॥	006c  
दिष्ट्या च निहतः पापः सैन्धवः पुरुषाधमः ।	007a  
\'दिष्ट्या शत्रुगणाश्चैव निमग्नाः शोकसागरे ॥\'	007c  
कृष्ण दिष्ट्या मम प्रीतिर्महती प्रतिपादिता ।	008a  
त्वया गुप्तेन गोविन्द घ्नता पापं जयद्रथम् ॥	008c  
किन्तु नात्यद्भुतं तेषां येषां नस्त्वं समाश्रयः ।	009a  
न तेषां दुष्कृतं किञ्चित्त्रिषु लोकेषु विद्यते ।	009c  
सर्वलोकगुरुर्येषां त्वं नाथो मधुसूदन ॥	009e  
त्वत्प्रसादाद्धि गोविन्द वयं जेष्यामहे रिपून् ।	010a  
\'यथा पुरा प्रसादात्ते दानवान्पाकशासनः ॥	010c  
पृथिव्या विजयो वापि त्रैलोक्यविजयोऽपि वा ।	011a  
ध्रुवो हि तेषां वार्ष्णेय येषां तुष्टोऽसि मानद ॥	011c  
न तेषां विद्यते पापं सङ्ग्रामे वा पराजयः ।	012a  
त्रिदशेश्वर नाथस्त्वं येषां तुष्टोऽसि माधव ॥	012c  
त्वत्प्रसादाद्धृषीकेश शक्रः सुरगणेश्वरः ।	013a  
त्रैलोक्यविजयं श्रीमान्प्राप्तवान्रणमूर्धनि ॥	013c  
तव चैव प्रसादेन त्रिदशास्त्रिदशेश्वराः ।	014a  
अमरत्वं गताः कृष्ण लोकांश्चाश्नुवतेऽक्षयान् ॥\'	014c  
स्थितः सर्वात्मना नित्यं प्रियेषु च हितेषु च ।	015a  
त्वां चैवास्माभिराश्रित्य कृतः शस्त्रसमुद्यमः ।	015c  
सुरैरिवासुरवधे शक्रं शक्रानुजाहवे ॥	015e  
असम्भाव्यमिदं कर्म देवैरपि जनार्दन ।	016a  
त्वद्बुद्धिबलवीर्येण कृतवानेष फल्गुनः ॥	016c  
बाल्यात्प्रभृति ते कृष्ण कर्माणि श्रुतवानहम् ।	017a  
अमानुषाणि दिव्यानि महान्ति च बहूनि च ।	017c  
तदैवाज्ञासिषं शत्रून्हतान्प्राप्तां च मेदिनीम् ॥	017e  
त्वत्प्रसादसमुत्थेन विक्रमेणारिसूदन ।	018a  
सुरेशत्वं गतः शक्रो हत्वा दैत्यान्सहस्रशः ॥	018c  
त्वत्प्रसादाद्धृषीकेश जगत्स्थावरजङ्गमम् ।	019a  
स्ववर्त्मनि स्थितं वीर जपहोमेषु वर्तते ॥	019c  
एकार्णवमिदं पूर्वं सर्वमासीत्तमोमयम् ।	020a  
त्वत्प्रसादान्माहाबाहो जगत्प्राप्तं नरोत्तम ॥	020c  
स्रष्टारं सर्वलोकानां परमात्मानमव्ययम् ।	021a  
ये पश्यन्ति हृषीकेश न ते मुह्यन्ति कर्हिचित् ॥	021c  
पुराणं परमं देवं देवदेवं सनातनम् ।	022a  
ये प्रपन्नाः सुरगुरुं न ते मुह्यन्ति कर्हिचित् ॥	022c  
अनादिनिधनं देवं लोककर्तारमव्ययम् ।	023a  
ये भक्तास्त्वां हृषीकेश दुर्गाण्यतितरन्ति ते ॥	023c  
परं पुराणं पुरुषं पराणां परमं च यत् ।	024a  
प्रपद्यतस्तत्परमं परा भूतिर्विधीयते ॥	024c  
गायन्ति चतुरो वेदा यश्च देवेषु गीयते ।	025a  
तं प्रपद्य महात्मानं भूतिमश्नाम्यनुत्तमाम् ॥	025c  
परमेश परेशेश तिर्यगीश नरेश्वर ।	026a  
सर्वेश्वरेश्वरेशेश नमस्ते पुरुषोत्तम ॥	026c  
त्वमीशेशेश्वरेशान प्रभो वर्धस्व माधव ।	027a  
प्रभवाप्यय सर्वस्य सर्वात्मन्पृथुलोचन ॥	027c  
धनञ्जयसखा यश्च धनञ्जयहितश्च यः ।	028a  
धनञ्जयस्य गोप्ता तं प्रपद्य सुखमेधते ॥	028c  
[मार्कण्डेयः पुराणर्षिश्चरितज्ञस्तवानघ ।	029a  
माहात्म्यमनुभावं च पुरा कीर्तितवान्मुनिः ॥	029c  
असितो देवलश्चैव नारदश्च महातपाः ।	030a  
पितामहश्च मे व्यासस्त्वामाहुर्विधिमुत्तमम् ॥	030c  
त्वं तेजस्त्वं परं ब्रह्म त्वं सत्यं त्वं महत्तपः ।	031a  
त्वं श्रेयस्त्वं यशश्चाग्र्यं कारणं जगतस्तथा ॥	031c  
त्वया सृष्टमिदं सर्वं जगत्स्थावरजङ्गमम् ।	032a  
प्रलये समनुप्राप्ते त्वां वै निविशते पुनः ॥	032c  
अनादिनिधनं देवं विश्वस्येशं जगत्पते ।	033a  
धातारमजमव्यक्तमाहुर्वेदविदो जनाः ॥	033c  
भूतात्मानं महात्मानमनन्तं विश्वतोमुखम् ।	034a  
अपि देवा न जानन्ति गुह्यमाद्यं जगत्पतिम् ।	034c  
नारायणं परं देवं परमात्मानमीश्वरम् ॥	034e  
ज्ञानयोनिं हरिं विष्णुं मुमुक्षूणां परायणम् ।	035a  
परं पुराणं पुरुषं पुराणानां परं च यत् ॥	035c  
एवमादिगुणानां ते कर्मणां दिवि चेह च ।	036a  
अतीतभूतभव्यानां सङ्ख्याताऽत्र न विद्यते ॥	036c  
सर्वतो रक्षणीयाः स्म शक्रेणेव दिवौकसः ।	037a  
यैस्त्वं सर्वगुणोपेतः सुहृन्न उपपादितः ॥	037c  
इत्येवं धर्मराजेन हरिरुक्तो महायशाः ।	038a  
अनुरूपमिदं वाक्यं प्रत्युवाच जनार्दनः ॥	038c  
भवता तपसोग्रेण धर्मेण परमेण च ।	039a  
साधुत्वादार्जवाच्चैव हतः पापो जयद्रथः ॥	039c  
अयं च पुरुषव्याघ्र त्वदनुध्यानसंवृतः ।	040a  
हत्वा योधसहस्राणि न्यहञ्जिष्णुर्जयद्रथम् ॥	040c  
कृतित्वे बाहुवीर्ये च तथैवासम्भ्रमेऽपि च ।	041a  
शीघ्रतामोघबुद्धित्वे नास्ति पार्थसमः क्वचित् ॥	041c  
तदयं भरतश्रेष्ठ भ्राता तेऽद्य यदर्जुनः ।	042a  
सैन्यक्षयं रणे कृत्वा सिन्धुराजशिरोऽहरत् ॥	042c  
ततो धर्मसुतो जिष्णुं परिष्वज्य विशाम्पते ।	043a  
प्रमृज्य वदनं तस्य पर्याश्वासयत प्रभुः ॥	043c  
अतीव सुमहत्कर्म कृतवानसि फल्गुन ।	044a  
असह्यं चाविषह्यं च देवैरपि सवासवैः ॥	044c  
दिष्टा निस्तीर्णभारोऽसि हतारिश्चासि शत्रुहन् ।	045a  
दिष्ट्या सत्या प्रतिज्ञेयं कृता हत्वा जयद्रथम् ॥	045c  
एवमुक्त्वा गुडाकेशं धर्मराजो महायशाः ।	046a  
पस्पर्श पुण्यगन्धेन पृष्ठे हस्तेन पार्थिवः ॥]	046c  
सञ्जय उवाच 	047  
एवमुक्तौ महात्मानावुभौ केशवपाण्डवौ ।	047a  
तावब्रूतां तदा कृष्णौ राजानं पृथिवीपतिम् ॥	047c  
तव कोपाग्निना दग्धः पापो राजञ्जयद्रथः ।	048a  
उत्तीर्णं चापि सुमहद्धार्तराष्ट्रबलं रणे ॥	048c  
युधिष्ठिर उवाच 	049  
हन्यन्ते निहताश्चैव विनङ्क्ष्यन्ति च केशव ।	049a  
तव क्रोधहता ह्येते कौरवाः शत्रुसूदन ॥	049c  
त्वां हि चक्षुर्हणं वीर कोपयित्वा सुयोधनः ।	050a  
समित्रबन्धुः समरे प्राणांस्त्यक्ष्यति दुर्मतिः ॥	050c  
तव क्रोधहतः पूर्वं देवैरपि सुदुर्जयः ।	051a  
शरतल्पगतः शेते भीष्मः कुरुपितामहः ॥	051c  
दुर्लभो विजयस्तेषां सङ्ग्रामे रिपुघातिनाम् ।	052a  
याता मृत्युवशं ते वै येषां क्रुद्धोऽपि माधव ॥	052c  
राज्यं प्राणाः श्रियः पुत्राः सौख्यानि विविधानि च ।	053a  
अचिरात्तस्य नश्यन्ति येषां क्रुद्धोऽसि मानद ॥	053c  
भगवानुवाच 	054  
विनष्टान्कौरवान्मन्ये सपुत्रपशुबान्धवान् ।	054a  
राजधर्मपरे नित्यं त्वयि क्रुद्धे परन्तप ॥	054c  
सञ्जय उवाच 	055  
ततो भीमो महाबाहुः सात्यकिश्च महारथः ।	055a  
अभिवाद्य गुरुं ज्येष्ठं मार्गणैः क्षतविक्षतौ ।	055c  
क्षितावास्तां महेष्वासौ पाञ्चाल्यपरिवारितौ ॥	055e  
तौ दृष्ट्वा मुदितो वीरौ प्राञ्जली चाग्रतः स्थितौ ।	056a  
अभ्यनन्दत कौन्तेयस्तावुभौ भीमसात्यकी ॥	056c  
दिष्ट्या पश्यामि वा शूरौ विमुक्तौ सैन्यसागरात् ।	057a  
द्रोणग्राहदुराधर्षाद्धार्दिक्यमकरालयात् ॥	057c  
दिष्ट्या विनिर्जिताः सङ्ख्ये पृथिव्यां सर्वपार्थिवाः ।	058a  
युवां विजयिनौ चापि दिष्ट्या पश्यामि संयुगे ॥	058c  
दिष्ट्या द्रोणो जितः सङ्ख्ये हार्दिक्यश्च महाबलः ।	059a  
दिष्ट्या विकर्णिभिः कर्णो रणे नीतः पराभवम् ॥	059c  
विमुखश्च कृतः शल्यो युवाभ्यां पुरुषर्षभौ ।	060a  
दिष्ट्या युवां कुशलिनौ सङ्ग्रामात्पुनरागतौ ।	060c  
पश्यामि रथिनां श्रेष्ठावुभौ युद्धविशारदौ ॥	060e  
मम वाक्यकरौ वीरौ मम गौरवयन्त्रितौ ।	061a  
सैन्यार्णवं समुत्तीर्णौ दिष्ट्या पश्यामि वामहम् ॥	061c  
समरश्लाघिनौ वीरौ समरेष्वपराजितौ ।	062a  
मम वाक्यसमौ चैव दिष्ट्या पश्यामि वामहम् ॥	062c  
इत्युक्त्वा पाण्डवो राजन्युयुधानवृकोदरौ ।	063a  
सस्वजे पुरुषव्याघ्रौ हर्षाद्बाष्पं मुमोच ह ॥	063c  
ततः प्रमुदितं सर्वं बलमासीद्विशाम्पते ।	064a  
पाण्डवानां रणे हृष्टं युद्धाय तु मनो दधे ॥ ॥	064c  

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे पञ्चाशदधिकशततमोऽध्यायः ॥ 150 ॥

5-150-8 गुप्तेन अर्जुनेनेति शेषः ॥ 8 ॥ 5-150-15 शक्रानुजेति कृष्णं प्रति सम्बोधनम् ॥ 5-150-25 चतुरश्चत्वारः ॥ 5-150-27 त्वमिति । हे ईशेश रुद्राद्याराध्य । ईश्वरा राजानस्तेषामपीशानो धर्मः । तदेतत्क्षत्रस्य क्षत्रं यद्धर्म इति श्रुतेस्तस्यापि प्रभो । धर्मस्य प्रभुरच्युत इति स्मृतेः ॥ 5-150-28 सखा वयस्यः । हितः प्रियकृत् । गोप्ता दुःखनिवारकः ॥ 5-150-29 कुण्डलितः पाठः झ. पुस्तक एव दृश्यते ॥ 5-150-48 उत्तीर्णं लङ्घितम् ॥ 5-150-50 चक्षुर्हणं क्रोधदृष्टिमात्रेण हन्तारम् ॥ 5-150-150 पञ्चाशदधिकशततमोऽध्यायः ॥
