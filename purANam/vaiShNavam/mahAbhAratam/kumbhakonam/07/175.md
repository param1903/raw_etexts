श्रीः
अध्यायः 175
घटोत्कचेन जटासुरसुतवधः ॥ 1 ॥
सञ्जय उवाच 	001  
दृष्ट्वा घटोत्कचं राजन्सूतपुत्ररथं प्रति ।	001a  
आयान्तं तु तथायुक्तं जिघांसुं कर्णमाहवे ।	001c  
अब्रवीत्तत्र पुत्रस्ते दुःशासनमिदं वचः ॥	001e  
एतद्रक्षो रणे तूर्णं दृष्ट्वा कर्णस्य विक्रमम् ।	002a  
अभियाति द्रुतं कर्णं तद्वारय महारथम् ॥	002c  
वृतः सैन्येन महता याहि यत्र महाबलः ।	003a  
कर्णो वैकर्तनो युद्धे राक्षसेन युयुत्सति ॥	003c  
रक्ष कर्णं रणे यत्तो वृतः सैन्येन मानद ।	004a  
मा कर्णं राक्षसो घोरः प्रमादान्नाशयिष्यति ॥	004c  
एतस्मिन्नन्तरे राजञ्जटासुरसुतो बली ।	005a  
दुर्योधनमुपागम्य प्राह प्रहरतां वरः ॥	005c  
दुर्योधन तवामित्रान्प्रख्यातान्युद्धदुर्मदान् ।	006a  
पाण्डवान्हन्तुमिच्छामि त्वयाऽऽज्ञप्तः सहानुगान् ॥	006c  
जटासुरो मम पिता रक्षसां ग्रामणीः पुरा ।	007a  
प्रयुज्य कर्म रक्षोघ्नं क्षुद्रैः पार्थैर्निपातितः ॥	007c  
तस्यापचितिमिच्छामि शत्रुशोणितपूजया ।	008a  
शत्रुमांसैश्च राजेन्द्र मामनुज्ञातुमर्हसि ॥	008c  
तमब्रवीत्ततो राजा प्रीयमाणः पुनःपुनः ।	009a  
द्रोणकर्मादिभिः सार्धं पर्याप्तोऽहं द्विषद्वधे ॥	009c  
त्वं तु गच्छ मयाऽऽज्ञप्तो जहि युद्धे घटोत्कचम् ।	010a  
राक्षसं क्रूरकर्माणं रक्षोमानुषसम्भवम् ॥	010c  
पाण्डवानां हितं नित्यं हस्त्यश्वरथघातिनम् ।	011a  
वैहायसगतं युद्धे प्रेषयेर्यमसादनम् ॥	011c  
तथेत्युक्त्वा महाकायः समाहूय घटोत्कचम् ।	012a  
जाटासुरिर्भैमसेनिं नानाशस्त्रैरवाकिरत् ॥	012c  
अलम्बलं च कर्णं च कुरुसैन्यं च दुस्तरम् ।	013a  
हैडिम्बिः प्रममाथैको महावातोम्बुदानिव ॥	013c  
ततो मायाबलं दृष्ट्वा रक्षस्तूर्णमलम्बलः ।	014a  
घटोत्कचं शरव्रातैर्नानालिङ्गैः समार्पयत् ॥	014c  
विद्ध्वा च बहुभिर्बाणैर्भैमसेनिं महाबलः ।	015a  
व्यद्रावयच्छरव्रातैः पाण्डवानामनीकिनीम् ॥	015c  
तेन विद्राव्यमाणानि पाण्डुसैन्यानि भारत ।	016a  
निशीथे विप्रकीर्यन्ते वातनुन्ना घना इव ॥	016c  
घटोत्कचशरैर्नुन्ना तथैव तव वाहिनी ।	017a  
निशीथे प्राद्रवद्राजन्नुत्सृज्योल्काः सहस्रशः ॥	017c  
अलम्बलस्ततः क्रुद्धो भैमसेनिं महामृधे ।	018a  
आजघ्ने दशभिर्बाणैस्तोत्रैरिव महाद्विपम् ॥	018c  
तिलशस्तस्य संवाहं सूतं सर्वायुधानि च ।	019a  
घटोत्कचः प्रचिच्छेद प्रणदंश्चातिदारुणम् ॥	019c  
ततः कर्णं शरव्रातैः कुरूनन्यान्सहस्रशः ।	020a  
अलम्बलं चाभ्यवर्षन्मेघो मेरुमिवाचलम् ॥	020c  
ततः सञ्चुक्षुभे सैन्यं कुरूणां राक्षसार्दितम् ।	021a  
उपर्युपरि चान्योन्यं चतुरङ्गं ममर्द ह ॥	021c  
जाटासुरिर्महाराज विरथो हतसारथिः ।	022a  
घटोत्कचं रणे क्रुद्धो मुष्टिनाऽभ्यहनद्दृढम् ॥	022c  
मुष्टिनाऽभ्याहतस्तेन प्रचचाल घटोत्कचः ।	023a  
क्षितिकम्पे यथा शैलः सवृक्षस्तृणगुल्मवान् ॥	023c  
ततः स परिघाभेन द्विट्सङ्घघ्नेन बाहुना ।	024a  
जाटासुरिं भैमसेनिरवधीन्मुष्टिना भृशम् ॥	024c  
तं प्रमथ्य ततः क्रुद्धस्तूर्णं हैडिम्बिराक्षिपत् ।	025a  
दोर्भ्यामिन्द्रध्वजाभाभ्यां निष्पिपेष च भूतले ॥	025c  
जाटासुरिर्मोक्षयित्वा आत्मानं च घटोत्कचात् ।	026a  
पुनरुत्थाय वेगेन घटोत्कचमुपाद्रवत् ॥	026c  
अलम्बलोऽपि विक्षिप्य समुत्क्षिप्य च राक्षसम् ।	027a  
घटोत्कचं रणे रोषान्निष्पिपेष च भूतले ॥	027c  
तयो समभवद्युद्धं गर्जतोरतिकाययोः ।	028a  
घटोत्कचालम्बलयोस्तुमुलं रोमहर्षणम् ॥	028c  
विशेषयन्तावन्योन्यं मायाभिरतिमायिनौ ।	029a  
युयुधाते महावीर्याविन्द्रवैरोचनाविव ॥	029c  
पावकाम्बुनिधी भूत्वा पुनर्गरुडतक्षकौ ।	030a  
पुनर्मेघमहावातौ पुनर्वज्रमहाचलौ ॥	030c  
पुनः कुञ्जरशार्दूलौ पुनः स्वर्भानुभास्करौ ।	031a  
एवं मायाशतसृजावन्योन्यवधकाङ्क्षिणौ ।	031c  
भृशं चित्रमयुध्येतामलम्बलघटोत्कचौ ॥	031e  
परिघैश्च गदाभिश्च प्रासमुद्गरपट्टसैः ।	032a  
मुसलैः पर्वताग्रैश्च तावन्योन्यं विजघ्नतुः ॥	032c  
हयाभ्यां च गजाभ्यां च रथाभ्यां च पदातिभिः ।	033a  
युयुधाते महामायौ राक्षसप्रवरौ युधि ॥	033c  
ततो घटोत्कचो राजन्नलम्बलवधेप्सया ।	034a  
उत्पतात भृशं क्रुद्धः श्येनवन्निपपात च ॥	034c  
गृहीत्वा च महाकायं राक्षसेन्द्रमलम्बलम् ।	035a  
उद्यम्य न्यवधीद्भूमौ मयं विष्णुरिवाहवे ॥	035c  
ततो घटोत्कचः खड्गमुद्धृत्याद्भुतदर्शनम् ।	036a  
रौद्रस्य कायाद्धि शिरो भीमं विकृतदर्शनम् ॥	036c  
स्फुरतस्तस्य समरे नदतश्चातिभैरवम् ।	037a  
निचकर्त महाराज शत्रोरमितविक्रमः ॥	037c  
शिरस्तच्चापि सङ्गृह्य केशेषु रुधिरोक्षितम् ।	038a  
ययौ घटोत्कचस्तूर्णं दुर्योधनरथं प्रति ॥	038c  
\'द्रोणकर्णकृपान्योधानतीत्य सुमहाबलः ।\'	039a  
अभ्येत्य च महाबाहुः स्मयमानः स राक्षसः ॥	039c  
शिरो रथेऽस्य निक्षिप्य विकृताननमूर्धजम् ।	040a  
प्राणदद्भैरवं नादं प्रावृषीव बलाहकः ॥	040c  
अब्रवीच्च ततो राजन्दुर्योधनमिदं वचः ॥	041ac  
एष ते निहतो बन्धुस्त्वया दृष्टोऽस्य विक्रमः ।	042a  
पुनर्द्रष्टासि कर्णस्य निष्ठामेतां तथाऽऽत्मनः ॥	042c  
स्वधर्ममर्थं कामं च त्रितयं योऽभिवाञ्छति ।	043a  
रिक्तपाणिर्न पश्येत राजानं ब्राह्मणं स्त्रियम् ।	043c  
तिष्ठस्व तावत्सुप्रीतो यावत्कर्णं वधाम्यहम् ॥	043e  
सञ्जय उवाच 	044  
एवमुक्त्वा ततः प्रायात्कर्णं प्रति नरेश्वरः ।	044a  
किरञ्छरगणांस्तीक्ष्णान्रुषितो रणमूर्धनि ॥	044c  
ततः समभवद्युद्धं घोररूपं भयानकम् ।	045a  
विस्मापनं महाराज नरराक्षसयोर्मृधे ॥ ॥	045c  

इति श्रीमन्महाभारते द्रोणपर्वणि घटोत्कचवधपर्वणि चतुर्दशरात्रियुद्धे पञ्चसप्तत्यधिकशततमोऽध्यायः ॥ 175 ॥

5-175-8 अपचितिं निष्कृतिम् ॥ 5-175-42 निष्ठां नाशम् ॥ पञ्चसप्तत्यधिकशततमोऽध्यायः ॥
