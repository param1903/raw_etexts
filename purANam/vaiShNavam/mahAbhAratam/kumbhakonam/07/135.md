श्रीः
अध्यायः 135
भीमेन दुर्मर्षणादिदुर्योधनानुजानां पञ्चानां हननम् ॥ 1 ॥
धृतराष्ट्र उवाच 	001  
दैवमेव परं मन्ये धिक्पौरुषमनर्थकम् ।	001a  
यत्राधिरथिरायत्तो नातरत्पाण्डवं रणे ॥	001c  
कर्णः पार्थान्सगोविन्दाञ्जेतुमुत्सहते रणे ।	002a  
न च कर्णसमं लोके पश्यामि कञ्चन ।	002c  
इति दुर्योधनस्याहमश्रौषं जल्पतो मुहुः ॥	002e  
कर्णो हि बलवाञ्छूरो दृढधन्वा जितक्लमः ।	003a  
इति मामब्रवीत्सूत मन्दो दुर्योधनः पुरा ॥	003c  
वसुषेणसहायं मां नालं देवाऽपि संयुगे ।	004a  
किं नु पाण्डुसुता राजन्गतसत्वा विचेतसः ॥	004c  
तत्र तं निर्जितं दृष्ट्वा भुजङ्गमिव निर्विषम् ।	005a  
युद्धात्कर्णमपक्रान्तं किंस्विद्दुर्योधनोऽब्रवीत् ॥	005c  
अहो दुर्मुखमेवैकं युद्धानामविशारदम् ।	006a  
प्रावेशयद्धुतवहं पतङ्गमिव मोहितः ॥	006c  
अश्वत्थामा मद्रराजः कृपः कर्णश्च सङ्गताः ।	007a  
न शक्ताः प्रमुखे स्थातुं नूनं भीमस्य सञ्जय ॥	007c  
तेऽपि चास्य महाघोरं बलं नागायुतोपमम् ।	008a  
जानन्तो व्यवसायं च क्रूरं मारुततेजसः ॥	008c  
किमर्थं क्रूरकर्माणं यमकालान्तकोपमम् ।	009a  
बलसंरम्भवीर्यज्ञाः कोपयिष्यन्ति संयुगे ॥	009c  
कर्णस्त्वेको महाबाहुः स्वबाहुबलदर्पितम् ।	010a  
भीमसेनमनादृत्य रणेऽयुध्यत सूतजः ॥	010c  
योऽजयत्समरे कर्णं पुरन्दर इवासुरम् ।	011a  
न स पाण्डुसुतो जेतुं शक्यः केनचिदाहवे ॥	011c  
द्रोणं यः सम्प्रमथ्यैकः प्रविष्टो मम वाहिनीम् ।	012a  
भीमो धनञ्जयान्वेषी कस्तमार्च्छेज्जिजीविषुः ॥	012c  
को हि सञ्जय भीमस्य स्थातुमुत्सहतेऽग्रतः ।	013a  
उद्यताशनिहस्तस्य महेन्द्रस्येव दानवः ॥	013c  
प्रेतराजपुरं प्राप्य निवर्तेतापि मानवः ।	014a  
न भीमसेनं सम्प्राप्य निवर्तेत कदाचन ॥	014c  
पतङ्गा इव वह्निं ते प्राविशन्नल्पचेतसः ।	015a  
ये भीमसेनं सङ्क्रुद्धमन्वधावन्विमोहिताः ॥	015c  
यत्तत्सभायां भीमेन मम पुत्रवधाश्रयम् ।	016a  
उक्तं संरम्भिणोग्रेण कुरूणां शृण्वतां तदा ॥	016c  
तन्नूनमभिसञ्चिन्त्य दृष्ट्वा कर्णं च निर्जितम् ।	017a  
दुःशासनः सह भ्रात्रा भयाद्भीमादुपारमत् ॥	017c  
यश्च सञ्जय दुर्बुद्धिरब्रवीत्समितौ मुहुः ।	018a  
कर्णो दुःशासनोऽहं च जेष्यामो युधि पाण्डवान् ॥	018c  
स नूनं विरथं दृष्ट्वा कर्णं भीमेन निर्जितम् ।	019a  
प्रत्याख्यानाच्च कृष्णस्य भृशं तप्यति पुत्रकः ॥	019c  
दृष्ट्वा भ्रातॄन्हतान्सङ्ख्ये भीमसेनेन दंशितान् ।	020a  
आत्मापराधात्सम्मूढो नूनं तप्यति पुत्रकः ॥	020c  
को हि जीवितमन्विच्छन्प्रतीपं पाण्डवं व्रजेत् ।	021a  
भीमं भीमायुधं क्रुद्धं साक्षात्कालमिव स्थितम् ॥	021c  
बडबामुखमध्यस्थो मुच्येतापि हि मानवः ।	022a  
न भीममुखसम्प्राप्तो मुच्येदिति मतिर्मम ॥	022c  
न पार्था न च पञ्चाला न च केशवसात्यकी ।	023a  
जानते युधि संरब्धा जीवितं परिरक्षितुम् ॥	023c  
अहो मम सुतानां हि विपन्नं सूत जीवितम् ॥	024ac  
सञ्जय उवाच 	025  
यस्त्वं शोचसि कौरव्य वर्तमाने महाभये ।	025a  
त्वमस्य जगतो मूलं विनाशस्य न संशयः ॥	025c  
स्वयं वैरं महत्कृत्वा पुत्राणां वचने स्थितः ।	026a  
उच्यमानो न गृह्णीषे मर्त्यः पथ्यमिवौषधम् ॥	026c  
स्वयं पीत्वा महाराज कालकूटं सुदुर्जरम् ।	027a  
तस्येदानीं फलं कृत्स्नमवाप्नुहि नरोत्तम ॥	027c  
यत्तु कुत्सयसे योधान्युध्यमानान्महाबलान् ।	028a  
तत्र ते वर्तयिष्यामि यथा युद्धमवर्तत ॥	028c  
दृष्ट्वा कर्णं तु पुत्रास्ते भीमसेनपराजितम् ।	029a  
नामृष्यन्त महेष्वासाः सोदर्याः पञ्च भारत ॥	029c  
दुर्मर्षणो दुःसहश्च दुर्मदो दुर्धरो जयः ।	030a  
पाण्डवं चित्रसन्नाहास्तं प्रतीपमुपाद्रवन् ॥	030c  
ते समन्तान्महाबाहुं परिवार्य वृकोदरम् ।	031a  
दिशः शरैः समावृण्वञ्शलभानामिव व्रजैः ॥	031c  
आगच्छतस्तान्सहसा कुमारान्देवरूपिणः ।	032a  
प्रतिजग्राह समरे भीमसेनो हसन्निव ॥	032c  
तव दृष्ट्वा तु तनयान्दुर्मर्षणपुरोगमान् ।	033a  
अभ्यवर्तत राधेयो भीमसेनं महाबलम् ॥	033c  
विसृजन्विशिखांस्तीक्ष्णान्स्वर्णपुङ्खाञ्ञ्छिलाशितान् ।	034a  
तं तु भीमोऽभ्ययात्तूर्णं वार्यमाणः सुतैस्तव ॥	034c  
कुरवस्तु ततः कर्णं परिवार्य समन्ततः ।	035a  
अवाकिरन्भीमसेनं शरैः सन्नतपर्वभिः ॥	035c  
तान्बाणैः पञ्चविंशत्या साश्वान्राजन्नरर्षभान् ।	036a  
ससूतान्भीमधनुषो भीमो निन्ये यमक्षयम् ॥	036c  
प्रापतन्स्यन्दनेभ्यस्ते सार्धं सूतैर्गतासवः ।	037a  
चित्रपुष्पधरा भग्ना वातेनेव महाद्रुमाः ॥	037c  
तत्राद्भुतमपश्याम भीमसेनस्य विक्रमम् ।	038a  
संवार्याधिरथिं बाणैर्यज्जघान तवात्मजान् ॥	038c  
स वार्यमाणो भीमेन शितैर्बाणैः समन्ततः ।	039a  
सूतपुत्रो महाराज भीमसेनमवैक्षत ॥	039c  
तं भीससेनः संरम्भात्क्रोधसंरक्तलोचनः ।	040a  
विष्फार्य सुमहच्चापं मुहुः कर्णमवैक्षत ॥ ॥	040c  

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे पञ्चत्रिंशदधिकशततमोऽध्यायः ॥ 135 ॥

5-135-9 यमः संयमनव्यापारः कालः कलनव्यापरः अन्तको मारणव्यापारः तदुपमम् ॥ 5-135-135 पञ्चत्रिंशदधिकशततमोऽध्यायः ॥
