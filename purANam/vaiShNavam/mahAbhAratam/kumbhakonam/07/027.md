श्रीः
अध्यायः 027
अर्जुनेन संशप्तकानां हननम् ॥ 1 ॥
सञ्जय उवाच 	001  
यन्मां पार्थस्य सङ्ग्रामे कर्माणि परिपृच्छसि ।	001a  
तच्छृणुष्व महाबाहो पार्थो यदकरोद्रणे ॥	001c  
रजो दृष्ट्वा समुद्भूतं श्रुत्वा च गजनिःस्वनम् ।	002a  
भगदत्ते विकुर्वाणे कौन्तेयः कृष्णमब्रवीत् ॥	002c  
यथा प्राग्ज्योतिषो राजा गजेन मधुसूदन ।	003a  
त्वरमाणोऽभिनिष्क्रान्तो ध्रुवं तस्यैष निःस्वनः ॥	003c  
इन्द्रादनवरः सङ्ख्ये गजयानविशारदः ।	004a  
प्रथमो गजयोधानां पृथिव्यामिति मे मतिः ॥	004c  
स चापि द्विरदश्रेष्ठः सदाऽप्रतिगजो युधि ।	005a  
सर्वशस्त्रातिगः सङ्ख्ये कृतकर्मा जितक्लमः ॥	005c  
सहः शस्त्रनिपातानामग्निस्पर्शस्य चानघ ।	006a  
स पाण्डवबलं सर्वमद्यैको नाशयिष्यति ॥	006c  
\'सिंहनादं महत्कृत्वा धनुर्बाणरवैः सह ।	007a  
विद्राव्यमाणं सम्पश्य हतभूयिष्ठनायकम् ।	007c  
दृष्ट्वा विनद्य सहसा मम सेनां प्रमृद्नति ॥\'	007e  
न चावाभ्यामृतेऽन्योऽस्ति शक्तस्तं प्रतिबाधितुम् ।	008a  
त्वरमाणस्ततो याहि यतः प्राग्ज्योतिषाधिपः ॥	008c  
दृप्तं सङ्ख्ये द्विपबलाद्वयसा चापि विस्मितम् ।	009a  
अद्यैनं प्रेषयिष्यामि बलहन्तुः प्रियातिथिम् ॥	009c  
वचनादथ कृष्णस्तु प्रययौ सव्यसाचिनः ।	010a  
दीर्यते भगदत्तेन यत्र पाण्डववाहिनी ॥	010c  
तं प्रयान्तं ततः पश्चादाह्वयन्तो महारथाः ।	011a  
संशप्तकाः समारोहन्सहस्राणि चतुर्दश ॥	011c  
दशैव तु सहस्राणि त्रिगर्तानां महारथाः ।	012a  
चत्वारि च सहस्राणि वासुदेवस्य चानुगाः ॥	012c  
दीर्यमाणां चमूं दृष्ट्वा भगदत्तेन मानिष ।	013a  
आहूयमानस्य च तैरभवद्धृदयं द्विधा ॥	013c  
किन्नु श्रेयस्करं कर्म भवेदद्येत्यचिन्तयत् ।	014a  
इह वा विनिवर्तेयं गच्छेयं वा युधिष्ठिरम् ॥	014c  
तस्य बुद्ध्या विचार्यैवमर्जुनस्य कुरूद्वह ।	015a  
अभवद्भूयसी बुद्धिः संशप्तकवधे स्थिरा ॥	015c  
स सन्निवृत्तः सहसा कपिप्रवरकेतनः ।	016a  
एको रथसहस्राणि निहन्तुं वासवी रणे ॥	016c  
सा हि दुर्योधनस्यासीन्मतिः कर्णस्य चोभयोः ।	017a  
अर्जुनस्य वधोपाये या वै द्वैधमकल्पयत् ॥	017c  
स तु दोलायमानोऽभूद्द्वैधीभावेन पाण्डवः ।	018a  
वधेन तु नराग्र्याणामकरोत्तां मृषा तदा ॥	018c  
ततः शतसहस्राणि शराणां नतपर्वणाम् ।	019a  
असृजन्नर्जुने राजन्संशप्तकमहारथाः ॥	019c  
नैव कुन्तीसुतः पार्थो नैव कृष्णो जनार्दनः ।	020a  
न हया न रथो राजन्दृश्यन्ते स्म शरैश्चिताः ॥	020c  
तदा मोहमनुप्राप्तः सिष्विदे हि जनार्दनः ।	021a  
ततस्तान्प्रायशः पार्थो ब्रह्मास्त्रेण निजघ्निवान् ॥	021c  
शतशः पाणयश्छिन्नाः सेषुज्यातलकार्मुकाः ।	022a  
केतवो वाजिनः सूता रथिनश्चापतन्क्षितौ ॥	022c  
द्रुमाचलाग्राम्बुधरैः समकायाः सुकल्पिताः ।	023a  
हतारोहाः क्षितौ पेतुर्द्विपाः पार्थशराहताः ॥	023c  
विप्रविद्धकुथा नागाश्छिन्नभाण्डाः परासवः ।	024a  
सारोहास्तु रणे पेतुर्मथिता मार्गणैर्भृशम् ॥	024c  
सर्ष्टिप्रासासिनखराः समुद्गरपरश्वथाः ।	025a  
विच्छिन्ना बाहवः पेतुर्नृणां भल्लैः किरीटिना ॥	025c  
बालादित्याम्बुजेन्दूनां तुल्यरूपाणि मारिष ।	026a  
सञ्च्छिन्नान्यर्जुनशरैः शिरांस्युर्वी प्रपेदिरे ॥	026c  
जज्वालालङ्कृता सेना पत्रिभिः प्राणिभोजनैः ।	027a  
नानारूपैस्तदाऽमित्रान्क्रुद्धे निघ्नति फल्गुने ॥	027c  
क्षोभयन्तं तदा सेनां द्विरदं नलिनीमिव ।	028a  
धनञ्जयं भूतगणाः साधुसाध्वित्यपूजयन् ॥	028c  
दृष्ट्वा तत्कर्म पार्थस्य वासवस्येव माधवः ।	029a  
विस्मयं परमं गत्वा प्राञ्जलिस्तमुवाच ह ॥	029c  
कर्मैतत्पार्थ शक्रेण यमेन धनदेन च ।	030a  
दुष्करं समरे यत्ते कृतमद्येति मे मतिः ॥	030c  
युगपच्चैव सङ्ग्रामे शतशोऽथ सहस्रशः ।	031a  
पतिता एव मे दृष्टाः संशप्तकमहारथाः ॥	031c  
संशप्तकांस्ततो हत्वा भूयिष्ठा ये व्यवस्थिताः ।	032a  
भगदत्ताय याहीति कृष्णं पार्थोऽभ्यनोदयत् ॥ ॥	032c  

इति श्रीमन्महाभारते द्रोणपर्वणि संशप्तकवधपर्वणि द्वादशदिवसयुद्धे सप्तविंशोऽध्यायः ॥ 27 ॥

5-27-2 विकुर्वाणे विविधाः क्रियाः कुर्वाणे ॥ 5-27-6 सहः सोढा । पचाद्यच ॥ 5-27-9 विस्मितं रूढाहङ्कारम् ॥ 5-27-11 समारोहन्संवृतवन्तः ॥ 5-27-27 सप्तविंशोऽध्यायः ॥

