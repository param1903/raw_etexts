श्रीः
अध्यायः 008
सञ्जयेन धृतराष्ट्रम् प्रति द्रोणपराक्रमवर्णनपूर्वकं तन्निधनकथनम् ॥ 1 ॥
सञ्जय उवाच 	001  
तथा द्रोणमभिघ्नन्तं साश्वसूतरथद्विपान् ।	001a  
व्यथिताः पाण्डवा दृष्ट्वा न चैनं पर्यवारयन् ॥	001c  
ततो युधिष्ठिरो राजा धृष्टद्युम्नधनञ्जयौ ।	002a  
अब्रवीत्सर्वतो यत्तैः कुम्भयोनिर्निवार्यताम् ॥	002c  
तत्रैनमर्जुनश्चैव धृष्टद्युम्नश्च पार्षतः ।	003a  
\'ये चान्ये पार्थिवा राजन्पाण्डवस्यानुसैनिकाः ।	003c  
प्रत्यगृह्णंस्ततस्तत्र समागच्छन्महारथाः ॥	003e  
केकया भीमसेनश्च सौभद्रोऽथ घटोत्कचः ।	004a  
युधिष्ठिरो यमौ मात्स्यो द्रुपदश्चात्मजैः सह ॥	004c  
द्रौपदेयाश्च संहृष्टा धृष्टकेतुः ससात्यकिः ।	005a  
चेकितानश्च सङ्क्रुद्धो युयुत्सुश्च महारथः ॥	005c  
ये चान्ये पार्थिवा राजन्पाण्डवस्यानुयायिनः ।	006a  
कुलवीर्यानुरूपाणि चक्रुः कर्माण्यनेकशः ॥	006c  
सम्भिद्यमानां तां दृष्ट्वा पाण्डवैर्वाहिनीं रणे ।	007a  
व्यावृत्य चक्षुषी कोपाद्भारद्वाजोऽन्ववैक्षत ॥	007c  
स तीव्रं कोपमास्थाय रथे समरदुर्जयः ।	008a  
व्यधमत्पाण्डवानीकं महाभ्राणीव मारुतः ॥	008c  
रथानश्वान्नरान्नागानभिधावन्नितस्ततः ।	009a  
चचारोन्मत्तवद्द्रोणो वृद्धोऽपि तरुणो यथा ॥	009c  
तस्य शोणितदिग्धाङ्गाः शोणास्ते वातरंहसः ।	010a  
आजानेया हया राजन्नविश्रान्ताः सुखं ययुः ॥	010c  
तमन्तकमिव क्रुद्धमापतन्तं यतव्रतम् ।	011a  
दृष्ट्वा सम्प्राद्रवन्योधाः पाण्डवस्य ततस्ततः ॥	011c  
तेषां प्राद्रवतां भीमः पुनरावर्ततामपि ।	012a  
पश्यतां तिष्ठतां चासीच्छब्दः परमदारुणः ॥	012c  
शूराणां हर्षजननो भीरूणां भयवर्धनः ।	013a  
द्यावापृथिव्योर्विवरं पूरयामास सर्वतः ॥	013c  
ततः पुनरपि द्रोणो नाम विश्रावयन्युधि ।	014a  
अकरोद्रौद्रमात्मानं किरञ्छरशतैः परान् ॥	014c  
स तथा तेष्वनीकेषु पाण्डुपुत्रस्य मारिष ।	015a  
कालवद्व्यचरद्द्रोणो युवेव स्थविरो बली ॥	015c  
उत्कृत्य च शिरांस्युग्रो बाहूनपि सुभूषणान् ।	016a  
कृत्वा शून्यान्रथोपस्थानुदक्रोशन्महारवान् ॥	016c  
तस्य हर्षप्रणादेन बाणवर्षेण च प्रभो ।	017a  
प्राकम्पन्त रणे योधा गावः शीतार्दिता इव ॥	017c  
द्रोणस्य रथघोषेण मौर्वीनिष्पेषणेन च ।	018a  
धनुःशब्देन चाकाशे शब्दः समभवन्महान् ॥	018c  
अथास्य धनुषो बाणा निस्सरन्तः सहस्रशः ।	019a  
व्याप्य सर्वा दिशः पेतुर्नागाश्वरथपत्तिषु ॥	019c  
तं कार्मुकमहावेगमस्त्रज्वलितपावकम् ।	020a  
द्रोणमासादयाञ्चक्रुः पाञ्चालाः पाण्डवैः सह ॥	020c  
सनागरथपत्त्यश्वान्प्राहिणोद्यमसादनम् ।	021a  
अचिरादकरोद्द्रोणो महीं शोणितकर्दमाम् ॥	021c  
तन्वता परमास्त्राणि शरान्सततमस्यता ।	022a  
द्रोणेन विहितं दिक्षु शरजालमदृश्यत ॥	022c  
पदातिषु रथाश्वेषु वारणेषु च सर्वशः ।	023a  
तस्य विद्युदिवाभ्रेषु चरन्केतुरदृश्यत ॥	023c  
सकेकयानां प्रवरांश्च पञ्च पाञ्चालराजं च शरैः प्रमथ्य ।	024a  
युधिष्ठिरानीकमदीनसत्वो द्रोणोऽभ्ययात्कार्मुकबाणपाणिः ॥	024c  
तं भीमसेनश्च धनञ्जयश्च शिनेश्च नप्ता द्रुपदात्मजश्च ।	025a  
शैब्यात्मजः काशिपतिः शिबिश्च दृष्ट्वा नदन्तो व्यकिरञ्छरौघैः ॥	025c  
\'तेषां शरा द्रोणशरैर्निकृत्ता भूमावदृश्यन्त विवर्तमानाः ।	026a  
श्रेणीकृताः संयति मोघवेगा द्वीपे नदीनामिव काशरोहाः ॥\'	026c  
ते द्रोणबाणासनविप्रमुक्ताः पतत्रिणः काञ्चनचित्रपुङ्खाः ।	027a  
भित्त्वा शरीराणि गजाश्वयूनां जग्मुर्महीं शोणितदिग्धवाजाः ॥	027c  
सा योधसङ्घैश्च रथैश्च भूमिः शरैर्विभिन्नैर्गजवाजिभिश्च ।	028a  
प्रच्छाद्यमाना पतितैर्बभूव समावृता द्यौरिव कालमेघैः ॥	028c  
शैनेयभीमार्जुनवाहिनीशं सौभ्रद्रपाञ्चालसकाशिराजम् ।	029a  
अन्यांश्च वीरान्समरे ममर्द द्रोणः सुतानां तव भूतिकामः ॥	029c  
एतानि चान्यानि च कौरवेन्द्र कर्माणि कृत्वा समरे महात्मा ।	030a  
प्रताप्य लोकानिव कालसूर्यो द्रोणो गतः स्वर्गमितो हि राजन् ॥	030c  
एवं रुक्मरथः शूरो हत्वा शतसहस्रशः ।	031a  
पाण्डवानां रणे योधान्पार्षतेन निपातितः ॥	031c  
अक्षौहिणीमभ्यधिकां शूराणामनिवर्तिनाम् ।	032a  
निहत्य पश्चाद्धृतिमानगच्छत्परमां गतिम् ॥	032c  
पाण्डवैः सहपाञ्चालैरशिवैः क्रूरकर्मभिः ।	033a  
हतो रुक्मरथो राजन्कृत्वा कर्म सुदुष्करम् ॥	033c  
ततो निनादो भूतानामाकाशे समजायत ।	034a  
सैन्यानां च ततो राजन्नाचार्ये निहते युधि ॥	034c  
द्यां धरां खं दिशो वापि प्रदिशर्श्चानुनादयन् ।	035a  
अहो धिगिति भूतानां शब्दः समभवद्भृशम् ॥	035c  
देवताः पितरश्चैव पूर्वे ये चास्य बान्धवाः ।	036a  
ददृशुर्निहतं तत्र भारद्वाजं महारथम् ॥	036c  
पाण्डवास्तु जयं लब्ध्वा सिंहनादान्प्रचक्रिरे ।	037a  
सिंहनादेन महता समकम्पत मेदिनी ॥	037c  
\'विचित्रजाम्बूनदभूषितध्वजं महारथं रुक्मरथं निपातितम् ।	038a  
निशम्य कश्चिद्धि न हर्षमेयिवानृते मृधे द्रुपदसुतान्सृञ्जयान्  ॥\'	038c  

इति श्रीमन्महाभारते द्रोणपर्वणि द्रोणाभिषेकपर्वणि अष्टमोऽध्यायः ॥ 8 ॥

5-1-12 भीमः शब्द इति सम्बन्धः ॥ 5-1-8 अष्टमोऽध्यायः ॥
