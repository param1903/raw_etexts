श्रीः
अध्यायः 203
इतरालक्षितं पुरतः स्वानुकूलं युध्यमानं शूलपाणिं कञ्चन पुरुषप्रवरमवलोकयता पार्थेन स क इति यदृच्छासमागतं व्यासं प्रति प्रश्नः ॥ 1 ॥ तेन तं प्रति तस्य तस्य पशुपतित्वोक्त्या शतरुद्रीयपठनेन सविस्तरं तद्गुणगणवर्णनम् ॥ 2 ॥
धृतराष्ट्र उवाच 	001  
तस्मिन्नतिरथे द्रोणे निहते तत्र सञ्जय ।	001a  
मामकाः पाण्डवाश्चैव किमकुर्वन्नतः परम् ॥	001c  
सञ्जय उवाच 	002  
तस्मिन्नतिरथे द्रोणे निहते पार्षतेन वै ।	002a  
कौरवेषु च भग्नेषु कुन्तीपुत्रो धनञ्जयः ॥	002c  
दृष्ट्वा सुमहदाश्चर्यमात्मनो विजयावहम् ।	003a  
मुनिं स्निग्धाम्बुदाभासं वेदव्यासमकल्मषम् ।	003c  
यदृच्छयाऽऽगतं व्यासं पप्रच्छ भरतर्षभ ॥	003e  
अर्जुन उवाच 	004  
सङ्ग्रामे न्यहनं शत्रूञ्शरौघैर्विमलैरहम् ।	004a  
अग्रतो लक्षये यान्तं पुरुषं पावकप्रभम् ॥	004c  
ज्वलन्तं शूलमुद्यम्य यां दिशं प्रतिपद्यते ।	005a  
तस्यां दिशि विदीर्यन्ते शत्रवो मे महामुने ॥	005c  
तेन भग्नानरीन्सर्वान्मद्भग्नान्मन्यते जनः ।	006a  
तेन भग्नानि सैन्यानि पृष्ठतोऽनुव्रजाम्यहम् ॥	006c  
भगवंस्तन्ममाचक्ष्व को वै स पुरुषोत्तमः ।	007a  
शूलपाणिर्मया दृष्टस्तेजसा सूर्यसन्निभः ॥	007c  
न पद्भ्यां स्पृशते भूमिं न च शूलं विमुञ्चति ।	008a  
शूलाच्छूलसहस्राणि निष्पेतुस्तस्य तेजसा ॥	008c  
व्यास उवाच 	009  
प्रजापतीनां प्रथमं तैजसं पुरुषं प्रभुम् ।	009a  
भुवनं भूर्भुवं देवं तेजसां प्रवरं प्रभुम् ॥	009c  
ईशानं वरदं पार्थ दृष्टवानसि शङ्करम् ।	010a  
तं गच्छ शरणं देवं वरदं भुवनेश्वरम् ॥	010c  
महादेवं महात्मानमीशानं जटिलं विभुम् ।	011a  
त्र्यक्षं महाभुजं रुद्रं शिखिनं चीवराससम् ॥	011c  
महादेवं हरं स्थाणुं वरदं भुवनेश्वरम् ।	012a  
जगत्प्रधानमजितं जगत्प्रीतिमधीश्वरम् ॥	012c  
जगद्योनिं जगद्बीजं जयिनं जगतो गतिम् ।	013a  
विश्वात्मानं विश्वसृजं विश्वमूर्तिं यशस्विनम् ॥	013c  
विश्वेश्वरं विश्वनरं कर्मणामीश्वरं प्रभुम् ।	014a  
शम्भुं स्वयम्भुं भूतेशं भूतभव्यभवोद्भवम् ॥	014c  
योगं योगेश्वरं सर्वं सर्वलोकेश्वरेश्वरम् ।	015a  
सर्वश्रेष्ठं जगच्छ्रेष्ठं वरिष्ठं परमेष्ठिनम् ॥	015c  
लोकत्रयविधातारमेकं लोकत्रयाश्रयम् ।	016a  
शुद्धात्मानं भवं भीमं शशाङ्ककृतशेखरम् ॥	016c  
शाश्वतं भूधरं देवं सर्ववागीश्वरेश्वरम् ।	017a  
सुदुर्जयं जगन्नाथं जन्ममृत्युजरातिगम् ॥	017c  
ज्ञानात्मानं ज्ञानगम्यं ज्ञानश्रेष्ठं सुदुर्विदम् ।	018a  
दातारं चैव भक्तानां प्रसादविहितान्वरान् ॥	018c  
तस्य पारिषदा दिव्या रूपैर्नानाविधैर्विभोः ।	019a  
वामना जटिला मुण्डा ह्रस्वग्रीवा महोदराः ॥	019c  
महाकाया महोत्साहा महाकर्णास्तथाऽपरे ।	020a  
आननैर्विकृतैः पादैः पार्थ वेषैश्च वैकृतैः ॥	020c  
ईदृशैः स महादेवः पूज्यमानो महेश्वरः ।	021a  
स शिवस्तात तेजस्वी प्रसादाद्याति तेऽग्रतः ॥	021c  
तस्मिन्घोरे सदा पार्थ सङ्ग्रामे रोमहर्षणे ।	022a  
द्रौणिकर्णकृपैर्गुप्तां महेष्वासैः प्रहारिभिः ॥	022c  
कस्तां सेनां तदा पार्थ मनसाऽपि प्रधर्षयेत् ।	023a  
ऋते देवान्महेष्वासाद्बहुरूपान्महेश्वरात् ॥	023c  
स्थातुमुत्सहते कश्चिन्न तस्मिन्नग्रतः स्थिते ।	024a  
न हि भूतं समं तेन त्रिषु लोकेषु विद्यते ॥	024c  
गन्धेनापि हि सङ्ग्रामे तस्य क्रुद्धस्य शत्रवः ।	025a  
विसञ्ज्ञा हतभूयिष्ठा वेपन्ति च पतन्ति च ॥	025c  
तस्मै नमस्तु कुर्वन्तो देवास्तिष्ठन्ति वै दिवि ।	026a  
ये चान्ये मानवा लोके ये च स्वर्गजितो नराः ॥	026c  
ये भक्ता वरदं देवं शिवं रुद्रमुमापतिम् ।	027a  
अनन्यभावेन सदा सर्वेशं समुपासते ॥	027c  
\'सङ्ग्रामेषु जयं प्राप्य पालयन्ति महीमिमाम् ।\'	028a  
इह लोके सुखं प्राप्य ते यान्ति परमां गतिम् ॥	028c  
नमस्कुरुष्व कौन्तेय तस्मै शान्ताय वै सदा ।	029a  
रुद्राय शितिकण्ठाय कनिष्ठाय सुवर्चसे ॥	029c  
कपर्दिने करालाय हर्यक्षवरदाय च ।	030a  
याम्यायाव्यक्तकेशाय सद्वृत्ते शङ्कराय च ॥	030c  
काम्याय हरिनेत्राय स्थाणवे पुरुषाय च ॥	031ac  
\'नमो वृक्षाय सेनान्ये मध्यमाय नमोनमः ।\'	032a  
हरिकेशाय मुण्डाय कृशायोत्तारणाय च ।	032c  
भास्कराय सुतीर्थाय देवदेवाय रंहसे ॥	032e  
बहुरूपाय सर्वाय प्रियाय प्रियवाससे ।	033a  
उष्णीषिणे सुवक्त्राय सहस्राक्षाय मीढुषे ॥	033c  
गिरिशाय प्रशान्ताय पतये चीरवाससे ।	034a  
हिरण्यबाहवे राजन्नुग्राय पतये दिशाम् ॥	034c  
पर्जन्यपतये चैव भूतानां पतये नमः ।	035a  
वृक्षाणां पतये चैव गवां च पतये नमः ॥	035c  
वृक्षैरावृतकायाय सेनान्ये मध्यमाय च ।	036a  
स्रुवहस्ताय देवाय धन्विने भार्गवाय च ॥	036c  
बहुरूपाय विश्वस्य पतये मुञ्जवाससे ।	037a  
सहस्रशिरसे चैव सहस्रचरणाय च ।	037c  
सहस्रबाहवे चैव सहस्रवदनाय च ॥	037e  
शरणं गच्छ कौन्तेय वरदं भुवनेश्वरम् ।	038a  
उमापतिं विरूपाक्षं दक्षयज्ञनिबर्हणम् ॥	038c  
प्रजानां पतिमव्यग्रं भूतानां पतिमव्ययम् ।	039a  
कपर्दिनं वृषावर्तं वृषनाभं वृषध्वजम् ॥	039c  
वृषदर्पं वृषपतिं वृषशृङ्गं वृषर्षभम् ।	040a  
वृषाङ्कं वृषभोदारं वृषभं वृषभेक्षणम् ॥	040c  
वृषायुधं वृषशरं वृषभूतं वृषेश्वरम् ।	041a  
महोदरं महाकायं द्वीपिचर्मनिवासिनम् ॥	041c  
लोकेशं वरदं पुण्यं ब्रह्मण्यं ब्राह्मणप्रियम् ।	042a  
त्रिशूलपाणिं वरदं खड्गचर्मधरं प्रभुम् ॥	042c  
पिनाकिनं खड्गधरं लोकानां पतिमीश्वरम् ।	043a  
प्रपद्ये शरणं देवं शरण्यं चीरवाससम् ॥	043c  
नमस्तस्मै सुरेशाय गणानां पतये नमः ।	044a  
सुवाससे नमस्तुभ्यं सुव्रताय सुधन्विने ॥	044c  
धनुर्धराय देवाय प्रियधन्वाय धन्विने ।	045a  
धन्वन्तराय धनुषे धन्वाचार्याय ते नमः ॥	045c  
उग्रायुधाय देवाय नमः सुरवराय च ।	046a  
नमोस्तु बहुरूपाय नमोस्तु बहुधन्विने ॥	046c  
नमोस्तु स्थाणवे नित्यं नमस्तस्मै तपस्विने ।	047a  
नमोस्तु त्रिपुरघ्नाय भगघ्नाय च वै नमः ||	047c  
वनस्पतीनां पतये नराणां पतये नमः ।	048a  
मातॄणां पतये चैव गणानां पतये नमः ॥	048c  
गवां च पतये नित्यं यज्ञानां पतये नमः ।	049a  
अपां च पतये नित्यं देवानां पतये नमः ॥	049c  
पूष्णो दन्तविनाशाय त्र्यक्षाय वरदाय च ।	050a  
नीलकण्ठाय पिङ्गाय स्वर्णकेशाय वै नमः ॥	050c  
कर्माणि यानि दिव्यानि महादेवस्य धीमतः ।	051a  
तानि ते कीर्तयिष्यामि तथाप्रज्ञं यथाश्रुतम् ॥	051c  
न सुरा नासुरा लोके न गन्धर्वा न राक्षसाः ।	052a  
सुखमेधन्ति कुपिते तस्मिन्नपि गुहागताः ॥	052c  
दक्षस्य यजमानस्य विधिवत्सम्भृतं पुरा ।	053a  
विव्याध कुपितो यज्ञं निर्दयस्त्वभवत्तदा ।	053c  
धनुषा बाणमुत्सृज्य सघोषं विननाद च ॥	053e  
तेन शर्म कुतः शान्तिं लेभिरे स्म सुरास्तदा ।	054a  
विद्रुते सहसा यज्ञे कुपिते च महेश्वरे ॥	054c  
तेन ज्यातलघोषेण सर्वे लोकाः समाकुलाः ।	055a  
बभूवुर्वशगाः पार्थ निपेतुश्च सुरासुराः ॥	055c  
आपश्चुक्षुभिरे सर्वाश्चकम्पे च वसुन्धरा ।	056a  
पर्वताश्च व्यशीर्यन्त दिशो नागाश्च मोहिताः ॥	056c  
अन्धेन तमसा लोका न प्राकाशन्त संवृताः ।	057a  
जघ्निवान्सह सूर्येण सर्वेषां ज्योतिषां प्रभाः ॥	057c  
चुक्षुभुर्भयभीताश्च शान्तिं चक्रुस्तथैव च ।	058a  
ऋषयः सर्वभूतानामात्मनश्च सुखैषिणः ॥	058c  
पूषाणमभ्यद्रवत शङ्करः प्रहसन्निव ।	059a  
पुरोडाशं भक्षयतो दशनान्वै व्यशातयत् ॥	059c  
ततो निश्चक्रमुर्देवा वेपमाना भयार्दिताः ॥	060ac  
पुनश्च सन्दधे दीप्तान्देवानां निशिताञ्शरान् ।	061a  
सधूमान्सस्फुलिङ्गांश्च विद्युत्तोयदसन्निभान् ॥	061c  
तं दृष्ट्वा तु सुराः सर्वे प्रणिपत्य महेश्वरम् ।	062a  
रुद्रस्य यज्ञभागं च विशिष्टं ते त्वकल्पयन् ॥	062c  
भयेन त्रिदशा राजञ्छरणं च प्रपेदिरे ।	063a  
तेन चैवातिकोपेन स यज्ञः सन्धितस्तदा ।	063c  
भग्नाश्चापि सुरा आसन्भीताश्चाद्यापि तं प्रति ॥	063e  
असुराणां पुराण्यासंस्त्रीणि वीर्यवतां दिवि ।	064a  
आयसं राजतं चैव सौवर्णं परमं महत् ॥	064c  
सौवर्णं कमलाक्षस्य तारकाक्षस्य राजतम् ।	065a  
तृतीयं तु पुरं तेषां विद्युन्मालिन आयसम् ।	065c  
न शक्तस्तानि मघवान्भेत्तुं सर्वायुधैरपि ॥	065e  
अथ सर्वे सुरा रुद्रं जग्मुः शरणमर्दिताः ।	066a  
ते तमूचुर्महात्मानं सर्वे देवाः सवासवाः ॥	066c  
ब्रह्मदत्तवरा ह्येते घोरास्त्रिपुरवासिनः ।	067a  
पीडयन्त्यधिकं लोकं यस्मात्ते वरदर्पिताः ॥	067c  
त्वदृते देवदेवेश नान्यः शक्तः कथञ्चन ।	068a  
हन्तुं दैत्यान्महादेव जहि तांस्त्वं सुरद्विषः ॥	068c  
रुद्र रौद्रा भविष्यन्ति पशवः सर्वकर्मसु ।	069a  
निपातयिष्यसे चैतानसुरान्भुवनेश्वर ॥	069c  
स तथोक्तस्तथेत्युक्त्वा देवानां हितकाम्यया ।	070a  
गन्धमादनविन्ध्यौ च कृत्वा वंशध्वजौ हरः ॥	070c  
पृथ्वीं ससागरवनां रथं कृत्वा तु शङ्करः ।	071a  
अक्षं कृत्वा तु नागेन्द्रं शेषं नाम त्रिलोचनः ॥	071c  
चक्रे कृत्वा तु चन्द्रार्कौ देवदेवः पिनाकधृत् ।	072a  
अणी कृत्वैलपत्रं च पुष्पदन्तं च त्र्यम्बकः ॥	072c  
यूपं कृत्वा तु मलयमवनाहं च तक्षकम् ॥	073ac  
योक्त्राङ्गानि च सत्वानि कृत्वा शर्वः प्रतापवान् ।	074a  
वेदान्कृत्वाऽथ चतुरश्चतुरश्वान्महेश्वरः ॥	074c  
उपवेदान्खलीनांश्च कृत्वा लोकत्रयेश्वरः ।	075a  
गायत्रीं प्रग्रहं कृत्वा सावित्रीं च महेश्वरः ॥	075c  
कृत्वोङ्कारं प्रतोदं च ब्रह्माणं चैव सारथिम् ।	076a  
गाण्डीवं मन्दरं कृत्वा गुणं कृत्वा तु वासुकिम् ॥	076c  
विष्णुं शरोत्तमं कृत्वा शल्यमग्निं तथैव च ।	077a  
वायुं कृत्वाऽथ वाजाभ्यां पुङ्खे वैवस्वतं यमम् ॥	077c  
विद्युत्कृत्वाऽथ निश्राणं मेरुं कृत्वाऽथ वै ध्वजम् ।	078a  
आरुह्य स रथं दिव्यं सर्वदेवमयं शिवः ॥	078c  
त्रिपुरस्य वधार्थाय स्थाणुः प्रहरतां वरः ।	079a  
असुराणामन्तकरः श्रीमानतुलविक्रमः ॥	079c  
स्तूयमानः सुरैः पार्थ ऋषिभिश्च तपोधनैः ।	080a  
स्थानं माहेश्वरं कृत्वा दिव्यमप्रतिमं प्रभुः ।	080c  
अतिष्ठत्स्थाणुभूतः स सहस्रं परिवत्सरान् ॥	080e  
यदा त्रीणि समेतानि अन्तरिक्षे पुराणि च ।	081a  
त्रिपर्वणा त्रिशल्येन तदा तानि बिभेद सः ॥	081c  
पुराणि न च तं शेकुर्दानवाः प्रतिवीक्षितुम् ।	082a  
शरं कालाग्निसंयुक्तं विष्णुसोमसमायुतम् ॥	082c  
पुराणि दग्धवन्तं तं देवी याता प्रवीक्षितुम् ।	083a  
\'देव्याः स्वयंवरे वृत्तं शृणुष्वान्यद्धनञ्जय ॥\'	083c  
बालमङ्कगतं कृत्वा स्वयं पञ्चशिखं पुनः ।	084a  
उमा जिज्ञासमाना वै कोयमित्यब्रवीत्सुरान् ॥	084c  
असूयतश्च शक्रस्य वज्रेण प्रहरिष्यतः ।	085a  
बाहुं सवज्रं तं तस्य क्रुद्धस्यास्तम्भयत्प्रभुः ।	085c  
[*प्रहस्य भगवांस्तूर्णं सर्वलोकेश्वरो विभुः ॥	085e  
ततः स स्तम्भितभुजः शक्रो देवगणैर्वृतः ।	086a  
जगाम ससुरस्तूर्णं ब्रह्माणं प्रभुमव्ययम् ॥	086c  
ते तं प्रणम्य शिरसा प्रोचुः प्राञ्जलयस्तदा ॥	087ac  
किमप्यङ्कगतं ब्रह्मन्पार्वत्या भूतमद्भुतम् ।	088a  
बालरूपधरं दृष्ट्वा नास्माभिरभिलक्षितः ॥	088c  
तस्मात्त्वां प्रष्टुमिच्छामो निर्जिता येन वै वयम् ।	089a  
अयुध्यता हि बालेन लीलया सपुरन्दराः ॥	089c  
तेषां तद्वचनं श्रुत्वा ब्रह्मा ब्रह्मविदां वरः ।	090a  
ध्यात्वा स शम्भुं भगवान्बालं चामिततेजसम् ।	090c  
उवाच भगवान्ब्रह्मा शक्रादींश्च सुरोत्तमान् ॥	090e  
चराचरस्य जगतः प्रभुः स भगवान्हरः ।	091a  
तस्मात्परतरं नान्यत्किञ्चिदस्ति महेश्वरात् ॥	091c  
यो दृष्टो ह्युमया सार्धं युष्माभिरमितद्युतिः ।	092a  
स पार्वत्याः कृते शर्वः कृतवान्बालरूपताम् ॥	092c  
ते मया सहिता यूयं प्रापद्यध्वं तमेव हि ।]	093a  
स एष भगवान्देवः सर्वलोकेश्वरः प्रभुः ॥	093c  
न सम्बुबुधिरे चैनं देवास्तं भुवनेश्वरम् ।	094a  
सप्रजापतयः सर्वे बालार्कसदृशप्रभम् ॥	094c  
अथाभ्येत्य ततो ब्रह्मा दृष्ट्वा स च महेश्वरम् ।	095a  
अयं श्रेष्ठ इति ज्ञात्वा ववन्दे तं पितामहः ॥	095c  
[ब्रह्मोवाच 	096  
त्वं यज्ञो भुनस्यास्य त्वं गतिस्त्वं परायणम् ।	096a  
त्वं भवस्त्वं महादेवस्त्वं धाम परमं पदम् ॥	096c  
त्वया सर्वमिदं व्याप्तं जगत्स्थावरजङ्गमम् ॥	097ac  
भगवन्भूतभव्येश लोकनाथ जगत्पते ।	098a  
प्रसादं कुरु शक्रस्य त्वया क्रोधार्दितस्य वै ॥	098c  
व्यास उवाच 	099  
पद्मयोनिवचः श्रुत्वा ततः प्रीतो महेश्वरः |	099a  
प्रसादाभिमुखो भूत्वा अट्टहासमथाकरोत् ॥]	099c  
ततः प्रसादयामासुरुमां रुद्रं च ते सुराः ।	100a  
अभवच्च पुनर्बाहुर्यथाप्रकृति वज्रिणः ॥	100c  
तेषां प्रसन्नो भगवान्सपत्नीको वृषध्वजः ।	101a  
देवानां त्रिदशश्रेष्ठो दक्षयज्ञविनाशनः ॥	101c  
स वै रुद्रः स च शिवः सोऽग्निः सर्वश्च सर्ववित् ।	102a  
स चेन्द्रश्चैव वायुश्च सोऽश्विनौ च स विद्युतः ॥	102c  
स भवः स च पर्जन्यो महादेवः सनातनः ।	103a  
स चन्द्रमाः स चेशानः स सूर्यो वरुणश्च सः ॥	103c  
स कालः सोऽन्तको मृत्युः स यमो रात्र्यहानि तु ।	104a  
मासार्धमासा ऋतवः सन्ध्ये संवत्सरश्च सः ॥	104c  
धाता च स विधाता च विश्वात्मा विश्वकर्मकृत् ।	105a  
सर्वासां देवतानां च धारयत्यवपुर्वपुः ॥	105c  
सर्वदेवैः स्तुतो देवः सैकधा बहुधा च सः ।	106a  
शतधा सहस्रधा चैव भूयः शतसहस्रधा ॥	106c  
द्वे तनू तस्य देवस्य वेदज्ञा ब्राह्मणा विदुः ।	107a  
घोरा चान्या शिवा चान्या ते तनू बहुधा पुनः ॥	107c  
घोरा तु यातुधानस्य सोऽग्निर्विष्णुः स भास्करः ।	108a  
सौम्या तु पुनरेवास्य आपो ज्योतींषि चन्द्रमाः ॥	108c  
वेदाः साङ्गोपनिषदः पुराणाध्यात्मनिश्चयाः ।	109a  
यदत्र परमं गुह्यं स वै देवो महेश्वरः ॥	109c  
ईदृशश्च महादेवो भूयांश्च भगवानजः ।	110a  
न हि सर्वे मया शक्या वक्तुं भगवतो गुणाः ॥	110c  
अपि वर्षसहस्रेण सततं पाण्डुनन्दन ।	111a  
सर्वैर्ग्रहैर्गृहीतान्वै सर्वपापसमन्वितान् ॥	111c  
स मोचयति सुप्रीतः शरण्यः शरणागतान् ।	112a  
आयुरारोग्यमैश्वर्यं वित्तं कामांश्च पुष्कलान् ॥	112c  
स ददाति मनुष्येभ्यः स चैवाक्षिपते पुनः ।	113a  
सेन्द्रादिषु च देवेषु तस्य चैश्वर्यमुच्यते ॥	113c  
स चैव वेत्ति लोकेषु मनुष्याणां शुभाशुभे ।	114a  
ऐश्वर्याच्चैव कामानामीश्वरश्च स उच्यते ॥	114c  
महेश्वरश्च महतां भूतानामीश्वरश्च सः ।	115a  
बहुभिर्बहुधा रूपैर्विश्वं व्याप्नोति वै जगत् ॥	115c  
तस्य देवस्य यद्वक्त्रं समुद्रे तदधिष्ठितम् ।	116a  
बडबामुखेति विख्यातं पिबत्तोयमयं हविः ॥	116c  
एष चैव श्मशानेषु देवो वसति नित्यशः ।	117a  
यजन्त्येनं जनास्तत्र वीरस्थान इतीश्वरम् ॥	117c  
अस्य दीप्तानि रूपाणि घोराणि च बहूनि च ।	118a  
लोके यान्यस्य पूज्यन्ते मनुष्याः प्रवदन्ति च ॥	118c  
नामधेयानि लोकेषु बहून्यस्य यथार्थवत् ।	119a  
निरुच्यन्ते महत्त्वाच्च विभुत्वात्कर्मणस्तथा ॥	119c  
वेदे चास्य समाम्नातं शतरुद्रियमुत्तमम् ।	120a  
नाम्ना चानन्तरुद्रेति ह्युपस्थानं महात्मनः ॥	120c  
स कामानां प्रभुर्देवो ये दिव्या ये च मानुषाः ।	121a  
स विभुः स प्रभुर्देवो विश्वं व्याप्नोति वै महत् ॥	121c  
ज्येष्ठं भूतं वदन्त्येनं ब्राह्मणा मुनयस्तथा ।	122a  
प्रथमो ह्येष देवानां मुखादस्यानलोऽभवत् ॥	122c  
सर्वथा यत्पशून्पाति तैश्च यद्रमते पुनः ।	123a  
तेषामधिपतिर्यच्च तस्मात्पशुपतिः स्मृतः ॥	123c  
दिव्यं च ब्रह्मचर्येण लिङ्गमस्य यथास्थितम् ।	124a  
महयत्येष लोकांश्च महेश्वर इति स्मृतः ॥	124c  
ऋषयश्चैव देवाश्च गन्धर्वाप्सरसस्तथा ।	125a  
लिङ्गमस्यार्चयन्ति स्म तच्चाप्यूर्ध्वं समास्थितम् ॥	125c  
पूज्यमाने ततस्तस्मिन्मोदते स महेश्वरः ।	126a  
सुखी प्रीतश्च भवति प्रहृष्टश्चैव शङ्करः ॥	126c  
यदस्य बहुधा रूपं भूतभव्यभवस्थितम् ।	127a  
स्थावरं जङ्गमं चैव बहुरूपस्ततः स्मृतः ॥	127c  
एकाक्षो जाज्वलन्नास्ते सर्वतोक्षिमयोऽपि वा ।	128a  
क्रोधाद्यश्चाविशल्लोकांस्तस्मात्सर्व इति स्मृतः ॥	128c  
धूम्ररूपं च यत्तस्य धूर्जटिस्तेन चोच्यते ।	129a  
विश्वे देवाश्च यत्तस्मिन्विश्वरूपस्ततः स्मृतः ॥	129c  
तिस्रो देवीर्यदा चैव भजते भुवनेश्वरः ।	130a  
द्यामपः पृथिवीं चैव त्र्यम्बकश्च ततः स्मृतः ॥	130c  
समेधयति यन्नित्यं सर्वार्थान्सर्वकर्मसु ।	131a  
शिवमिच्छन्मनुष्याणां तस्मादेष शिवः स्मृतः ॥	131c  
सहस्राक्षोऽयुताक्षो वा सर्वतोक्षिमयोऽपि वा ।	132a  
यच्च विश्वं महत्पाति महादेवस्ततः स्मृतः ॥	132c  
महत्पूर्वं स्थितो यच्च प्राणोत्पत्तिस्थितश्च यत् ।	133a  
स्थितलिङ्गश्च यन्नित्यं तस्मात्स्थाणुरिति स्मृतः ॥	133c  
[सूर्याचन्द्रमसोर्लोके प्रकाशन्ते रुचश्च याः ।	134a  
ताः केशसञ्ज्ञितास्त्र्यक्षे व्योमकेशस्ततः स्मृतः ॥	134c  
भूतं भव्यं भविष्यं च सर्वं जगदशेषतः ।	135a  
भव एव ततो यस्माद्भूतभव्यभवोद्भवः ॥	135c  
कपिः श्रेष्ठ इति प्रोक्तो धर्मश्च वृष उच्यते ।	136a  
स देवदेवो भगवान्कीर्त्यतेऽतो वृषाकपिः ॥	136c  
ब्रह्माणमिन्द्रं वरुणं यमं धनदमेव च ।	137a  
निगृह्य हरते यस्मात्तस्माद्धर इति स्मृतः ॥	137c  
निमीलिताभ्यां नेत्राभ्यां बलाद्देवो महेश्वरः ।	138a  
ललाटे नेत्रमसृजत्तेन त्र्यक्षः स उच्यते ॥]	138c  
विषमस्थः शरीरेषु समश्च प्राणिनामिह ।	139a  
स वायुर्विषमस्थेषु प्राणोऽपानः शरीरिषु ॥	139c  
पूजयेद्विग्रहं यस्तु लिङ्गं चापि महात्मनः ।	140a  
लिङ्गं पूजयिता नित्यं महतीं श्रियमश्नुते ॥	140c  
ऊरुभ्यामर्धमाग्नेयं सोमोऽर्धं च शिवा तनुः ।	141a  
आत्मनोऽर्धं तथाचाग्निः सोमोर्धं पुनरुच्यते ॥	141c  
तैजसी महती दीप्ता देवेभ्योऽस्य शिवा तनुः ।	142a  
भास्वती मानुषेष्वस्य तनुर्घोराऽग्निरुच्यते ॥	142c  
ब्रह्मचर्यं चरत्येष शिवा याऽस्य तनुस्तया ।	143a  
याऽस्य घोरतरा मूर्तिः सर्वानत्ति तयेश्वरः ॥	143c  
यन्निर्दहति यत्तीक्ष्णो यदुग्रो यत्प्रतापवान् ।	144a  
मांसशोणितमज्जादो यत्ततो रुद्र उच्यते ॥	144c  
एष देवो महादेवो योऽसौ पार्थ तवाग्रतः ।	145a  
सङ्ग्रामे शात्रवान्निघ्नंस्त्वया दृष्टः पिनाकधृत् ॥	145c  
सिन्धुराजवधार्थाय प्रतिज्ञाते त्वयाऽनघ ।	146a  
कृष्णेन दर्शितः स्वप्ने यस्तु शैलेन्द्रमूर्धनि ॥	146c  
एष वै भगवान्देवः सङ्ग्रामे याति तेऽग्रतः ।	147a  
येन दत्तानि तेऽस्त्राणि यैस्त्वया दानवा हताः ॥	147c  
धन्यं यशस्यमायुष्यं पुण्यं वेदैश्च सम्मितम् ।	148a  
देवदेवस्य ते पार्थ व्याख्यातं शतरुद्रियम् ||	148c  
सर्वार्थसाधनं पुण्यं सर्वकिल्बिषनाशनम् ।	149a  
सर्वपापप्रशमनं सर्वदुःखभयापहम् ॥	149c  
चतुर्विधमिदं स्तोत्रं यः शृणोति नरः सदा ।	150a  
विजित्य शत्रून्सर्वान्स रुद्रलोके महीयते ॥	150c  
चरितं महात्मनो नित्यं साङ्ग्रामिकमिदं स्मृतम् ।	151a  
पठन्वै शतरुद्रीयं शृण्वंश्च सततोत्थितः ॥	151c  
भक्तो विश्वेश्वरं देवं मानुषेषु च यः सदा ।	152a  
वरान्कामान्स लभते प्रसन्ने त्र्यम्बके नरः ॥	152c  
गच्छ युध्यस्व कौन्तेय न तवास्ति पराजयः ।	153a  
गस्य मन्त्री च गोप्ता च पार्श्वस्थो हि जनार्दनः ॥	153c  
सञ्जय उवाच 	154  
एवमुक्त्वाऽर्जुनं सङ्ख्ये पराशरसुतस्तदा ।	154a  
जगाम भरतश्रेष्ठ यथागतमरिन्दम ॥	154c  
\'वैशम्पायन उवाच 	155  
एतदाख्याय वै सूतो राज्ञः सर्वं तु सञ्जयः ।	155a  
प्रयातः शिबिरायैव द्रष्टुं कर्णस्य वैशसम् ॥	155c  
युद्धं कृत्वा महद्घोरं पञ्चाहानि महाबलः ।	156a  
ब्राह्मणो निहतो राजन्ब्रह्मलोकमवाप्तवान् ॥	156c  
स्वधीते यत्फलं वेदे तदस्मिन्नपि पर्वणि ।	157a  
क्षत्रियाणामभीरूणां युक्तमत्र महद्यशः ॥	157c  
य इदं पठते पर्व शृणुयाद्वाऽपि नित्यशः ।	158a  
स मुच्यते महापापैः कृतैर्घोरैश्च कर्मभिः ॥	158c  
यज्ञावाप्तिर्ब्राह्मणस्येह नित्यं घोरे युद्धे क्षत्रियाणां यशश्च ।	159a  
शेषौ वर्णौ काममिष्टं लभेते पुत्रान्पौत्रान्नित्यमिष्टांस्तथैव ॥ ॥	159c  

इति श्रीमन्महाभारते शतसाहस्र्यां संहितायां वैयासिक्यां द्रोणपर्वणि नारायणास्त्रमोक्षपर्वणि त्र्यधिकद्विशततमोऽध्यायः ॥ 203 ॥ समाप्तं नारायणास्त्रमोक्षपर्व ॥ 8 ॥ द्रोणपर्व च समाप्तम् ॥ 7 ॥

7-203-3 यदृच्छया ॥ 7-203-11 जटिलं शिखिनमिति रूपभेदाभिप्रायेण विशेषणद्वयं योज्यम् ॥ 7-203-12 जगत्प्रीतिं जगदानन्दकरम् ॥ 7-203-13 जगद्योनिं जगद्बीजमिति जगतां मातापितृरूपम् ॥ 7-203-14 विश्वनरं विश्वस्य नेतारम् । भूतस्य भव्यस्य भवस्य वर्तमानस्य चोद्भवम् ॥ 7-203-15 योगेश्वरं योगिनामीशम् । योगानां फलप्रदं वा ॥ 7-203-17 सुदुर्जयमत्यन्तं दुष्प्रापमनधिकारिभिः ॥ 7-203-51 कर्माणि चैव घोराणि महादेवस्य धन्विनः इति क. ख. पाठः ॥ 7-203-52 गुहागताः पातालगता अपीत्यर्थः ॥ 7-203-57 तमसा संवृता न प्राकाशन्त न प्राज्ञायन्त ॥ 7-203-58 चक्रुर्ऋषय इति सम्बन्धः ॥ 7-203-59 पूषाणं पूषणम् ॥ 7-203-60 नताः स्म ते इति पाठे नता लीनाः सन्तो निश्चक्रमुर्यज्ञदेशादपक्रान्ताः ॥ 7-203-61 देवानां लीनानामपि वधायेति शेषः ॥ 7-203-63 अतिकोपेन अतिक्रान्तकोपेन शान्तेनेत्यर्थः । ततःप्रभृति पूर्वं भग्नाः सन्तोऽद्यापि भीताः सन्तीत्यर्थः ॥ 7-203-70 वंशध्वजौ अल्पौ ध्वजौ पार्श्वद्वयस्थौ । महाध्वजस्तु मेरुरिति वक्ष्यते ॥ 7-203-72 अणी युगान्तबन्धने द्वौ नागौ ॥ 7-203-73 यूपं युगम् । अवनाहं त्रिवेणुयुगबन्धनरज्जुम् ॥ 7-203-74 योक्त्राणि । अङ्गानि चाकर्षादीनि । सत्वानि सरीसृपपर्वतादीनि च ॥ 7-203-75 उपवेदान् आयुर्वेदधनुर्वेदगान्धर्ववेदपश्चिमाम्नायान् । खलीनान् कडियाळीति प्रसिद्धान् । गायत्रीसावित्र्यौ प्रग्रहं रश्मीन् ॥ 7-203-77 वाजाभ्यां पक्षाभ्यां पक्षयोरित्यर्थः ॥ 7-203-78 विद्युत् विद्युतम् । निश्राणं निशितम् ॥ 7-203-80 स्थानं स्थीयतेस्मिन्निति योगाद्व्यूहम् । स्थाणुरचलः ॥ 7-203-81 समेतानि समसूत्रगतानि । त्रिपर्वणा त्रीणि विष्णुवायुवैवस्वताख्यानि शरपक्षपुङ्खरूपाणि पर्वाणि यस्य तेन । त्रिशल्येन गार्हपत्यदक्षिणाग्न्याहवनीयरूपाऽग्नित्रयशल्येन ॥ 7-203-96 गतिः पालकः । परायणं लयस्थानम् । भव उत्पत्तिकारणम् ॥ 7-203-98 ईशः शिक्षकः । नाथः नायकः । पतिः पालकः ॥ 7-203-120 शतरुद्रियं नमस्ते रुद्र मन्यव इति याजुषः प्रपाठकः । उपस्थानं रुद्रोपस्थानमन्त्रभूतम् ॥ 7-203-121 कामानां दिव्यानां मानुषाणां च स प्रभुर्दाता । विभुर्व्यापकः ॥ त्र्यधिकद्विशततमोऽध्यायः ॥
