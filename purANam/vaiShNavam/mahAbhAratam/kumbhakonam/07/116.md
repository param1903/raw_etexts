श्रीः
अध्यायः 116
सात्यकिना दुर्योधनकृतवर्मणोः पराजयः ॥ 1 ॥
सञ्जय उवाच 	001  
\'सात्वतस्य रणे कर्म दृष्ट्वा योद्धुं महारथाः ।	001a  
अमृष्यमाणाः संयत्ताः शैनेयं समुपाद्रवन् ॥\'	001c  
ते किरन्तः शरव्रातान्सर्वे यत्ताः प्रहारिणः ।	002a  
त्वरमाणा महाराज युयुधानमयोधयन् ॥	002c  
तं द्रोणः सप्तसप्तत्या जघान निशितैः शरैः ।	003a  
दुर्मर्षणो द्वादशभिर्दुःसहो दशभिः शरैः ॥	003c  
विकर्णश्चापि निशितैस्त्रिंशद्भिः कङ्कपत्रिभिः ।	004a  
विव्याध मार्गणैस्तूर्णं वामपार्श्वे स्तनान्तरे ॥	004c  
दुर्मुखो दशभिर्बाणैस्तथा दुःशासनोऽष्टभिः ।	005a  
चित्रसेनश्च शैनेयं द्वाभ्यां विव्याध मारिष ॥	005c  
दुर्योधनश्च महता शरवर्षेण माधवम् ।	006a  
अपीडयद्रणे राजञ्शूराश्चान्ये महारथाः ॥	006c  
सर्वतः प्रतिविद्धस्तु तव पुत्रैर्महारथैः ।	007a  
\'स तुद्यमानश्च तदा सर्वतः कुरुपुङ्गवैः ॥\'	007c  
तान्प्रत्यविध्यद्वार्ष्णेयः पृथक्पृथगजिह्मगैः ।	008a  
\'सात्यकिः पुण्डरीकाक्षो ह्यस्त्रेषु परिनिष्ठितः ॥\'	008c  
भारद्वाजं त्रिभिर्बाणैर्दुःसहं नवभिः शरैः ।	009a  
विकर्णं पञ्चविंशत्या चित्रसेनं च सप्तभिः ॥	009c  
दुर्मर्षणं द्वादशभिरष्टाभिश्च विविंशतिम् ।	010a  
सत्यव्रतं च नवभिर्विजयं दशभिः शरैः ॥	010c  
\'दुर्योधनं त्रिभिर्विद्ध्वा सुपुङ्खैस्तिग्मतेजनैः ।\'	011a  
ततो रुक्माङ्गदं चापं विधुन्वानो महारथः ।	011c  
अभ्ययात्सात्यकिस्तूर्णं पुत्रं तव महारथम् ॥	011e  
राजानं सर्वलोकस्य सर्वलोकमहारथम् ।	012a  
शरैरभ्यहनद्गाढं ततो युद्धमभूत्तयोः ॥	012c  
विमुञ्चतौ शरांस्तीक्ष्णान्सन्दधानौ च सायकान् ।	013a  
अदृश्यं समरेऽन्योन्यं चक्रतुस्तौ महारथौ ॥	013c  
सात्यकिः कुरुराजेन निर्विद्धो बह्वशोभत ।	014a  
अस्रवद्रुधिरं भूरि स्वरसं चन्दनो यथा ॥	014c  
सात्वतेन च बाणौघैर्निर्विद्धस्तनयस्तव ।	015a  
शातकुम्भमयापीडो बभौ यूप इवोच्छ्रितः ॥	015c  
माधवस्तु रणे राजन्कुरुराजस्य धन्विनः ।	016a  
धनुश्चिच्छेद समरे क्षुरप्रेण हसन्निव ॥	016c  
अथैनं छिन्नधन्वानं शरैर्बहुभिराचिनोत् ।	017a  
निर्भिन्नश्च शरैस्तेन द्विषता क्षिप्रकारिणा ।	017c  
नामृष्यत रणे राजा शत्रोर्विजयलक्षणम् ॥	017e  
अथान्यद्धनुरादाय हेमपृष्ठं दुरासदम् ।	018a  
विव्याध सात्यकिं तूर्णं सायकानां शतेन ह ॥	018c  
सोऽतिविद्धो बलवता तव पुत्रेण धन्विना ।	019a  
अमर्षवशमापन्नस्तव पुत्रमपीडयत् ॥	019c  
पीडितं नृपतिं दृष्ट्वा तव पुत्रं महारथाः ।	020a  
सात्यकिं शरवर्षेण छादयामासुरोजसा ॥	020c  
स च्छाद्यमानो बहुभिस्तव पुत्रैर्महारथैः ।	021a  
एकैकं पञ्चभिर्विद्ध्वा पुनर्विव्याध सप्तभिः ।	021c  
दुर्योधनं च त्वरितो विव्याधाष्टभिराशुगैः ॥	021e  
प्रहसंश्चास्य चिच्छेद कार्मुकं रिपुभीषणम् ।	022a  
नागं मणिमयं चैव शरैर्ध्वजमपातयत् ॥	022c  
हत्वा तु चतुरो वाहांश्चतुर्भिर्निशितैः शरैः ।	023a  
सारथिं पातयामास क्षुरप्रेण महायशाः ॥	023c  
एतस्मिन्नन्तरे चैव कुरुराजं महारथम् ।	024a  
अवारिकच्छरैर्हृष्टो बहुभिर्मर्मभेदिभिः ॥	024c  
स विध्यमानः समरे शैनेयस्य शरोत्तमैः ।	025a  
प्राद्रवत्सहसा राजन्पुत्रो दुर्योधनस्तव ।	025c  
आप्लुतश्च ततो यानं चित्रसेनस्य धन्विनः ॥	025e  
हाहाभूतं जगच्चासीद्दृष्ट्वा राजानमाहवे ।	026a  
ग्रस्यमानं सात्यकिना खे सोममिव राहुणा ॥	026c  
तं तु शब्दमथ श्रुत्वा कृतवर्मा महारथः ।	027a  
अभ्ययात्सहसा तत्र यत्रास्ते माधवः प्रभुः ॥	027c  
विधुन्वानो धनुः श्रेष्ठं चोदयंश्चैव वाजिनः ।	028a  
भर्त्सयन्सारथिं चाग्रे याहियाहीति सत्वरम् ॥	028c  
तमापतन्तं सम्प्रेक्ष्य व्यादितास्यमिवान्तकम् ।	029a  
युयुधानो महाराज यन्तारमिदमब्रवीत् ॥	029c  
कृतवर्मा रथेनैष द्रुतमापतते शरी ।	030a  
प्रत्युद्याहि रथेनैनं प्रवरं सर्वधन्विनाम् ॥	030c  
\'प्रयाहि सत्वरं सूत रथेन रथसत्तमम् ।	031a  
निहनिष्यामि तं सङ्ख्ये वृष्णिवीरमरिन्दमम् ॥\'	031c  
ततः प्रजविताश्वेन रथेन रथिनांवरः ।	032a  
आससाद रणे भोजं प्रतिमानं धनुष्मताम् ॥	032c  
ततो गभस्तिमत्प्रख्यौ ज्वलिताविव पावकौ ।	033a  
समेयातां नरव्याघ्रौ व्याघ्राविव तरस्विनौ ॥	033c  
कृतवर्मा तु शैनेयं षड्विंशत्या समार्पयत् ।	034a  
निशितैः सायकैस्तीक्ष्णैर्यन्तारं चास्य पञ्चभिः ॥	034c  
चतुरश्चतुरो वाहांश्चतुर्भिः परमेषुभिः ।	035a  
अविध्यत्साधुदान्तान्वै सैन्धवान्सात्वतस्य हि ॥	035c  
रुक्मध्वजो रुक्मपृष्ठं महद्विष्फार्य कार्मुकम् ।	036a  
रुक्माङ्गदी रुक्मवर्मा रुक्मपुङ्खैरवारयत् ॥	036c  
ततोऽशीतिं शिनेः पौत्रः सायकान्कृतवर्मणे ।	037a  
प्राहिणोत्त्वरया युक्तो द्रष्टुकामो धनञ्जयम् ॥	037c  
सोऽतिविद्धो बलवता शत्रुणा शत्रुतापनः ।	038a  
समकम्पत दुर्धर्षः क्षितिकम्पे यथाऽचलः ॥	038c  
त्रिषष्ट्या चतुरोऽस्याश्वान्सप्तभिः सारथिं तथा ।	039a  
विव्याध निशितैस्तूर्णं सात्यकिः सत्यविक्रमः ॥	039c  
\'हताश्वसूते तु रथे स्थिताय शिनिपुङ्गवः ।\'	040a  
सुवर्णपुङ्खं विशिखं समादाय च सात्यकिः ।	040c  
व्यसृजत्तं महाज्वालं सङ्क्रुद्धमिव पन्नगम् ॥	040e  
सोऽविध्यत्कृतवर्माणं यमदण्डोपमः शरः ।	041a  
जाम्बूनदविचित्रं च वर्म निर्भिद्य भानुमत् ।	041c  
अभ्यगाद्धरणीमुग्रो रुधिरेण समुक्षितः ॥	041e  
सञ्जातरुधिरश्चाजौ सात्वतेषुभिरर्दितः ।	042a  
सशरं धनुरुत्सृज्य न्यपतत्स्यन्दनोत्तमात् ॥	042c  
स सिंहदंष्ट्रो जानुभ्यां पतितोऽमितविक्रमः ।	043a  
शरार्दितः सात्यकिना रथोपस्थे नरर्षभः ॥	043c  
सहस्रबाहुसदृशमक्षोभ्यमिव सागरम् ।	044a  
निवार्य कृतवर्माणं सात्यकिः प्रययौ ततः ॥	044c  
\'न हि तस्य शरोऽपार्थः कथञ्चिदपि पार्थिव ।	045a  
दिदृक्षुः स हि वेगेन प्रायाद्यत्र धनञ्जयः ॥	045c  
स शक्त्या क्षत्रियैस्तत्र निरुद्धो बलवत्तरः ।	046a  
युयुधे सात्वतो राजन्दिदृक्षुः पाण्डुनन्दनम् ॥\'	046c  
खड्गशक्तिधनुःकीर्णां गजाश्वरथसङ्कुलाम् ।	047a  
प्रवर्तितोग्ररुधिरां शतशः क्षत्रियर्षभैः ॥	047c  
प्रेक्षतां सर्वसैन्यानां मध्येन शिनिपुङ्गवः ।	048a  
अभ्यगाद्वाहिनीं हित्वा वृत्रहेवासुरीं चमूम् ॥	048c  
समाश्वस्य च हार्दिक्यो गृह्य चान्यन्महद्धनुः ।	049a  
तस्थौ स तत्र बलवान्वारयन्युधि पाण्डवान् ॥ ॥	049c  

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे पोडशाधिकशततमोऽध्यायः ॥ 116 ॥

5-116-11 रुक्माङ्गदं चापि इति ङ. पाठः ॥ 5-116-14 चन्दनो रक्तचन्दनः ॥ 5-116-43 दंष्ट्राश्चतस्रो यस्य स्युर्दशनेभ्यः समुच्छ्रिताः । सिंहदंष्ट्रः स गदितश्चतुर्दंष्ट्रश्च सूरिभिः ॥ 5-116-116 षोडशाधिकशततमोऽध्यायः ॥
