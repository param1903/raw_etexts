श्रीः
अध्यायः 041
अभिमन्युपराक्रमवर्णनम् ॥ 1 ॥
सञ्जय उवाच 	001  
सोऽभ्यगच्छद्धनुष्पाणिर्ज्यां विकर्षन्पुनः पुनः ।	001a  
सच्छत्रध्वजयन्तारं साश्वमाशु स्मयन्निव ॥	001c  
सोऽपिध्यद्दशभिर्बाणैरभिमन्युं दुरासदम् ।	002a  
सच्छत्रध्वजयन्तारं साश्वमाशु स्मयन्निव ॥	002c  
पितृपैतामहं कर्म कुर्वाणमतिमानुषम् ।	003a  
दृष्ट्वार्दितं शरैः कार्ष्णिं त्वदीया हृषिताऽभवन् ॥	003c  
तस्याभिमन्युरायम्य स्मयन्नेकेन पत्रिणा ।	004a  
शिरः प्रच्यावयामास तद्रथात्प्रापतद्भुवि ॥	004c  
कर्णिकारमिवाधूतं वातेनापतितं नगात् ।	005a  
\'कर्णानुजं च सम्प्रेक्ष्य तावका व्यथिताऽभवन् ।\'	005c  
भ्रातरं निहतं दृष्ट्वा कर्णश्चासीत्पराङ्मुखः ॥	005e  
विमुखीकृत्य कर्णं तु सौभद्रः कङ्कपत्रिभिः ।	006a  
अन्यानपि महेष्वासांस्तूर्णमेवाभिदुद्रुवे ॥	006c  
ततस्तद्विततं सैन्यं हस्त्यश्वरथपत्तिमत् ।	007a  
क्रुद्धोऽभिमन्युरभिनत्तिग्मतेजा महारथः ॥	007c  
कर्णस्तु बहुभिर्बाणैरर्द्यमानोऽभिमन्युना ।	008a  
अपायाज्जवनैरश्वैस्ततोऽनीकमभिद्रवत् ॥	008c  
\'तिष्ठ कर्ण महेष्वास कृप दुर्योधनेति च ।	009a  
द्रोणस्य क्रोशतो राजंस्तदनीकमभज्यत ॥\'	009c  
शलभैरिव चाकाशं धाराभिरिव पर्वतः ।	010a  
अभिमन्योः शरैश्छन्नं न प्राज्ञायत किञ्चन ॥	010c  
तावकानां तु योधानां वध्यतां निशितैः शरैः ।	011a  
अन्यत्र सैन्धवाद्राजन्न स्म कश्चिदतिष्ठत ॥	011c  
सौभद्रस्तु ततः शङ्खं प्रध्माय पुरुषर्षभः ।	012a  
शीघ्रमभ्यपतत्सेनां भारतीं भरतर्षभ ॥	012c  
स कक्षेऽग्निरिवोत्सृष्टो निर्दहंस्तरसा रिपून् ।	013a  
मध्ये भारतसैन्यानामार्जुनिः पर्यवर्तत ॥	013c  
रथनागाश्वमनुजानर्दयन्निशितैः शरैः ।	014a  
सम्प्रविश्याकरोद्भूमिं कबन्धगणसङ्कुलाम् ॥	014c  
सौभद्रचापप्रभवैर्निकृत्ताः परमेषुभिः ।	015a  
स्वानेवाभिमुखान्घ्नन्तः प्राद्रवञ्जीवितार्थिनः ॥	015c  
ते घोरा रौद्रकर्माणो विपाठा बहवः शिताः ।	016a  
निघ्नन्तो रथनागाश्वाञ्जग्मुराशु वसुन्धराम् ॥	016c  
सायुधाः साङ्गुलित्राणाः सगदाः साङ्गदा रणे ।	017a  
दृश्यन्ते बाहवश्छिन्ना हेमाभरणभूषिताः ॥	017c  
शराश्चापानि खड्गाश्च शरीराणि शिरांसि च ।	018a  
सकुण्डलानि स्रग्वीणि भूमावासन्सहस्रशः ॥	018c  
सोपस्करैरधिष्ठानैरीषादण्डकबन्धुरैः ।	019a  
अक्षैर्विमथितैश्चक्रैर्बहुधा पतितैर्युगैः ॥	019c  
शक्तिचापासिभिश्चैव पतितैश्च महाध्वजैः ।	020a  
चर्मचापशरैश्चैव व्यवकीर्णैः समन्ततः ॥	020c  
निहतैः क्षत्रियैरश्वैर्वारणैश्च विशाम्पते ।	021a  
अगम्यरूपा पृथिवी क्षणेनासीत्सुदारुणा ॥	021c  
वध्यतां राजपुत्राणां क्रन्दतामितरेतरम् ।	022a  
प्रादुरासीन्महाशब्दो भीरूणां भयवर्धनः ॥	022c  
स शब्दो भरतश्रेष्ठ दिशः सर्वा व्यनादयत् ।	023a  
सौभद्रश्चाद्रवत्सेनां घ्नन्वराश्वरथद्विपान् ॥	023c  
कक्षमग्निरिवोत्सृष्टो निर्दहंस्तरसा रिपून् ।	024a  
मध्ये भारतसैन्यानामार्जुनिः प्रत्यदृश्यत ॥	024c  
विचरन्तं दिशः सर्वाः प्रदिशश्चापि भारत ।	025a  
तं तदा नानुपश्यामः सैन्ये च रजसाऽऽवृते ॥	025c  
आददानं गजाश्वानां णां चायूंषि भारत ।	026a  
क्षणेन भूयः पश्यामः सूर्यं मध्यन्दिने यथा ॥	026c  
अभिमन्युं महाराज प्रतपन्तं द्विषद्गणान् ।	027a  
स वासवसमः सङ्ख्ये वासवस्यात्मजात्मजः ॥	027c  
अभिमन्युर्महाराज सैन्यमध्ये व्यरोचत ।	028a  
\'यथा पुरा वह्निसुतः सुरसैन्येषु वीर्यवान् ॥\'	028c  

इति श्रीमन्महाभारते द्रोणपर्वणि अभिमन्युवधपर्वणि त्रयोदशदिवसयुद्धे एकचत्वारिंशोऽध्यायः ॥ 41 ॥

