श्रीः
अध्यायः 186
दुर्योधनोपालम्भकोपितेन द्रोणेन पार्थदुर्योधनप्रशंसाधिक्षेपपूर्वकं रणाय निःसरणम् ॥ 1 ॥
सञ्जय उवाच 	001  
ततो दुर्योधनो द्रोममभिगम्याब्रवीदिदम् ।	001a  
अमर्षवशमापन्नो जनयन्हर्षतेजसी ॥	001c  
दुर्योधन उवाच 	002  
न मर्षणीयाः सङ्ग्रामे विश्रमन्तः श्रमान्विताः ।	002a  
सपत्ना ग्लानमनसो लब्धलक्षा विशेषतः ॥	002c  
यत्तु मर्षितमस्माभिर्भवतः प्रियकाम्यया ।	003a  
त एते परिविश्रान्ताः पाण्डवा बलवत्तराः ॥	003c  
सर्वथा परिहीनाः स्म तेजसा च बलेन च ।	004a  
भवता पाल्यमानास्ते विवर्धन्ते पुनःपुनः ॥	004c  
दिव्यान्यस्त्राणि सर्वाणि ब्राह्मादीनि च यानि ह ।	005a  
तानि सर्वाणि तिष्ठन्ति भवत्येव विशेषतः ॥	005c  
न पाण्डवेया न वयं नान्ये लोके धनुर्धराः ।	006a  
युध्यमानस्य ते तुल्याः सत्यमेतद्ब्रवीमि ते ॥	006c  
ससुरासुरगन्धर्वानिमाँलोकान्द्विजोत्तम ।	007a  
सर्वास्त्रविद्भवान्हन्याद्दिव्यैरस्त्रैर्न संशयः ॥	007c  
स भवान्मर्षयत्येनांस्तव तुल्यानवेत्य च ।	008a  
शिष्यत्वं वा पुरस्कृत्य मम वा मन्दभाग्यताम् ॥	008c  
सञ्जय उवाच 	009  
एवमुद्धर्षितो द्रोणः कोपितश्च सुतेन ते ।	009a  
समन्युरब्रवीद्राजन्दुर्योधनमिदं वचः ॥	009c  
स्थविरः सन्परं शक्त्या घटे दुर्योधनाहवे ।	010a  
अतः परं मया कार्यं क्षुद्रं विजयगृद्धिना ।	010c  
अनस्त्रविदयं सर्वो हन्तव्योऽस्त्रविदा जनः ॥	010e  
यद्भवान्मन्यते चापि शुभं वा यदि वाऽशुभम् ।	011a  
तद्वै कर्ताऽस्मि कौरव्य वचनात्तव नान्यथा ॥	011c  
निहत्य सर्वपाञ्चालान्युद्धे कृत्वा पराक्रमम् ।	012a  
विमोक्ष्ये कवचं राजन्सत्येनायुधमालभे ॥	012c  
मन्यसे यच्च कौन्तेयमर्जुनं श्रान्तमाहवे ।	013a  
तस्य वीर्यं महाबाहो शृणु सत्येन कौरव ॥	013c  
तं न देवा न गन्धर्वा न यक्षा न च राक्षसाः ।	014a  
उत्सहन्ते रणे जेतुं कुपितं सव्यसाचिनम् ॥	014c  
खाण्डवे येन भगवान्प्रत्युद्यातः सुरेश्वरः ।	015a  
सायकैर्वारितश्चापि वर्षमाणो महात्मना ॥	015c  
यक्षा नागास्तथा दैत्या ये चान्ये बलगर्विताः ।	016a  
निहताः पुरुषेन्द्रेण तच्चापि विदितं तव ॥	016c  
गन्धर्वा घोषयात्रायां चित्रसेनादयो जिताः ।	017a  
यूयं तैर्ह्रियमाणाश्च मोक्षिता दृढधन्वना ॥	017c  
निवातकवचाश्चापि देवानां शत्रवस्तथा ।	018a  
सुरैरवध्याः सङ्ग्रामे तेन वीरेण निर्जिताः ॥	018c  
दानवानां सहस्राणि हिरण्यपुरवासिनाम् ।	019a  
विजिग्ये पुरुषव्याघ्रः स शक्यो मानुषैः कथम् ॥	019c  
प्रत्यक्षं चैव ते सर्वं यथा बलमिदं तव ।	020a  
क्षपितं पाण्डुपुत्रेण चेष्टतां नो विशाम्पते ॥	020c  
सञ्जय उवाच 	021  
तं तदाऽभिप्रशंसन्तमर्जुनं कुपितस्तदा ।	021a  
द्रोणं तव सुतो राजन्पुनरेवेदमब्रवीत् ॥	021c  
अहं दुःशासनः कर्णः शकुनिर्मातुलश्च मे ।	022a  
हनिष्यामोऽर्जुनं सङ्ख्ये द्विधा कृत्वाऽद्य भारतीम् ।	022c  
\'तिष्ठ स त्वं महाबाहो नित्यं शिष्यः प्रियस्तव ॥\'	022e  
तस्य तद्वचनं श्रुत्वा भारद्वाजो हसन्निव ।	023a  
अन्ववर्तत राजानं स्वस्ति तेऽस्त्विति चाब्रवीत् ॥	023c  
को हि गाण्डीवधन्वानं ज्वलन्तमिव तेजसा ।	024a  
अक्षयं क्षपयेत्कश्चित्क्षत्रियः क्षत्रियर्षभम् ॥	024c  
तं न वित्तपतिर्नेन्द्रो न यमो न जलेश्वरः ।	025a  
नासुरोरगरक्षांसि क्षपयेयुः सहायुधम् ॥	025c  
मूढास्त्वेतानि भाषन्ते यानीमान्यात्थ भारत ।	026a  
युद्धे ह्यर्जुनमासाद्य स्वस्तिमान्को व्रजेद्गृहान् ॥	026c  
त्वं तु सर्वाभिशङ्कित्वान्निष्ठुरः पापनिश्चयः ।	027a  
श्रेयसस्त्वद्धिते युक्तांस्तत्तद्वक्तुमिहेच्छसि ॥	027c  
गच्छ त्वमपि कौन्तेयमात्मार्थे जहि माचिरम् ।	028a  
त्वमप्याशंससे योद्धुं कुलजः क्षत्रियो ह्यसि ॥	028c  
इमान्किं क्षत्रियान्सर्वान्घातयिष्यस्यनागसः ।	029a  
त्वमस्य मूलं वैरस्य तस्मादासादयार्जुनम् ॥	029c  
एष ते मातुलः प्राज्ञः क्षत्रधर्ममनुव्रतः ।	030a  
दुर्द्यूतदेवी गान्धारे प्रयात्वर्जुनमाहवे ॥	030c  
एषोऽक्षकुशलो जिह्मो द्यूतकृत्कितवः शठः ।	031a  
देविता निकृतिप्रज्ञो युधि जेष्यति पाण्डवान् ॥	031c  
त्वया कथितमत्यर्थं कर्णेन सह हृष्टवत् ।	032a  
असकृच्छून्यवन्मोहाद्धृतराष्ट्रस्य शृण्वतः ॥	032c  
अहं च तात कर्णश्च भ्राता दुःशासनश्च मे ।	033a  
पाण्डुपुत्रान्हनिष्यामः सहिताः समरे त्रयः ॥	033c  
इति ते कत्थमानस्य श्रुतं संसदिसंसदि ।	034a  
अनुतिष्ठ प्रतिज्ञां तां सत्यवाग्भव तैः सह ॥	034c  
एष ते पाण्डवः शत्रुरविशङ्कोऽग्रतः स्थितः ।	035a  
क्षत्रधर्ममवेक्षस्व श्लाघ्यस्तव वधो जयात् ॥	035c  
दत्तं भुक्तमधीतं च प्राप्तमैश्वर्यमीप्सितम् ।	036a  
कृतकृत्योऽनृणश्चासि मा भैर्युध्यस्व पाण्डवम् ॥	036c  
इत्युक्त्वा समरे द्रोणो न्यवर्तत यतः परे ।	037a  
द्वैधीकृत्य ततः सेनां युद्धं समभवत्तदा ॥ ॥	037c  

इति श्रीमन्महाभारते द्रोणपर्वणि द्रोणवधपर्वणि चतुर्दशरात्रियुद्धे षडशीत्यधिकशततमोऽध्यायः ॥ 186 ॥
