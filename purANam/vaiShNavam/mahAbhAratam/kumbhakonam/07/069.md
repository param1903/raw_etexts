श्रीः
अध्यायः 069
नारदेन सृञ्जयम् प्रति पृथुचरित्रकथनम् ॥ 1 ॥
नारद उवाच 	001  
पुथुं वैन्यं च राजानं मृतं सृञ्जय शुश्रुम ।	001a  
यमभ्यषिञ्चत्सम्मन्त्र्य राजसूये महर्षयः ॥	001c  
अयं नः प्रथयिष्येत सर्वानित्यभवत्पृथुः ।	002a  
क्षतान्नस्त्रास्यते सर्वानित्येवं क्षत्रियोऽभवत् ॥	002c  
पृथुं वैन्यं प्रजा दृष्ट्वा रक्ताः स्मेति यदब्रुवन् ।	003a  
ततो राजेति नामास्य अनुरागादजायत ॥	003c  
अकृष्टपच्या पृथिवी आसीद्वैन्यस्य कामधुक् ।	004a  
सर्वाः कामदुघा गावः पुटकेपुटके मधु ॥	004c  
आसन्हिरण्मया वृक्षाः सुखस्पर्शाः सुखावहाः ।	005a  
तेषां चीराणि संवीताः प्रजास्तेष्वेव शेरते ॥	005c  
फलान्यमृतकल्पानि स्वादूनि च मधूनि च ।	006a  
तेषामासीत्तदाऽऽहारो निराहाराश्च नाभवन् ॥	006c  
अरोगाः सर्वसिद्धार्था मनुष्या ह्यकुतोभयाः ।	007a  
न्यवसन्त यथाकामं वृक्षेषु च गुहासु च ॥	007c  
प्रविभागो न राष्ट्राणां पुराणां चाभवत्तदा ।	008a  
यथासुखं यथाकामं तथैता मुदिताः प्रजाः ॥	008c  
तस्य संस्तम्भिता ह्यापः समुद्रमभियास्यतः ।	009a  
पर्वताश्च ददुर्मार्गं ध्वजभङ्गश्च नाभवत् ॥	009c  
तं वनस्पतयः शैला देवासुरनरोरगाः ।	010a  
सप्तर्षयः पुण्यजना गन्धर्वाप्सरसोऽपि च ।	010c  
पितरश्च सुखासीनमभिगम्येदमब्रुवन् ॥	010e  
सम्राडसि क्षत्रियोऽसि राजा गोप्ता पिताऽसि नः ।	011a  
देह्यस्मभ्यं महाराज प्रभुः सन्नीप्सितान्वरान् ।	011c  
यैर्वयं शाश्वतं तृप्ता वर्तयिष्यामहे सुखम् ॥	011e  
\'विज्ञापितः प्रजाभिस्तु प्रजानां हितकाम्यया ।	012a  
धनुर्गृह्य पृषत्कांश्च वसुधामाद्रवद्बली ॥	012c  
ततो वैन्यभयाद्राजन्गौर्भूत्वा प्राद्रवन्मही ।	013a  
तां पृथुर्धनुरादाय द्रवन्तीमन्वसारयत् ॥	013c  
सा लोकान्ब्रह्मलोकादीन्गत्वा वैन्यभयार्दिता ।	014a  
सा ददर्शाग्रतो वैन्यं कार्मुकोद्यतपाणिकम् ॥	014c  
ज्वलद्भिर्विशिखैर्बाणैर्दीप्ततेजःसमद्युतिम् ।	015a  
महायोगं महात्मानं दुर्धर्षममरैरपि ॥	015c  
अलभन्ती परित्राणं वैन्यमेवाभ्यपद्यत ।	016a  
कृताञ्जलिपुटा राजन्पूज्यं लोकैस्त्रिभिस्तदा ॥	016c  
उवाच चैनं नाधर्म्यं स्त्रीवधं कर्तुमर्हसि ।	017a  
कथं धारयिता चासि प्रजा राजन्मया विना ॥	017c  
पृथुरुवाच 	018  
एकस्यार्थाय यो हन्यादात्मनो वा परस्य वा ।	018a  
एकं प्राणान्बहून्वापि प्राणिनां नास्ति पातकम् ॥	018c  
यस्मिंस्तु निहते भद्रे बहवः सुखमेधते ।	019a  
तस्मिन्हते त्वघं नास्ति पातकं नोपभुज्यते ॥	019c  
सोऽहं पालनिमित्तं त्वां वधिष्यामि वसुन्धरे ।	020a  
यदि चेद्वचनादद्य न करिष्यसि मे प्रियम् ॥	020c  
त्वां निहत्य तु बाणेन मच्छासनपराङ्मुखीम् ।	021a  
आत्मानं प्रथयित्वाऽहं प्रजा धारयिता स्वयम् ॥	021c  
सुखं वचनमास्थाय मम धर्मभृतां वरे ।	022a  
सञ्जीवय प्रजा नित्यं शक्ता ह्यसि वसुन्धरे ॥	022c  
दुहितृत्वं च मे गच्छ एवमेतन्महाशरम् ।	023a  
नियच्छेयं त्वदर्थाय उद्यतं घोरदर्शनम् ॥	023c  
भूमिरुवाच 	024  
सर्वमेतन्महाराज विधास्यामि परन्तप ।	024a  
वत्सं त्वं पश्य राजन्वै क्षरेयं येन वत्सला ॥	024c  
समां तु कुरु सर्वज्ञ मां तु धर्मभृतां वर ।	025a  
यथा विष्यन्दमानं वै क्षीरं सर्वत्र भावये ॥	025c  
नारद उवाच 	026  
तत उत्सारयामास शिलाजालानि सर्वशः ।	026a  
पृथुर्वैन्यस्तदा राजा तेन शैला विवर्धिताः ॥	026c  
न हि पूर्वनिसर्गे वै विषमे वसुधातले ।	027a  
प्रविभागः पुराणां वा ग्रामाणां वा महीपते ॥	027c  
न सस्यानि न गोरक्ष्यं न कृषिर्न वणिक्पथः ।	028a  
वैन्यात्प्रभृति राजेन्दर सर्वस्यैतस्य सम्भवः ॥	028c  
यत्रयत्र च साम्यं तु भूमावासीत्किलानघ ।	029a  
तत्रतत्र प्रजास्तात निवासमभिरोचयन् ।	029c  
कृच्छ्रेण च महाराज इत्येवमनुशुश्रुम ॥	029e  
तथेत्युक्त्वा पुनर्वैन्यो गृहीत्वाऽऽजगवं धनुः ।	030a  
शरांश्चाप्रतिमान्घोरांश्चिन्तयित्वाऽब्रवीन्महीम् ॥	030c  
पृथुरुवाच 	031  
एह्येहि वसुधे क्षिप्रं क्षरैभ्यः काङ्क्षितं पयः ।	031a  
मच्छासनातिगां वै त्वां प्रमथिष्याम्यहं शरैः ॥	031c  
नारद उवाच 	032  
तथोक्ता साऽत्मनः श्रेयश्चिन्तयित्वाऽब्रवीत्पृथुम् ।	032a  
भूमिरुवाच 	032  
वत्सं पात्राणि दोग्धॄंश्च क्षीराणि च समादिश ॥	032c  
ततो दास्याम्यहं भद्र सर्वं यस्य यथेप्सितम् ।	033a  
दुहितृत्वे च मां वीर सङ्कल्पयितुमर्हसि ॥	033c  
नारद उवाच \'	034  
तथेत्युक्त्वा पृथुः सर्वं विधानमकरोद्वशी ।	034a  
ततो भूतनिकायास्तां वसुधां दुदुहुस्तदा ॥	034c  
तां वनस्पतयः पूर्वं समुत्तस्थुर्दुधुक्षवः ।	035a  
साऽतिष्ठद्वत्सला वत्सं दोग्धृपात्राणि चेच्छती ॥	035c  
वत्सोऽभूत्पुष्पितः सालः प्लक्षो दोग्धाऽभवत्तदा ।	036a  
छिन्नप्ररोहणं दुग्धं पात्रमौदुम्बरं शुभम् ॥	036c  
उदयः पर्वतो वत्सो मेरुर्दोग्धा महागिरिः ।	037a  
रत्नान्योषधयो दुग्धं पात्रमस्तमयं तथा ॥	037c  
\'देवानां वत्स इन्द्रोऽभूत्पात्रं दारुमयं तथा ।\'	038a  
दोग्धा च सविता देवो दुग्धमूर्जस्करं प्रियम् ॥	038c  
असुरा दुदुहुर्मायामयःपात्रे तु तां तदा ।	039a  
दोग्धा द्विमूर्धा तत्रासीद्वत्सश्चासीद्विरोचनः ॥	039c  
कृषिं च सस्यं च नरा दुदुहुः पृथिवीतले ।	040a  
स्वायम्भुवो मनुर्वत्सस्तेषां दोग्धाऽभवत्पृथुः ॥	040c  
अलाबुपात्रे च तथा विषं दुग्धा वसुन्धरा ।	041a  
धृतराष्ट्रोऽभवद्दोग्धा तेषां वत्सस्तु तक्षकः ॥	041c  
सप्तर्षिभिर्ब्रह्म दुग्धा तथा चाक्लिष्टकर्मभिः ।	042a  
दोग्धा बृहस्पतिः पात्रं छन्दो वत्सश्च सोमराट् ॥	042c  
अन्तर्धानं चामपात्रे दुग्धा पुण्यजनैर्विराट् ।	043a  
दोग्धा वैश्रवणस्तेषां वत्सश्चासीद्वृषध्वजः ॥	043c  
पुण्यगन्धान्पद्मपात्रे गन्धर्वाप्सरसोऽदुहन् ।	044a  
वत्सश्चित्ररथस्तेषां दोग्धा विश्वरुचिः प्रभुः ॥	044c  
स्वधां रजतपात्रेषु दुदुहुः पितरश्च ताम् ।	045a  
वत्सो वैवस्वतस्तेषां यमो दोग्धान्तकस्तदा ॥	045c  
एवं निकायैस्तैर्दुग्धा पयोऽभीष्टं हि सा विराट् ।	046a  
यैर्वर्तयन्ति ते ह्यद्य पात्रैर्वत्सैश्च नित्यशः ॥	046c  
यज्ञैश्च विविधैरिष्ट्वा पृथुर्वैन्यः प्रतापवान् ।	047a  
सन्तर्पयित्वा भूतानि सर्वैः कामैर्मनःप्रियैः ॥	047c  
हैरण्यानकरोद्राजा ये केचित्पार्थिवा भुवि ।	048a  
तान्ब्राह्मणेभ्यः प्रायच्छदश्वमेधे महामखे ॥	048c  
स षष्टिं गोसहस्राणि षष्टिं नागशतानि च ।	049a  
सौवर्णानकरोद्राजा ब्राह्मणेभ्यश्च तान्ददौ ॥	049c  
इमां च पृथिवीं सर्वां मणिरत्नविभूषिताम् ।	050a  
सौवर्णीमकरोद्राजा ब्राह्मणेभ्यश्च तां ददौ ॥	050c  
स चेन्ममार सृञ्जय चतुर्भद्रतरस्त्वया ।	051a  
पुत्रात्पुण्यतरस्तुभ्यं मा पुत्रमनुतप्यथाः ।	051c  
अयज्वानमदक्षिण्यमभि श्वैत्येत्युदाहरत् ॥ ॥	051e  

इति श्रीमन्महाभारते द्रोणपर्वणि अभिमन्युवधपर्वणि षोडशराजकीये एकोनसप्ततितमोऽध्यायः ॥ 69 ॥

5-69-1 ध्वजभङ्गस्तोरणादिना ॥ 5-69-39 द्विमूर्धा शुक्रोऽभूत् इति क. ङ. ड. पाठः ॥ 5-69-43 विराट् पृथिवी । वत्सश्चासीत्कुबेरकः इति क. पाठः ॥ 5-69-44 दोग्धा वसुरपि प्रभुः इति क. ङ. ड. पाठः ॥ 5-69-45 वत्सोऽत्र वत्सरस्तेषां क. ङ. पाठः ॥ 5-69-46 निवर्तयन्ति ते रुद्रादिष्टे वैन्येन सर्वशः इति क. पाठः । यैर्वर्तयन्ति ते तृप्तादिष्टे वैन्येन सर्वशः इति ङ. पाठः । ये वर्षयन्ति ते पात्रैः वत्सैर्दोग्धैश्च नित्यशः इति ङ. पाठः ॥ 5-69-48 पार्थिवाः पृथ्वीसम्बन्धिपदार्थाः ॥ 5-69-69 एकोनसप्ततितमोऽध्यायः ॥
