श्रीः
अध्यायः 059
सृञ्जयम् प्रति नारदेन राममहिमानुवर्णनम् ॥ 1 ॥
नारद उवाच 	001  
रामं दाशरथिं चैव मृतं सृञ्जय शुश्रुम ।	001a  
यं प्रजा अन्वमोदन्त पिता पुत्रमिवौरसम् ।	001c  
असङ्ख्येया गुणा यस्मिन्नासन्नमिततेजसि ॥	001e  
यश्चतुर्दशवर्षाणि निदेशात्पितुरच्युतः ।	002a  
वने वनितया सार्धमवसल्लक्ष्मणाग्रजः ॥	002c  
जघान च जनस्थाने राक्षसान्मनुजर्षभः ।	003a  
तपस्विनां रक्षणार्थं सहस्राणि चतुर्दश ॥	003c  
तत्रैव वसतस्तस्य रावणो नाम राक्षसः ।	004a  
जहार भार्यां वैदेहीं सम्मोह्यैनं सहानुजम् ॥	004c  
\'रामो हृतां राक्षसेन भार्यां श्रुत्वा जटायुषः ।	005a  
आतुरः शोकसन्तप्तो रामोऽगच्छद्धरीश्वरम् ॥	005c  
तेन रामः सुसङ्गम्य वानरैश्च महाबलैः ।	006a  
आजगामोदधेः पारं सेतुं कृत्वा महार्णवे ॥	006c  
तत्र हत्वा तु पौलस्त्यान्ससुहृद्गणबान्धवान् ।	007a  
मायाविनं महाघोरं रावणं लोककण्टकम् ॥\'	007c  
सुरासुरैरवध्यं तं देवब्राह्मणकण्टकम् ।	008a  
जघान स महाबाहुः पौलस्त्यं सगणं रणे ॥	008c  
\'हत्वा तत्र रिपुं सङ्ख्ये भार्यया सह सङ्गतः ।	009a  
स च लङ्केश्वरं चक्रे धर्मात्मानं विभीषणम् ॥	009c  
भार्यया सह संयुक्तस्ततो वानरसेनया ।	010a  
अयोध्यामागतो वीरः पुष्पकेण विराजता ॥	010c  
तत्र राजन्प्रविष्टः सन्नयोध्यायां महायशाः ।	011a  
मातॄर्वयस्यान्सचिवानृत्विजः सपुरोहितान् ॥	011c  
शुश्रूषमाणः सततं मन्त्रिभिश्चाभिषेचितः ।	012a  
विसृज्य हरिराजानं हनुमन्तं सहाङ्गदम् ॥	012c  
भ्रातरं भरतं वीरं शत्रुघ्नं चैव लक्ष्मणम् ।	013a  
पूजयन्परया प्रीत्या वैदेह्या चाभिपूजितः ॥	013c  
दशवर्षसहस्राणि दशवर्षशतानि च ।	014a  
चतुःसागरपर्यन्तां पृथिवीमन्वशासत ॥	014c  
अश्वमेधशतैरीजे क्रतुभिर्भूरिदक्षिणैः ।	015a  
यश्च विप्रप्रसादेन सर्वकामानवाप्य च ॥\'	015c  
सम्प्राप्य विधिवद्राज्यं सर्वभूतानुकम्पनः ।	016a  
\'सर्वद्वीपानवष्टभ्य प्रजा धर्मेण पालयन् ॥\'	016c  
स निर्गलं मुख्यतममश्वमेधशतं प्रभुः ।	017a  
आजहार सुरेशस्य हविषा मुदमाहरन् ।	017c  
अन्यैश्च विविधैर्यज्ञैरीजे बहुगुणैर्नृपः ॥	017e  
क्षुत्पिपासेऽजयद्रामः सर्वरोगांश्च देहिनाम् ।	018a  
सततं गुणसम्पन्नो दीप्यमानः स्वतेजसा ॥	018c  
अतिसर्वाणि भूतानि रामो दाशरथिर्बभौ ।	019a  
ऋषीणां देवतानां च मानुषाणां च सर्वशः ।	019c  
पृथिव्यां सह वासोऽभूद्रामे राज्यं प्रशासति ॥	019e  
नाहीयत तदा प्राणः प्राणिनां न तदा व्यथा ।	020a  
प्राणापानौ समावास्तां रामे राज्यं प्रशासति ॥	020c  
पर्यदीप्यन्त तेजांसि तदाऽनर्थाश्च नाभवन् ।	021a  
दीर्घायुषः प्रजाः सर्वा युवा न म्रियते तदा ॥	021c  
वेदैश्चतुर्भिः सुप्रीताः प्राप्नुवन्ति दिवौकसः ।	022a  
हव्यं कव्यं च विविधं निष्पूर्तं हुतमेव च ॥	022c  
अदंशमशका देशा नष्टव्यालसरीसृपाः ।	023a  
नाप्सु प्राणभृतां मृत्युर्नाकाले ज्वलनोऽदहत् ॥	023c  
अधर्मरुचयो लुब्धा मूर्खा वा नाभवंस्तदा ।	024a  
शिष्टेष्टप्राज्ञकर्माणः सर्वे वर्णास्तदाऽभवन् ॥	024c  
स्वधां पूजां च रक्षोभिर्जनस्थाने प्रणाशिताम् ।	025a  
प्रादान्निहत्य रक्षांसि पितृदेवेभ्य ईश्वरः ॥	025c  
सहस्रपुत्राः पुरुषा दशवर्षशतायुषः ।	026a  
न च ज्येष्ठाः कनिष्ठेभ्यस्तदा श्राद्धानि कुर्वते ॥	026c  
श्यामो युवा लोहिताक्षो मत्तमातङ्गविक्रमः ।	027a  
आजानुबाहुः सुभुजः सिंहस्कन्धो महाबलः ॥	027c  
दशवर्षसहस्राणि दशवर्षशतानि च ।	028a  
सर्वभूतमनःकान्तो रामो राज्यमकारयत् ॥	028c  
रामो रामो राम इति प्रजानामभवत्कथा ।	029a  
रामभूतं जगदभूद्रामे राज्यं प्रशासति ॥	029c  
चतुर्विधाः प्रजा रामः स्वर्गं नीत्वा दिवं गतः ।	030a  
आत्मेच्छया प्रतिष्ठाप्य राजवंशमिहाष्टधा ॥	030c  
स चेन्ममार सृञ्जय चतुर्भद्रतरस्त्वया ।	031a  
पुत्रात्पुण्यतरस्तुभ्यं मा पुत्रमनुतप्यथाः ।	031c  
अयज्वानमदक्षिण्यमभि श्वैत्येत्युदाहरत् ॥ ॥	031e  

इति श्रीमन्महाभारते द्रोणपर्वणि अभिमन्युवधपर्वणि षोडशराजकीये एकोनषष्टितमोऽध्यायः ॥ 59 ॥

5-59-17 स निरर्गलजान्मुख्यानश्वमेधाञ्शतं प्रभुः इति ङ. पाठः । आजहार महायज्ञं प्रजा धर्मेण पालयन् । निरर्गलं सजारूथ्यमश्वमेधं च तं विभुः इति झ. पाठः । आजहार रमेशस्य इति ङ. पाठः ॥ 5-59-19 पृथिव्यां मानुषाणां प्रत्यक्षा देवादयो विचरन्ति पुण्यातिशयात् ॥ 5-59-20 प्राणो बलम् ॥ 5-59-22 निष्पूर्तं तटाकारामादि । हुतमिष्टम् । सुप्रीता ब्राह्मणाः शास्त्रपारगाः इति ङ. पाठः ॥ 5-59-29 रामाद्रामं जगदभूत् इति घ. झ. पाठः । तत्र रामम् अभिरामम् ॥ 5-59-59 एकोनषष्टितमोऽध्यायः ॥ 59 ॥
