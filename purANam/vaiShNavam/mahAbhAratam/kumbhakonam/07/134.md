श्रीः
अध्यायः 134
भीमेन पराजितस्य कर्णस्य पलायनम् ॥ 1 ॥
सञ्जय उवाच 	001  
सर्वथा विरथः कर्णः पुनर्भीमेन निर्जितः ।	001a  
रथमन्यं समास्थाय पुनर्विव्याध पाण्डवम् ॥	001c  
महागजाविवासाद्य विषाणाग्रैः परस्परम् ।	002a  
शरैः पूर्णायतोत्सृष्टैरन्योन्यमभिजघ्नतुः ॥	002c  
अथ कर्णः शरव्रातैर्भीमसेनं समार्पयत् ।	003a  
ननाद च महानादं पुनर्विव्याध चोरसि ॥	003c  
तं भीमो दशभिर्बाणैः प्रत्यविध्यदजिह्मगैः ।	004a  
पुनर्विव्याध सप्तत्या शराणां नतपर्वणाम् ॥	004c  
कर्णस्तु नवभिर्भीमं भित्त्वा राजंस्तनान्तरे ।	005a  
ध्वजमेकेन विव्याध विशोकं च त्रिभिः शरैः ॥	005c  
सायकानां ततः पार्थस्त्रिषष्ट्या प्रत्यविध्यत ।	006a  
तोत्रैरिव महानागं कशाभिरिव वाजिनम् ॥	006c  
सोऽतिविद्धो महाराज पाण्डवेन यशस्विना ।	007a  
सृक्विणी लेलिहन्वीरः क्रोधरक्तान्तलोचनः ॥	007c  
ततः शरं महाराज सर्वकायावदारणम् ।	008a  
प्राहिणोद्भीमसेनाय बलायेन्द्र इवाशनिम् ॥	008c  
स निर्भिद्य रणे पार्थं सूतपुत्रधनुश्च्युतः ।	009a  
अगच्छद्दारयन्भूमिं चित्रपुङ्खः शिलीमुखः ॥	009c  
ततो भीमो महाबाहुः क्रोधसंरक्तलोचनः ।	010a  
वज्रकल्पां चतुष्किष्कुं गुर्वीं रुक्माङ्गदां गदाम् ।	010c  
प्राहिणोत्सूतपुत्राय षडश्रामविचारयन् ॥	010e  
तया जघानाधिरथेः सदश्वान्साधुवाहिनः ।	011a  
गदया भारतः क्रुद्धो वज्रेणेन्द्र इवासुरान् ॥	011c  
ततो भीमो महाबाहुः क्षुराभ्यां भरतर्षभ ।	012a  
ध्वजमाधिरथेश्छित्त्वा सूतमभ्यहनच्छरैः ॥	012c  
हताश्वसूतमुत्सृज्य स रथं पतितध्वजम् ।	013a  
विष्फारयन्धनुः कर्णस्तस्थौ भारत दुर्मनाः ॥	013c  
तत्राद्भुतमपश्याम राधेयस्य पराक्रमम् ।	014a  
विरथो रथिनां श्रेष्ठो वारयामास यद्रिपुम् ॥	014c  
विरथं तं नरश्रेष्ठं दृष्ट्वाऽऽधिरथिमाहवे ।	015a  
दुर्योधनस्ततो राजन्नभ्यभाषत दुर्मुखम् ॥	015c  
एष दुर्मुख राधेयो भीमेन विरथीकृतः ।	016a  
तं रथेन नरश्रेष्ठ सम्पादय महारथम् ॥	016c  
ततो दुर्योधनवचः श्रुत्वा भारत दुर्मुखः ।	017a  
त्वरमाणोऽभ्ययात्कर्णं भीमं चावारयच्छरैः ॥	017c  
दुर्मुखं प्रेक्ष्य सङ्ग्रामे सूतपुत्रपदानुगम् ।	018a  
वायुपुत्रः प्रहृष्टोऽभूत्सृक्विणी परिसंलिहन् ॥	018c  
ततः कर्णं महाराज वारयित्वा शिलीमुखैः ।	019a  
दुर्मुखाय रथं तूर्णं प्रेषयामास पाण्डवः ॥	019c  
तस्मिन्क्षणे महाराज नवभिर्नतपर्वभिः ।	020a  
सुमुखैर्दुर्मुखं भीमः शरैर्निन्ये यमक्षयम् ॥	020c  
ततस्तमेवाधिरथिः स्यन्दनं दुर्मुखे हते ।	021a  
आस्थितः प्रबभौ राजन्दीप्यमान इवांशुमान् ॥	021c  
शयानं भिन्नमर्माणं दुर्मुखं शोणितोक्षितम् ।	022a  
दृष्ट्वा कर्णोऽश्रुपूर्णाक्षो मुहूर्तं नाभ्यवर्तत ॥	022c  
तं गतासुमतिक्रम्य कृत्वा कर्णः प्रदक्षिणम् ।	023a  
दीर्घमुष्णं श्वसन्वीरो न किञ्चित्प्रत्यपद्यत ॥	023c  
तस्मिंस्तु विवरे राजन्नाराचान्गार्ध्रवाससः ।	024a  
प्राहिणोत्सूतपुत्राय भीमसेनश्चतुर्दश ॥	024c  
ते तस्य कवचं भित्त्वा स्वर्णचित्रं महौजसः ।	025a  
हेमपुङ्खा महाराज व्यशोभन्त दिशो दश ॥	025c  
अपिबन्सूतपुत्रस्य शोणितं रक्तभोजनाः ।	026a  
क्रुद्धा इव मनुष्येन्द्र भुजङ्गाः कालचोदिताः ॥	026c  
प्रसर्पमाणा मेदिन्यां ते व्यरोचन्त मार्गणाः ।	027a  
अर्धप्रविष्टाः संरब्धा बिलानीव महोरगाः ॥	027c  
तं प्रत्यविध्यद्राधेयो जाम्बूनदविभूषितैः ।	028a  
चतुर्दशभिरत्युग्रैर्नाराचैरविचारयन् ॥	028c  
ते भीमसेनस्य भुजं सव्यं निर्भिद्य पत्रिणः ।	029a  
प्राविशन्मेदिनीं भीमाः क्रौञ्चं पत्ररथा इव ॥	029c  
ते व्यरोचन्त नाराचाः प्रविशन्तो वसुन्धराम् ।	030a  
गच्छत्यस्तं दिनकरे दीप्यमाना इवांशवः ॥	030c  
स निर्भिन्नो रणे भीमो नाराचैर्मर्मभेदिभिः ।	031a  
सुस्राव रुधिरं भूरि पर्वतः सलिलं यथा ॥	031c  
स भीमस्त्रिभिरायस्तः सूतपुत्रं पतत्रिभिः ।	032a  
सुपर्णवेगैर्विव्याध सारथिं चास्य सप्तभिः ॥	032c  
स विह्वलो महाराज कर्णो भीमशराहतः ।	033a  
प्राद्रवज्जवनैरश्वै रणं हित्वा महाभयात् ॥	033c  
भीमसेनस्तु विष्फार्य चापं हेमपरिष्कृतम् ।	034a  
आहवेऽतिरथोऽतिष्ठज्ज्वलन्निव हुताशनः ॥ ॥	034c  

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे चतुस्त्रिंशदधिकशततमोऽध्यायः ॥ 134 ॥

5-134-10 ततः शैक्यां चतुष्किष्कुम् इति क. ख. ङ. पाठः ॥ 5-134-32 सुष्ठु पर्णानां पत्राणां वेगो येषाम् ॥ 32 ॥ 5-134-134 चतुस्त्रिंशदधिकशततमोऽध्यायः ॥
