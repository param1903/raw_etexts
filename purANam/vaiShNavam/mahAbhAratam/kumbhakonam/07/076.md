श्रीः
अध्यायः 076
अर्जुनेन श्रीकृष्णम् प्रति स्वसामर्थ्यकथनम् ॥ 1 ॥
अर्जुन उवाच 	001  
षड्रथान्धार्तराष्ट्रस्य मन्यसे यान्बलाधिकान् ।	001a  
तेषां वीर्यं ममार्धेन न तुल्यमिति मे मतिः ॥	001c  
अस्त्रमस्त्रेण सर्वेषामेतेषां मधुसूदन ।	002a  
मया द्रक्ष्यसि निर्भिन्नं जयद्रथवधैषिणा ॥	002c  
द्रोणस्य मिषतश्चाहं सगणस्य विपश्चितः ।	003a  
मूर्धानं सिन्धुराजस्य पातयिष्यामि भूतले ॥	003c  
यदि साध्याश्च रुद्राश्च वसवश्च सहाश्विनः ।	004a  
मरुतश्च सहेन्द्रेण विश्वेदेवाः सहेश्वराः ॥	004c  
पितरः सहगन्धर्वाः सुपर्णाः सागराद्रयः ।	005a  
द्यौर्वियत्पृथिवी चेयं दिशश्च सदिगीश्वराः ॥	005c  
ग्राम्यारण्यानि भूतानि स्थावराणि चराणि च ।	006a  
त्रातारः सिन्धुराजस्य भवन्ति मधुसूदन ॥	006c  
तथापि बाणैर्निहतं श्वो द्रष्टासि रणे मया ।	007a  
सत्येन च शपे कृष्ण तथैवायुधमालभे ॥	007c  
यस्य गोप्ता महेष्वासो द्रोणः पापस्य दुर्मतेः ।	008a  
तमेव प्रथमं द्रोणमभियास्यामि केशव ॥	008c  
तस्मिन्युद्धमिदं बद्धं मन्यते स सुयोधनः ।	009a  
तस्मात्तस्यैव सेनाग्रं भित्त्वा यास्यामि सैन्धवम् ॥	009c  
द्रष्टासि श्वो महेष्वासान्नाराचैस्तिग्मतेजितैः ।	010a  
शृङ्गाणीव गिरेर्वज्रैर्दार्यमाणान्मया युधि ॥	010c  
नरनागाश्वदेहेभ्यो विस्रविष्यति शोणितम् ।	011a  
पतद्भ्यः पतितेभ्यश्च विभिन्नेभ्यः शितैः शरैः ॥	011c  
गाण्डीवप्रेषिता बाणा मनोऽनिलसमा जवे ।	012a  
नृनागाश्वान्विदेहासून्कर्तारश्च सहस्रशः ॥	012c  
शक्राद्भीष्मात्कृपाद्द्रोणाद्देवाद्रुद्राच्च यन्मया ।	013a  
उपात्तमस्त्रं घोरं तद्द्रष्टारोऽत्र नरा युधि ॥	013c  
ब्राह्मेणास्त्रेण चास्त्राणि हन्यमानानि संयुगे ।	014a  
मया द्रष्टाऽसि सर्वेषां सैन्धवस्याभिरक्षिणाम् ॥	014c  
शरवेगसमुत्कृत्तै राज्ञां केशव मूर्धभिः ।	015a  
आस्तीर्यमाणां पृथिवीं द्रष्टाऽसि श्वो मया युधि ॥	015c  
क्रव्यादांस्तर्पयिष्यामि द्रावयिष्यामि शात्रवान् ।	016a  
सुहृदो नन्दयिष्यामि प्रमथिष्यामि सैन्धवम् ॥	016c  
बह्वागस्कृत्कुसम्बन्धी पापदेशसमुद्भवः ।	017a  
मया सैन्धवको राजा हतः स्वाञ्शोचयिष्यति ॥	017c  
सर्वे क्षीरान्नभोक्तारः पापाचारा रणाजिरे ।	018a  
मया सराजका बाणैर्हता नश्यन्ति सैन्धवाः ॥	018c  
तथा प्रभाते कर्ताऽस्मि यथा कृष्ण सुयोधनः ।	019a  
नान्यं धनुर्धरं लोके मंस्यते मत्समं युधि ॥	019c  
\'गाण्डीवं च धनुर्दिव्यं योद्धारं च धनञ्जयम् ।	020a  
यन्तारं च हृषीकेशं कोऽतिवर्तेत संयुगे ॥\'	020c  
तव प्रसादाद्भगवन्किन्नावाप्तं रणे मम ।	021a  
अविषह्यं हृषीकेश किं जानन्मां विगर्हसे ॥	021c  
यथा लक्ष्म स्थिरं चन्द्रे समुद्रे च यथा जलम् ।	022a  
एवमेतां प्रतिज्ञां मे सत्यां विद्धि जनार्दन ॥	022c  
मावमंस्था ममास्त्राणि मावमंस्थाश्च गाण्डिवम् ।	023a  
मावमंस्था बलं बाह्वोर्मावमंस्था धनञ्जयम् ॥	023c  
गाण्डीवं च धनुर्दिव्यं योद्धा चाहं नरर्षभ ।	024a  
त्वं च यन्ता हृषीकेश किन्नु स्यादजितं मया ॥	024c  
यथाभियाय सङ्ग्रामं न जितो वै जयामि च ।	025a  
तेन सत्येन सङ्ग्रामे हतं विद्धि जयद्रथम् ॥	025c  
\'त्वं च माधव सर्वं तत्तथा प्रतिविधास्यसि ।	026a  
यथा रिपूणां मिषतां प्रमथिष्यामि सैन्धवम् ॥\'	026c  
ध्रुवं वै ब्राह्मणे सत्यं ध्रुवा साधुषु सन्नतिः ।	027a  
श्रीर्ध्रुवाऽपि च दक्षेषु ध्रुवो नारायणे जयः ॥	027c  
सञ्जय उवाच 	028  
एवमुक्त्वा हृषीकेशं स्वयमात्मानमात्मना ।	028a  
सन्दिदेशार्जुनो नर्दन्वासविः केशवं प्रभुम् ॥	028c  
यथा प्रभातां रजनीं कल्पितः स्याद्रथोत्तमः ।	029a  
तथा कार्यं त्वया कृष्ण प्रतिज्ञा स्याद्यथा ध्रुवा ॥ ॥	029c  

इति श्रीमन्महाभारते द्रोणपर्वणि प्रतिज्ञापर्वणि षट्सप्ततितमोऽध्यायः ॥ 76 ॥

5-76-9 तस्मिन् द्रोणे । युद्धं बद्धमिव बद्धम् एकान्तजयेन स्थिरीकृतम् ॥ 5-76-76 षट्सप्ततितमोऽध्यायः ॥
