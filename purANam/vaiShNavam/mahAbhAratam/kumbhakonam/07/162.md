श्रीः
अध्यायः 162
सङ्कुलयुद्धवर्णनम् ॥ 1 ॥
सञ्जय उवाच 	001  
ततो युधिष्ठिरश्चैव भीमसेनश्च पाण्डवः ।	001a  
द्रोणपुत्रं महाराज समन्तात्पर्यवारयन् ॥	001c  
ततो दुर्योधनो राजा भारद्वाजेन संवृतः ।	002a  
अभ्ययात्पाण्डवान्सङ्ख्ये ततो युद्धमवर्तत ।	002c  
घोररूपं महाराज भीरूणां भयवर्धनम् ॥	002e  
अम्बष्ठान्मालवान्वङ्गाञ्छिबींस्त्रैगर्तकानपि ।	003a  
प्राहिणोन्मृत्युलोकाय गणान्क्रुद्धो वृकोदरः ॥	003c  
अभीषाहाञ्छूरसेनान्क्षत्रियान्युद्धदुर्मदान् ।	004a  
निकृत्त्य पृथिवीं चक्रे भीमः शोणितकर्दमाम् ॥	004c  
यौधेयानद्रिजान्राजन्मद्रकान्मालवानपि ।	005a  
प्राहिणोन्मृत्युलोकाय किरीटी निशितैः शरैः ॥	005c  
प्रगाढमञ्जोगतिभिर्नाराचैरभिताडिताः ।	006a  
निपेतुर्द्विरदा भूमौ द्विशृङ्गा इव पर्वताः ॥	006c  
निकृत्तैर्हस्तिहस्तैश्च चेष्टमानैरितस्ततः ।	007a  
रराज वसुधाऽऽकीर्णा विसर्पद्भिरिवोरगैः ॥	007c  
क्षिप्तैः कनकचित्रैश्च नृपच्छत्रैः क्षितिर्बभौ ।	008a  
द्यौरिवादित्यचन्द्राद्यैर्ग्रहैः कीर्णा युगक्षये ॥	008c  
हत प्रहरताभीता विध्यत व्यवकृन्तत ।	009a  
इत्यासीत्तुमुलः शब्दः शोणाश्वस्य रथं प्रति ॥	009c  
द्रोणस्तु परमक्रुद्धो वायव्यास्त्रेण संयुगे ।	010a  
व्यधमत्तान्महवायुर्मेघानिव दुरत्ययः ॥	010c  
ते हन्यमाना द्रोणेन पाञ्चालाः प्राद्रवन्भयात् ।	011a  
पश्यतो भीमसेनस्य पार्थस्य च महात्मनः ॥	011c  
ततः किरीटि भीमश्च सहसा सन्न्यवर्तताम् ।	012a  
महता रथवंशेन परिगृह्य बलं महत् ॥	012c  
बीभत्सुर्दक्षिणं पार्श्वमुत्तरं तु वृकोदरः ।	013a  
भारद्वाजं शरौघाभ्यां महद्भ्यामभ्यवर्षताम् ॥	013c  
तौ तथा सृञ्जयाश्चैव पाञ्चालाश्च महौजसः ।	014a  
अन्वगच्छन्महाराज मात्स्यैश्च सह सोमकैः ॥	014c  
तथैव तव पुत्रस्य रथोदाराः प्रहारिणः ।	015a  
महत्या सेनया राजञ्जग्मुर्द्रोणरथं प्रति ॥	015c  
ततः सा भारती सेना हन्यमाना किरीटिना ।	016a  
तमसा निद्रया चैव पुनरेव व्यदीर्यत ॥	016c  
द्रोणेन वार्यमाणास्ते स्वयं तव सुतेन च ।	017a  
नाशक्यन्त महाराज योधा वारयितुं तदा ॥	017c  
सा पाण्डुपुत्रस्य शरैर्दीर्यमाणा महाचमूः ।	018a  
तमसा संवृते लोके व्यद्रवत्सर्वतोमुखी ॥	018c  
उत्सृज्य शतशो वाहांस्तत्र केचिन्नराधिपाः ।	019a  
प्राद्रवन्त महाराज भयाविष्टाः समन्ततः ॥ ॥	019c  

इति श्रीमन्महाभारते द्रोणपर्वणि घटोत्कचवधपर्वणि चतुर्दशरात्रियुद्धे द्विषष्ट्यधिकशततमोऽध्यायः ॥ 162 ॥
