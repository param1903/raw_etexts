श्रीः
अध्यायः 158
भीमेन बाह्लीकवधः ॥ 1 ॥ तथा दुर्योधनानुजदशकस्य शकुनिभ्रातृपञ्चकस्य च वधः ॥ 2 ॥
सञ्जय उवाच 	001  
द्रुपदस्यात्मजान्दृष्ट्वा कुन्तिभोजसुतांस्तथा ।	001a  
द्रोणपुत्रेण निहतान्राक्षसांश्च सहस्रशः ॥	001c  
युधिष्ठिरो भीमसेनो धृष्टद्युम्नश्च पार्षतः ।	002a  
युयुधानश्च संयत्ता युद्धायैव मनो दधुः ॥	002c  
सोमदत्तः पुनः क्रुद्धो दृष्ट्वा सात्यकिमाहवे ।	003a  
महता शरवर्षेण च्छादयामास भारत ॥	003c  
ततः समभवद्युद्धमतीव भयवर्धनम् ।	004a  
त्वदीयानां परेषां च घोरं विजयकाङ्क्षिणाम् ॥	004c  
तं दृष्ट्वा समुपायान्तं रुक्मपुङ्खैः शिलाशितैः ।	005a  
दशभिः सात्वतस्यार्थे भीमो विव्याध सायकैः ॥	005c  
सोमदत्तोऽपि तं वीरं शतेन प्रत्यविध्यत ।	006a  
सात्वतस्त्वभिसङ्क्रुद्धः पुत्राधिभिरभिप्लुतम् ॥	006c  
वृद्धं वृद्धगुणैर्युक्तं ययातिमिव नाहुषम् ।	007a  
विव्याध दशभिस्तीक्ष्णैः शरैर्वज्रनिपातनैः ।	007c  
शक्त्या चैनं विनिर्भिद्य पुनर्विव्याध सप्तभिः ॥	007e  
ततस्तु सात्यकेरर्थे भीमसेनो नवं दृढम् ।	008a  
मुमोच परिघं घोरं सोमदत्तस्य मूर्धनि ॥	008c  
सात्वतोऽप्यग्निसङ्काशं मुमोच शरमुत्तमम् ।	009a  
सोमदत्तोरसि क्रुद्धः सुपत्रं निशितं युधि ॥	009c  
युगपत्पेततुर्वीर घोरौ परिघमार्गणौ ।	010a  
शरीरे सोमदत्तस्य स पपात महारथः ॥	010c  
व्यामोहिते तु तनये बाह्लीकस्तमुपाद्रवत् ।	011a  
विसृजञ्छरवर्षाणि कालवर्षीव तोयदः ॥	011c  
भीमोऽथ सात्वतस्यार्थे बाह्लीकं नवभिः शरैः ।	012a  
प्रातिपेयं महात्मानं विव्याध रणमूर्धनि ॥	012c  
प्रातिपेयस्तु सङ्क्रुद्धः शक्तिं भीमस्य वक्षसि ।	013a  
निचखान महाबाहुः पुरन्दर इवाशनिम् ॥	013c  
स तथाऽभिहतो भीमश्चकम्पे च मुमोह च ।	014a  
प्राप्य चेतश्च बलवान्गदामस्मै ससर्ज ह ॥	014c  
सा पाण्डवेन प्रहिता बाह्लीकस्य शिरोऽहरत् ।	015a  
स पपात हतः पृथ्व्यां वज्राहत इवाद्रिराट् ॥	015c  
तस्मिन्विनिहते वीरे बाह्लीके पुरुषर्षभ ।	016a  
पुत्रास्तेऽभ्यर्दयन्भीमं दश दाशरथेः समाः ॥	016c  
नागदत्तो दृढरथो महाबाहुरयोभुजः ।	017a  
दृढः सुहस्तो विरजाः प्रमाथ्युग्रोऽनुयाय्यपि ॥	017c  
तान्दृष्ट्वा चुक्रुधे भीमो जगृहे भारसाधनान् ।	018a  
एकमेकं समुद्दिश्य पातयामास मर्मसु ॥	018c  
ते विद्धा व्यसवः पेतुः स्यन्दनेभ्यो हतौजसः ।	019a  
चण्डवातप्रभग्नास्तु पर्वताग्रान्महीरुहाः ॥	019c  
नाराचैर्दशभिर्भीमस्तान्निहत्य तवात्मजान् ।	020a  
कर्णस्य दयितं पुत्रं वृषसेनमवाकिरत् ॥	020c  
ततो वृकरथो नाम भ्राता कर्णस्य विश्रुतः ।	021a  
जघान भीमं नाराचैस्तमप्यभ्यद्रवद्बली ॥	021c  
ततः सप्तरथान्वीरः श्यालानां तव भारत ।	022a  
निहत्य भीमो नाराचैः शतचन्द्रमपोथयत् ॥	022c  
अमर्षयन्तो निहतं शतचन्द्रं महारथम् ।	023a  
शकुनेर्भ्रातरो वीरा गवाक्षः शरभो विभुः ॥	023c  
सुभगो भानुदत्तश्च शूराः पञ्च महारथाः ।	024a  
अभिद्रुत्य शरैस्तीक्ष्णैर्भीमसेनमताडयन् ॥	024c  
स ताड्यमानो नाराचैर्वृष्टिवेगैरिवाचलः ।	025a  
जघान पञ्चभिर्बाणैः पञ्चैवातिरथान्बली ॥	025c  
तान्दृष्ट्वा निहतान्वीरान्विचेलुर्नृपसत्तमाः ॥	026ac  
ततो युधिष्ठिरः क्रुद्धस्तवानीकमशातयत् |	027a  
मिषतः कुम्भयोनेस्तु पुत्राणां तव चानघ ॥	027c  
अम्बष्ठान्मालवाञ्छूरांस्त्रिगर्तान्सशिबीनपि ।	028a  
प्राहिणोन्मृत्युलोकाय क्रुद्धो युद्धे युधिष्ठिरः ॥	028c  
अभीषाहाञ्छूरसेनान्बाह्लीकान्सवसातिकान् ।	029a  
निहत्य पृथिवीं राजा चक्रे शोणितकर्दमाम् ॥	029c  
यौधेयान्मालवान्राजन्मद्रकाणां गणान्युधि ।	030a  
प्राहिणोन्मृत्युलोकाय शूरान्बाणैर्युधिष्ठिरः ॥	030c  
हताहरत गृह्णीत विध्यत व्यवकृन्तत ।	031a  
इत्यासीत्तुमुलः शब्दो युधिष्ठिररथं प्रति ॥	031c  
सैन्यानि द्रावयन्तं तं द्रोणो दृष्ट्वा युधिष्ठिरम् ।	032a  
चोदितस्तव पुत्रेण सायकैरभ्यवाकिरत् ॥	032c  
द्रोणस्तु परमक्रुद्धो वायव्यास्त्रेण पार्थिवम् ।	033a  
विव्याध सोऽपि तद्दिव्यमस्त्रमस्त्रेण जघ्निवान् ॥	033c  
तस्मिन्विनिहते चास्त्रे भारद्वाजो युधिष्ठिरे ।	034a  
वारुणं याम्यमाग्नेयं त्वाष्ट्रं सावित्रमेव च ।	034c  
चिक्षेप परमक्रुद्धो जिघांसुः पाण्डुनन्दनम् ॥	034e  
क्षिप्तानि क्षिप्यमाणानि तानि चास्त्राणि धर्मजः ।	035a  
जघानास्त्रैर्महाबाहुः कुम्भयोनेरवित्रसन् ॥	035c  
सत्यां चिकीर्षमाणस्तु प्रतिज्ञां कुम्भसम्भवः ॥	036ac  
प्रादुश्चक्रेऽस्त्रमैन्द्रं वै प्राजापत्यं च भारत ।	037a  
जिघांसुर्धर्मतनयं तव पुत्रहिते रतः ॥	037c  
पतिः कुरूणां गजसिंहगामी विशालवक्षाः पृथुलोहिताक्षः ।	038a  
प्रादुश्चकारास्त्रमहीनतेजा माहेन्द्रमस्त्रं स जघान तेन ॥	038c  
विहन्यमानेष्वस्त्रेषु द्रोणः क्रोधसमन्वितः ।	039a  
युधिष्ठिरवधं प्रेप्सुर्ब्राह्ममस्त्रमुदैरयत् ॥	039c  
ततो नाज्ञासिषं किञ्चिद्घोरेण तमसाऽऽवृते ।	040a  
सर्वभूतानि च परं त्रासं जग्मुर्महीपते ॥	040c  
ब्रह्मास्त्रमुद्यतं दृष्ट्वा कुन्तीपुत्रो युधिष्ठिरः ।	041a  
ब्रह्मास्त्रेणैव राजेन्द्र तदस्त्रं प्रत्यवारयत् ॥	041c  
ततः सैनिकमुख्यास्ते प्रशशंसुर्नरर्षभौ ।	042a  
द्रोणपार्थौ महेष्वासौ सर्वयुद्धविशारदौ ॥	042c  
ततः प्रमुच्य कौन्तेयं द्रोणो द्रुपदवाहिनीम् ।	043a  
व्यधमत्क्रोधताम्राक्षो वायव्यास्त्रेण भारत ॥	043c  
ते हन्यमाना द्रोणेन पाञ्चालाः प्राद्रवन्भयात् ।	044a  
पश्यतो भीमसेनस्य पार्थस्य च महात्मनः ॥	044c  
ततः किरीटी भीमश्च सहसा सन्न्यवर्तताम् ।	045a  
महद्भ्यां रथवंशाभ्यां परिगृह्य बलं तदा ॥	045c  
बीभत्सुर्दक्षिणं पार्श्वमुत्तरं च वृकोदरः ।	046a  
भारद्वाजं शरौघाभ्यां महद्भ्यामभ्यवर्षताम् ॥	046c  
केकयाः सृञ्जयाश्चैव पाञ्चालाश्च महौजसः ।	047a  
अन्वगच्छन्महाराज मात्स्याश्च सह सात्वतैः ॥	047c  
ततः सा भारती सेना वध्यमाना किरीटिना ।	048a  
तमसा निद्रया चैव पुनरेव व्यदीर्यत ॥	048c  
द्रोणेन वार्यमाणास्ते स्वयं तव सुतेन च ।	049a  
नाशक्यन्त महाराज योधा वारयितुं तदा ॥ ॥	049c  

इति श्रीमन्महाभारते द्रोणपर्वणि घटोत्कचवधपर्वणि चतुर्दशरात्रियुद्धे अष्टपञ्चाशदधिकशततमोऽध्यायः ॥ 158 ॥

5-158-12 प्रातिपेयं प्रतीपपुत्रम् ॥ 5-158-38 पतिः कुरूणां युधिष्ठिरः । माहेन्द्रमन्यत्स जघानेति झ. पाठः ॥ अष्टपञ्चाशदधिकशततमोऽध्यायः ॥	
