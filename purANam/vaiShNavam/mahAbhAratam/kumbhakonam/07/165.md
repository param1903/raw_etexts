श्रीः
अध्यायः 165
सङ्कुलयुद्धम् ॥ 3 ॥
सञ्जय उवाच 	001  
प्रकाशिते तदा लोके रजसा तमसावृते ।	001a  
समाजग्मुरथो वीराः परस्परवधैषिणः ॥	001c  
ते समेत्य रणे राजञ्शस्त्रप्रासासिधारिणः ।	002a  
परस्परमुदैक्षन्त परस्परकृतागसः ॥	002c  
प्रदीपानां सहस्रैश्च दीप्यमानैः समन्ततः ।	003a  
रत्नाचितैः स्वर्णदण्डैर्गन्धतैलावसिञ्चितैः ॥	003c  
देवगन्धर्वदीपाद्यैः प्रभाभिरधिकोज्ज्वलैः ।	004a  
विरराज तदा भूमिर्ग्रहैर्द्यौरिव भारत ॥	004c  
उल्काशतैः प्रज्वलितै रणभूमिर्व्यराजत ।	005a  
दह्यमानेव लोकानामभावे च वसुन्धरा ॥	005c  
व्यदीप्यन्त दिशः सर्वाः प्रदीपैस्तैः समन्ततः ।	006a  
वर्षाप्रदोषे खद्योतैर्वृता वृक्षा इवाबभुः ॥	006c  
असज्जन्त ततो वीरा वीरेष्वेव पृथक्पृथक् ।	007a  
नागा नागैः समाजग्मुस्तुरगा हयसादिभिः ।	007c  
रथा रथवरैरेव समजग्मुर्मुदा युताः ॥	007e  
तस्मिन्रात्रिमुखे घोरे तव पुत्रस्य शासनात् ।	008a  
चतुरङ्गस्य सैन्यस्य सम्पातश्च महानभूत् ॥	008c  
ततोऽर्जुनो महाराज कौरवाणामनीकिनीम् ।	009a  
व्यधमत्त्वरया युक्तः क्षपयन्सर्वपार्थिवान् ॥	009c  
धृतराष्ट्र उवाच 	010  
तस्मिन्प्रविष्टे संरब्धे मम पुत्रस्य वाहिनीम् ।	010a  
अमृष्यमाणे दुर्धर्षे कथमासीन्मनो हि वः ॥	010c  
किमकुर्वत सैन्यानि प्रविष्टे परपीडने ।	011a  
दुर्योधनश्च किं कृत्यं प्राप्तकालममन्यत ॥	011c  
के चैनं समरे वीरं प्रत्युद्ययुररिन्दमाः ।	012a  
द्रोणं च के व्यरक्षन्त प्रविष्टे श्वेतवाहने ॥	012c  
केऽरक्षन्दक्षिणं चक्रं के च द्रोणस्य सव्यतः ।	013a  
के पृष्ठतश्चाप्यभवन्वीरा वीरान्विनिघ्नतः ।	013c  
के पुरस्तादगच्छन्त निघ्नन्तः शात्रवान्रणे ॥	013e  
यत्प्राविशन्महेष्वासः पाञ्चालानपराजितः ।	014a  
नृत्यन्निव नरव्याघ्रो रथमार्गेषु वीर्यवान् ॥	014c  
यो ददाह शरैर्द्रोणः पाञ्चालानां रथव्रजान् ।	015a  
धूमकेतुरिव क्रुद्धः कथं मृत्युमुपेयिवान् ॥	015c  
अव्यग्रानेव हि परान्कथयस्यपराजितान् ।	016a  
हृष्टानुदीर्णान्सङ्ग्रामे न तथा सूत मामकान् ॥	016c  
हतांश्चैव विदीर्णांश्च विप्रकीर्णांश्च शंससि ।	017a  
रथिनो विरथांश्चैव कृतान्युद्धेषु मामकान् ॥	017c  
सञ्जय उवाच 	018  
द्रोणस्य मतमाज्ञाय योद्वुकामस्य तां निशाम् ।	018a  
दुर्योधनो महाराज वश्यान्भ्रातॄनुवाच ह ॥	018c  
कर्णं च वृषसेनं च मद्रराजं च कौरव ।	019a  
दुर्धर्षं दीर्घबाहुं च ये च तेषां पदानुगाः ॥	019c  
द्रोणं यत्ताः पराक्रान्ताः सर्वे रक्षन्तु पृष्ठतः ।	020a  
हार्दिक्यो दक्षिणं चक्रं शल्यश्चैवोत्तरं तथा ॥	020c  
त्रिगर्तानां च ये शूरा हतशिष्टा महारथाः ।	021a  
तांश्चैव पुरतः सर्वान्पुत्रस्ते समचोदयत् ॥	021c  
दुर्योधन उवाच 	022  
आचार्यो हि सुसंयत्तो भृशं यत्ताश्च पाण्डवाः ।	022a  
तं रक्षत सुसंयत्ता निघ्नन्तं शात्रवान्रणे ॥	022c  
द्रोणो हि बलवान्युद्धे क्षिप्रहस्तः प्रतापवान् ।	023a  
निर्जयेत्त्रिदशान्युद्धे किमु पार्थान्ससोमकान् ॥	023c  
ते यूयं सहिताः सर्वे भृशं यत्ता महारथाः ।	024a  
द्रोणं रक्षत पाञ्चालाद्धृष्टद्युम्नान्महारथात् ॥	024c  
पाण्डवीयेषु सैन्येषु न तं पश्याम कञ्चन ।	025a  
यो योधयेद्रणे द्रोणं धृष्टद्युम्नादृते पुमान् ॥	025c  
तस्मात्सर्वात्मना मन्ये भारद्वाजस्य रक्षणम् ।	026a  
सुगुप्तः पाण्डवान्हन्यात्सृञ्जयांश्च ससोमकान् ॥	026c  
सृञ्जयेष्वथ सर्वेषु निहतेषु चमूमुखे ।	027a  
धृष्टद्युम्नं रणे द्रौणिर्हनिष्यति न संशयः ॥	027c  
तथाऽर्जुनं च राधेयो हनिष्यति महारथः ।	028a  
भीमसेनमहं चापि युद्धे जेष्यामि दीक्षितः ।	028c  
शेषांश्च पाण्डवान्योधाः प्रसभं हीनतेजसः ॥	028e  
सोयं मम जयो व्यक्तो दीर्घकालं भविष्यति ।	029a  
तस्माद्रक्षत सङ्ग्रामे द्रोणमेव महारथम् ॥	029c  
इत्युक्त्वा भरतश्रेष्ठ पुत्रो दुर्याधनस्तव ।	030a  
व्यादिदेश तथा सैन्यं तस्मिंस्तमसि दारुणे ॥	030c  
ततः प्रववृते युद्धं रात्रौ भरतसत्तम ।	031a  
उभयोः सेनयोर्घोरं परस्परजिगीषया ॥	031c  
अर्जुनः कौरवं सैन्यमर्जुनं चापि कौरवाः ।	032a  
नानाशस्त्रसमावायैरन्योन्यं समपीडयन् ॥	032c  
द्रौणिः पाञ्चालराजं च भारद्वाजश्च सृञ्जयान् ।	033a  
छादयाञ्चक्रिरे सङ्ख्ये शरैः सन्नतपर्वभिः ॥	033c  
पाण्डुपाञ्चालसैन्यानां कौरवाणां च भारत ।	034a  
आसीन्निष्टानको घोरो निघ्नतामितरेतरम् ॥	034c  
नैवास्माभिस्तथा पूर्वैर्दृष्टपूर्वं तथाविधम् ।	035a  
युद्धं यादृशमेवासीत्तां रात्रि सुभयावहम् ॥ ॥	035c  

इति श्रीमन्महाभारते द्रोणपर्वणि घटोत्कचवधपर्वणि चतुर्दशरात्रियुद्धे पञ्चषष्ट्यधिकशततमोऽध्यायः ॥ 165 ॥
