श्रीः
अध्यायः 155
द्रोणयुद्धवर्णनम् ॥ 1 ॥
धृतराष्ट्र उवाच 	001  
यत्तदा प्राविशत्पाण्डूनाचार्यः कुपितो बली ।	001a  
उक्त्वा दुर्योधनं मन्दं मम शास्त्रातिगं सुतम् ॥	001c  
प्रविश्य विचरन्तं च रथे शूरमवस्थितम् ।	002a  
कथं द्रोणं महेष्वासं पाण्डवाः पर्यवारयन् ॥	002c  
केऽरक्षन्दक्षिणं चक्रमाचार्यस्य महाहवे ।	003a  
के चोत्तरमरक्षन्त निघ्नतः शात्रवान्बहून् ॥	003c  
के चास्य पृष्ठतोऽन्वासन्वीरा वीरस्य योधिनः ।	004a  
के पुरस्तादवर्तन्त रथिनस्तस्य शत्रवः ॥	004c  
मन्ये तानस्पृशच्छीतमतिवेलमनार्तवम् ।	005a  
मन्ये ते समवेपन्त गावो वै शिशिरे यथा ॥	005c  
यत्प्राविशन्महेष्वासः पाञ्चालानपराजितः ।	006a  
नृत्यन्स रथमार्गेषु सर्वशस्त्रभृतां वरः ॥	006c  
निर्दहन्सर्वसैन्यानि पाञ्चालानां रथर्षभः ।	007a  
धूमकेतुरिव क्रुद्धः कथं मृत्युमुपेयिवान् ॥	007c  
सञ्जय उवाच 	008  
सायाह्ने सैन्धवं हत्वा राज्ञा पार्थः समेत्य च ।	008a  
सात्यकिश्च महेष्वासो द्रोणमेवाभ्यधावताम् ॥	008c  
तथा युधिष्ठिरस्तूर्णं भीमसेनश्च पाण्डवः ।	009a  
पृथक्चमूभ्यां संयत्तौ द्रोणमेवाभ्यधावताम् ॥	009c  
तथैव नकुलो धीमान्सहदेवश्च दुर्जयः ।	010a  
धृष्टद्युम्नः शतानीको विराटश्च सकेकयः ।	010c  
मात्स्याः साल्वाः ससेनाश्च द्रोणमेव ययुर्युधि ॥	010e  
द्रुपदश्च तथा राजा पाञ्चालैरभिरक्षितः ।	011a  
धृष्टद्युम्नपिता राजन्द्रोणमेवाभ्यवर्तत ॥	011c  
द्रौपदेया महेष्वासा राक्षसश्च घटोत्कचः ।	012a  
ससैन्यास्ते न्यवर्तन्त द्रोणमेव महाद्युतिम् ॥	012c  
प्रभद्रकाश्च पाञ्चालाः षट्सहस्राः प्रहारिणः ।	013a  
द्रोणमेवाभ्यवर्तन्त पुरस्कृत्य शिखण्डिनम् ॥	013c  
तथेतरे नरव्याघ्राः पाण्डवानां महारथाः ।	014a  
सहिताः सन्न्यवर्तन्त द्रोणमेव द्विजर्षभम् ॥	014c  
तेषु शूरेषु युद्धाय गतेषु भरतर्षभ ।	015a  
बभूव रजनी घोरा भीरूणां भयवर्धिनी ॥	015c  
योधानामशिवा रौद्रा राजन्नन्तकगामिनी ।	016a  
कुञ्जराश्वमनुष्याणां प्राणान्तकरणी तदा ॥	016c  
तस्यां रजन्यां घोरायां नदन्त्यः सर्वतः शिवाः ।	017a  
न्यवेदयन्भयं घोरं सज्वालकवलैर्मुखैः ॥	017c  
उलूकाश्चाप्यदृश्यन्त शंसन्तो विपुलं भयम् ।	018a  
विशेषतः कौरवाणां ध्वजिन्यामतिदारुणाः ॥	018c  
ततः सैन्येषु राजेन्द्र शब्दः समभवन्महान् ।	019a  
भेरीशब्देन महता मृदङ्गानां स्वनेन च ॥	019c  
गजानां बृंहितैश्चापि तुरङ्गाणां च हेषितैः ।	020a  
खुरशब्दनिपातैश्च तुमुलः सर्वतोऽभवत् ॥	020c  
ततः समभवद्युद्धं सन्ध्यायामतिदारुणम् ।	021a  
द्रोणस्य च महाराज सृञ्जयानां च सर्वशः ॥	021c  
तमसा चावृते लोके न प्राज्ञायत किञ्चन ।	022a  
सैन्येन रजसा चैव समन्तादुत्थितेन ह ॥	022c  
नरस्याश्वस्य नागस्य समसज्जत शोणितम् ।	023a  
नापश्याम रजो भौमं कश्मलेनाभिसंवृताः ॥	023c  
रात्रौ वंशवनस्येव दह्यमानस्य पर्वते ।	024a  
घोरश्चटचटाशब्दः शस्त्राणां पततामभूत् ॥	024c  
मृदङ्गानकनिर्ह्रादैर्झर्झरैः पटहैस्तथा ।	025a  
फेत्कारैर्हेषितैः शब्दैः सर्वमेवाकुलं बभौ ॥	025c  
नैव स्वे न परे राजन्प्राज्ञायन्त तमोवृते ।	026a  
उन्मत्तमिव तत्सर्वं बभूव रजनीमुखे ॥	026c  
भौमं रजोऽथ राजेन्द्र शोणितेन प्रणाशितम् ।	027a  
शातकौम्भैश्च कवचैर्भूषणैश्च तमोऽनशत् ॥	027c  
ततः सा भारती सेना मणिहेमविभूषिता ।	028a  
द्यौरिवासीत्सनक्षत्रा रजन्यां भरतर्षभ ॥	028c  
गोमायुबलसङ्घुष्टा शक्तिध्वजसमाकुला ।	029a  
वारणाभिरुता घोरा क्ष्वेडितोत्क्रुष्टनादिता ॥	029c  
तत्राभवन्महाशब्दस्तुमुलो रोमहर्षणः ।	030a  
समावृण्वन्दिशः सर्वा महेन्द्राशनिनिःस्वनः ॥	030c  
सा निशीथे महाराज सेनाऽदृश्यत भारती ।	031a  
अङ्गदैः कुण्डलैर्निष्कैः शस्त्रैश्चैवावभासिता ॥	031c  
तत्र नागा रथाश्चैव जाम्बूनदविभूषिताः ।	032a  
निशायां प्रत्यदृश्यन्त मेघा इव सविद्युतः ॥	032c  
ऋष्टिशक्तिगदाबाणमुसलप्रासपट्टसाः ।	033a  
सम्पतन्तो व्यदृश्यन्त भ्राजमाना इवाग्नयः ॥	033c  
दुर्योधनपुरोवातां रथनागबलाहकाम् ।	034a  
वादित्रघोषस्तनितां चापविद्युद्ध्वजैर्वृताम् ॥	034c  
द्रोणपाण्डवपर्जन्यां खड्गशक्तिगदाशनिम् ।	035a  
शरधारास्त्रपवनां शस्त्रपातोष्मसङ्कुलाम् ॥	035c  
घोरां विस्मापनीमुग्रां जीवितच्छिदमप्लवाम् ।	036a  
तां प्राविशन्नतिभयां नदीं युद्धचिकीर्षवः ॥	036c  
तस्मिन्रात्रिमुखे घोरे महाशब्दनिनादिते ।	037a  
भीरूणां त्रासजनने शूराणां हर्षवर्धने ॥	037c  
रात्रियुद्धे महाघोरे वर्तमाने सुदारुणे ।	038a  
द्रोणमभ्यद्रवन्क्रुद्धाः सहिताः पाण्डुसृञ्जयाः ॥	038c  
ये ये प्रमुखतो राजन्नावर्तन्त महारथाः ।	039a  
तान्सर्वान्विमुखांश्चक्रे कांश्चिन्निन्ये यमक्षयम् ॥	039c  
तानि नागसहस्राणि रथानामयुतानि च ।	040a  
पदातिहयसङ्घानां प्रयुतान्यर्बुदानि च ।	040c  
द्रोणेनैकेन नाराचैर्निर्भिन्नानि निशामुखे ॥ ॥	040e  

इति श्रीमन्महाभारते द्रोणपर्वणि घटोत्कचवधपर्वणि चतुर्दशरात्रियुद्धे पञ्चपञ्चाशदधिकशततमोऽध्यायः ॥ 155 ॥

5-155-1 शास्त्रातिगं शास्त्रमाज्ञा ॥ 5-155-7 धूमकेतुरग्निः ॥ 5-155-14 सन्न्यवर्तन्त सम्मुखं नितरामवर्तन्त ॥ 5-155-155 पञ्चपञ्चाशदधिकशततमोऽध्यायः ॥
