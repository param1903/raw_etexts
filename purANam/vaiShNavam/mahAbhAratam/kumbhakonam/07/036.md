श्रीः
अध्यायः 036
अभिमन्युयुद्धवर्णनम् ॥ 1 ॥
सञ्जय उवाच 	001  
सौभद्रस्तद्वचः श्रुत्वा धर्मराजस्य धीमतः ।	001a  
अचोदयत यन्तारं द्रोणानीकाय भारत ॥	001c  
तेन सञ्चोद्यमानस्तु याहियाहीति सारथिः ।	002a  
प्रत्युवाच ततो राजन्नभिमन्युमिदं वचः ॥	002c  
अतिभारोऽयमायुष्मन्नाहितस्त्वयि पाण्डवैः ।	003a  
सम्प्रधार्य क्षणं बुद्ध्या ततस्त्वं योद्धुमर्हसि ॥	003c  
आचार्यो हि कृती द्रोणः परमास्त्रे कृतश्रमः ।	004a  
त्वं तु बालः स बलवान्सङ्ग्रामाणामकोविदः ॥	004c  
ततोऽभिमन्युः प्रहसन्सारथिं वाक्यमब्रवीत् ।	005a  
सारथे कोन्वयं द्रोणः समग्रं क्षत्रमेव वा ॥	005c  
\'व्यवसायो हि मे योद्धुं रणोत्सवसमुद्यतः ।\'	006a  
ऐरावतगतं शक्रं सहामरगणैरहम् ॥	006c  
अथवा रुद्रमीशानं सर्वभूतगणार्चितम् ।	007a  
योधयेयं रणमुखे न मे क्षत्रेऽद्य विस्मयः ॥	007c  
\'यच्चैतत्पश्यसे सूत सयोधाश्वरथद्विपम् ।\'	008a  
तन्ममाद्य द्विषत्सैन्यं कलामर्हति षोडशीम् ॥	008c  
अपि विश्वजितं विष्णुं मातुलं प्राप्य सूतज ।	009a  
पितरं चार्जुनं युद्धे न भीर्मामुपयास्यति ॥	009c  
\'सञ्जय उवाच 	010  
एवमप्युच्यमानः स सारथिस्तं पुनः पुनः ।	010a  
वीर ते तेन मा युद्धमिति सौभद्रमब्रवीत् ॥\'	010c  
अभिमन्युश्च तां वाचं कदर्थीकृत्य सारथेः ।	011a  
याहीत्येवाब्रवीदेनं द्रोणानीकाय माचिरम् ॥	011c  
ततः सन्नोदयामास हयानाशु त्रिहायनान् ।	012a  
नातिहृष्टमनाः सूतो हेमभाण्डपरिच्छदान् ॥	012c  
ते प्रेषिताः सुमित्रेण द्रोणानीकाय वाजिनः ।	013a  
द्रोणमभ्यद्रवन्राजन्महावेगा महाबलाः ॥	013c  
तमुदीक्ष्य तथायान्तं सर्वे द्रोणपुरोगमाः ।	014a  
अभ्यवर्तन्त कौरव्याः पाण्डवाश्च तमन्वयुः ॥	014c  
सकर्णिकारप्रवरोच्छ्रितध्वजः सुवर्णवर्माऽऽर्जुनिरर्जुनाद्वरः ।	015a  
युयुत्सया द्रोणमुखान्महारथान्समासदत्सिंहशिशुर्यथा द्विपान् ॥	015c  
ते विंशतिपदे यत्ताः सम्प्रहारं प्रचक्रिरे ।	016a  
आसीद्गाङ्ग इवावर्तो मुहूर्तमुदधाविव ॥	016c  
शूराणां युध्यमानानां निघ्नतामितरेतरम् ।	017a  
सङ्ग्रामस्तुमुलो राजन्प्रावर्तत सुदारुणः ॥	017c  
प्रवर्तमाने सङ्ग्रामे तस्मिन्नतिभयङ्करे ।	018a  
द्रोणस्य मिषतो व्यूहं भित्त्वा व्यचरदार्जुनिः ॥	018c  
\'तदभेद्यमनाधृष्यं द्रोणानीकं सुदुर्जयम् ।	019a  
भित्त्वार्जुनिरसम्भ्रान्तो विवेशाचिन्त्यविक्रमः ॥\'	019c  
तं प्रविष्टं विनिघ्नन्तं शत्रुसङ्घान्महाबलम् ।	020a  
हस्त्यश्वरथपत्त्यौघाः परिवव्रुरुदायुधाः ॥	020c  
नानावादित्रनिनदैः क्ष्वेडितोत्क्रुष्टगर्जितैः ।	021a  
हुङ्कारैः सिंहनादैश्च तिष्ठ तिष्ठेति निःस्वनैः ॥	021c  
घोरैर्हलहलाशब्दैर्मागास्तिष्ठैहि मामिति ।	022a  
असावहममित्रेति प्रवदन्तो मुहुर्मुहुः ॥	022c  
बृंहितैः शिञ्जितैर्हासैः करनेमिस्वनैरपि ।	023a  
सन्नादयन्तो वसुधामभिदुद्रुवुरार्जुनिम् ॥	023c  
तेषामापततां वीरः शीघ्रयोधी महाबलः ।	024a  
क्षिप्रास्त्रो न्यवधीद्राजन्मर्मज्ञो मर्मभेदिभिः ॥	024c  
ते हन्यमाना विवशा नानालिङ्गैः शितैः शरैः ।	025a  
अभिपेतुः सुबहुशः शलभा इव पावकम् ॥	025c  
ततस्तेषां शरीरैश्च शरीरावयवैश्च सः ।	026a  
सन्तस्तार क्षितिं क्षिप्रं कुशैर्वेदिमिवाध्वरे ॥	026c  
बद्धगोधाङ्गुलित्राणान्सशरासनसायकान् ।	027a  
सासिचर्माङ्कुशाभीषून्सतोमरपरश्वथान् ॥	027c  
सगदायोगुडप्रासान्सर्ष्टितोमरपट्टसान् ।	028a  
सभिण्डिपालपरिघान्यशक्तिवरकम्पनान् ॥	028c  
सप्रतोदमहाशङ्खान्सकुन्तान्सकचग्रहान् ।	029a  
समुद्गरक्षेपणीयान्सपाशपरिघोपलान् ॥	029c  
सकेयूराङ्गदान्बाहून्हृद्यगन्धानुलेपनान् ।	030a  
सञ्चिच्छेदार्जुनिर्वृत्तांस्त्वदीयानां सहस्रशः ॥	030c  
तैः स्फुरद्भिर्महाराज शुशुभे भूः सुलोहितैः ।	031a  
पञ्चास्यैः पन्नगैश्छिन्नैर्गरुडेनेव मारिष ॥	031c  
सुनासाननकेशान्तैरव्रणैश्चारुकुण्डलैः ।	032a  
सन्दष्टौष्ठपुटैः क्रोधात्क्षरद्भिः शोणितं बहु ॥	032c  
सचारुमुकुटोष्णीषैर्मणिरत्नविभूषितैः ।	033a  
विनालनलिनाकारैर्दिवाकरशशिप्रभैः ॥	033c  
हितप्रियंवदैः काले बहुभिः पुण्यगन्धिभिः ।	034a  
द्विषच्छिरोभिः पृथिवीं स वै तस्तार फाल्गुनिः ॥	034c  
गन्धर्वनगराकारान्विधिवत्कल्पितान्रथान् ।	035a  
वीषामुखान्वित्रिवेणून्न्यस्तदण्डकबन्धुरान् ॥	035c  
विजङ्घाकूबरांस्तत्र विनेमींश्च व्यरानपि ।	036a  
विचक्रोपस्करोपस्थान्भग्नोपकरणानपि ॥	036c  
\'समास्थितान्योधवरैर्दान्ताश्वान्साधुसारथीन् ।	037a  
विपताकाध्वजच्छत्रान्वितूणीरायुधानपि ॥	037c  
प्रपातितोपस्तरणान्हतयोधान्सहस्रशः ।	038a  
शरैर्विशकलीकुर्वन्दिक्षु सर्वास्वदृश्यत ॥	038c  
पुनर्द्विपान्द्विपारोहान्वैजयन्त्यङ्कुशध्वजान् ।	039a  
तूणान्वर्माण्यथो कक्ष्या ग्रैवेयांश्च सकम्बलान् ॥	039c  
घण्टाः शुण्डाविषाणाग्राञ्छत्रमालाः पदानुगान् ।	040a  
शरैर्निशितधाराग्रैः शात्रवाणामशातयत् ॥	040c  
वनायुजान्पार्वतीयान्काम्भोजानथ बाह्लिकान् ।	041a  
स्थिरवालधिकर्णाक्षाञ्जवनान्साधुवाहिनः ॥	041c  
आरूढाञ्शिक्षितैर्योधैः शक्त्यृष्टिप्रासयोधिभिः ।	042a  
विध्वस्तचामरमुखान्विप्रविद्धप्रकीर्णकान् ॥	042c  
निरस्तजिह्वानयनान्निष्कीर्णान्त्रयकृद्धनान् ।	043a  
हतारोहांश्छिन्नघण्टान्क्रव्यादगणमोदकान् ॥	043c  
निकृत्तचर्मकवचाञ्शकृन्मूत्रासृगाप्लुतान् ।	044a  
निपातयन्नश्ववरांस्तावकान्स व्यरोचत ।	044c  
एको विष्णुरिवाचिन्त्यं कृत्वा कर्म सुदुष्करम् ॥	044e  
तथा निर्मथितं तेन चतुरङ्गबलं महत् ।	045a  
यथाऽसुरबलं घोरं त्र्यम्बकेन महौजसा ॥	045c  
कृत्वा कर्म रणेऽसह्यं परैरार्जुनिराहवे ।	046a  
अभिनच्च पदात्योघांस्त्वदीयानेव सर्वशः ॥	046c  
एवमेकेन तां सेनां सौभद्रेण सितैः शरैः ।	047a  
भृशं विप्रहतां दृष्ट्वा स्कन्देनेवासुरीं चमूम् ॥	047c  
त्वदीयास्तव पुत्राश्च वीक्षमाणा दिशो दश ।	048a  
संशुष्कास्याश्चलन्नेत्राः प्रस्विन्ना रोमहर्षिणः ॥	048c  
पलायनकृतोत्साहा निरुत्साहा द्विषज्जये ।	049a  
गोत्रनामभिरन्योन्यं क्रन्दन्तो जीवितैषिणः ॥	049c  
हतान्पुत्रान्पितॄन्भ्रातॄन्बन्धून्सम्बन्धिनस्तथा ।	050a  
प्रातिष्ठन्त समुत्सृज्य त्वरयन्तो हयद्विपान् ॥ ॥	050c  

इति श्रीमन्महाभारते द्रोणपर्वणि अभिमन्युवधपर्वणि त्रयोदशदिवसयुद्धे षट्त्रिंशोऽध्यायः ॥ 36 ॥

5-36-16 विंशतिरिति व्यूहपर्यायः । तदुक्तम् । विंशत्यङ्गतया व्यूहो विंशतिर्व्यपदिश्यते इति । विंशतेः पदे रक्षणे । पदं व्यवसितत्राणस्थानलक्ष्माङ्घ्रिवस्तुष्वित्यमरः । तं विशन्तं ततो यत्ता इति क. पाठः । ते विशन्तं मुदा युक्ता इति घ.ङ. पाठः ॥ 5-36-21 क्ष्वेडितं ध्वनिविशेषः । उत्क्रुष्टमाह्वानम् । गर्जितं हन्यन्तां हन्यन्तामिति वचः ॥ 5-36-29 कचग्रहोऽङ्कुशः ॥ 5-36-36 उपस्थो रथक्रोडः ॥ 5-36-43 यकृत्कालखण्डम् ॥ 5-36-45 व्यङ्गं तव बलं महत् इति झ.पाठः ॥ 5-36-36 षट्त्रिंशोऽध्यायः ॥	
