श्रीः
अध्यायः 088
अर्जुनस्य रणाङ्गणप्रवेशः ॥ 1 ॥
सञ्जय उवाच 	001  
व्यूढेषु तव सैन्येषु समुत्क्रुष्टेषु मारिष ।	001a  
ताड्यमानासु भेरीषु मृदङ्गेष्वानकेषु च ॥	001c  
अनीकानां च संह्रादे वादित्राणां च निःस्वने ।	002a  
प्रध्मापितेषु शङ्खेषु सन्नादे रोमहर्षणे ॥	002c  
प्रगृहीतेषु शस्त्रेषु भारतेषु युयुत्सुषु ।	003a  
रौद्रे मुहूर्ते सम्प्राप्ते सव्यसाची व्यदृश्यत ॥	003c  
बलानां वायसानां च पुरस्तात्सव्यसाचिनः ।	004a  
पिशितासृग्भुजां सङ्घाः प्रलीयन्ते सहस्रशः ॥	004c  
मृगाश्च घोरसन्नादाः शिवाश्चाशिवदर्शनाः |	005a  
दक्षिणेन प्रयातानामस्माकं नेदुरध्वनि ॥	005c  
\'लोकक्षये महाराज यादृशास्तादृशा हि ते ।	006a  
अशिवा धार्तराष्ट्राणां शिवाः पार्थस्य संयुगे ॥\'	006c  
सनिर्घाता ज्वलन्त्यश्च पेतुरुल्काः सहस्रशः ।	007a  
चचाल च मही कृत्स्ना भये घोरे समुत्थिते ॥	007c  
विष्वग्वाताः सनीहारा रूक्षाः शर्करकर्षिणः ।	008a  
ववुरायाति कौन्तेये सङ्ग्रामे समुपत्थिते ॥	008c  
नाकुलिश्च शतानीको धृष्टद्युम्नश्च पार्षतः ।	009a  
पाण्डवानामनीकानि प्राज्ञौ तौ व्यूहतुस्तदा ॥	009c  
ततो रथसहस्रेण द्विरदानां शतेन च ।	010a  
त्रिभिरश्वसहस्रैश्च पदातीनां शतैः शतैः ॥	010c  
अध्यर्धमात्रे धनुषां सहस्रे तनयस्तव ।	011a  
अग्रतः सर्वसैन्यानां स्थित्वा दुर्मर्षणोऽब्रवीत् ॥	011c  
अद्य गाण्डीवधन्वानं तपन्तं युद्धदुर्मदम् ।	012a  
अहमावारयिष्यामि वेलेव मकरालयम् ॥	012c  
अद्य पश्यन्तु सङ्ग्रामे धनञ्जयममर्षणम् ।	013a  
विषक्तं मयि दुर्धर्षं भिन्नं कुम्भमिवाश्मनि ॥	013c  
तिष्ठध्वं रथिनो यूयं सङ्ग्राममभिकाङ्क्षिणः ।	014a  
युध्यामि संहतानेतान्यशो मानं च वर्धयन् ॥	014c  
एवं ब्रुवन्महाराज महात्मा स महीपतिः ।	015a  
महेष्वासैर्वृतो राजन्महेष्वासो व्यवस्थितः ॥	015c  
ततोऽर्जुनो महाराज महात्मा महतां पतिः ।	016a  
महारथसमाख्यातो महेष्वासो व्यवस्थितः ॥	016c  
कक्षाग्निरिव दुःस्पर्शः सवज्र इव वासवः ।	017a  
दण्डपाणिरिवासह्यो मृत्युः कालेन चोदितः ॥	017c  
शूलपाणिरिवाक्षोभ्यो वरुणः पाशवानिव ।	018a  
युगान्ताग्निरिवार्चिष्मान्दिधक्षुः स्थास्नुजङ्गमम् ॥	018c  
क्रोधामर्षबलोद्धूतो निवातकवचान्तकः ।	019a  
युद्धे जेता स्थितः सत्ये पारयिष्यन्महाव्रतम् ॥	019c  
आमुक्तकवचः खड्गी जाम्बूनदकिरीटभृत् ।	020a  
शुभ्रमाल्याम्बरधरः स्वङ्गदश्चारुकुण्डलः ॥	020c  
रथप्रवरमास्थाय नरो नारायणानुगः ।	021a  
विधुन्वन्गाण्डिवं सङ्ख्ये बभौ सूर्य इवोदितः ॥	021c  
अग्रानीकस्य सोऽध्यर्ध इषुपाते धनञ्जयः ।	022a  
व्यवस्थाप्य रथं राजञ्शङ्खं दध्मौ प्रतापवान् ॥	022c  
अथ कृष्णोऽप्यसम्भ्रान्तः पार्थेन सह मारिष ।	023a  
प्राध्मापयत्पाञ्चजन्यं शङ्खप्रवरमोजसा ॥	023c  
तयोः शङ्खप्रणादेन तव सैन्ये विशाम्पते ।	024a  
आसन्संहृष्टरोमाणः कम्पिता गतचेतसः ॥	024c  
यथा त्रस्यन्ति भूतानि सर्वाण्यशनिनिःस्वनात् ।	025a  
तथा शङ्खप्रणादेन वित्रेसुस्तव सैनिकाः ॥	025c  
प्रसुस्रुवुः शकृन्मूत्रं वाहनानि च सर्वशः ।	026a  
एवं सवाहनं सर्वमाविग्नमभवद्बलम् ॥	026c  
सीदन्ति स्म नरा राजञ्शङ्खशब्देन मारिष ।	027a  
विसञ्ज्ञाश्चाभवन्केचित्केचिद्राजन्वितत्रसुः ॥	027c  
ततः कपिर्महानादं सहभूतैर्ध्वजालयैः ।	028a  
अकरोद्व्यादितास्यश्च भीषयंस्तव सैनिकान् ॥	028c  
ततः शङ्खाश्च भेर्यश्च मृदङ्गाश्चानकैः सह ।	029a  
पुनरेवाभ्यहन्यन्त तव सैन्यप्रहर्षणाः ॥	029c  
नानावादित्रसंह्रादैः क्ष्वेडितास्फोटिताकुलैः ।	030a  
सिंहनादैः समुत्क्रुष्टैः समाधूतैर्महारथैः ॥	030c  
तस्मिंस्तु तुमुले शब्दे भीरूणां भयवर्धने ।	031a  
अतीव हृष्टो दाशार्हमब्रवीत्पाकशासनिः ॥ ॥	031c  

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे अष्टाशीतितमोऽध्यायः ॥ 88 ॥

5-88-10 शतैः शतैर्दशसहस्रैः ॥ 5-88-30 समाधूतैः सञ्चालितैः ॥ 5-88-88 अष्टाशीतितमोऽध्यायः ॥
