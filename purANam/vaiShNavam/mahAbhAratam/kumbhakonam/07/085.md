श्रीः
अध्यायः 085
धृतराष्ट्रेण पुत्रान्प्रति शोचनपूर्वकं सञ्जयम् प्रत्यभिमन्युनिधनानन्तरीयकयुद्धकथनचोदना ॥ 1 ॥
धृतराष्ट्र उवाच 	001  
श्वोभूते किमकार्षुस्ते दुःखशोकसमन्विताः ।	001a  
अभिमन्यौ हते तत्र कैर्वाऽयुध्यन्त पाण्डवाः ॥	001c  
जानन्तस्तस्य कर्माणि कुरवः सव्यसाचिनः ।	002a  
कथं तत्किल्बिषं कृत्वा निर्भया ब्रूहि मामकाः ॥	002c  
पुत्रशोकाभिसन्तप्तं क्रुद्धं मृत्युमिवान्तकम् ।	003a  
आयान्तं पुरुषव्याघ्रं कथं ददृशुराहवे ॥	003c  
कपिराजध्वजं सङ्ख्ये विधुन्वानं महद्धनुः ।	004a  
दृष्ट्वा पुत्रपरिद्यूनं किमकुर्वत मामकाः ॥	004c  
किन्नु सञ्जय सङ्ग्रामे वृत्तं दुर्योधनं प्रति ।	005a  
परिदेवो महानद्य श्रूयते हि गृहेगृहे ॥	005c  
भूयाञ्शब्दानतीत्यान्याञ्शब्दः सैन्धववेश्मनि ।	006a  
पौराणिकानां तूर्याणां शङ्खदुन्दुभिघोषवान् ॥	006c  
सूतमागधवन्दीनां नर्तकानां च निःस्वनः ।	007a  
सोऽद्य न श्रूयते शब्दः सूत पुत्र यथा पुरा ॥	007c  
शब्दो नानाविधोऽभीष्टमभवद्यत्र मे श्रुतः ।	008a  
दीनानामद्य तं शब्दं न शृणोमि समीरितम् ॥	008c  
निवेशने सत्यधृतेः सोमदत्तस्य सञ्जय ।	009a  
आसीनोऽहं पुरा तात शब्दमश्रौषमुत्तमम् ॥	009c  
तदद्य पुण्यहीनोऽहमार्तस्वरनिनादितम् ।	010a  
निवेशनं गतोत्साहं विकृतं तात लक्षये ॥	010c  
विविंशतेर्दुर्मुखस्य चित्रसेनविकर्णयोः ।	011a  
अन्येषां च सुतानां मे न तथा श्रूयते ध्वनिः ॥	011c  
ब्राह्मणाः क्षत्रिया वैश्या यं शिष्याः पर्युपासते ।	012a  
द्रोणपुत्रं महेष्वासं पुत्राणां मे परायणम् ॥	012c  
वितण्डालापसंलापैर्द्रुतवादित्रवादितैः ।	013a  
गीतैश्च विविधैरिष्टै रमते यो दिवानिशम् ॥	013c  
उपास्यमानो बहुभिः कुरुपाण्डवसात्वतैः ।	014a  
श्लक्ष्णस्तस्य गृहे शब्दो नाद्य द्रौणेर्यथा पुरा ॥	014c  
द्रोणपुत्रं महेष्वासं गायना नर्तकाश्च ये ।	015a  
अत्यर्थमुपतिष्ठन्ति तेषां न श्रूयते ध्वनिः ॥	015c  
विन्दानुविन्दयोः सायं शिबिरे यो महाध्वनिः ।	016a  
श्रूयते सोऽद्य न तथा केकयानां च वेश्मसु ॥	016c  
नित्यं प्रमुदितानां च तालगीतस्वनो महान् ।	017a  
नृत्यतां श्रूयते तात गणानां सोऽद्य न स्वनः ॥	017c  
सप्ततन्तून्वितन्वाना याजका यमुपासते ।	018a  
सौमदत्तिं श्रुतनिधिं तेषां न श्रूयते ध्वनिः ॥	018c  
ज्याघोषो ब्रह्मघोषश्च तोमरासिरथध्वनिः ।	019a  
द्रोणस्यासीदविरतो गृहे तं न शृणोम्यहम् ॥	019c  
नानादेशसमुत्थानां गीतानां योऽभवत्स्वनः ।	020a  
वादित्रनादितानां च सोऽद्य न श्रूयते महान् ॥	020c  
यदाप्रभृत्युपप्लव्याच्छान्तिमिच्छञ्जनार्दनः ।	021a  
आगतः सर्वभूतानामनुकम्पार्थमच्युतः ॥	021c  
ततोऽहमब्रुवं सूत मन्दं दुर्योधनं तदा ।	022a  
वासुदेवेन तीर्थेन पुत्र संशाम्य पाण्डवैः ॥	022c  
कालप्राप्तमहं मन्ये मा त्वं दुर्योधनातिगाः ।	023a  
\'संशाम्य भ्रातृभिस्तैस्तु क्षत्रियानभिपालय ॥\'	023c  
शमं चेद्याचमानं त्वं प्रत्याख्यास्यसि केशवम् ।	024a  
हितार्थमभिजल्पन्तं न तवास्ति रणे जयः ॥	024c  
प्रत्याचष्ट स दाशार्हमृषभं सर्वधन्विनाम् ।	025a  
अनुनेयानि जल्पन्तमनयान्नान्वपद्यत ॥	025c  
\'कर्णदुःशासनमतः सौबलस्य च दुर्मतेः ।	026a  
प्रत्याख्यातो महाबाहुः कुलान्तकरणेन वै ॥\'	026c  
ततो दुःशासनस्यैव कर्णस्य च मतं द्वयोः ।	027a  
अन्ववर्तत मां हित्वा कृष्टः कालेन दुर्मतिः ॥	027c  
न ह्यहं युद्धमिच्छामि विदुरो द्रोण एव वा ।	028a  
बाह्लीकः सोमदत्तो वा भीष्मो द्रौणायनिस्तथा ॥	028c  
शलो भूरिश्रवाश्चैव पुरुमित्रो विविंशतिः ।	029a  
जयः कृपो वा धर्मात्मा ये चान्ये मम बान्धवाः ॥	029c  
एतेषां मतमास्थाय यदि वत्स्यति पुत्रकः ।	030a  
एतेभ्यश्च मदूर्ध्वं च अभोक्ष्यद्वसुधामिमाम् ॥	030c  
श्लक्ष्णा मधुरसम्भाषा ज्ञातिमध्ये प्रियंवदाः ।	031a  
कुलीनाः सम्मताः प्राज्ञाः सुखं जीवन्ति मानवाः ||	031c  
धर्मापेक्षी नरो नित्यं सर्वत्र लभते सुखम् ।	032a  
प्रेत्यभावे च कल्याणं प्रसादं प्रतिपद्यते ॥	032c  
अर्हास्ते पृथिवीं भोक्तुं समर्थाः साधनेऽपि च ।	033a  
तेषामपि समुद्रान्ता पितृपैतामही मही ॥	033c  
\'न च त्वाऽभिभविष्यन्ति हित्वा धर्मं पृथात्मजाः ।	034a  
नियुज्यमानाः स्थास्यन्ति पाण्डवा धर्मवर्त्मनि ॥	034c  
सन्ति मे ज्ञातयस्तात येषां श्रोष्यन्ति पाण्डवाः ।	035a  
शल्यस्य सोमदत्तस्य भीष्मस्य च महात्मनः ॥	035c  
द्रोणस्याथ विकर्णस्य बाह्लीकस्य कृपस्य च ।	036a  
अन्येषां चैव वृद्धानां भरतानां महात्मनाम् ।	036c  
त्वदर्थमब्रवं तात न जह्रुर्वचनानि ते ॥	036e  
कं वा त्वं मन्यसे तेषां यस्त्वां ब्रूयादतोऽन्यथा ।	037a  
कृष्णो न धर्मं सञ्जह्यात्सर्वे ते हि तदन्वयाः ॥	037c  
मयाऽपि चोक्तास्ते वीरा वचनं धर्मसंहितम् ।	038a  
नान्यथा प्रकरिष्यन्ति धर्मात्मानो हि पाण्डवाः ॥	038c  
इत्यहं विलपन्सूत बहुशः पुत्रमुक्तवान् ।	039a  
न च मे श्रुतवान्मूढो मन्ये कालस्य पर्ययम् ॥	039c  
वृकोदरार्जुनौ यत्र वृष्णिवीरश्च सात्यकिः ।	040a  
उत्तमौजाश्च पाञ्चाल्यो युधामन्युश्च दुर्जयः ॥	040c  
धृष्टद्युम्नश्च दुर्धर्षः शिखण्डी चापराजितः ।	041a  
अश्मकाः केकयाश्चैव क्षत्रधर्मा च सौमकिः ॥	041c  
चैद्यश्च चेकितानश्च पुत्रः काश्यस्य चाभिभूः ।	042a  
द्रौपदेया विराटश्च द्रुपदश्च महारथः ॥	042c  
यमौ च पुरुषव्याघ्रौ मन्त्री च मधुसूदनः ।	043a  
क एताञ्जातु युध्येत लोकेऽस्मिन्वै जिजीविषुः ॥	043c  
दिव्यमस्त्रं विकुर्वाणान्प्रसहेद्वा परान्मम ।	044a  
अन्यो दुर्योधनात्कार्णाच्छकुनेश्चापि सौबलात् ।	044c  
दुःशासनचतुर्थानां नान्यं पश्यामि पञ्चमम् ॥	044e  
येषां वचनकृत्स स्याद्विष्वक्सेनो रथे स्थितः ।	045a  
सन्नद्धश्चार्जुनो योद्धा तेषां नास्ति पराजयः ॥	045c  
तथा मम विलापानां नायं दुर्योधनः स्मरेत् ।	046a  
हतौ हि पुरुषव्याघ्रौ भीष्मद्रोणौ त्वमात्थ वै ॥	046c  
तेषां विदुरवाक्यानामुक्तानां दीर्घदर्शनात् ।	047a  
दृष्ट्वेमां फलनिर्वृत्तिं मन्ये शोचन्ति पुत्रकाः ॥	047c  
सेनां दृष्ट्वाऽभिभूतां मे शैनेयेनार्जुनेन च ।	048a  
शून्यान्दृष्ट्वा रथोपस्थान्मन्ये शोचन्ति पुत्रकाः ॥	048c  
हिमात्यये यथा कक्षं शुष्कं वातेरितो महान् ।	049a  
अग्निर्दहेत्तथा सेनां मामिकां स धनञ्जयः ॥	049c  
आचक्ष्व मम तत्सर्वं कुशलो ह्यसि सञ्जय ।	050a  
यदोपयाताः सायाह्ने कृत्वा पार्थस्य किल्बिषम् ॥	050c  
अभिमन्यौ हते तात कथमासीन्मनो हि वः ॥	051ac  
न जातु तस्य कर्माणि युधि गाण्डीवधन्वनः ।	052a  
अपकृत्य महत्तात सोढुं शक्ष्यन्ति मामकाः ॥	052c  
किन्नु दुर्योधनः कृत्यं कर्णः कृत्यं किमब्रवीत् ।	053a  
दुःशासनः सौबलश्च तेषामेवं गते सति ॥	053c  
सर्वेषां समवेतानां पुत्राणां मम सञ्जय ।	054a  
यद्वृत्तं तात सङ्ग्रामे मन्दस्यापनयैर्भृशम् ॥	054c  
लोभानुगस्य दुर्बुद्धेः क्रोधेन विकृतात्मनः ।	055a  
राज्यकामस्य मूढस्य रागोपहतचेतसः ।	055c  
दुर्नीतं वा सुनीतं वा तन्ममाचक्ष्व सञ्जय ॥ ॥	055e  

इति श्रीमन्महाभारते द्रोणपर्वणि जयद्रथवधपर्वणि पञ्चाशीतितमोऽध्यायः ॥ 85 ॥

5-85-4 पुत्रपरिद्यूनं पुत्रवधदुःखितम् ॥ 5-85-13 स्वपक्षस्थापनहीनः प्रतिपक्षे प्रतिक्षेपो वितण्डा । अलापो भाषणम् । संलापो मिथो भाषणम् ॥ 5-85-17 गणानां सङ्घानाम् ॥ 5-85-22 तीर्थेन निदानेन उपायेन वा ॥ 5-85-23 कालप्राप्तं समयोचितम् ॥ 5-85-25 अनुनेयानि अनुकूलानि ॥ 5-85-31 श्लक्ष्णा ऋजवः ॥ 5-85-33 साधने स्वीकरणे ॥ 5-85-44 दिव्यमस्त्रं विकुर्वाणाः संहरेयुररिन्दमाः इति क. ट. पाठः ॥ 5-85-47 दीर्घदर्शनादनागतानुसन्धानात् ॥ 5-85-52 महदत्यर्थम् ॥ 5-85-53 तेषां मध्ये ॥ 5-85-55 रागो मात्सर्यं रागस्तु मात्सर्ये इति मेदिनी ॥ 5-85-85 पञ्चाशीतितमोऽध्यायः ॥
