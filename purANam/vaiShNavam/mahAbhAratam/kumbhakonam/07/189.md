श्रीः
अध्यायः 189
द्रोणार्जुनादीनां सङ्कुलयुद्धम् ॥ 1 ॥
सञ्जय उवाच 	001  
ततो दुःशासनः क्रुद्धः सहदेवमुपाद्रवत् ।	001a  
रथवेगेन तीव्रेण कम्पयन्निव मेदिनीम् ॥	001c  
तस्यापतत एवाशु भल्लेनामित्रकर्शनः ।	002a  
माद्रीपुत्रः शिरो यन्तुः सशिरस्त्राणमच्छिनत् ॥	002c  
नैनं दुःशासनः सूतं नापि कश्चन सैनिकः ।	003a  
कृत्तोत्तमाङ्गमाशुत्वात्सहदेवेन बुद्धवान् ॥	003c  
यदा त्वसङ्गृहीतत्वात्प्रयान्त्यश्वा यथासुखम् ।	004a  
ततो दुःशासनः सूतं बुबुधे गतचेतसम् ॥	004c  
स हयान्सन्निगृह्याजौ स्वयं हयविशारदः ।	005a  
युयुधे रथिनां श्रेष्ठो लघु चित्रं च सुष्ठु च ॥	005c  
तदस्यापूजयन्कर्म स्वे परे चापि संयुगे ।	006a  
हतसूतरथेनाजौ व्यचरद्यदभीतवत् ॥	006c  
सहदेवस्तु तानश्वांस्तीक्ष्णैर्बाणैरवाकिरत् ।	007a  
पीड्यमानाः शरैश्चाशु प्राद्रवंस्ते ततस्ततः ॥	007c  
स रश्मिषु विषक्तत्वादुत्ससर्ज शरासनम् ।	008a  
धनुषा कर्म कुर्वंस्तु रश्मींश्च पुनरुत्सृजत् ॥	008c  
छिद्रेष्वेतेषु तं बाणैर्माद्रीपुत्रोऽभ्यवाकिरत् ।	009a  
परीप्संस्त्वत्सुतं कर्णस्तदन्तरमवापतत् ॥	009c  
वृकोदरस्ततः कर्णं त्रिभिर्भल्लैः समाहितः ।	010a  
आकर्णपूर्णैरभ्यघ्नद्बाह्वोरुरसि चानदत् ॥	010c  
स निवृत्तस्ततः कर्णः सङ्घट्टित इवोरगः ।	011a  
भीममावारयामास विकिरन्निशिताञ्छरान् ।	011c  
ततोऽभूत्तुमुलं युद्धं भीमराधेययोस्तदा ॥	011e  
तौ वृषाविव नर्दन्तौ विवृत्तनयनावुभौ ।	012a  
वेगेन महताऽन्योन्यं संरब्धावभिपेततुः ॥	012c  
अभिसंश्लिष्टयोस्तत्र तयोराहवशौण्डयोः ।	013a  
विच्छिन्नशरपातत्वाद्गदायुद्धमवर्तत ॥	013c  
गदया भीमसेनस्तु कर्णस्य रथकूबरम् ।	014a  
बिभेद शतधा राजंस्तदद्भुतमिवाभवत् ॥	014c  
ततो भीमस्य राधेयो गदामाविध्य वीर्यवान् ।	015a  
अवासृजद्रथे तां तु बिभेद गदया गदाम् ॥	015c  
ततो भीमः पुनर्गुर्वीं चिक्षेपाधिरथेर्गदाम् ।	016a  
तां गदां बहुभिः कर्णः सुपुङ्खैः सुप्रवेजितैः ॥	016c  
प्रत्यविध्यत्पुनश्चान्यैः सा भीमं पुनराव्रजत् ।	017a  
व्यालीव मन्त्राभिहता कर्णबाणैरभिद्रुता ॥	017c  
तस्याः प्रतिनिपातेन भीमस्य विपुलो ध्वजः ।	018a  
पपात सारथिश्चास्य मुमोह च गदाहतः ॥	018c  
स कर्णं सायकानष्टौ व्यसृजत्क्रोधमूर्च्छितः ।	019a  
तैस्तस्य निशितैस्तीक्ष्णैर्भीमसेनो महाबलः ॥	019c  
चिच्छेद परवीरघ्नः प्रहसन्निव भारत ।	020a  
ध्वजं शरासनं चैव शरावापं च भारत ॥	020c  
कर्णोऽप्यन्यद्धनुर्गृह्य हेमपृष्ठं दुरासदम् ।	021a  
ततः पुनस्तु राधेयो हयानस्य रथेषुभिः ।	021c  
ऋक्षवर्णाञ्जघानाशु तथोभौ पार्ष्णिसारथी ॥	021e  
स विपन्नरथो भीमो नकुलस्याप्लुतो रथम् ।	022a  
हरिर्यथा गिरेः शृङ्गं समाक्रमदरिन्दमः ॥	022c  
तथा द्रोणार्जुनौ चित्रमयुध्येतां महारथौ ।	023a  
आचार्यशिष्यौ राजेन्द्र कृतप्रतिकृतौ युधि ॥	023c  
लघुसन्धानयोगाभ्यां रथयोश्च रणेन च ।	024a  
मोहयन्तौ मनुष्याणां चक्षूंषि च मनांसि च ॥	024c  
उपारमन्त ते सर्वे योधाऽस्माकं परे तथा ।	025a  
अदृष्टपूर्वं पश्यन्तस्तद्युद्धं गुरुशिष्ययोः ||	025c  
विचित्रान्पृतनामध्ये रथमार्गानुदीर्य तौ ।	026a  
अन्योन्यमपसव्यं च कर्तुं वीरौ तदेषतुः ॥	026c  
पराक्रमं तयोर्योधा ददृशुस्ते सुविस्मिताः ॥	027ac  
तयोः समभवद्युद्धं द्रोणपाण्डवयोर्महत् ।	028a  
आमिषार्थे महाराज गगने श्येनयोरिव ॥	028c  
यद्यच्चकार द्रोणस्तु कुन्तीपुत्रजिगीषया ।	029a  
तत्तत्प्रतिजघानाशु प्रहसंस्तस्य पाण्डवः ॥	029c  
यदा द्रोणो न शक्नोति पाण्डवं स्म विशेषितुम् ।	030a  
ततः प्रादुश्चकारास्त्रमस्त्रमार्गविशारदः ॥	030c  
ऐन्द्रं पाशुपतं त्वाष्ट्रं वायव्यमथ वारुणम् ।	031a  
मुक्तम्मुक्तं द्रोणचापात्तज्जघान धनञ्जयः ॥	031c  
अस्त्राण्यस्त्रैर्यदा तस्य विधिवद्धन्ति पाण्डवः ।	032a  
ततोऽस्त्रैः परमैर्दिव्यैर्द्रोणः पार्थमवाकिरत् ॥	032c  
यद्यदस्त्रं स पार्थाय प्रयुङ्क्ते विजिगीषया ।	033a  
तस्यतस्य विघाताय तत्तद्धि कुरुतेऽर्जुनः ॥	033c  
स वध्यमानेष्वस्त्रेषु दिव्येष्वपि यथाविधि ।	034a  
अर्जुनेनार्जुनं द्रोणो मनसैवाभ्यपूजयत् ॥	034c  
मेने चात्मानमधिकं पृथिव्यामधि भारत ।	035a  
तेन शिष्येण सर्वेभ्यः शस्त्रविद्भ्यः परन्तपः ॥	035c  
वार्यमाणस्तु पार्थेन तथा मध्ये महात्मनाम् ।	036a  
यतमानोऽर्जुनं प्रीत्या प्रीयते स्मार्जुनेन सः ॥	036c  
ततोऽन्तरिक्षे देवाश्च गन्धर्वाश्च सहस्रशः ।	037a  
ऋषयः सिद्धसङ्घाश्च व्यतिष्ठन्त दिदृक्षया ॥	037c  
तदप्सरोभिराकीर्णं यक्षगन्धर्वसङ्कुलम् ।	038a  
श्रीमदाकाशमभवद्भूयो मेघाकुलं यथा ॥	038c  
तत्रस्मान्तर्हिता वाचो व्यचरन्त पुनः पुनः ।	039a  
द्रोणपार्थस्तवोपेता व्यश्रूयन्त नराधिप ॥	039c  
विसृज्यमानेष्वस्त्रेषु ज्वालयस्तु दिशो दश ।	040a  
अब्रुवंस्तत्र सिद्धाश्च ऋषयश्च समागताः ॥	040c  
नैवेदं मानुषं युद्धं नासुरं न च राक्षसम् ।	041a  
न दैवं न च गान्धर्वं ब्राह्मं ध्रुवमिदं परम् ॥	041c  
विचित्रमिदमाश्चर्यं न नो दृष्टं न च श्रुतम् ।		042a  
अति पाण्डवमाचार्यो द्रोणं चाप्यति पाण्डवः ॥	042c  
नानयोरन्तरं शक्यं द्रष्टुमन्येन केनचित् ॥	043ac  
यदि रुद्रो द्विधाकृत्य युध्येतात्मानमात्मना ।	044a  
तत्र शक्योपमा कर्तुमन्यत्र तु न विद्यते ॥	044c  
ज्ञानमेकस्थमाचार्ये ज्ञानं योगश्च पाण्डवे ।	045a  
शौर्यमेकस्थमाचार्ये बलं शौर्यं च पाण्डवे ||	045c  
नेमौ शक्यौ महेष्वासौ युद्धे क्षपयितुं परैः ।	046a  
इच्छमानौ पुनरिमौ हन्येतां सामरं जगत् ॥	046c  
इत्यब्रुवन्महाराज दृष्ट्वा तौ पुरुषर्षभौ ।	047a  
अन्तर्हितानि भूतानि प्रकाशानि च सर्वशः ॥	047c  
\'यदा द्रोणं महाराज विशेषयति पाण्डवः ।\'	048a  
ततो द्रोणो ब्राह्ममस्त्रं प्रादुश्चक्रे महामतिः ॥	048c  
\'तदस्त्रं संहितं राजन्घोररूपं महाहवे ।\'	049a  
सन्तापयद्रणे पार्थं भूतान्यन्तर्हितानि च ॥	049c  
ततश्चचाल पृथिवी सपर्वतवनद्रुमा ।	050a  
\'सरितश्च प्रतिस्रोतः प्रवहुर्वै क्षणान्तरम् ।\'	050c  
ववौ च विषमो वायुः सागराश्चापि चुक्षुभुः ॥	050e  
ततस्त्रासो महानासीत्कुरुपाण्डवसेनयोः ।	051a  
सर्वेषां चैव भूतानामुद्यतेऽस्त्रे महात्मना ॥	051c  
ततः पार्थोऽप्यसम्भ्रान्तस्तदस्त्रं प्रतिजघ्निवान् ।	052a  
ब्रह्मास्त्रेणैव राजेन्द्र ततः सर्वमशीशमत् ॥	052c  
यदा न गम्यते पारं तयोरन्यतरस्य वा ।	053a  
ततः सङ्कुलयुद्धेन तद्युद्धं व्याकुलीकृतम् ॥	053c  
नाज्ञायत ततः किञ्चित्पुनरेव विशाम्पते ।	054a  
प्रवृत्ते तुमुले युद्धे द्रोणपाण्डवयोर्नृप ॥	054c  
\'द्रोणो मुक्त्वा रणे पार्थं पाञ्चालानन्वधावत ।	055a  
अर्जुनोपि रणे द्रोणं त्यक्त्वा प्राद्रवयत्कुरून् ॥	055c  
शरौघैरथ ताभ्यां तु छायाभूतं महामृधे ।	056a  
तुमुलं प्रबभौ राजन्सर्वस्य जगतो भयम् ॥\'	056c  
शरजालैः समाकीर्णे मेघजालैरिवाम्बरे ।	057a  
नापतच्च ततः कश्चिदन्तरिक्षचरस्तदा ॥ ॥	057c  
इति श्रीमन्महाभारते द्रोणपर्वणि द्रोणवधपर्वणि पञ्चदशदिसयुद्धे एकोननवत्यधिकशततमोऽध्यायः ॥ 189 ॥

5-189-45 ज्ञानमेकस्थमिति आचार्यो ज्ञानस्य शौर्यस्य चावधिरित्यर्थः । अर्जुनस्तु योगेन बलेन चाधिकः । कृष्णसारथिगाण्डीवदिव्यरथध्वजबुद्ध्यादिभिर्यौवनेन च युक्तत्वात् । तथाच योगबलाभ्यामाचार्यसाम्यं प्राप्त इत्यर्थः ॥ 5-189-57 नापतत् बाणैरन्तरिक्षस्य पूरितत्वादिति भावः ॥ एकोननवत्यधिकशततमोऽध्यायः ॥	
