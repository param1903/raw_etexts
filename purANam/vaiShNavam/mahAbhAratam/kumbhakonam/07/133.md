श्रीः
अध्यायः 133
भीमेन कर्णसहकारिणो दुर्जयस्य वधः ॥ 1 ॥
धृतराष्ट्र उवाच 	001  
अत्यद्भुतमहं मन्ये भीमसेनस्य विक्रमम् ।	001a  
यत्कर्णं योधयामास समरे लघुविक्रमः ॥	001c  
त्रिदशानपि वा युक्तान्सर्वशस्त्रधरान्युधि ।	002a  
वारयेद्यो रणे कर्णः सयक्षासुरमानुषान् ॥	002c  
स कथं पाण्डवं युद्धे भ्राजमानमिव श्रिया ।	003a  
नातरत्संयुगे तात तन्ममाचक्ष्व सञ्जय ॥	003c  
कथं च युद्धं सम्भूतं तयोः प्राणदुरोदरे ।	004a  
अत्र मन्ये समायत्तो जयो वाऽजय एव च ॥	004c  
कर्णं प्राप्य रणे सूत मम पुत्रः सुयोधनः ।	005a  
जेतुमुत्सहते पार्थान्सगोविन्दान्ससात्वतान् ॥	005c  
श्रुत्वा तु निर्जितं कर्णमसकृद्भीमकर्मणा ।	006a  
भीमसेनेन समरे मोह आविशतीव माम् ॥	006c  
विनष्टान्कौरवान्मन्ये मम पुत्रस्य दुर्नयैः ।	007a  
नहि कर्णो महेष्वासान्पार्थाञ्जेष्यति सञ्जय ॥	007c  
कृतवान्यानि युद्धानि कर्णः पाण्डुसुतैः सह ।	008a  
सर्वत्र पाण्डवाः कर्णमजयंस्ते रणाजिरे ॥	008c  
अजेयाः पाण्डवास्तात देवैरपि सवासवैः ।	009a  
न च तद्बुध्यते मन्दः पुत्रो दुर्योधनो मम ॥	009c  
धनं धनेश्वरस्येव हृत्वा पार्थस्य मे सुतः ।	010a  
मधुप्रेप्सुरिवाबुद्धिः प्रपातं नावबुध्यते ॥	010c  
निकृत्या निकृतिप्रज्ञो राज्यं हृत्वा महात्मनाम् ।	011a  
जितमित्येव मन्वानः पाण्डवानवमन्यते ॥	011c  
पुत्रस्नेहाभिभूतेन मया चाप्यकृतात्मना ।	012a  
धर्मे स्थिता महात्मानो निकृताः पाण्डुनन्दनाः ॥	012c  
शमकामः ससोदर्यो दीर्घप्रेक्षी युधिष्ठिरः ।	013a  
अशक्त इति मत्वा तु मम पुत्रैर्निराकृतः ॥	013c  
तानि दुःखान्यनेकानि विप्रकारांश्च सर्वशः ।	014a  
हृदि कृत्वा महाबाहुर्भीमोऽयुध्यत सूतजम् ॥	014c  
तस्मान्मे सञ्जय ब्रूहि कर्णभीमौ यथा रणे ।	015a  
अयुध्येतां युधांश्रेष्ठौ परस्परवधैषिणौ ॥	015c  
सञ्जय उवाच 	016  
शृणु राजन्यथावृत्तं सङ्ग्रामं कर्णभीमयोः ।	016a  
परस्परवधप्रेप्स्वोर्वनकुञ्जरयोरिव ॥	016c  
राजन्वैकर्तनो भीमं क्रुद्धः क्रुद्धमरिन्दमम् ।	017a  
पराक्रान्तं पराक्रम्य विव्याध त्रिंशता शरैः ॥	017c  
महावेगैः प्रसन्नाग्रैः शातकुम्भपरिष्कृतैः ।	018a  
नातरद्भरतश्रेष्ठ भीमं वैकर्तनः शरैः ॥	018c  
तस्यास्यतो धनुर्भीमश्चकर्त विशिखैस्त्रिभिः ।	019a  
रथनीडाच्च यन्तारं भल्लेनापातयत्क्षितौ ॥	019c  
स काङ्क्षन्भीमसेनस्य वधं वैकर्तनो भृशम् ।	020a  
शक्तिं कनकवैदूर्यचित्रदण्डां परामृशत् ॥	020c  
प्रगृह्य च महाशक्तिं कालरात्रिमिवापराम् ।	021a  
समुत्क्षिप्य च राधेयः सन्धाय च महाबलः ।	021c  
चिक्षेप भीमसेनाय जीवितान्तकरीमिव ॥	021e  
शक्तिं विसृज्य राधेयः पुरन्दर इवाशनिम् ।	022a  
ननाद सुमहानादं बलवान्सूतनन्दनः ॥	022c  
तं च नादं ततः श्रुत्वा पुत्रास्ते हर्षिताऽभवन् ॥	023ac  
तां कर्णभुजनिर्मुक्तामर्कवैश्वानरप्रभाम् |	024a  
शक्तिं वियति चिच्छेद भीमः सप्तभिराशुगैः ॥	024c  
छित्त्वा शक्तिं ततो भीमो निर्मुक्तोरगसन्निभाम् ।	025a  
मार्गमाणामिव प्राणान्सूतपुत्रस्य मारिष ॥	025c  
प्राहिणोत्कृतसंरम्भः शरान्बर्हिणवाससः ।	026a  
स्वर्णपुङ्खाञ्शिलाधौतान्यमदण्डोपमान्मृधे ॥	026c  
कर्णोऽप्यन्यद्धनुर्गृह्य हेमपृष्ठं दुरासदम् ।	027a  
विकृष्य तन्महच्चापं व्यसृजत्सायकांस्तदा ॥	027c  
तान्पाण्डुपुत्रश्चिच्छेद नवभिर्नतपर्वभिः ।	028a  
वसुषेणेन निर्मुक्तान्नव राजन्महाशरान् ।	028c  
छित्त्वा भीमो महाराज नादं सिंह इवानदत् ॥	028e  
तौ वृषाविव नर्दन्तौ बलिनौ वासितान्तरे ।	029a  
शार्दूलाविव चान्योन्यमामिषार्थेऽभ्यगर्जताम् ॥	029c  
अन्योन्यं प्रजिहीर्षन्तावन्योन्यस्यान्तरैषिणौ ।	030a  
अन्योन्यमभिवीक्षन्तौ गोष्ठेष्विव महर्षभौ ॥	030c  
महागजाविवासाद्य विषाणाग्रैः परस्परम् ।	031a  
शरैः पूर्णायतोत्सृष्टैरन्योन्यमभिजघ्नतुः ॥	031c  
निर्दहन्तौ महाराज शस्त्रवृष्ट्या परस्परम् ।	032a  
अन्योन्यमभिवीक्षन्तौ कोपाद्विवृतलोचनौ ॥	032c  
प्रहसन्तौ तथाऽन्योन्यं भर्त्सयन्तौ मुहुर्मुहुः ।	033a  
शङ्खशब्दं च कुर्वाणौ युयुधाते परस्परम् ॥	033c  
तस्य भीमः पुनश्चापं मुष्टौ चिच्छेद मारिष ।	034a  
शङ्खवर्णांश्च तानश्वान्बाणैर्निन्ये यमक्षयम् ।	034c  
सारथिं च तथाप्यस्य रथनीडादपातयत् ॥	034e  
ततो वैकर्तनः कर्णश्चिन्तां प्राप दुरत्ययाम् ।	035a  
स च्छाद्यमानः समरे हताश्वो हतसारथिः ।	035c  
मोहितः शरजालेन कर्तव्यं नाभ्यपद्यत ॥	035e  
तथा कृच्छ्रगतं दृष्ट्वा कर्णं दुर्योधनो नृपः ।	036a  
वेपमान इव क्रोधाद्व्यादिदेशाथ दुर्जयम् ॥	036c  
गच्छ दुर्जय राधेयं पुरा ग्रसति पाण्डवः ।	037a  
जहि तूबरकं क्षिप्रं कर्णस्य बलमादधत् ॥	037c  
एवमुक्तस्तथेत्युक्त्वा तव पुत्रं तवात्मजः ।	038a  
अभ्यद्रवद्भीमसेनं व्यासक्तं विकिरञ्छरैः ॥	038c  
स भीमं नवभिर्बाणैरश्वानष्टभिरार्दयत् ।	039a  
षड्भिः सूतं त्रिभिः केतं पुनस्तं चापि सप्तभिः ॥	039c  
भीमसेनोऽपि सङ्क्रुद्धः साश्वयन्तारमाशुगैः ।	040a  
दुर्जयं भिन्नमर्माणमनयद्यमसादनम् ॥	040c  
बाढं हतं क्षितौ क्षुण्णं वेष्टमानं यथोरगम् ।	041a  
रुदन्नार्तस्तव सुतं कर्णश्चक्रे प्रदक्षिणम् ॥	041c  
स तु तं विरथं कृत्वा स्मयन्नत्यन्तवैरिणम् ।	042a  
समाचिनोद्बाणगणैः शतघ्नीभिश्च शङ्कुभिः ॥	042c  
तथाप्यतिरथः कर्णो भिद्यमानोऽस्य सायकैः ।	043a  
न जहौ समरे भीमं क्रुद्धरूपं परन्तपः ॥ ॥	043c  

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे त्रयस्त्रिंशदधिकशततमोऽध्यायः ॥ 133 ॥

5-133-4 प्राणदुरोदरे प्राणद्युते ॥ त्रयस्त्रिंशदधिकशततमोऽध्यायः ॥
