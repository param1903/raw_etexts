श्रीः
अध्यायः 040
अभिमन्युना कर्णदुःशासनपराजयः ॥ 1 ॥
सञ्जय उवाच 	001  
\'ततः समभवद्युद्धं तयोः पुरुषसिंहयोः ।	001a  
तस्मिन्काले महाबाहुः सौभद्रः परवीरहा ॥	001c  
सशरं कार्मुकं छित्त्वा लाघवेन व्यपातयत् ।	002a  
दुःशासनं शरैस्तीक्ष्णैः सन्ततक्ष समन्ततः ॥\'	002c  
शरविक्षतगात्रं तु प्रत्यमित्रमवस्थितम् ।	003a  
अभिमन्युः स्मयन्धीमान्दुःशासनमथाब्रवीत् ॥	003c  
दिष्ट्या पश्यामि सङ्ग्रामे मानिनं शूरमागतम् ।	004a  
निष्ठुरं त्यक्तधर्माणमाक्रोशनपरायणम् ॥	004c  
यत्सभायां त्वया राज्ञो धृतराष्ट्रस्य शृण्वतः ।	005a  
कोपितः परुषैर्वाक्यैर्धर्मराजो युधिष्ठिरः ॥	005c  
जयोन्मत्तेन भीमश्च बह्वबद्धं प्रभाषितः ।	006a  
अक्षकूटं समाश्रित्य सौबलस्यात्मनो बलम् ॥	006c  
तत्त्वयेदमनुप्राप्तं तस्य कोपान्महात्मनः ।	007a  
परवित्तापहारस्य कोधस्याप्रशमस्य च ॥	007c  
लोभस्य ज्ञाननाशस्य द्रोहस्यात्याहितस्य च ।	008a  
पितॄणां मम राज्यस्य हरणस्योग्रधन्विनाम् ॥	008c  
तत्त्वयेदमनुप्राप्तं प्रकोपाद्वै महात्मनाम् ।	009a  
स तस्योग्रमधर्मस्य फलं प्राप्नुहि दुर्मते ॥	009c  
शासिताऽस्म्यद्य ते बाणैः सर्वसैन्यस्य पश्यतः ।	010a  
अद्याहमनृणस्तस्य कोपस्य भविता रणे ॥	010c  
अमर्षितायाः कृष्णायाः काङ्क्षितस्य च मे पितुः ।	011a  
अद्य कौरव्य भीमस्य भवितास्म्यनृणो युधि ।	011c  
न हि मे मोक्ष्यसे जीवन्यदि नोत्सृजसे रणम् ॥	011e  
सञ्जय उवाच 	012  
एवमुक्त्वा महाबाहुर्बाणं दुःशासनान्तकम् ।	012a  
सन्दधे परवीरघ्नः कालाग्न्यनिलवर्चसम् ॥	012c  
तस्योरस्तूर्णमासाद्य जत्रुदेशे विभिद्य तम् ।	013a  
जगाम सह पुङ्खेन वल्मीकमिव पन्नगः |	013c  
अथैनं पञ्चविंशत्या पुनरेव समार्पयत् ॥	013e  
शरैरग्निसमस्पर्शैराकर्णसमचोदितैः ।	014a  
स गाढविद्धो व्यथितो रथोपस्थ उपाविशत् ।	014c  
दुःशासनो महाराज कश्मलं चाविशन्महत् ॥	014e  
सारथिस्त्वरमाणस्तु दुःशासनमचेतनम् ।	015a  
रणमध्यादपोवाह सौभद्रशरपीडितम् ॥	015c  
पाण्डवा द्रौपदेयाश्च विराटश्च समीक्ष्य तम् ।	016a  
पाञ्चालाः केकयाश्चैव सिंहनादमथानदन् ॥	016c  
वादित्राणि च सर्वाणि नानालिङ्गानि सर्वशः ।	017a  
प्रावादयन्त संहृष्टाः पाण्डूनां तत्र सैनिकाः ॥	017c  
अपश्यन्स्मयमानाश्च सौभद्रस्य विचेष्टितम् ।	018a  
अत्यन्तवैरिणं दृप्तं दृष्ट्वा शत्रुं पराजितम् ॥	018c  
धर्ममारुतशक्राणामश्विनोः प्रतिमास्तथा ।	019a  
धारयन्तो ध्वजाग्रेषु द्रौपदेया महारथाः ॥	019c  
सात्यकिश्चेकितानश्च धृष्टद्युम्नशिखण्डिनौ ।	020a  
केकया धृष्टकेतुश्च मात्स्याः पाञ्चालसृञ्जयाः ॥	020c  
पाण्डवाश्च मुदा युक्ता युधिष्ठिरपुरोगमाः ।	021a  
अभ्यद्रवन्त त्वरिता द्रोणानीकं बिभित्सवः ॥	021c  
ततोऽभवन्महायुद्धं त्वदीयानां परैः सह ।	022a  
जयमाकाङ्क्षमाणानां शूराणामनिवर्तिनाम् ॥	022c  
तथा तु वर्तमाने वै सङ्ग्रामेऽतिभयङ्करे ।	023a  
दुर्योधनो महाराज राधेयमिदमब्रवीत् ॥	023c  
पश्य दुःशासनं वीरमभिमन्युवशङ्गतम् ।	024a  
प्रतपन्तमिवादित्यं निघ्नन्तं शात्रवान्रणे ||	024c  
अथ चैते सुसंरब्धाः सिंहा इव बलोत्कटाः ।	025a  
सौभद्रमुद्यतास्त्रातुमभ्यधावन्त पाण्डवाः ॥	035c  
सञ्जय उवाच 	026  
ततः कर्णः शरैस्तीक्ष्णैरभिमन्युं दुरासदम् ।	026a  
अभ्यवर्षत सङ्क्रुद्धः पुत्रस्य हितकृत्तव ॥	026c  
तस्य चानुचरांस्तीक्ष्णैर्विव्याध परमेषुभिः ।	027a  
अवज्ञापूर्वकं शूरः सौभद्रस्य रणाजिरे ॥	027c  
अभिमन्युस्तु राधेयं त्रिसप्तत्या शिलीमुखैः ।	028a  
अविध्यत्त्वरितो राजन्द्रोणं प्रेप्सुर्महामनाः ॥	028c  
तं तथा नाशकत्कश्चिद्द्रोणाद्वारयितुं रथी ।	029a  
आरुजन्तं रथव्रातान्वज्रहस्तात्मजात्मजम् ॥	029c  
ततः कर्णो जयप्रेप्सुर्मानी सर्वधनुष्मताम् ।	030a  
सौभद्रं शतशोऽविध्यदुत्तमास्त्राणि दर्शयन् ॥	030c  
सोऽस्त्रैरस्त्रविदां श्रेष्ठो रामशिष्यः प्रतापवान् ।	031a  
समरे शत्रुदुर्धर्षमभिमन्युमपीडयत् ॥	031c  
स तथा पीड्यमानस्तु राधेयेनास्त्रवृष्टिभिः ।	032a  
समरेऽमरसङ्काशः सौभद्रो न व्यशीर्यत ॥	032c  
ततः शिलाशितैस्तीक्ष्णैर्भल्लैरानतपर्वभिः ।	033a  
छित्त्वा धनूंषि शूराणामार्जुनिः कर्णमार्दयत् ॥	033c  
धनुर्मण्डलनिर्मुक्तैः शरैराशीविषोपमैः ।	034a  
सच्छत्रध्वजयन्तारं साश्वमाशु स्मयन्निव ॥	034c  
कर्णोऽपि चास्य चिक्षेप बाणान्सन्नतपर्वणः ।	035a  
असम्भ्रान्तश्च तान्सर्वानगृह्णात्फल्गुनात्मजः ॥	035c  
ततो मुहूर्तात्कर्णस्य बाणेनैकेन वीर्यवान् ।	036a  
सध्वजं कार्मुकं वीरश्छित्त्वा भूमावपातयत् ॥	036c  
ततः कृच्छ्रगतं कर्णं दृष्ट्वा कर्णादनन्तरः ।	037a  
सौभद्रमभ्ययात्तूर्णं दृढमुद्यम्य कार्मुकम् ॥	037c  
तत उच्चुक्रुशुः पार्थास्तेषां चानुचरा जनाः ।	038a  
वादित्राणि च सञ्जघ्नुः सौभद्रं चापि तुष्टुवुः ॥ ॥	038c  

इति श्रीमन्महाभारते द्रोणपर्वणि अभिमन्युवधपर्वणि त्रयोदशदिवसयुद्धे चत्वारिंशोऽध्यायः ॥ 40 ॥

5-40-8 अत्याहितस्य जीवानपेक्षकर्मणः । साहसस्येतियावत् ॥ 5-40-40 चत्वारिंशोऽध्यायः ॥
