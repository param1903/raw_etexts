श्रीः
अध्यायः 067
नारदेन सृञ्जयम् प्रति रन्तिदेवचरित्रकीर्तनम् ॥ 1 ॥
नारद उवाच 	001  
साङ्कृतिं रन्तिदेवं च मृतं सृञ्जय शुश्रुम ।	001a  
यस्य द्विशतसाहस्रा आसन्सूदा महात्मनः ॥	001c  
गृहानभ्यागतान्विप्रानतिथीन्परिवेषकाः ।	002a  
पक्वम्पक्वं दिवारात्रं वरान्नममृतोपमम् ॥	002c  
न्यायेनाधिगतं वित्तं ब्राह्मणेभ्यो ह्यमन्यत ।	003a  
वेदानधीत्य धर्मेण यश्चक्रे द्विषतो वशे ॥	003c  
उपस्थिताश्च पशवः स्वयं यं शंसितव्रतम् ।	004a  
बहवः स्वर्गमिच्छन्तो विधिवत्सत्रयाजिनम् ॥	004c  
नदी महानसाद्यस्य प्रवृत्ता चर्मराशितः ।	005a  
तस्माच्चर्मण्वती नाम ख्याता पुण्या सरिद्वरा ॥	005c  
ब्राह्मणेभ्यो ददन्निष्कान्सौवर्णान्स प्रभावतः ।	006a  
तुभ्यं निष्कं तुभ्यं निष्कमिति ह स्म प्रभाषते ॥	006c  
तुभ्यन्तुभ्यमिति प्रादान्निष्कान्निष्कान्सहस्रशः ।	007a  
ततः पुनः समाश्वास्य निष्कानेव प्रयच्छति ॥	007c  
अल्पं दत्तं मयाऽद्येति निष्ककोटिं सहस्रशः ।	008a  
एकाह्ना ताम्यति ततः क्वाद्य विप्रा इति ब्रुवन् ॥	008c  
द्विजपाणिवियोगेन दुःखं मे शाश्वतं महत् ।	009a  
भविष्यति न सन्देह एवं राजाऽददद्वसु ॥	009c  
सहस्रशश्च सौवर्णान्वृषभान्गोशतानुगान् ।	010a  
साष्टं शतं सुवर्णानां निष्कमाहुर्धनं तथा ॥	010c  
अध्यर्धमासमददद्ब्राह्मणेभ्यः शतं समाः ।	011a  
अग्निहोत्रोपकरणं यज्ञोपकरणं च यत् ॥	011c  
ऋषिभ्यः करकान्कुम्भान्स्थालीः पिठरमेव च ।	012a  
शयनासनयानानि प्रासादांश्च गृहाणि च ॥	012c  
वृक्षांश्च विविधान्दद्यादन्नानि च धनानि च ।	013a  
सर्वं सौवर्णमेवासीद्रन्तिदेवस्य धीमतः ॥	013c  
तत्रास्य गाथा गायन्ति ये पुराणविदो जनाः ।	014a  
रन्तिदेवस्य तां दृष्ट्वा समृद्धिमतिमानुषीम् ॥	014c  
नैतादृशं दृष्टपूर्वं कुबेरसदनेष्वपि ।	015a  
धनं च पूर्यमाणं नः किं पुनर्मनुजेष्विति ॥	015c  
व्यक्तं वस्वोकसारेयमित्यूचुस्तत्र विस्मिताः ।	016a  
साङ्कृते रन्तिदेवस्य यां रात्रिमतिथिर्वसेत् ॥	016c  
आलभ्यन्त तदा गावः सहस्राण्येकविंशतिः ।	017a  
तत्र स्म सूदाः क्रोशन्ति सुमृष्टमणिकुण्डलाः ॥	017c  
सूपं भूयिष्ठमश्नीध्वं नाद्य मांसं यथा पुरा ।	018a  
रन्तिदेवस्य यत्किञ्चित्सौवर्णमभवत्तदा ॥	018c  
तत्सर्वं वितते यज्ञे ब्राह्मणेभ्यो ह्यमन्यत ।	019a  
प्रत्यक्षं तस्य हव्यानि प्रतिगृह्णन्ति देवताः ॥	019c  
कव्यानि पितरः काले सर्वकामान्द्विजोत्तमाः ।	020a  
स चेन्ममार सृञ्जय चतुर्भद्रतरस्त्वया ॥	020c  
पुत्रात्पुण्यतरस्तुभ्यं मा पुत्रमनुतप्यथाः ।	021a  
अयज्वानमदक्षिण्यमभि श्वैत्येत्युदाहरत् ॥ ॥	021c  

इति श्रीमन्महाभारते द्रोणपर्वणि अभिमन्युवधपर्वणि षोडशराजकीये सप्तषष्टितमोऽध्यायः ॥ 67 ॥

5-67-3 न्यायेनाधिगतं वित्तं येनाक्षय्यं नगोपमम् इति क. ङ. पाठः ॥ 5-67-8 एकान्हा दास्यति पुनः कोऽन्यस्तत्सम्प्रदास्यति इति घ. झ. पाठः ॥ 5-67-10 पारिभाषिकं निष्कमाह सहस्रश इति ॥ 5-67-11 अध्यर्धमासं पक्षे पक्षे इत्यर्थः । शतं समा इति वाक्यशेषात् ॥ 5-67-15 धनं च पूर्णमासाद्य इति घ. ङ. पाठः ॥ 5-67-16 वस्वोकसारा सलोप आर्षः । कनकमयानि ओकांसि सारो यस्याः सा तथा ॥ 5-67-18 नाद्याश्नीत यथा पुरा इति क. पाठः ॥ 5-67-67 सप्तषष्टितमोऽध्यायः ॥
