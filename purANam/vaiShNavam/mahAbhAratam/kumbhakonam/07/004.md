श्रीः
अध्यायः 004

भीष्मानुज्ञातस्य कर्णस्य युद्धायाऽऽगमनम् ॥ 1 ॥
सञ्जय उवाच 	001  
तस्य लालप्यमानस्य कुरुवृद्धः पितामहः ।	001a  
देशकालोचितं वाक्यमब्रवीत्प्रीतमानसः ॥	001c  
भीष्म उवाच 	002  
समुद्र इव सिन्धूनां ज्योतिषामिव भास्करः ।	002a  
सत्यस्य च यथा सन्तो बीजानामिव चोर्वरा ॥	002c  
पर्जन्य इव भूतानां प्रतिष्ठा सुहृदां भवान् ।	003a  
बान्धवास्त्वाऽनुजीवन्तु स्वादुवृक्षमिवाण्डजाः ॥	003c  
मानहा भव शत्रूणां मित्राणां नन्दिवर्धनः ।	004a  
कौरवाणां भव गतिर्यथा विष्णुर्दिवौकसाम् ॥	004c  
स्वबाहुबलवीर्येण धार्तराष्ट्रप्रियैषिणा ।	005a  
कर्ण राजपुरं गत्वा काम्भोजा निर्जितास्त्वया ॥	005c  
गिरिव्रजगताश्चापि नग्नजित्प्रमुखा नृपाः ।	006a  
अम्बष्ठाश्च विदेहाश्च गान्धाराश्च जितास्त्वया ॥	006c  
हिमवद्दुर्गनिलयाः किराता रणकर्कशाः ।	007a  
दुर्योधनस्य वशगास्त्वया कर्ण पुरा कृताः ॥	007c  
उत्कला मेकलाः पौण्ड्राः कलिङ्गान्ध्राश्च संयुगे ।	008a  
निषादाश्च त्रिगर्ताश्च बाह्लीकाश्च जितास्त्वया ॥	008c  
तत्रतत्र च सङ्ग्रामे दुर्योधनहितैषिणा ।	009a  
बहवश्च जिताः कर्ण त्वया वीरा महौजसा ॥	009c  
यथा दुर्योधनस्तात सज्ञातिकुलबान्धवः ।	010a  
तथा त्वमपि सर्वेषां कौरवाणां गतिर्भव ॥	010c  
शिवेनाभिवदामि त्वां गच्छ युध्यस्व शत्रुभिः ।	011a  
अनुशास्य कुरून्सर्वान्धत्स्व दुर्योधने जयम् ॥	011c  
भवान्पौत्रसमोऽस्माकं यथा दुर्योधनस्तथा ।	012a  
तवापि धर्मतः सर्वे यथा तस्य वयं तथा ॥	012c  
यौनात्सम्बन्धकाल्लोके विशिष्टं सङ्गतं सताम् ।	013a  
सद्भिः सङ्गममिच्छन्ति तस्मात्प्राज्ञाः परैरपि ॥	013c  
स सत्यसङ्गरो भूत्वा ममेदमिति निश्चितः ।	014a  
कुरूणां पालय बलं यथा दुर्योधनस्तथा ॥	014c  
\'यथा च कुरवो युद्धे योधयन्ति स्म पाण्डवान् ।	015a  
तथा कर्ण त्वया कार्यं दुर्योधनहितैषिणा॥\'	015c  
निशम्य वचनं तस्य चरणावभिवाद्य च ।	016a  
ययौ वैकर्तनः कर्णस्तूर्णमायोधनं प्रति ॥	016c  
सोऽभिवीक्ष्य नरौघाणां स्थानमप्रतिमं महत् ।	017a  
व्यूढप्रहरणोरस्कं सैन्यं तत्समबृंहयत् ॥	017c  
हृषिताः कुरवः सर्वे दुर्योधनपुरोगमाः ।	018a  
उपागतं महाबाहुं सर्वानीकपुरःसरम् ॥	018c  
कर्णं दृष्ट्वा महात्मानं युद्धाय समुपस्थितम् ।	019a  
क्ष्वेडितास्फोटितरवैः सिंहनादरवैरपि ।	019c  
धनुःशब्दैश्च विविधैः कुरवः समपूजयन् ॥	019e  

इति श्रीमन्महाभारते द्रोणपर्वणि द्रोणाभिषेकपर्वणि चतुर्थोऽध्यायः ॥ 4 ॥

