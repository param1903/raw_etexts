श्रीः
अध्यायः 064
नारदेन सृञ्जयम् प्रत्यम्बरीषविभवाभिधानम् ॥ 1 ॥
नारद उवाच 	001  
नाभागमम्बरीषं च मृतं सृञ्जय शुश्रुम ।	001a  
यः सहस्रं सहस्राणां राज्ञां चैकस्त्वयोधयत् ॥	001c  
जिगीषमाणाः सङ्ग्रामे समन्ताद्वैरिणोऽभ्ययुः ।	002a  
अस्त्रयुद्धविदो घोराः सृजन्तश्चाशिवा गिरः ॥	002c  
बललाघवशिक्षाभिस्तेषां सोऽस्त्रबलेन च ।	003a  
छत्रायुधध्वजरथांश्छित्त्वा प्रासान्गतव्यथः ॥	003c  
त एनं मुक्तसन्नाहाः प्रार्थयञ्जीवितैषिणः ।	004a  
शरण्यमीयुः शरणं तव स्म इति वादिनः ॥	004c  
स तु तान्वशगान्कृत्वा जित्वा चेमां वसुन्धराम् ।	005a  
ईजे यज्ञशतैरिष्टैर्यथा शक्रस्तथाऽनघः ॥	005c  
बुभुजुः सर्वसम्पन्नमन्नमन्ये जनाः सदा ।	006a  
तस्मिन्यज्ञे तु विप्रेन्द्राः सन्तृप्ताः परमार्चिताः ॥	006c  
मोदकान्पूरिकापूपान्स्वादुपूर्णाश्च शष्कुलीः ।	007a  
करम्भान्पृथुमृद्वीका अन्नानि सुकृतानि च ॥	007c  
सूपान्मैरेयकापूपान्रागषाडवपानकान् ।	008a  
मृष्टान्नानि सुयुक्तानि मृदूनि सुरभीणि च ॥	008c  
घृतं मधु पयस्तोयं दधीनि रसवन्ति च ।	009a  
फलं मूलं सुस्वादु द्विजास्तत्रोपभुञ्जते ॥	009c  
मदनीयानि पापानि विदित्वा चात्मनः सुखम् ।	010a  
अपिबन्त यथाकामं पानपा गीतवादितैः ॥	010c  
तत्र स्म गाथा गायन्ति क्षीबा हृष्टाः पठन्ति च ।	011a  
नाभागस्तुतिसंयुक्ता ननृतुश्च सहस्रशः ॥	011c  
तेषु यज्ञेष्वम्बरीषो दक्षिणामत्यकालयत् ।	012a  
राज्ञां शतसहस्राणि दशप्रयुतयाजिनाम् ॥	012c  
हिरण्यकवचान्सर्वाञ्श्वेतच्छत्रप्रकीर्णकान् ।	013a  
हिरण्यस्यन्दनारूढान्सानुयात्रपरिच्छादान् ॥	013c  
ईजानो वितते यज्ञे दक्षिणामत्यकालयत् ।	014a  
मूर्धाभिषिक्तांश्च नृपान्राजपुत्रशतानि च ॥	014c  
स दण्डकोशनिचयान्ब्राह्मणेभ्यो ह्यमन्यत ।	015a  
नैवं पूर्वे जनाश्चक्रुर्न करिष्यन्ति चापरे ॥	015c  
यदम्बरीषो नृपतिः करोत्यमितदक्षिणः ।	016a  
इत्येवमनुमोदन्ते प्रीता यस्य महर्षयः ॥	016c  
स चेन्ममार सृञ्जय चतुर्भद्रतरस्त्वया ।	017a  
पुत्रात्पुण्यतरस्तुभ्यं मा पुत्रमनुतप्यथाः ।	017c  
अयज्वानमदक्षिण्यमभि श्वैत्येत्युदाहरत् ॥ ॥	017e  

इति श्रीमन्महाभारते द्रोणपर्वणि अभिमन्युवधपर्वणि षोडशराजकीये चतुःषष्टितमोऽध्यायः ॥ 64 ॥

5-64-8 सूपाद्योरण्डकान्यूषान् इति क. ङ. पाठः ॥ 5-64-10 मादनीयानि मदकराणि सुरादीनि । पापानि पापहेतूनीति ज्ञात्वापि सुखलिप्सवः पिबन्तीत्यर्थः । मदनीयानि पानानि विदंशानात्मनः प्रियान् । पपुस्तत्र यथाकामं पानपा(का) गीतकाः परम् इति क. पाठः॥ 5-64-12 अत्यकालयद्दातुं निष्कासितवान् । जिता राजान एव सोपस्करदक्षिणात्वेन दत्ताः । तेषां राज्यानि ते राजानश्च ब्राह्मणसात्कृता इत्यर्थः ॥ 5-64-64 चतुःषष्टितमोऽध्यायः ॥
