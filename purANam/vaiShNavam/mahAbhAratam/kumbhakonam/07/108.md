श्रीः
अध्यायः 108
द्रौपदेयैः शलवधः ॥ 1 ॥ भीमसेनेनालम्बुसपराजयः ॥ 2 ॥
सञ्जय उवाच 	001  
द्रौपदेयान्महेष्वासान्सौमदत्तिर्महायशाः ।	001a  
एकैकं पञ्चभिर्विद्ध्वा पुनर्विव्याध सप्तभिः ॥	001c  
ते पीडिता भृशं तेन रौद्रेण सहसा विभो ।	002a  
प्रमूढा नैव विविदुर्मृधे कृत्यं स्म किञ्चन ॥	002c  
नाकुलिश्च शतानीकः सौमदत्तिं नरर्षभम् ।	003a  
द्वाभ्यां विद्ध्वाऽनदद्धृष्टः शराभ्यां शत्रुकर्शनः ॥	003c  
तथेतरे रणे यत्तास्त्रिभिस्त्रिभिरजिह्मगैः ।	004a  
विव्यधुः समरे तूर्णं सौमदत्तिममर्षणम् ॥	004c  
स तान्प्रति महाराज पञ्च चिक्षेप सायकान् ।	005a  
एकैकं हृदि चाजघ्ने एकैकेन महायशाः ॥	005c  
ततस्ते भ्रातरः पञ्च शरैर्विद्धा महात्मना ।	006a  
परिवार्य रणे वीरं विव्यधुः सायकैर्भृशम् ॥	006c  
अार्जुनिस्तु हयांस्तस्य चतुर्भिर्निशितैः शरैः ।	007a  
प्रेषयामास सङ्क्रुद्धो यमस्य सदनं प्रति ॥	007c  
भैमसेनिर्धनुश्छित्त्वा सौमदत्तेर्महात्मनः ।	008a  
ननाद बलवन्नादं विव्याध च शितैः शरैः ॥	008c  
यौधिष्ठिरिर्ध्वजं तस्य च्छित्त्वा भूमावपातयत् ।	009a  
नाकुलिश्चाथ यन्तारं रथनीडादपाहरत् ॥	009c  
साहदेविस्तु तं ज्ञात्वा भ्रातृभिर्विमुखीकृतम् ।	010a  
क्षुरप्रेण शिरो राजन्निचकर्त महात्मनः ॥	010c  
तच्छिरो न्यपतद्भूमौ तपनीयविभूषितम् ।	011a  
अभासयद्रणोद्देशं बालसूर्यसमप्रभम् ॥	011c  
सौमदत्तेः शिरो दृष्ट्वा निपतत्तन्महात्मनः ।	012a  
वित्रस्तास्तावका राजन्प्रदुद्रुवुरनेकधा ॥	012c  
अलम्बुसस्तु समरे भीमसेनं महाबलम् ।	013a  
योधयामस सङ्क्रुद्धो लक्ष्मणं रावणिर्यथा ॥	013c  
सम्प्रयुद्धौ रणे दृष्ट्वा तावुभौ नरराक्षसौ ।	014a  
विस्मयः सर्वभूतानां भयं चासीत्सुदारुणम् ॥	014c  
आर्श्यशृङ्गिं ततो भीमो नवभिर्निशितैः शरैः ।	015a  
विव्याध प्रहसन्राजन्राक्षसेन्द्रममर्षणम् ॥	015c  
तद्रक्षः समरे विद्धं कृत्वा नादं भयावहम् ।	016a  
अभ्यद्रवत्ततो भीमं ये च तस्य पदानुगाः ॥	016c  
स भीमं पञ्छभिर्विद्ध्वा शरैः सन्नतपर्वभिः ।	017a  
भैमान्परिजघानाशु रथांस्त्रिशतमाहवे ।	017c  
पुनश्चतुःशतान्हत्वा भीमं विव्याध पत्रिणा ॥	017e  
सोऽतिविद्धस्तथा भीमो राक्षसेन महाबलः ।	018a  
निषसाद रथोपस्थे मूर्च्छयाऽभिपरिप्लुतः ॥	018c  
प्रतिलभ्य ततः सञ्ज्ञां मारुतिः क्रोधमूर्च्छितः ।	019a  
विकृष्य कार्मुकं घोरं भारसाधनमुत्तमम् ।	019c  
अलम्बुसं शरैस्तीक्ष्णैरर्दयामास सर्वतः ॥	019e  
स विद्धो बहुभिर्बाणैर्नीलाञ्जनचयोपमः ।	020a  
शुशुभे सर्वतो राजन्प्रफुल्ल इव किंशुकः ॥	020c  
स वध्यमानः समरे भीमचापच्युतैः शरैः ।	021a  
स्मरन्भ्रातृवधं चैव पाण्डवेन महात्मना ।	021c  
घोरं रूपमथो कृत्वा भीमसेनमभाषत ॥	021e  
तिष्ठेदानीं रणे पार्थ पश्य मेऽद्य पराक्रमम् ॥	022ac  
बको नाम सुदुर्बुद्धे राक्षसप्रवरो बली ।	023a  
परोक्षं मम तद्वृत्तं यद्भ्राता मे हतस्त्वया ॥	023c  
सञ्जय उवाच 	024  
एवमुक्त्वा ततो भीममन्तर्धानं गतस्तदा ।	024a  
महता शरवर्षेण भृशं तं समवाकिरत् ॥	024c  
भीमस्तु समरे राजन्नदृश्ये राक्षसे तदा ।	025a  
आकाशं पूरयामास शरैः सन्नतपर्वभिः ॥	025c  
स वध्यमानो भीमेन निमेषाद्रथमास्थितः ।	026a  
जगाम धरणीं चैव क्षुद्रः खं सहसाऽगमत् ॥	026c  
उच्चावचानि रूपाणि चकार सुबहूनि च ।	027a  
अणुर्बृहत्पुनः स्थूलो नादान्मुञ्चन्निवाम्बुदः ॥	027c  
[निपेतुर्गगनाच्चैव शरधाराः सहस्रशः ।	028a  
शक्तयः कणपाः प्रासाः शूलपट्टसतोमराः ॥	028c  
शतघ्न्यः परिघाश्चैव भिण्डिपालाः परश्वथाः ।	029a  
शिलाः खड्गा गुडाश्चैव ऋष्टीर्वज्राणि चैव ह ॥	029c  
सा राक्षसविसृष्टा तु शस्त्रवृष्टिः सुदारुणा ।	030a  
जघान पाण्डुपुत्रस्य सैनिकान्रणमूर्धनि ॥]	030c  
उच्चावचास्तथा वाचो व्याजहार समन्ततः ।	031a  
तेन पाण्डवसैन्यानां सूदिता युधि वारणाः ॥	031c  
हयाश्च बहवो राजन्पत्तयश्च तथा पुनः ।	032a  
रथेभ्यो रथिनः पेतुस्तस्य नुन्नाः स्म सायकैः ॥	032c  
शोणितोदां रथावर्तां हस्तिग्राहसमाकुलाम् ।	033a  
छत्रहंसां कर्दमिनीं बाहुपन्नगसङ्कुलाम् ॥	033c  
नदीं प्रवर्तयामास रक्षोगणसमाकुलाम् ।	034a  
वहन्तीं बहुधा राजंश्चेदिपाञ्चालसृञ्जयान् ॥	034c  
तं तथा समरे राजन्विचरन्तमभीतवत् ।	035a  
पाण्डवा भृशसंविग्नाः प्रापश्यंस्तस्य विक्रमम् ॥	035c  
तावकानां तु सैन्यानां प्रहर्षः समजायत ।	036a  
वादित्रनिनदश्चोग्रः सुमहान्रोमहर्षणः ॥	036c  
तं श्रुत्वा निनदं घोरं तव सैन्यस्य पाण्डवः ।	037a  
नामृष्यत यथा नागस्तलशब्दं समीरितम् ॥	037c  
ततः क्रोधाभिताम्राक्षो निर्दहन्निव पावकः ।	038a  
सन्दधे त्वाष्ट्रमस्त्रं स स्वयं त्वष्टेव मारुतिः ॥	038c  
ततः शरसहस्राणि प्रादुरासन्समन्ततः ।	039a  
तैः शरैस्तव सैन्यस्य विद्रवः सुमहानभूत् ॥	039c  
तदस्त्रं प्रेरितं तेन भीमसेनेन संयुगे ।	040a  
राक्षसस्य महामायां हत्वा राक्षसमार्दयत् ॥	040c  
स वध्यमानो बहुधा भीमसेनेन राक्षसः ।	041a  
सन्त्यज्य समरे भीमं द्रोणानीकमुपाद्रवत् ॥	041c  
तस्मिंस्तु निर्जिते राजन्राक्षसेन्द्रे महात्मना ।	042a  
अनादयन्सिंहनादैः पाण्डवाः सर्वतो दिशम् ॥	042c  
अपूजयन्मारुतिं च संहृष्टास्ते महाबलम् ।	043a  
प्रह्रादमिव दैतेया यथा शक्रं मरुद्गणाः ॥ ॥	043c  

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे अष्टाधिकशततमोऽध्यायः ॥ 108 ॥

5-108-12 सौमदत्तेः शलस्य ॥ 5-108-27 बृहत् बृहन् ॥ 5-108-28 कुण्डलितः पाठो ङ. झ. ञ. पुस्तकेषु दृश्यते ॥ 5-108-29 ऋष्टीः ऋष्टयः ॥ 5-108-108 अष्टाधिकशततमोऽध्यायः ॥
