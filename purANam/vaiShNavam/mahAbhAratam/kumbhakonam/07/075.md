श्रीः
अध्यायः 075
श्रीकृष्णेनार्जुनम् प्रति द्रोणादिभिर्जयद्रथरक्षणप्रतिज्ञादिकथनम् ॥ 1 ॥
सञ्जय उवाच 	001  
प्रतिज्ञाते तु पार्थेन सिन्धुराजवधे तदा ।	001a  
वासुदेवो महाबाहुर्धनञ्जयमभाषत ॥	001c  
भ्रातॄणां मतमज्ञाय त्वया वाचा प्रतिश्रुतम् ।	002a  
सैन्धवं चास्मि हन्तेति तत्साहसमिदं कृतम् ॥	002c  
असम्मन्त्र्य मया सार्धमतिभारोऽयमुद्यतः ।	003a  
कथं तु सर्वलोकस्य नावहास्या भवेमहि ॥	003c  
धार्तराष्ट्रस्य शिबिरे ये तु प्रणिहिताश्चराः ।	004a  
त इमे शीघ्रमागम्य प्रवृत्तिं वेदयन्ति नः ॥	004c  
त्वया वै सम्प्रतिज्ञाते सिन्धुराजवधे प्रभो ।	005a  
सिंहनादः सवादित्रः सुमहानिह तैः श्रुतः ॥	005c  
तेन शब्देन वित्रस्ता धार्तराष्ट्राः ससैन्धवाः ।	006a  
नाकस्मात्सिंहनादोऽयमिति मत्वा व्यवस्थिताः ॥	006c  
सुमहाञ्शब्दसम्पातः कौरवाणां महाभुज ।	007a  
आसीन्नागाश्वपत्तीनां रथघोषश्च भैरवः ॥	007c  
अभिमन्योर्वधं श्रुत्वा ध्रुवमार्तो धनञ्जयः ।	008a  
रात्रौ निर्यास्यति क्रोधादिति मत्त्वा व्यवस्थिताः ॥	008c  
तैश्चारेभ्य इयं कृत्स्ना श्रुता सत्यवतस्तव ।	009a  
प्रतिज्ञा सिन्धुराजस्य वधे राजीवलोचन ॥	009c  
ततो विमनसः सर्वे त्रस्ताः क्षुद्रमृगा इव ।	010a  
आसन्सुयोधनामात्याः स च राजा जयद्रथः ॥	010c  
अथोत्थाय सहामात्यैर्दीनः स्वशिबिरात्किल ।	011a  
अायात्सौवीरसिन्धूनामीश्वरो राजसंसदम् ॥	011c  
स मन्त्रकाले सम्मन्त्र्य सर्वां नैश्रेयसीं क्रियाम् ।	012a  
सुयोधनमिदं वाक्यमब्रवीद्राजसंसदि ॥	012c  
मामसौ पुत्रहन्तेति श्वोऽभियाता धनञ्जयः ।	013a  
प्रतिज्ञातो हि सेनाया मध्ये तेन वधो मम ॥	013c  
तां न देवा न गन्धर्वा नासुरोरगराक्षसाः ।	014a  
उत्सहन्तेऽन्यथा कर्तुं प्रतिज्ञां सव्यसाचिनः ॥	014c  
ते मां रक्षत सङ्ग्रामे मा वो मूर्ध्नि धनञ्जयः ।	015a  
पदं कृत्वाऽऽप्नुयाल्लक्ष्यं युक्तं प्रतिविधीयताम् ॥	015c  
अथ रक्षा न मे सम्यक्क्रियते कुरुनन्दन ।	016a  
अनुजानीहि मां राजन्गमिष्यामि गृहान्प्रति ॥	016c  
एवमुक्तस्त्ववाक्शीर्षो विमनाः ससुयोधनः ।	017a  
श्रुत्वा तं समयं तस्य ध्यानमेवान्वपद्यत ॥	017c  
तमार्तमभिसम्प्रेक्ष्य राजा किल स सैन्धवः ।	018a  
मृदु चात्महितं चैव सापेक्षमिदमुक्तवान् ॥	018c  
नेह पश्यामि भवतां तथावीर्यं धनुर्धरम् ।	019a  
योऽर्जुनस्यास्त्रमस्त्रेण प्रतिहन्यान्महाहवे ॥	019c  
वासुदेवसहायस्य गाण्डीवं धुन्वतो धनुः ।	020a  
कोऽर्जुनस्याग्रतस्तिष्ठेत्साक्षादपि शतक्रतुः ॥	020c  
महेश्वरोऽपि पार्थेन श्रूयते योधितः पुरा ।	021a  
पदातिना महावीर्यो गिरौ हिमवति प्रभुः ॥	021c  
दानवानां सहस्राणि हिरण्यपुरवासिनाम् ।	022a  
जघानैकरथेनैव देवराजप्रचोदितः ॥	022c  
समायुक्तो हि कौन्तेयो वासुदेवेन धीमता ।	023a  
सामरानपि लोकांस्त्रीन्हन्यादिति मतिर्मम ॥	023c  
सोऽहमिच्छाम्यनुज्ञातुं रक्षितुं वा महात्मना ।	024a  
द्रोणेन सहपुत्रेण वीरेण यदि मन्यसे ॥	024c  
श्रीभगवानुवाच 	025  
स राज्ञा स्वयमाचार्यो भृशमत्रार्थितोऽर्जुन ।	025a  
संविधानं च विहितं रथाश्च किल सज्जिताः ॥	025c  
कर्णो भूरिश्रवा द्रौणिर्वृषसेनश्च दुर्जयः ।	026a  
कृपश्च मद्रराजश्च षडेतेऽस्य पुरोगमाः ॥	026c  
शकटः पद्मकश्चार्धो व्यूहो द्रोणेन निर्मितः ।	027a  
पद्मकर्णिकमध्यस्थः सूची पार्श्वे जयद्रथः ॥	027c  
स्थास्यते रक्षितो वीरैः सिन्धुराट् स सुदुर्मदः ।	028a  
धनुष्यस्त्रे च वीर्ये च प्राणे चैव तथौरसे ॥	028c  
अविषह्यतमा ह्येते निश्चिताः पार्थ षड्रथाः ।	029a  
एतानजित्वा सगणान्नैव प्राप्यो जयद्रथः ॥	029c  
तेषामेकैकशो वीर्यं षण्णां त्वमनुचिन्तय ।	030a  
सहिता हि नरव्याघ्र न शक्या जेतुमञ्जसा ॥	030c  
भूयस्तु मन्त्रयिष्यामि नीतिमात्महिताय वै ।	031a  
मन्त्रज्ञैः सचिवैः सार्धं सुहृद्भिः कार्यसिद्धये ॥ ॥	031c  

इति श्रीमन्महाभारते द्रोणपर्वणि प्रतिज्ञापर्वणि पञ्चसप्ततितमोऽध्यायः ॥ 75 ॥

5-75-2 अशब्दो निषेधे । अज्ञात्वेत्यर्थः ॥ 5-75-25 संविधानं प्रतिविधानम् ॥ 5-75-27 पद्मव्यूहः पश्चार्धे पश्चाद्भागे यस्य । सूची सूचीमुखो व्यूहः ॥ 5-75-75 पञ्चसप्ततितमोऽध्यायः ॥
