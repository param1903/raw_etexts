श्रीः
अध्यायः 132
भीमकर्णयोर्युद्धम् ॥ 1 ॥
धृतराष्ट्र उवाच 	001  
[स्वयं शिष्यो महेशस्य भृगूत्तमधनुर्धरः ।	001a  
शिष्यत्वं प्राप्तवान्कर्णस्तस्य तुल्योऽस्त्रविद्यया ॥	001c  
तद्विशिष्टोऽपि वा कर्णः शिष्यः शिष्यगुणैर्युतः ।	002a  
कुन्तीपुत्रेण भीमेन निर्जितः स तु लीलया ॥]	002c  
यस्मिञ्जयाशा महती पुत्राणां मम सञ्जय ।	003a  
तं भीमाद्विमुखं दृष्ट्वा किन्नु दुर्योधनोऽब्रवीत् ॥	003c  
कथं च युयुधे भीमो वीर्यश्लाघी महाबलः ॥	004ac  
कर्णो वा समरे तात किमकार्षीदतः परम् ।	005a  
भीमसेनं रणे दृष्ट्वा ज्वलन्तमिव पावकम् ॥	005c  
सञ्जय उवाच 	006  
रथमन्यं समास्थाय विधिवत्कल्पितं पुनः ।	006a  
अभ्ययात्पाण्डवं कर्णो वातोद्धूत इवार्णवः ॥	006c  
क्रुद्धमाधिरथिं दृष्ट्वा पुत्रास्तव विशाम्पते ।	007a  
भीमसेनममन्यन्त वैश्वानरमुखे हुतम् ॥	007c  
चापशब्दं ततः कृत्वा तलशब्दं च भैरवम् ।	008a  
अभ्यद्रवत राधेयो भीमसेनरथं प्रति ॥	008c  
पुनरेव तयो राजन्घोर आसीत्समागमः ।	009a  
वैकर्तनस्य शूरस्य भीमस्य च महात्मनः ॥	009c  
संरब्धौ हि महाबाहू परस्परवधैषिणौ ।	010a  
अन्योन्यमीक्षाञ्चक्राते दहन्ताविव लोचनैः ॥	010c  
क्रोधरक्तेक्षणौ तीव्रौ निःश्वसन्ताविवोरगौ ।	011a  
शूरावन्योन्यमासाद्य ततक्षतुररिन्दमौ ॥	011c  
व्याघ्राविव सुसंरब्धौ श्येनाविव च शीघ्रगौ ।	012a  
शरभाविव सङ्क्रुद्धौ युयुधाते परस्परम् ॥	012c  
ततो भीमः स्मरन्क्लेशानक्षद्यूते वनेऽपि च ।	013a  
विराटनगरे चैव दुःखं प्राप्तमरिन्दमः ॥	013c  
राष्ट्राणां स्फीतरत्नानां हरणं च तवात्मजैः ।	014a  
सततं च परिक्लेशान्सपुत्रेण त्वया कृतान् ॥	014c  
दग्धुमैच्छश्च यः कुन्तीं सपुत्रां त्वमनागसम् ।	015a  
कृष्णायाश्च परिक्लेशं सभामध्ये दुरात्मभिः ॥	015c  
केशपक्षग्रहं चैव दुःशासनकृतं तथा ।	016a  
परुषाणि च वाक्यानि कर्णेनोक्तानि भारत ॥	016c  
पतिमन्यं परीप्सस्व न सन्ति पतयस्तव ।	017a  
पतिता नरके पार्थाः सर्वे षण्डतिलोपमाः ॥	017c  
समक्षं तव कौरव्य यदूचुः कौरवास्तदा ।	018a  
दासीभावेन कृष्णां च भोक्तुकामाः सुतास्तव ॥	018c  
यच्चापि तान्प्रव्रजतः कृष्णाजिननिवासिनः ।	019a  
परुषाण्युक्तवान्कर्णः सभायां सन्निधौ तव ॥	019c  
तृणीकृत्य च यत्पार्थांस्तव पुत्रो ववल्ग ह ।	020a  
विषमस्थान्समस्थो हि संरब्धो गतचेतनः ॥	020c  
बाल्यात्प्रभृति चारिघ्नः स्वानि दुःखानि चिन्तयन् ।	021a  
निरविद्यत धर्मात्मा जीवितेन वृकोदरः ॥	021c  
ततो विष्फार्य सुमहद्धेमपृष्ठं दुरासदम् ।	022a  
चापं भरतशार्दूलस्त्यक्तात्मा कर्णमभ्ययात् ॥	022c  
स सायकमयैर्जालैर्भीमः कर्णरथं प्रति ।	023a  
भानुमद्भिः शिलाधौतैर्भानोः प्राच्छादयत्प्रभाम् ||	023c  
ततः प्रहस्याधिरथिस्तूर्णमस्यञ्शिताञ्शरान् ।	024a  
व्यधमद्भीमसेनस्य शरजालानि पत्रिभिः ॥	024c  
महारथो महाबाहुर्महाबाणैर्महाबलः ।	025a  
विव्याधाधिरथिर्भीमं नवभिर्निशितैस्तदा ॥	025c  
स तोत्रैरिव मातङ्गो वार्यमाणः पतत्त्रिभिः ।	026a  
अभ्यधावदसम्भ्रान्तः सूतपुत्रं वृकोदरः ॥	026c  
तमापतन्तं वेगेन रभसं पाण्डवर्षभम् ।	027a  
कर्णः प्रत्युद्ययौ युद्धे मत्तो मत्तमिव द्विपम् ॥	027c  
ततः प्रध्याप्य जलजं भेरीशतसमस्वनम् ।	028a  
अक्षुभ्यत बलं हर्षादुद्धूत इव सागरः ॥	028c  
तदुद्धूतं बलं दृष्ट्वा नागाश्वरथपत्तिमत् ।	029a  
भीमः कर्णं समासाद्य च्छादयामास सायकैः ॥	029c  
अश्वानृक्षसवर्णांश्च हंसवर्णैर्हयोत्तमैः ।	030a  
व्यामिश्रयद्रणे कर्णः पाण्डवं छादयञ्छरैः ॥	030c  
ऋक्षवर्णान्हयान्कर्कैर्मिश्रान्मारुतरंहसः ।	031a  
निरीक्ष्य तव पुत्राणां हाहाकृतमभूद्बलम् ॥	031c  
ते हया बह्वशोभन्त मिश्रिता वातरंहसः ।	032a  
सितासिता महाराज यथा व्योम्नि बलाहकाः ॥	032c  
संरब्धौ क्रोधताम्राक्षौ प्रेक्ष्य कर्णवृकोदरौ ।	033a  
सन्त्रस्ताः समकम्पन्त त्वदीयानां महारथाः ॥	033c  
यमराष्ट्रोपमं घोरमासीदायोधनं तयोः ।	034a  
दुर्दर्शं भरतश्रेष्ठ प्रेतराजपुरं यथा ॥	034c  
समाजमिव तच्चित्रं प्रेक्षमाणा महारथाः ।	035a  
नालक्षयञ्जयं व्यक्तमेकस्यैव महारणे ॥	035c  
तयोः प्रैक्षन्त सम्मर्दं सन्निकृष्टं महास्त्रयोः ।	036a  
तव दुर्मन्त्रिते राजन्सपुत्रस्य विशाम्पते ॥	036c  
छादयन्तौ हि शत्रुघ्नावन्योन्यं सायकैः शितैः ।	037a  
शरजालावृतं व्योम चक्रातेऽद्भुतविक्रमौ ॥	037c  
तावन्योन्यं जिघांसन्तौ शरैस्तीक्ष्णैर्महारथौ ।	038a  
प्रेक्षणीयतरावास्तां वृष्टिमन्ताविवाम्बुदौ ॥	038c  
सुवर्णविकृतान्बाणान्विमुञ्चन्तावरिन्दमौ ।	039a  
भास्वरं व्योम चक्राते महोल्काभिरिव प्रभो ॥	039c  
ताभ्यां मुक्ताः शरा राजन्गार्ध्रपत्राश्चकाशिरे ।	040a  
श्रेण्यः शरदि मत्तानां सारसानामिवाम्बरे ॥	040c  
संसक्तं सूतपुत्रेण दृष्ट्वा भीममरिन्दमम् ।	041a  
अतिभारममन्येतां भीमे कृष्णधनञ्जयौ ॥	041c  
तत्राधिरथिभीमाभ्यां शरैर्मुक्तैर्दृढं हताः ।	042a  
इषुपातमतिक्रम्य पेतुरश्वनरद्विपाः ॥	042c  
पतद्भिः पतितैश्चान्यैर्गतासुभिरनेकशः ।	043a  
कृतो राजन्महाराज पुत्राणां ते जनक्षयः ॥	043c  
मनुष्याश्वगजानां च शरीरैर्गतजीवितैः ।	044a  
क्षणेन भूमिः सञ्जज्ञे संवृता भरतर्षभ ॥ ॥	044c  

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे द्वात्रिंशदधिकशततमोऽध्यायः ॥ 132 ॥

5-132-27 कुण्डलितौ द्वौ श्लोकौ झ. पुस्तके एव वर्तेते । भृगूत्तमधनुर्धरो रामः ॥ 5-132-31 कर्कैः श्वेतैरश्वैः ॥ 5-132-35 समाजं रङ्गम् । एकस्यैव कस्यचित् नान्यस्य ॥ द्वात्रिंशदधिकशततमोऽध्यायः ॥
