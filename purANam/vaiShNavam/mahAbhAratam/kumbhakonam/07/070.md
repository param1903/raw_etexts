श्रीः
अध्यायः 070
सृञ्जयम् प्रति नारदेन परशुरामप्रभाववर्णनम् ॥ 1 ॥
नारद उवाच 	001  
रामो महातपाः शूरो वीरो लोकनमस्कृतः ।	001a  
जामदग्न्योऽप्यतियशा अवितृप्तो मरिष्यति ॥	001c  
यश्चास्त्रमनुपर्येति भूमिं कुर्वन्विपांसुलाम् ।	002a  
न चासीद्विक्रिया यस्य प्राप्य श्रियमनुत्तमाम् ॥	002c  
\'जामदग्न्यो न ते राजन्कच्चिच्छ्रोत्रमुपागतः ।	003a  
येनैकेन पुरा राजन्क्रुद्धेन हतबन्धुना ॥	003c  
भृगुभिस्ताम्यमानेन त्राहि रामेति विस्वरम् ।	004a  
त्रिःसप्तकृत्वो भूमिर्यत्कृता निःक्षत्रिया पुरा ॥\'	004c  
यः क्षत्रियैः परामृष्टे वत्से पितरि चाब्रुवन् ।	005a  
ततोऽवधीत्कार्तवीर्यमजितं समरे परैः ॥	005c  
क्षत्रियाणां चतुःषष्टिमयुतानि सहस्रशः ।	006a  
तदा मृत्योः समेतानि एकेन धनुषाऽजयत् ॥	006c  
ब्रह्मद्विषां चाथ तस्मिन्सहस्राणि चतुर्दश ।	007a  
पुनरन्यान्निजग्राह दन्तकूरे जघान ह ॥	007c  
सहस्रं मुसलेनाहन्सहस्रमसिनाऽवधीत् ।	008a  
उद्बन्धनात्सहस्रं च सहस्रमुदके कृतम् ॥	008c  
दन्तान्भङ्क्त्वा सहस्रस्य भिन्नकर्णांस्तथाऽकरोत् ।	009a  
ततः सप्तसहस्राणां कटुधूपमपाययत् ॥	009c  
शिष्टान्वध्वा च हत्वा वै तेषां मूर्ध्नि विभिद्य च ।	010a  
गुणावतीमुत्तरेण खाण्डवाद्दक्षिणेन च ।	010c  
गिर्यन्ते शतसाहस्रा हैहयाः समरे हताः ॥	010e  
सरथाश्वगजा वीरा निहतास्तत्र शेरते ।	011a  
पितुर्वधामर्षितेन जामदग्न्येन धीमता ॥	011c  
निजघ्ने दशसाहस्रान्रामः परशुना तदा ।	012a  
न ह्यमृष्यत ता वाचो यास्तैर्भृशमुदीरिताः ॥	012c  
भृगौ रामाभिधावेति यदाक्रन्दन्द्विजोत्तमाः ।	013a  
ततः काश्मीरदरदान्कुन्तिक्षुद्रकमालवान् ॥	013c  
अङ्गवङ्गकलिङ्गांश्च विदेहांस्ताम्रलिप्तकान् ।	014a  
रक्षोवाहान्वीतिहोत्रांस्त्रिगर्तान्मार्तिकावतान् ॥	014c  
शिबीनन्यांश्च राजन्यान्देशान्देशान्सहस्रशः ।	015a  
निजघान शितैर्बाणैर्जामदग्न्यः प्रतापवान् ॥	015c  
कोटीशतसहस्राणि क्षत्रियाणां सहस्रशः ।	016a  
इन्द्रगोपकवर्णस्य बन्धुजीवनिभस्य च ॥	016c  
रुधिरस्य परीवाहैः पूरयित्वा सरांसि च ।	017a  
सर्वानष्टादश द्वीपान्वशमानीय भार्गवः ॥	017c  
ईजे क्रतुशतैः पुण्यैः समाप्तवरदक्षिणैः ।	018a  
वेदीमष्टनलोत्सेधां सौवर्णां विधिनिर्मिताम् ॥	018c  
सर्वरत्नशतैः पूर्णां पताकाशतमालिनीम् ।	019a  
ग्राम्यारण्यैः पशुगणैः सम्पूर्णां च महीमिमाम् ॥	019c  
रामस्य जामदग्न्यस्य प्रतिजग्राह कश्यपः ।	020a  
ततः शतसहस्राणि द्विपेन्द्रान्हेमभूषणान् ॥	020c  
निर्दस्युं पृथिवीं कृत्वा शिष्टेष्टजनसङ्कुलाम् ।	021a  
कश्यपाय ददौ रामो हयमेधे महामखे ॥	021c  
त्रिःसप्तकृत्वः पृथिवीं कृत्वा निःक्षत्रियां प्रभुः ।	022a  
इष्ट्वा क्रतुशतैर्वीरो ब्राह्मणेभ्यो ह्यमन्यत ॥	022c  
सप्तद्वीपां वसुमतीं मारीचोऽगृह्णत द्विजः ।	023a  
रामं प्रोवाच निर्गच्छ वसुधातो ममाज्ञया ॥	023c  
स कश्यपस्य वचनात्प्रोत्सार्य सरिताम्पतिम् ।	024a  
इषुपाते युधां श्रेष्ठः कुर्वन्ब्राह्मणशासनम् ॥	024c  
अध्यावसद्गिरिश्रेष्ठं महेन्द्रं पर्वतोत्तमम् ।	025a  
एवं गुणशतैर्युक्तो भृगूणां कीर्तिवर्धनः ॥	025c  
जामदग्न्यो ह्यतियशा मरिष्यति महाद्युतिः ।	026a  
त्वया चतुर्भद्रतरः पुण्यात्पुण्यतरस्तव ॥	026c  
अयज्वानमदक्षिण्यं मा पुत्रमनुतप्यथाः ।	027a  
एते चतुर्भद्रतरास्त्वया भद्रशताधिकाः ।	027c  
मृता नरवरश्रेष्ठ मरिष्यन्ति च सृञ्जय ॥ ॥	027e  

इति श्रीमन्महाभारते द्रोणपर्वणि अभिमन्युवधपर्वणि षोडशराजकीये सप्ततितमोऽध्यायः ॥ 70 ॥

5-70-1 ये मृतास्तेऽतीता ये वर्तमानास्तेऽपि । मरिष्यन्त्येवेत्याह राम इति ॥ 5-70-5 क्षत्रियैः कार्तवीर्यपुत्रैः । अब्रुवन्नविकत्थयन् ॥ 5-70-6 मृत्योर्मृत्युमवधीकृत्य ॥ 5-70-7 तस्मिंस्तन्मध्ये एव । दन्तक्रूरमिति पाठे तद्देशाधिपतिम् ॥ 5-70-8 उद्बन्धनाद्वृक्षशाखावलम्बनात् ॥ 5-70-9 कणधूममपाययत् इति क. ङ. पाठः ॥ 5-70-12 तैराश्रमवासिभिः ॥ 5-70-18 अष्टनलेत्यत्र नलशब्दश्चतुर्हस्तवचनः ॥ 5-70-70 सप्ततितमोऽध्यायः ॥
