श्रीः
अध्यायः 002
कर्णेन पाण्डवोच्छेदनपूर्वकं दुर्योधनाय राज्यदानं प्रतिज्ञाय युद्धायाभियानम् ॥ 1 ॥
सञ्जय उवाच 	001  
हतं भीष्ममथाधिरथिर्विदित्वा भिन्नां नावं वारिधावत्यगाधे ।	001a  
सोदर्यवद्व्यसनात्सूतपुत्रः सन्तारयिष्यंस्तव पुत्रस्य सेनाम् ॥	001c  
श्रुत्वा तु कर्णः पुरुषेन्द्रमच्युतं निपातितं शान्तनवं महारथम् ।	002a  
अथोपयायात्सहसारिकर्षणो धनुर्धराणां प्रवरस्तदा नृप ॥	002c  
हते तु भीष्मे रथसत्तमे परैर्निमज्जतीं नावमिवार्णवे कुरून् ।	003a  
पितेव पुत्रांस्त्वरितोऽभ्ययात्ततः सन्तारयिष्यंस्तव पुत्रस्य सेनाम् ॥	003c  
सम्मृज्य दिव्यं धनुराततज्यं स रामदत्तं रिपुसङ्घहन्ता ।	004a  
बाणांश्च कालानलवायुकल्पानुल्लालयन्वाक्यमिदं बभाषे॥	004c  
कर्ण उवाच 	005  
यस्मिन्धृतिर्बुद्धिपराक्रमौजः सत्यं स्मृतिर्वीरगुणाश्च सर्वे ।	005a  
अस्त्राणि दिव्यान्यथ सन्नतिह्रीः प्रिया च वागनसूया च भीष्मे ॥	005c  
सदा कृतज्ञे द्विजशत्रुघातके सनातनं चन्द्रमसीव लक्ष्मीः ।	006a  
स चेत्प्रशान्तः परवीरहन्ता मन्ये हतानेव च सर्ववीरान् ॥	006c  
नेह ध्रुवं किञ्चन जातु विद्यते  लोके ह्यस्मिन्कर्मणोऽनित्ययोगात् ।	007a  
सूर्योदये को हि विमुक्तसंशयो भावं कुर्वीतार्यमहाव्रते हते ॥	007c  
वसुप्रभावे वसुवीर्यसम्भवे गते वसूनेव वसुन्धराधिपे ।	008a  
वसूनि पुत्रांश्च वसुन्धरां तथा कुरूंश्च शोचध्वमिमां च वाहिनीम् ॥	008c  
सञ्जय उवाच 	009  
महाप्रभावे वरदे निपातिते लोकेश्वरे शास्तरि चामितौजसि ।	009a  
पराजितेषु भरतेषु दुर्मनाः कर्णो भृशं न्यश्वसदश्रु वर्तयन् ॥	009c  
इदं च राधेयवचो निशम्य सुताश्च राजंस्तव सैनिकाश्च ह ।	010a  
परस्परं चुक्रुशुरार्तिजं मुहुस्तदाश्रु नेत्रैर्मुमुचुश्च शब्दवत् ॥	010c  
प्रवर्तमाने तु पुनर्महाहवे विगाह्यमानासु चमूषु पार्थिवैः ।	011a  
अथाब्रवीद्धर्षकरं तदा वचो रथर्षभान्सर्वमहारथर्षभः ॥	011c  
जगत्यनित्ये सततं प्रधावति प्रचिन्तयन्नस्थिरमद्य लक्षये ।	012a  
भवत्सु तिष्ठत्स्विह पातितो मृधे गिरिप्रकाशः कुरुपुङ्गवः कथम् ॥	012c  
निपातिते शान्तनवे महारथे दिवाकरे भूतलमास्थिते यथा ।	013a  
न पार्थिवाः सोढुमलं धनञ्जयं गिरिप्रवोढारमिवानिलं द्रुमाः ॥	013c  
हतप्रधानं त्विदमार्तरूपं परैर्हतोत्साहमनाथमद्य वै ।	014a  
मया कुरूणां परिपाल्यमाहवे बलं यथा तेन महात्मना तथा ॥	014c  
समाहितं चात्मनि भारमीदृशं जगत्तथाऽनित्यमिदं च लक्षये ।	015a  
निपातितं चाहवशौण्डमाहवे कथं नु कुर्यामहमीदृशे भयम् ॥	015c  
अहं तु तान्कुरुवृषभानजिह्मगैः प्रवेशयन्यमसदनं चरन्रणे ।	016a  
यशः परं जगति विभाव्य वर्तिता परैर्हतो भुवि शयिताथवा पुनः ॥	016c  
युधिष्ठिरो धृतिमतिसत्यसत्ववान् वृकोदरो गजशततुल्यविक्रमः ।	017a  
तथार्जुनस्त्रिदशवरात्मजो युवा न तद्बलं सुजयमिहामरैरपि ॥	017c  
यमौ रणे यत्र यमोपमौ बले ससात्यकिर्यत्र च देवकीसुतः ।	018a  
न तद्बलं कापुरुषोऽभ्युपेयिवान्निवर्तते मृत्युमुखादिवासुभृत् ॥	018c  
तपोऽभ्युदीर्णं तपसैव बाध्यते बलं बलेनैव तथा मनस्विभिः ।	019a  
मनश्च मे शत्रुनिवारणे ध्रुवं स्वरक्षणे चाचलवद्व्यवस्थितम् ॥	019c  
एवं चैषां बाधमानः प्रभावं गत्वैवाहं ताञ्जयाम्यद्य सूत ।	020a  
मित्रद्रोहो मर्षणीयो न मेऽयं भग्ने सैन्ये यः समेयात्स मित्रम् ॥	020c  
कर्तास्म्येतत्सत्पुरुषार्यकर्म त्यक्त्वा प्राणाननुयास्यामि भीष्मम् ।	021a  
सर्वान्सङ्ख्ये शत्रुशङ्घान्हनिष्ये हतस्तैर्वा वीरलोकं प्रपत्स्ये ॥	021c  
सम्प्राक्रुष्टे रुदितस्त्रीकुमारे पराहते पौरुषे धार्तराष्ट्रे ।	022a  
मया कृत्यमिति जानामि सूत तस्माद्राज्ञस्त्वद्य शत्रून्विजेष्ये ॥	022c  
कुरून्रक्षन्पाण्डुपुत्राञ्जिघांसंस्त्यक्त्वा प्राणान्घोररूपे रणेऽस्मिन् ।	023a  
सर्वान्सङ्ख्ये शत्रुसङ्घान्निहत्य दास्याम्यहं धार्तराष्ट्राय राज्यम् ॥	023c  
निबध्यतां मे कवचं विचित्रं हैमं शुभ्रं मणिरत्नावभासि ।	024a  
शिरस्त्राणं चार्कसमानभासं धनुः शरांश्चाग्निविषाहिकल्पान् ॥	024c  
उपासङ्गान्षोडश योजयन्तु धनूंषि दिव्यानि तथाऽऽहरन्तु ।	025a  
असींश्च शक्तीश्च गदाश्च गुर्वीः शङ्खं च जाम्बूनदचित्रनालम् ॥	025c  
इमां रौक्मीं नागकक्ष्यां विचित्रां ध्वजं जैत्रं दिव्यमिन्दीवराङ्कम् ।	026a  
श्लक्ष्णैर्वस्त्रैर्विप्रमृज्यानयन्तु चित्रां मालां चारुबद्धां सलाजाम् ॥	026c  
अश्वानग्र्यान्पाण्डुराभ्रप्रकाशान् पुष्टान्स्नातान्मन्त्रपूताभिरद्भिः ।	027a  
तप्तैर्भाण्डैः काञ्चनैरभ्युपेतान् शीघ्राञ्शीघ्रं सूतपुत्रानयस्व ॥	027c  
रथं चाग्र्यं हेममालावनद्धं रत्नैश्चित्रं सूर्यचन्द्रप्रकाशैः ।	028a  
द्रव्यैर्युक्तं सम्प्रहारोपपन्नैर्वाहैर्युक्तं तूर्णमावर्तयस्व ॥	028c  
चित्राणि चापानि च वेगवन्ति ज्याश्चोत्तमाः सन्नहनोपपन्नाः ।	029a  
तूणांश्च पूर्णान्महतः शराणामासाद्य गात्रावरणानि चैव ॥	029c  
प्रायात्रिकं चानयताशु सर्वं पूर्णं कान्त्या वीरकांस्यं च हैमम् ।	030a  
आनीय मालामवबध्य चाङ्गे प्रवादयन्त्वाशु जयाय भेरीः ॥	030c  
प्रयाहि सूताशु यतः किरीटी वृकोदरो धर्मसुतो यमौ च ।	031a  
तान्वा हनिष्यामि समेत्य सङ्ख्ये भीष्मो यथैष्यामि हतो द्विषद्भिः ॥	031c  
यस्मिन्राजा सत्यधृतिर्युधिष्ठिरः समास्थितो भीमसेनार्जुनौ च ।	032a  
वासुदेवः सात्यकिः सृञ्जयाश्च मन्ये बलं तदजय्यं महीपैः ॥	032c  
तं चेन्मृत्युः सर्वहरोऽभिरक्षेत्सदाऽप्रमत्तः समरे किरीटिनम् ।	033a  
तथापि हन्तास्मि समेत्य सङ्ख्ये यास्यामि वा भीष्ममुखो यमाय ॥	033c  
न त्वेवाहं न गमिष्यामि तेषां मध्ये शराणां तत्र चाहं ब्रवीमि ।	034a  
मित्रद्रुहो दुर्बलभक्तयो ये पापात्मानो न ममैते सहायाः ॥	034c  
सञ्जय उवाच 	035  
समृद्धिमन्तं रथमुत्तमं दृढं सकूबरं हेमपरिष्कृतं शुभम् ।	035a  
पताकिनं वातजवैर्हयोत्तमैर्युक्तं समास्थाय ययौ जयाय ॥	035c  
सम्पूज्यमानः कुरुभिर्महात्मा रथर्षभो देवगणैर्यथेन्द्रः ।	036a  
ययौ तदायोधनमुग्रधन्वा यत्रावसानं भरतर्षभस्य ॥	036c  
वरूथिना महता सध्वजेन सुवर्णमुक्तामणिरत्नमालिना ।	037a  
सदश्वयुक्तेन रथेन कर्णो मेघस्वनेनार्क इवामितौजाः ॥	037c  
हुताशनाभः स हुताशनप्रभे शुभः शुभे वै स्वरथे धनुर्धरः ।	038a  
स्थितो रराजाधिरथिर्महारथः स्वयं विमाने सुरराडिवास्थितः ॥ ॥	038c  

इति श्रीमन्महाभारते द्रोणपर्वणि द्रोणाभिषेकपर्वणि द्वितीयोऽध्यायः ॥ 2 ॥
7-1-2 विदित्वा चारमुखात् । उपयायादित्यपकृष्यते॥1॥ अच्युतम् अस्खलितव्रतादिम् ॥2॥महाव्रते दृढब्रह्मचर्ये हते सति श्वःसूर्योदयो भविष्यतीति कस्य निश्चयः स्यात् । मृत्युजयिनोऽपि मृत्युश्चेत्काऽस्माकं जीविताशेत्यर्थः॥6॥ प्रधावति मृत्यवे स्थिरं न किमपीति लक्षये ॥11॥विभाव्य प्रकाश्य । वर्तिता स्थाता॥15॥ नाहं कापुरुष इत्याह - तप इति ॥18॥सत्पुरुषाणां योग्यमार्यकर्म श्रेष्ठकार्यम्  ॥20॥उपासङ्गाञ्शरपूर्णांस्तूणान् ॥24॥नागकक्ष्यां शृङ्खलाम् । जैत्रं जयख्यापकम् इन्दीवराङ्कं कमलचिन्हम्  ॥25॥तप्तैरारोपितवर्णकैर्भाण्डैरलङ्कारैः ॥26॥सम्प्रहारोपपन्नैर्युद्धोचितैः।  आवर्तयस्व आनय ॥27॥गात्रावरणानि  कवचानि ॥28॥प्रायात्रिकं प्रयात्रा युद्धार्थं प्रयाणं तत्रार्हम् ॥29॥यमाय यमं द्रष्टुम् ॥32॥

