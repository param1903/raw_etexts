श्रीः
अध्यायः 068
नारदेन सृञ्जयम् प्रति भरतचरितकथनम् ॥ 1 ॥
नारद उवाच 	001  
दौष्यन्ति भरतं चापि मृतं सृञ्जय शुश्रुम ।	001a  
कर्माण्यसुकराण्यन्यैः कृतवान्यः शिशुर्वने ॥	001c  
हिमावदातान्यः सिंहान्नखदंष्ट्रायुधान्बली ।	002a  
निर्वीर्यांस्तरसा कृत्वा विचकर्ष बबन्ध च ॥	002c  
क्रूरांश्चोग्रतरान्व्याघ्रान्दमित्वा चाकरोद्वशे ।	003a  
मनःशिला इव शिलाः संयुक्ता जतुराशिभिः ॥	003c  
व्यालादींश्चातिबलवान्सुप्रतीकान्गजानपि ।	004a  
दंष्ट्रासु गृह्य विमुखाञ्शुष्कास्यानकरोद्वशे ॥	004c  
महिषानप्यतिबलो बलिनो विचकर्ष ह ।	005a  
सिंहानां च सुदृप्तानां शतान्याकर्षयद्बलात् ॥	005c  
बलिनः सृमरान्खड्गान्नानासत्त्वानि चाप्युत ।	006a  
कृच्छ्रप्राणान्वने बद्ध्वा दमयित्वाप्यवासृजत् ॥	006c  
तं सर्वदमनेत्याहुर्द्विजास्तेनास्य कर्मणा ।	007a  
तं प्रत्यषेधज्जननी मा सत्वानि व्यनीनशः ॥	007c  
सोऽश्वमेधशतेनेजे यमुनामनु वीर्यवान् ।	008a  
त्रिशतैश्च सरस्वत्यां गङ्गामनु चतुःशतैः ॥	008c  
सोऽश्वमेधसहस्रेण राजसूयशतेन च ।	009a  
पुनरीजे महायज्ञैः समाप्तवरदक्षिणैः ॥	009c  
अग्निष्टोमातिरात्राणामुक्थ्यविश्वजितां च सः ।	010a  
वाजपेयसहस्राणां सहस्रैश्च सुसंवृतैः ॥	010c  
इष्ट्वा शाकुन्तलो राजा तर्पयित्वा द्विजान्धनैः ।	011a  
सहस्रं यत्र पद्मानां कण्वाय भरतो ददौ ।	011c  
जाम्बूनदस्य शुद्धस्य कनकस्य महायशाः ॥	011e  
यस्य यूपाः शतव्यामाः परिणाहेन काञ्चनाः ।	012a  
समागम्य द्विजैः सार्धं सेन्द्रैर्देवैः समुच्छ्रिताः ॥	012c  
अलङ्कृतान्राजमानान्सर्वरत्नैर्मनोहरैः ।	013a  
हैरण्यान्द्विरदानश्वान्रथानुष्ट्रानजाविकान् ॥	013c  
दासी दासं धनं धान्यं गाः सवत्साः पयस्विनीः ।	014a  
ग्रामान्गृहांश्च क्षेत्राणि विविधांश्च परिच्छदान् ॥	014c  
कोटीशतायुतांश्चैव ब्राह्मणेभ्यो ह्यमन्यत ।	015a  
चक्रवर्ती ह्यदीनात्मा जितारिर्ह्यजितः परैः ॥	015c  
स चेन्ममार सृञ्जय चतुर्भद्रतरस्त्वया ।	016a  
पुत्रात्पुण्यतरस्तुभ्यं मा पुत्रमनुतप्यथाः ।	016c  
अयज्वानमदक्षिण्यमभि श्वैत्येत्युदाहरत् ॥ ॥	016e  

इति श्रीमन्महाभारते द्रोणपर्वणि अभिमन्युवधपर्वणि षोडशराजकीये अष्टषष्टितमोऽध्यायः ॥ 68 ॥

5-68-1 शुचिर्वने इति क. ङ. ड. पाठः ॥ 5-68-3 क्रूरानिति । यथा मनःशिलामयाः शिलाः जतुराशिभिर्लाभापुञ्जैर्युक्तास्तत्सदृशान् रक्तबिन्दुयुक्तान् रक्तपीतवर्णान् व्याघ्रविशेषान् वशेऽकरोदित्यर्थः । शिलाः प्रभुत्वाज्जनकाशिनः इति क. पाठः ॥ 5-68-12 व्यामो हस्तचतुष्टयम् । परिणाहेन दैर्घ्येण ॥ 5-68-68 अष्टषष्टितमोऽध्यायः ॥	
