श्रीः
अध्यायः 181
घटोत्कचनिधनात्सर्वेषु शोचत्सु हर्षादात्मानं परिष्वजमानं कृष्णं प्रत्यर्जुनेन हर्षहेतुप्रश्नः ॥ 1 ॥ कृष्णेन तदभिधानपूर्वकं कर्णप्रभावप्रशंसनम् ॥ 2 ॥
\'धृतराष्ट्र उवाच 	001  
तस्मिन्हते महामाये महातेजसि राक्षसे ।	001a  
अमर्षिताः पाण्डवेयाः किमकुर्वन्महारणे ॥	001c  
मर्दिताश्च भृशं युद्धे किमकुर्वन्त सञ्जय ॥	002ac  
ये च तेऽभ्यद्रवन्द्रोणं व्यूढानीकं प्रहारिणः ।	003a  
सृञ्जयाः सह पाञ्चालैस्तेऽकुर्वन्किं महारणे ॥	003c  
सौमदत्तिवधाद्द्रोणमायत्तं सैन्धवस्य च ।	004a  
अमर्षाज्जीवितं त्यक्त्वा गाहमानं वरूथिनीम् ॥	004c  
जृम्भमाणमिव व्याघ्रं व्यात्ताननमिवान्तकम् ।	005a  
कथं प्रत्युद्ययुर्द्रोणमजय्यं कुरुसृञ्जयाः ॥	005c  
आचार्यं ये च रक्षन्ति दुर्योधनपुरोगमाः ।	006a  
द्रौणिकर्णकृपास्तात ते ह्यकुर्वन्किमाहवे ॥	006c  
भारद्वाजं जिघांसन्तौ सव्यसाचिवृकोदरौ ।	007a  
आर्च्छतां मामकान्युद्धे कथं सञ्जय शंस मे ॥	007c  
सिन्धुराजवधेनेमे घटोत्कचवधेन ते ।	008a  
अमर्षिताश्च सङ्क्रुद्धा रणं चक्रुः कथं युधि ॥\'	008c  
सञ्जय उवाच 	009  
हैडिम्बिं निहतं दृष्ट्वा विशीर्णमिव पर्वतम् ।	009a  
बभूवुः पाण्डवाः सर्वे शोकबाष्पाकुलेक्षणाः ॥	009c  
वासुदेवस्तु हर्षेण महताऽभिपरिप्लुतः ।	010a  
ननाद सिंहवन्नादं व्यथयन्निव भारत ॥	010c  
हतं घटोत्कचं ज्ञात्वा वासुदेवः प्रतापवान् ।	011a  
विनद्य च महानादं पर्यष्वजत फल्गुनम् ॥	011c  
स विनद्य महानादमभीशून्सन्नियम्य च ।	012a  
ननर्त हर्षसंवीतो वातोद्धूत इव द्रुमः ॥	012c  
ततः परिष्वज्य पुनः पार्थमास्फोट्य चासकृत् ।	013a  
रथोपस्थगतो धीमान्प्राणदत्पुनरच्युतः ॥	013c  
प्रहृष्टमनसं ज्ञात्वा वासुदेवं महाबलः ।	014a  
अर्जुनोऽथाब्रवीद्राजन्नातिहृष्टमना इव ॥	014c  
अतिहर्षोऽयमस्थाने तवाद्य मधुसूदन ।	015a  
शोकस्थाने तु सम्प्राप्ते हैडिम्बस्य वधेन तु ॥	015c  
विमुखानीह सैन्यानि हतं दृष्ट्वा घटोत्कचम् ।	016a  
वयं च भृशमुद्विग्ना हैडिम्बेस्तु निपातनात् ॥	016c  
नैतत्कारणमल्पं हि भविष्यति जनार्दन ।	017a  
तदद्य शंस मे पृष्टः सत्यं सत्यवतां वर ॥	017c  
यद्येतन्न रहस्यं ते वक्तुमर्हस्यरिन्दम ।	018a  
धैर्यस्य विकृतिं ब्रूहि त्वमद्य मधुसूदन ॥	018c  
समुद्रस्येव संशोषं मेरोरिव विसर्पणम् ।	019a  
तथैतदद्य मन्येऽहं तव कर्म जनार्दन ॥	019c  
वासुदेव उवाच 	020  
अतिहर्षमिमं प्राप्तं शृणु मे त्वं धनञ्जय ।	020a  
अतीव मनसः सद्यः प्रसादकरमुत्तमम् ॥	020c  
शक्तिं घटोत्कचेनेमां व्यंसयित्वा महाद्युते ।	021a  
कर्णं निहतमेवाजौ विद्धि सद्यो धनञ्जय ॥	021c  
शक्तिहस्तं पुनः कर्णं को लोकेऽस्ति पुमानिह ।	022a  
य एनमभितस्तिष्ठेत्कार्तिकेयमिवाहवे ॥	022c  
दिष्ट्याऽपनीतकवचो दिष्ट्याऽपहृतकुण्डलः ।	023a  
दिष्ट्या सा व्यंसिता शक्तिरमोघाऽस्य घटोत्कचे ॥	023c  
यदि हि स्यात्सकवचस्तथैव स्यात्सकुण्डलः ।	024a  
सामरानपि लोकांस्त्रीनेकः कर्णो जयेद्रणे ॥	024c  
वासवो वा कुबेरो वा वरुणो वा जलेश्वरः ।	025a  
यमो वा नोत्सहेत्कर्णं रणे प्रतिसमासितुम् ॥	025c  
गाण्डीवमुद्यम्य भवांश्चक्रं चाहं सुदर्शनम् ।	026a  
न शक्तौ स्वो रणे जेतुं तथायुक्तं नरर्षभम् ॥	026c  
त्वद्धितार्थं तु शक्रेण मायापहृतकुण्डलः ।	027a  
विहीनकवचश्चायं कृतः परपुरञ्जयः ॥	027c  
उत्कृत्य कवचं यस्मात्कुण्डले विमले च ते ।	028a  
प्रादाच्छक्राय वै कर्णस्तस्माद्वैकर्तनः स्मृतः ॥	028c  
आशीविष इव क्रुद्धः स्तम्भितो मन्त्रतेजसा ।	029a  
तथाऽद्य भाति कर्णो मे शान्तज्वाल इवानलः ॥	029c  
यदाप्रभृति कर्णाय शक्तिर्दत्ता महात्मना ।	030a  
वासवेन महाबाहो क्षिप्ता याऽसौ घटोत्कचे ॥	030c  
कुण्डलाभ्यां निमायाथ दिव्येन कवचेन च ।	031a  
तां प्राप्यामन्यत वृषा सततं त्वां हतं रणे ॥	031c  
एवं गतोऽपि शक्योऽयं हन्तुं नान्येन केनचित् ।	032a  
ऋते त्वां पुरुषव्याघ्र शपे सत्येन चानघ ॥	032c  
ब्रह्मण्यः सत्यवादी च तपस्वी नियतव्रतः ।	033a  
रिपुष्वपि दयावांश्च तस्मात्कर्णो वृषा स्मृतः ॥	033c  
युद्धशौण्डो महाबाहुर्नित्योद्यतशरासनः ।	034a  
केसरीव वने नर्दन्मत्तमातङ्गयूथपान् ।	034c  
विमर्दन्रथशार्दूलान्राजते रणमूर्धनि ॥	034e  
मध्यङ्गत इवादित्यो यो न शक्यो निरीक्षितुम् ।	035a  
त्वदीयैः पुरुषव्याघ्र योधमुख्यैर्महात्सभिः ॥	035c  
शरजालसहस्रांशुः शरदीव दिवाकरः ॥	036ac  
तपान्ते जलदो यद्वच्छरधाराः क्षरन्मुहुः ।	037a  
दिव्यास्त्रजलदः कर्णः पर्जन्य इव वृष्टिमान् ॥	037c  
त्रिदशैरपि चास्यद्भिः शरवर्षं समन्ततः ।	038a  
अशक्यस्तदयं जेतुं स्रवद्भिर्मांसशोणितम् ॥	038c  
कवचेन विहीनश्च कुण्डलाभ्यां च पाण्डव ।	039a  
सोऽद्य मानुषतां प्राप्तो विमुक्तः शक्रदत्तया ॥	039c  
एको हि योगोऽस्य भवेद्वधाय च्छिद्रे ह्येनं स्वप्रमत्तः प्रमत्तम् ।	040a  
कृच्छ्रं प्राप्तं रथचक्रे विमग्ने हन्याः पूर्वं त्वं तु सञ्ज्ञां विचार्य ॥	040c  
न ह्युद्यतास्त्रं युधि हन्यादजय्यमप्येकवीरो बलभित्सवज्रः ॥	041ac  
जरासन्धश्चेदिराजो महात्मा महाबाहुश्चैकलव्यो निषादः ।	042a  
एकैकशो निहताः सर्व एते योगैस्तैस्तैस्त्वद्धितार्थं मयैव ॥	042c  
अथापरे निहता राक्षसेन्द्रा हिडिम्बकिर्मीरबकप्रधानाः ।	043a  
अलायुधः परचक्रावमर्दी घटोत्कचश्चोग्रकर्मा तरस्वी ॥ ॥	043c  

इति श्रीमन्महाभारते द्रोणपर्वणि घटोत्कचवधपर्वणि चतुर्दशरात्रियुद्धे एकाशीत्यधिकशततमोऽध्यायः ॥ 181 ॥

5-181-18 धैर्यस्य वैकृतम् इति झ. पाठे अस्मत्पक्षक्षयेण तव हर्षोऽस्मद्धैर्यविनाशक इत्यर्थः ॥ 5-181-31 कुण्डलाभ्यां निमाय विनिमयं कृत्वा ॥ 5-181-33 वृषा धर्मप्रधानः ॥ 5-181-37 पर्जन्यइव वृष्टिमान् । नेता नेतृभिरस्यद्भिः शरवर्षाणि वर्षताम् । सोऽद्य मानुषतामित्यादि क. ट. ड. पाठः ॥ एकाशीत्यधिकशततमोऽध्यायः ॥
