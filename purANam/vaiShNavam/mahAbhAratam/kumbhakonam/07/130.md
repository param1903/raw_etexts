श्रीः
अध्यायः 130
द्रोणदुर्योधनसंवादो दुर्योधनयुद्धं च ॥ 1 ॥
सञ्जय उवाच 	001  
तस्मिन्विलुलिते सैन्ये सैन्धवायार्जुने गते ।	001a  
सात्वते भीमसेने च पुत्रस्ते द्रोणमभ्ययात् ।	001c  
त्वरन्नेकरथेनैव बहु कृत्यं विचिन्तयन् ॥	001e  
स रथस्तव पुत्रस्य त्वरया परया युतः ।	002a  
तूर्णमभ्यद्रवद्द्रोणं मनोमारुतवेगवान् ॥	002c  
\'इह दृष्ट इतो नष्टः सरथः प्राद्रवन्नृपः ।	003a  
मुहूर्तादिव पुत्रस्ते द्रोणमासाद्य मारिष ।\'	003c  
ससम्भ्रमामिदं वाक्यमब्रवीत्कुरनन्दनः ॥	003e  
अर्जुनो भीमसेनश्च सात्यकिश्चापराजितः ।	004a  
विजित्य सर्वसैन्यानि सुमहान्ति महारथाः ॥	004c  
सम्प्राप्ताः सिन्धुराजस्य समीपमनिवारिताः ।	005a  
व्यायच्छन्ति च तत्रापि सर्व एवापराजिताः ॥	005c  
यदि तावद्रणे पार्थो व्यतिक्रान्तो महारथः ।	006a  
कथं सात्यकिभीमाभ्यां व्यतिक्रान्तोऽसि मानद ॥	006c  
आश्चर्यभूतो लोकेऽस्मिन्समुद्रस्येव शोषणम् ।	007a  
निर्जयस्तव विप्राग्र्य सात्वतेनार्जुनेन च ।	007c  
तथैव भीमसेनेन लोकः संवदते भृशम् ॥	007e  
कथं द्रोणो जितः सङ्ख्ये धनुर्वेदस्य पारगः ।	008a  
इत्येवं ब्रुवते योधा अश्रद्धेयमिदं तव ॥	008c  
नाश एव तु मे नूनं मन्दभाग्यस्य संयुगे ।	009a  
यत्र त्वां पुरुषव्याघ्रं व्यतिक्रान्तास्त्रयो रथाः ॥	009c  
द्रोण उवाच 	010  
एवं गते तु कृत्येऽस्मिन्ब्रूहि यत्ते विवक्षितम् ।	010a  
यद्गतं गतमेवेदं शेषं चिन्तय मानद ॥	010c  
दुर्योधन उवाच 	011  
यत्कृत्यं सिन्धुराजस्य प्राप्तकालमनन्तरम् ।	011a  
तत्संविधीयतां क्षिप्रं साधु सञ्चिन्त्य नो द्विज ॥	011c  
द्रोण उवाच 	012  
चिन्त्यं बहुविधं तात यत्कृत्यं तच्छृणुष्व मे ।	012a  
त्रयो हि समतिक्रान्ताः पाण्डवानां महारथाः ॥	012c  
यावत्तेषां भयं पश्चात्तावदेषां पुरःसरम् ।	013a  
तद्गरीयस्तरं मन्ये यत्र कृष्णधनञ्जयौ ॥	013c  
सा पुरस्ताच्च पश्चाच्च गृहीता भारती चमूः ।	014a  
तत्र कृत्यमहं मन्ये सैन्धवस्याभिरक्षणम् ॥	014c  
स नो रक्ष्यतमस्तात क्रुद्धाद्भीतो धनञ्जयात् ।	015a  
गतौ च सैन्धवं भीमौ युयुधानवृकोदरौ ॥	015c  
सम्प्राप्तं तदिदं द्यूतं यत्तच्छकुनिबुद्धिजम् ।	016a  
न सभायां जयो वृत्तो नापि तत्र पराजयः ।	016c  
इह नो ग्लहमानानामद्य तावज्जयाजयौ ॥	016e  
यान्स्म तान्ग्लहते घोराञ्छकुनिः कुरुसंसदि ।	017a  
अक्षान्स मन्यमानः प्राक्शरास्ते हि दुरासदाः ॥	017c  
यत्र ते बहवस्तात कौरवेया व्यवस्थिताः ।	018a  
सेनां दुरोदरं विद्धि शरानक्षान्विशाम्पते ।	018c  
ग्लहं च सैन्धवं राजंस्तत्र द्यूतस्य निश्चयः ॥	018e  
सैन्धवे तु महद्द्यूतं समासक्तं परैः सह ।	019a  
अत्र ते ध्रुवमायत्तो जयो वाऽजय एव वा ॥	019c  
अत्र सर्वे महाराज त्यक्त्वा जीवितमात्मनः ।	020a  
सैन्धवस्य रणे रक्षां विधिवत्कर्तुमर्हथ ।	020c  
तत्र नो ग्लहमानानां ध्रुवौ जयपराजयौ ॥	020e  
यत्र ते परमेष्वासा यत्ता रक्षन्ति सैन्धवम् ।	021a  
तत्र गच्छ स्वयं शीघ्रं तांश्च रक्षस्व रक्षिणः ॥	021c  
इहैव त्वहमासिष्ये प्रेषयिष्यामि चापरान् ।	022a  
निरोत्स्यामि च पाञ्चालान्सहितान्पाण्डुसृञ्जयैः ॥	022c  
सञ्जय उवाच 	023  
ततो दुर्योधनोऽगच्छत्तूर्णमाचार्यशासनात् ।	023a  
उद्यम्यात्मानमुग्राय कर्मणे स पदानुगः ॥	023c  
चक्ररक्षौ तु पाञ्चाल्यौ युधामन्यूत्तमौजसौ ।	024a  
बाह्येन सेनामभ्येत्य जग्मतुः सव्यसाचिनम् ॥	024c  
यौ तु पूर्वं महाराज वारितौ कृतवर्मणा ।	025a  
प्रविष्टे त्वर्जुने राजंस्तव सैन्यं युयुत्सया ॥	025c  
पार्श्वे भित्त्वा चमूं वीरौ प्रविष्टौ तव वाहिनीम् ।	026a  
पार्श्वेन सैन्यमायान्तौ कुरुराजो ददर्श ह ॥	026c  
ताभ्यां दुर्योधनः सार्धमकरोत्सङ्ख्यमुत्तमम् ।	027a  
त्वरितस्त्वरमाणाभ्यां भ्रातृभ्यां भारतो बली ॥	027c  
तावेनमभ्यद्रवतामुभावुद्यतकार्मुकौ ।	028a  
महारथसमाख्यातौ क्षत्रियप्रवरौ युधि ॥	028c  
तमविध्यद्युधामन्युस्त्रिंशता कङ्कपत्रिभिः ।	029a  
विंशत्या सारथिं चास्य चतुर्भिश्चतुरो हयान् ॥	029c  
दुर्योधनो युधामन्योर्ध्वजमेकेषुणाऽच्छिनत् ।	030a  
एकेन कार्मुकं चास्य चकर्त तनयस्तव ॥	030c  
सारथिं चास्य भल्लेन रथनीडादपाहरत् ।	031a  
ततोऽविध्यच्छरैस्तीक्ष्णैश्चतुर्भिश्चतुरो हयान् ॥	031c  
युधामन्युश्च सङ्क्रुद्धः शरांस्त्रिंशतमाहवे ।	032a  
व्यसृजत्तव पुत्रस्य त्वरमाणः स्तनान्तरे ॥	032c  
तथोत्तमौजाः सङ्क्रुद्धः शरैर्हेमविभूषितैः ।	033a  
अविध्यत्सारथिं चास्य प्राहिणोद्यमसादनम् ॥	033c  
दुर्योधनोऽपि राजेन्द्र पाञ्चाल्यस्यौत्तमौजसः ।	034a  
जघान चतुरोऽस्याश्वानुभौ तौ पार्ष्णिसारथी ॥	034c  
उत्तमौजा हताश्वस्तु हतसूतश्च संयुगे ।	035a  
आरुरोह रथं भ्रातुर्युधामन्योरभित्वरन् ॥	035c  
स रथं प्राप्य तं भ्रातुर्दुर्योधनहयाञ्शरैः ।	036a  
बहुभिस्ताडयामास ते हताः प्रापतन्भुवि ॥	036c  
हयेषु पतितेष्वस्य चिच्छेद परमेषुणा ।	037a  
युधामन्युर्धनुः शीघ्रं शरावापं च संयुगे ।	037c  
\'अविध्यत्सारथिं चास्य प्राहिणोद्यमसादनम् ॥\'	037e  
हताश्वसूतात्सरथादवतीर्य नराधिपः ।	038a  
गदामादाय ते पुत्रः पाञ्चल्यावभ्यधावत ॥	038c  
तमापतन्तं सम्प्रेक्ष्य क्रुद्धं कुरुपतिं तदा ।	039a  
अवप्लुतौ रथोपस्थाद्युधामन्यूत्तमौजसौ ॥	039c  
ततः स हेमचित्रं तं गदया स्यन्दनं गदी ।	040a  
सङ्क्रुद्धः पोथयामास साश्वसूतध्वजं नृप ॥	040c  
\'एतदीदृशकं पुत्रस्तवाकार्षीज्जनाधिप ।	041a  
गदया गदिनां श्रेष्ठः सर्वलोकमहारथः ॥\'	041c  
भङ्क्त्वा रथं स पुत्रस्ते हताश्वो हतसारथिः ।	042a  
मद्रराजरथं तूर्णमारुरोह परन्तपः ॥	042c  
पाञ्चालानां ततो मुख्यौ राजपुत्रौ महारथौ ।	043a  
रथावन्यौ समारुह्य बीभत्सुमभिजग्मतुः ॥ ॥	043c  

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे त्रिंशदधिकशततमोऽध्यायः ॥ 130 ॥

5-130-17 तान्प्रसिद्धान् यानक्षान् । अक्षान् मन्यमानः प्राग् ग्लहतेस्म इत्यन्वयः ॥ 5-130-18 यत्र सभायाम् । दूरोदरं द्यूतकारिणम् ॥ 5-130-20 जयपराजयौ जयः पराजयो वेत्यर्थः ॥ 5-130-130 त्रिंशदधिकशततमोऽध्यायः ॥
