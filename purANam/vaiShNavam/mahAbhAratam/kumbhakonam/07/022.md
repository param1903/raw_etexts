श्रीः
अध्यायः 022
द्रोणपराक्रमहृष्टेन दुर्योधनेन कर्णं सम्बोध्य भीमसेनाद्यवज्ञाने कृते कर्णेन भीमादीनां प्रशंसनपूर्वकमनवज्ञेयत्वकथनम् ॥ 1 ॥
धृतराष्ट्र उवाच 	001  
भारद्वाजेन भग्नेषु पाण्डवेषु महामृधे ।	001a  
पाञ्चालेषु च सर्वेषु कश्चिदन्योऽभ्यवर्तत ॥	001c  
आर्यां युद्धे मतिं कृत्वा क्षत्रियाणां यशस्करीम् ।	002a  
असेवितां कापुरुषैः सेवितां पुरुषर्षभैः ॥	002c  
स हि वीरोन्नतः शूरो यो भग्नेषु निवर्तते ।	003a  
अहो नासीत्पुमान्कश्चिद्दृष्ट्वा द्रोणं व्यवस्थितम् ॥	003c  
जृम्भमाणमिव व्याघ्रं प्रभिन्नमिव कुञ्जरम् ।	004a  
त्यजन्तमाहवे प्राणान्सन्नद्धं चित्रयोधिनम् ॥	004c  
महेष्वासं नरव्याघ्रं द्विषतां भयवर्धनम् ।	005a  
कृतज्ञं सत्यनिरतं दुर्योधनहितैषिणम् ॥	005c  
भारद्वाजं तथाऽनीके दृष्ट्वा शूरमवस्थितम् ।	006a  
के शूराः सन्न्यवर्तन्त तन्ममाचक्ष्व सञ्जय ॥	006c  
सञ्जय उवाच 	007  
तान्दृष्ट्वा चलितान्सङ्ख्ये प्रणुन्नान्द्रोणसायकैः ।	007a  
पाञ्चालान्पाण्डवान्मात्स्यान्सृञ्जयांश्चेदिकेकयान् ॥	007c  
द्रोणचापविमुक्तेन शरौघेणाशु हारिणा ।	008a  
सिन्धोरिव महौघेन ह्रियमाणान्यथा प्लवान् ॥	008c  
कौरवाः सिंहनादेन नानावाद्यस्वनेन च ।	009a  
रथद्विपनरांश्चैव सर्वतः समवारयन् ॥	009c  
तान्पश्यन्सैन्यमध्यस्थो राजा स्वजनसंवृतः ।	010a  
दुर्योधनोऽब्रवीत्कर्णं प्रहृष्टः प्रहसन्निव ॥	010c  
दुर्योधन उवाच 	011  
पश्य राधेय पाञ्चालान्प्रणुन्नान्द्रोणसायकैः ।	011a  
सिंहेनेव मृगान्वन्यांस्त्रासितान्दृढधन्वना ॥	011c  
नैते जातु पुनर्युद्धमीहेयुरिति मे मतिः ।	012a  
यथा तु भग्ना द्रोणेन वातेनेव महाद्रुमाः ॥	012c  
अर्द्यमानाः शरैरेते रुक्मपुङ्खैर्महात्मना ।	013a  
पथा नैकेन गच्छन्ति घूर्णमानास्ततस्ततः ॥	013c  
सन्निरुद्धाश्च कौरव्यैर्द्रोणेन च महात्मना ।	014a  
एतेऽन्ये मण्डलीभूताः पावकेनेव कुञ्जराः ॥	014c  
भ्रमरैरिव चाविष्टा द्रोणस्य निशितैः शरैः ।	015a  
अन्योन्यं समलीयन्त पलायनपरायणाः ॥	015c  
एष भीमो महाक्रोधी हीनः पाण्डवसृञ्जयैः ।	016a  
मदीयैरावृतो योधैः कर्ण नन्दयतीव माम् ॥	016c  
व्यक्तं द्रोणमयं लोकमद्य पश्यति दुर्मतिः ।	017a  
निराशो जीवितान्नूनमद्य राज्याच्च पाण्डवः ॥	017c  
कर्ण उवाच 	018  
नैष जातु महाबाहुर्जीवन्नाहवमुत्सृजेत् ।	018a  
न चेमान्पुरुषव्याघ्र सिंहनादान्सहिष्यति ॥	018c  
न चापि पाण्डवा युद्धे भज्येरन्निति मे मतिः ।	019a  
शूराश्च बलवन्तश्च कृतास्त्रा युद्धदुर्मदाः ॥	019c  
विषाग्निद्यूतसङ्क्लेशान्वनवासं च पाण्डवाः ।	020a  
स्मरमाणा न हास्यन्ति सङ्ग्राममिति मे मतिः ॥	020c  
निवृत्तो हि महाबाहुरमितौजा वृकोदरः ।	021a  
वरान्वरान्हि कौन्तेयो रथोदारान्हनिष्यति ॥	021c  
असिना धनुषा शक्या हयैर्नागैर्नरै रथैः ।	022a  
आयसेन च दण्डेन व्रातान्व्रातान्हनिष्यति ॥	022c  
तमेनमनुवर्तन्ते सात्यकिप्रमुखा रथाः ।	023a  
पाञ्चालाः केकया मास्त्याः पाश्डवाश्च विशेषतः ॥	023c  
शूराश्च बलवन्तश्च विक्रान्ताश्च महारथाः ।	024a  
विनिघ्नन्तश्च भीमेन संरब्धेनाभिचोदिताः ॥	024c  
ते द्रोणमभिवर्तन्ते सर्वतः कुरुपुङ्गवाः ।	025a  
वृकोदरं परीप्सन्तः सूर्यमभ्रगणा इव ॥	025c  
\'समरेषु तु निर्दिष्टाः पाण्डवाः कृष्णबान्धवाः ।	026a  
पाञ्चालाः केकया मात्स्याः पाण्डवेयाश्च सर्वशः ॥	026c  
शूराश्च बलवन्तश्च विक्रान्ताश्च महारथाः ।	027a  
ह्रीमन्तः शत्रुमरणे निपुणाः पुण्यलक्षणाः ॥	027c  
बहवः पार्थिवा राजंस्तेषां वशगता रणे ।	028a  
मावमंस्थाः पाण्डवांस्त्वं नारायणपुरोगमान् ॥	028c  
एकायनगता ह्येते पीडयेयुर्यतव्रतम् ।	029a  
अरक्षमाणं शलभा यथा दीपं मुमूर्षवः ॥	029c  
असंशयं कृतास्त्राश्च पर्याप्ताश्चापि वारणे ।	030a  
अतिभारमहं मन्ये भारद्वाजे समाहितम् ॥	030c  
ते शीघ्रमनुगच्छामो यत्र द्रोणो व्यवस्थितः ।	031a  
कोका इव महानागं मा वै हन्युर्यतव्रतम् ॥	031c  
सञ्जय उवाच 	032  
राधेयस्य वचः श्रुत्वा राजा दुर्योधनस्ततः ।	032a  
भ्रातृभिः सहितो राजन्प्रायाद्द्रोणरथं प्रति ॥	032c  
तत्रारावो महानासीदेकं द्रोणं जिघांसताम् ।	033a  
पाण्डवानां निवृत्तानां नानावर्णैर्हयोत्तमैः ॥ ॥	033c  

इति श्रीमन्महाभारते द्रोणपर्वणि संशप्तकवधपर्वणि द्वादशदिवसयुद्धे द्वाविंशोऽध्यायः ॥ 22 ॥

5-22-1 अभ्यवर्तत किम् ॥ 5-22-31 कोको वृकः ॥ 5-22-22 द्वाविंशोऽध्यायः ॥
	
