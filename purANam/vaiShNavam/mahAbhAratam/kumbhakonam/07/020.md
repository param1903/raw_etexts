श्रीः
अध्यायः 020
सङ्कुलयुद्धवर्णनम् ॥ 1 ॥
सञ्जय उवाच 	001  
परिणाम्य निशां तां तु भारद्वाजो महारथः ।	001a  
उक्त्वा सुबहु राजेन्द्र वचनं वै सुयोधनम् ॥	001c  
विधाय गोप्तॄन्पार्थस्य संशप्तकगणैः सह ।	002a  
निष्क्रान्ते च तदा पार्थे संशप्तकवधं प्रति ॥	002c  
व्यूढानीकस्ततो द्रोणः पाण्डवानां महाचमूम् ।	003a  
अभ्ययाद्भरतश्रेष्ठ धर्मराजजिघृक्षया ॥	003c  
व्यूढां दृष्ट्वा सुपर्णेन भारद्वाजस्य तां चमूम् ।	004a  
व्यूहेन मण्डलार्धेन प्रत्यव्यूहद्युधिष्ठिरः ॥	004c  
मुखं त्वासीत्सुपर्णस्य भारद्वाजो महारथः ।	005a  
शिरो दुर्योधनो राजा सोदर्यैः सानुगैर्वृतः ॥	005c  
चक्षुषी कृतवर्माऽऽसीद्गौतमश्चास्यतां वरः ॥	006ac  
भूतशर्मा क्षेमशर्मा करकाक्षश्च वीर्यवान् ।	007a  
कलिङ्गाः सिंहलाः प्राच्याः शूरा भीरा दशेरकाः ॥	007c  
शका यवनकाम्भोजास्तथा हंसपथाश्च ये ।	008a  
ग्रीवायां शूरसेनाश्च दरदा मद्रकेकयाः ।	008c  
गजाश्वरथपत्त्योघास्तस्थुः परमदंशिताः ॥	008e  
भूरिश्रवास्तथा शल्यः सोमदत्तश्च बाह्लिकः ।	009a  
अक्षौहिण्या वृता वीरा दक्षिणं पार्श्वमास्थिताः ॥	009c  
विन्दानुविन्दावावन्त्यौ काम्भोजश्च सुदक्षिणः ।	010a  
वामं पार्श्वं समाश्रित्य द्रोणपुत्राग्रतः स्थिताः ॥	010c  
पृष्ठे कलिङ्गाः साम्बष्ठा मागधाः पौण्ड्रमद्रकाः ।	011a  
गान्धाराः शकुनाः प्राच्याः पार्वतीया वसातयः ॥	011c  
पुच्छे वैकर्तनः कर्णः सपुत्रज्ञातिबान्धवः ।	012a  
महत्या सेनया तस्थौ नानाजनपदोत्थया ॥	012c  
जयद्रथो भीमरथः सम्पातिर्ऋषभो जयः ।	013a  
भूमिञ्जयो वृषक्राथो नैषधश्च महाबलः ॥	013c  
वृता बलेन महता ब्रह्मलोकपरिष्कृताः ।	014a  
व्यूहस्योरसि ते राजन्स्थिता युद्धविशारदाः ॥	014c  
द्रोणेन विहितो व्यूहः पदात्यश्वरथद्विपैः ।	015a  
वातोद्धूतार्णवाकारः प्रनृत्त इव लक्ष्यते ॥	015c  
तस्य पक्षप्रपक्षेभ्यो निष्पतन्ति युयुत्सवः ।	016a  
सविद्युत्स्तनिता मेघाः सर्वदिग्भ्यः इवोष्णगे ॥	016c  
तस्य प्राग्ज्योतिषो मध्ये विधिवत्कल्पितं गजम् ।	017a  
आस्थितः शुशुभे राजन्नंशुमानुदये यथा ॥	017c  
माल्यदामवता राजञ्श्वेतच्छत्रेण धार्यता ।	018a  
कृत्तिकायोगयुक्तेन पौर्णमास्यामिवेन्दुना ॥	018c  
नीलाञ्जनचयप्रख्यो मदान्धो द्विरदो बभौ ।	019a  
अतिवृष्टो महामेघैर्यथा स्यात्पर्वतो महान् ॥	019c  
नानानृपतिभिर्वीरैर्विविधायुधभूषणैः ।	020a  
समन्वितः पार्वतीयैः शक्रो देवगणैरिव ॥	020c  
ततो युधिष्ठिरः प्रेक्ष्य व्यूहं तमतिमानुषम् ।	021a  
अजय्यमरिभिः सङ्ख्ये पार्षतं वाक्यमब्रवीत् ॥	021c  
ब्राह्मणस्य वशं नाहमियामद्य यथा प्रभो ।	022a  
पारावतसवर्णाश्व तथा नीतिर्विधीयताम् ॥	022c  
धृष्टद्युम्न उवाच 	023  
द्रोणस्य यतमानस्य वशं नैष्यसि सुव्रत ।	023a  
अहमावारयिष्यामि द्रोणमद्य सहानुगम् ॥	023c  
मयि जीवति कौरव्य नोद्वेगं कर्तुमर्हसि ।	024a  
न हि शक्तो रणे द्रोणो विजेतुं मां कथञ्चन ॥	024c  
सञ्जय उवाच 	025  
एवमुक्त्वा किरन्बाणान्द्रुपदस्य सुतो बली ।	025a  
पारावतसवर्णाश्वः स्वयं द्रोणमुपाद्रवत् ॥	025c  
अनिष्टदर्शनं दृष्ट्वा धृष्टद्युम्नमवस्थितम् ।	026a  
क्षणेनैवाभवद्द्रोणो नातिहृष्टमना इव ॥	026c  
\'स हि जातो महाराज द्रोणस्य निधनं प्रति ॥	027ac  
मर्त्यधर्मतया तस्माद्भारद्वाजो व्यमुह्यत ।	028a  
नाशकत्तत्र तत्किञ्चिदनीकं प्रतिवीक्षितुम् ॥	028c  
ततः किरन्निषूंस्तीक्ष्णान्द्रुपदस्य वरूथिनीम् ।	029a  
भराद्वाजो ययौ तूर्णं पार्षतं वर्जयन्युधि ।	029c  
द्रुपदस्य महत्सैन्यं दारयामास ब्राह्मणः ॥\'	029e  
तं तु सम्प्रेक्ष्य पुत्रस्ते दुर्मुखः शत्रुकर्षणः ।	030a  
प्रियं चिकीर्षुर्द्रोणस्य धृष्टद्युम्नमवारयत् ॥	030c  
स सम्प्रहारस्तुमुलः सुघोरः समपद्यत ।	031a  
पार्षतस्य च शूरस्य दुर्मुखस्य च भारत ॥	031c  
पार्षतः शरजालेन क्षिप्रं प्रच्छाद्य दुर्मुखम् ।	032a  
भारद्वाजं शरौघेण महता समवारयत् ॥	032c  
द्रोणमावारितं दृष्ट्वा भृशायस्तस्तवात्मजः ।	033a  
नानालिङ्गैः शरव्रातैः पार्षतं सममोहयत् ॥	033c  
तयोर्विषक्तयोः सङ्ख्ये पाञ्चाल्यकुरुमुख्ययोः ।	034a  
द्रोणो यौधिष्ठिरं सैन्यं बहुधा व्यधमच्छरैः ॥	034c  
अनिलेन यथाऽभ्राणि विच्छिन्नानि समन्ततः ।	035a  
तथा पार्थस्य सैन्यानि विच्छिन्नानि क्वचित्क्वचित् ॥	035c  
मुहूर्तमिव तद्युद्धमासीन्मधुरदर्शनम् ।	036a  
तत उन्मत्तवद्राजन्निर्मर्यादमवर्तत ॥	036c  
\'नैव खं न दिशो भूमिर्बभासे न च भास्करः ।\'	037a  
नैव स्वे न परे राजन्नाज्ञायन्त परस्परम् ।	037c  
अनुमानेन सञ्ज्ञाभिर्युद्धं तत्समवर्तत ॥	037e  
चूडामणिषु निष्केषु भूषणेष्वपि वर्मसु ।	038a  
तेषामादित्यवर्णाभा रश्मयः प्रचकाशिरे ॥	038c  
तत्प्रकीर्णपताकानां रथवारणवाजिनाम् ।	039a  
बलाकाशबलाभ्रामं ददृशे रूपमाहवे ॥	039c  
नरानेव नरा जघ्नरुदग्राश्च हया हयान् ।	040a  
रथांश्च रथिनो जघ्नुर्वारणा वरवारणान् ॥	040c  
समुच्छ्रितपताकानां गजानां परमद्विपैः ।	041a  
क्षणेन तुमुलो घोरः सङ्ग्रामः समपद्यत ॥	041c  
तेषां संसक्तगात्राणां कर्षतामितरेतरम् ।	042a  
दन्तसङ्घातसङ्घर्षात्सधूमोऽग्निरजायत ॥	042c  
विप्रकीर्णपताकास्ते विषाणजनिताग्नयः ।	043a  
बभूवुः खं समासाद्य सविद्युत इवाम्बुदाः ॥	043c  
विक्षिपद्भिर्नदद्भिश्च निपतद्भिश्च वारणैः ।	044a  
सम्बभूव मही कीर्णा मेघैर्द्यौरिव वार्षिकी ॥	044c  
तेषामाहन्यमानानां बाणतोमरऋष्टिभिः ।	045a  
वारणानां रवो जज्ञे मेघानामिव सम्प्लवे ॥	045c  
तोमराभिहताः केचिद्बाणैश्च परमद्विपाः ।	046a  
वित्रेसुः सर्वनागानां शब्दमेवापरेऽसृजन् ॥	046c  
विषाणाभिहताश्चापि केचित्तत्र गजा गजैः ।	047a  
चक्रुरार्तस्वनं घोरमुत्पातजलदा इव ॥	047c  
प्रतीपाः क्रियमाणाश्च वारणा वरवारणैः ।	048a  
उन्मथ्य पुनराजग्मुः प्रेरिताः परमाङ्कुशैः ॥	048c  
महामात्रैर्महामात्रास्ताडिताः शरतोमरैः ।	049a  
गजेभ्यः पृथिवीं जग्मुर्मुक्तप्रहरणाङ्कुशाः ॥	049c  
निर्मनुष्याश्च मातङ्गा विनदन्तस्ततस्ततः ।	050a  
छिन्नाभ्राणीव सम्पेतुः सम्प्रविश्य परस्परम् ॥	050c  
हतान्परिवहन्तश्च पतितान्पतितायुधान् ।	051a  
दिशो जग्मुर्महानागाः केचिदेकचरा इव ॥	051c  
ताडितास्ताड्यमानाश्च तोमरर्ष्टिपरश्वथैः ।	052a  
पेतुरार्तस्वनं कृत्वा तदा विशसने गजाः ॥	052c  
तेषां शैलोपमैः कायैर्निपतद्भिः समन्ततः ।	053a  
आहता सहसा भूमिश्चकम्पे च ननाद च ॥	053c  
सादितैः सगजारोहैः सपताकैः समन्ततः ।	054a  
मातङ्गैः शुशुभे भूमिर्विकीर्णैरिव पर्वतैः ॥	054c  
गजस्थाश्च महामात्रा निर्भिन्नहृदया रणे ।	055a  
रथिभिः पातिता भल्लैर्विकीर्णाङ्कुशतोमराः ॥	055c  
क्रौञ्चवद्विनदन्तोऽन्ये नाराचाभिहता गजाः ।	056a  
परान्स्वांश्चापि मृद्नन्तः परिपेतुर्दिशो दश ॥	056c  
गजाश्वरथयोधानां शरीरौघसमावृता ।	057a  
बभूव पृथिवी राजन्मांसशोणितकर्दमा ॥	057c  
प्रमथ्य च विषाणाग्रैः समुत्क्षिप्ताश्च वारणैः ।	058a  
सचक्राश्च विचक्राश्च रथैरेव महारथाः ॥	058c  
रथाश्च रथिभिर्हीना निर्मनुष्याश्च वाजिनः ।	059a  
हतारोहाश्च मातङ्गा दिशो जग्मुर्भयातुराः ॥	059c  
जघानात्र पिता पुत्रं पुत्रश्च पितरं तथा ।	060a  
इत्यासीत्तुमुलं युद्धं न प्राज्ञायत किञ्चन ॥	060c  
आगुल्फेभ्योऽवसीदन्ते नरा लोहितकर्दमैः ।	061a  
दीप्यमानैः परिक्षिप्ता दावैरिव महाद्रुमाः ॥	061c  
शोणितैः सिच्यमानानि वस्त्राणि कवचानि च ।	062a  
छत्राणि च पताकाश्च सर्वं रक्तमदृश्यत ॥	062c  
हयौघाश्च रथौघाश्च नरौघाश्च निपातिताः ।	063a  
सङ्क्षुण्णाः पुनरावृत्य बहुधा रथनेमिभिः ॥	063c  
सगजौघमहावेगः परासुनरशैवलः ।	064a  
रथौघतुमुलावर्तः प्रबभौ सैन्यसागरः ॥	064c  
तं वाहनमहानौभिर्योधा जयधनैषिणः ।	065a  
अवगाह्याथ मज्जन्तो नैव मोहं प्रचक्रिरे ॥	065c  
शरवर्षाभिवृष्टेषु योधेष्वञ्चितलक्ष्मसु ।	066a  
न तेष्वचित्ततां लेभे कश्चिदाहतलक्षणः ॥	066c  
वर्तमाने तथा युद्धे घोररूपे भयङ्करे ।	067a  
मोहयित्वा परान्द्रोणो युधिष्ठिरमुपाद्रवत् ॥ ॥	067c  

इति श्रीमन्महाभारते द्रोणपर्वणि संशप्तकवधपर्वणि द्वादशदिवसयुद्धे विंशोऽध्यायः ॥ 20 ॥

5-20-16 उष्णगे घर्मात्यये ॥ 5-20-18 पौर्णमास्यां कृत्तिकायोगयुक्तेन इन्दुना । शारदपूर्णचन्द्रेणेत्यर्थः ॥ 5-20-26 अनिष्टदर्शनं स्वमृत्युहेतुत्वात् ॥ 5-20-33 भृशायस्तोऽतिप्रयत्नवान् ॥ 5-20-51 एकचराः द्विपान्तरदर्शनासहाः ॥ 5-20-66 अचित्ततां मोहम् ॥ 5-20-20 विंशोऽध्यायः ॥

