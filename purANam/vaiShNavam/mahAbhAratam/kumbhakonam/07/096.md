श्रीः
अध्यायः 096
राज्ञां द्वन्द्वयुद्धवर्णनम् ॥ 1 ॥
सञ्जय उवाच 	001  
राजन्सङ्ग्राममाश्चर्यं शृणु कीर्तयतो मम ।	001a  
कुरूणां पाण्डवानां च यथा युद्धमवर्तत ॥	001c  
भारद्वाजं समासाद्य व्यूहस्य प्रमुखे स्थितम् ।	002a  
अयोधयन्रणे पार्था द्रोणानीकं बिभित्सवः ॥	002c  
रक्षमाणः स्वथं व्यूहं द्रोणोऽपि सह सैनिकैः ।	003a  
अयोधयद्रणे पार्थान्प्रार्थयानो महद्यशः ॥	003c  
विन्दानुविन्दावावन्त्यौ विराटं दशभिः शरैः ।	004a  
अयोधयद्रणे पार्थान्प्रार्थयानो महद्यशः ॥	004c  
विन्दानुविन्दावावन्त्यौ विराटं दशभिः शरैः ।	005a  
पराक्रान्तौ पराक्रम्य योधयामास सानुगौ ॥	005c  
तेषां युद्धं समभवद्दारुणं शोणितोदकम् ।	006a  
सिंहस्य द्विपमुख्याभ्यां प्रभिन्नाभ्यां यथा वने ॥	006c  
बाह्लीकं रभसं युद्धे याज्ञसेनिर्महाबलः ।	007a  
आजघ्ने विशिखैस्तीक्ष्णैर्घोरैर्मर्मास्थिभेदिभिः ॥	007c  
बाह्लीको याज्ञसेनिं तु हेमपुङ्खैः शिलाशितैः ।	008a  
आजघान भृशं क्रुद्धो नवभिर्नतपर्वभिः ॥	008c  
तद्युद्धमभवद्घोरं शरशक्तिसमाकुलम् ।	009a  
भीरूणां त्रासजननं शूराणां हर्षवर्धनम् ॥	009c  
ताभ्यां तत्र शरैर्मुक्तैरन्तरिक्षं दिशस्तथा ।	010a  
अभवत्संवृतं सर्वं न प्राज्ञायत किञ्चन ॥	010c  
शैब्यो गोवासनो युद्धे काश्यपुत्रं महारथम् ।	011a  
ससैन्यो योधयामास गजः प्रतिगजं यथा ॥	011c  
बाह्लीकराजः सङ्क्रुद्धो द्रौपदेयान्महारथान् ।	012a  
मनः पञ्चेन्द्रियाणीव शुशुभे योधयन्रणे ॥	012c  
अयोधयंस्ते सुभृशं तं शरौघैः समन्ततः ।	013a  
इन्द्रियाणि यथा देहं शश्वद्देहवतां वर ॥	013c  
वार्ष्णेयं सात्यकिं युद्धे पुत्रो दुःशासनस्तव ।	014a  
आजघ्ने सायकैस्तीक्ष्णैर्नवभिर्नतपर्वभिः ॥	014c  
सोऽतिविद्धो बलवता महेष्वासेन धन्विना ।	015a  
ईषन्मूर्च्छां जगामाशु सात्यकिः सत्यविक्रमः ॥	015c  
समाश्वस्तस्तु वार्ष्णेयस्तव पुत्रं महारथम् ।	016a  
विव्याध दशभिस्तूर्णं सायकैः कङ्कपत्रिभिः ॥	016c  
तावन्योन्यं दृढं विद्धावन्योन्यशरपीडितौ ।	017a  
रेजतुः समरे राजन्पुष्पिताविव किंशुकौ ॥	017c  
अलम्बुसस्तु सङ्क्रुद्धः कुन्तिभोजशरार्दितः ।	018a  
अशोभत भृशं लक्ष्म्या पुष्पाढ्य इव किंशुकः ॥	018c  
कुन्तिभोजं ततो रक्षो विद्ध्वा बहुभिरायसैः ।	019a  
अनदद्भैरवं नादं वाहिन्याः प्रमुखे तव ॥	019c  
ततस्तौ समरे शूरौ योधयन्तौ परस्परम् ।	020a  
ददृशुः सर्वसैन्यानि शक्रजम्भौ यथा पुरा ॥	020c  
शकुनिं रभसं युद्धे कृतवैरं च भारत ।	021a  
माद्रीपुत्रौ च संरब्धौ शरैश्चार्दयतां भृशम् ॥	021c  
तुमुलः स महान्राजन्प्रावर्तत जनक्षयः ।	022a  
त्वया सञ्जनितोऽत्यर्थं कर्णेन च विवर्धितः ॥	022c  
रक्षितस्तव पुत्रैश्च क्रोधमूलो हुताशनः ।	023a  
य इमां पृथिवीं राजन्दग्धुं सर्वां समुद्यतः ॥	023c  
शकुनिः पाण्डुपुत्राभ्यां कृतः स विमुखः शरैः ।	024a  
न स्म जानाति कर्तव्यं युद्धे किञ्चित्पराक्रमम् ॥	024c  
विमुखं चैनमालोक्य माद्रीपुत्रौ महारथौ ।	025a  
ववर्षतुः पुनर्बाणैर्यथा मेघौ महागिरिम् ॥	025c  
स वध्यमानो बहुभिः शरैः सन्नतपर्वभिः ।	026a  
सम्प्रायाज्जवनैरश्वैर्द्रोणानीकाय सौबलः ॥	026c  
घटोत्कचस्तथा शूरं राक्षसं तमलामुधम् ।	027a  
अभ्ययाद्रभसं युद्धे वेगमास्थाय मध्यमम् ॥	027c  
तयोर्युद्धं महाराज चित्ररूपमिवाभवत् ।	028a  
यादृशं हि पुरावृत्तं रामरावणयोर्मृधे ॥	028c  
ततो युधिष्ठिरो राजा मद्रराजानमाहवे ।	029a  
विद्ध्वा पञ्चाशता बाणैः पुनर्विव्याध सप्तभिः ॥	029c  
ततः प्रववृते युद्धं तयोरत्यद्भुतं नृप ।	030a  
यथा पूर्वं महद्युद्धं शम्बरामरराजयोः ॥	030c  
विविंशतिश्चित्रसेनो विकर्णश्च तवात्मजः ।	031a  
अयोधयन्भीमसेनं महत्या सेनया वृताः ॥ ॥	031c  

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे षण्णवतितमोऽध्यायः ॥ 96 ॥

5-96-23 हुताशनः प्रावर्ततेत्यनुषज्यते ॥ 5-96-96 षण्णवतितमोऽध्यायः ॥
