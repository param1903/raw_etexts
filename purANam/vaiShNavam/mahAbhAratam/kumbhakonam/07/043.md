श्रीः
अध्यायः 043
जयद्रथेन रुद्रवरात् व्यूहपथं पिधाय पाण्डवादिनिरोधः ॥ 1 ॥
सञ्जय उवाच 	001  
यन्मां पृच्छसि राजेन्द्र सिन्धुराजस्य विक्रमम् ।	001a  
शृणु तत्सर्वमाख्यास्ये यथा पाण्डूनयोधयत् ॥	001c  
तमूहुर्वाजिनो वश्याः सैन्धवाः साधुवाहिनः ।	002a  
विकुर्वाणा बृहन्तोऽश्वाः श्वसनोपमरंहसः ॥	002c  
गन्धर्वनगराकारं विधिवत्कल्पितं रथम् ।	003a  
तस्याभ्यशोभयत्केतुर्वाराहो राजतो महान् ॥	003c  
श्वेतश्छत्रपताकाभिश्चामरव्यजनेन च ।	004a  
स बभौ राजलिङ्गैस्तैस्तारापतिरिवाम्बरे ॥	004c  
मुक्तावज्रमणिस्वर्णैर्भूषितं तदयस्मयम् ।	005a  
वरूथं विबभौ तस्य ज्योतिर्भिः खमिवावृतम् ॥	005c  
स विष्फार्य महच्चापं किरन्निषुगणान्बहून् ।	006a  
तत्खण्डं पूरयामास यदार्जुनिरदारयत् ॥	006c  
स सात्यकिं त्रिभिर्बाणैरष्टभिश्च वृकोदरम् ।	007a  
धृष्टद्युम्नं तथा षष्ट्या विराटं दशभिः शरैः ॥	007c  
द्रुपदं पञ्चभिस्तीक्ष्णैः सप्तभिश्च शिखण्डिनम् ।	008a  
केकयान्पञ्चविंशत्या द्रौपदेयांस्त्रिभिस्त्रिभिः ॥	008c  
युधिष्ठिरं तु सप्तत्या ततः शेषानपानुदत् ।	009a  
इषुजालेन महता तदद्भुतमिवाभवत् ॥	009c  
अथास्य शितपीतेन भल्लेनादिश्य कार्मुकम् ।	010a  
चिच्छेद प्रहसन्राजा धर्मपुत्रः प्रतापवान् ॥	010c  
अक्ष्णोर्निमेषमात्रेण सोऽन्यदादाय कार्मुकम् ।	011a  
विव्याध दशभिः पार्थं तांश्चैवान्यांस्त्रिभिस्त्रिभिः ॥	011c  
तत्तस्य लाघवं ज्ञात्वा भीमो भल्लैस्त्रिभिस्त्रिभिः ।	012a  
धनुर्ध्वजं च च्छत्रं च क्षितौ क्षिप्रमपातयत् ॥	012c  
सोऽन्यदादाय बलवान्सज्जं कृत्वा च कार्मुकम् ।	013a  
भीमस्यापातयत्केतुं धनुरश्वांश्च मारिष ॥	013c  
स हताश्वादवप्लुत्य च्छिन्नधन्वा रथोत्तमात् ।	014a  
सोत्यकेराप्लुतो यानं गिर्यग्रमिव केसरी ॥	014c  
ततस्त्वदीयाः संहृष्टाः साधुसाध्विति वादिनः ।	015a  
सिन्धुराजस्य तत्कर्म प्रेक्ष्याश्रद्धेयमद्भुतम् ॥	015c  
सङ्क्रुद्धान्पाण्डवानेको यद्दधारास्त्रतेजसा ।	016a  
तत्तस्य कर्म भूतानि सर्वाण्येवाभ्यपूजयन् ॥	016c  
सौभद्रेण हतैः पूर्वं सोत्तरायोधिभिर्द्विपैः ।	017a  
पाण्डूनां दर्शितः पन्थाः सैन्धवेन निवारितः ॥	017c  
यतमानास्तु ते वीरा मात्स्यपाञ्चालकेकयाः ।	018a  
पाण्डवाश्चान्वपद्यन्त प्रतिशेकुर्न सैन्धवम् ॥	018c  
यो यो हि यतते भेत्तुं द्रोणानीकं तवाहितः ।	019a  
तन्तमेव वरं प्राप्य सैन्धवः प्रत्यवारयत् ॥ ॥	019c  

इति श्रीमन्महाभारते द्रोणपर्वणि अभिमन्युवधपर्वणि त्रयोदशदिवसयुद्धे त्रिचत्वारिंशोऽध्यायः ॥ 43 ॥

5-43-5 वरूथं रथवेष्टनम् ॥ 5-43-10 आदिश्य एष च्छिनद्मीत्युद्दिश्य ॥ 5-43-43 त्रिचत्वारिंशोऽध्यायः ॥
