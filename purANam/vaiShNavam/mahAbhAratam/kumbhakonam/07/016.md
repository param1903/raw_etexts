श्रीः
अध्यायः 016

द्रोणेन युधिष्ठिरग्रहणोद्यमे अर्जुनेन तद्भङ्गः ॥ 1 ॥
सञ्जय उवाच 	001  
तद्बलं सुमहद्दीर्णं त्वदीयं प्रेक्ष्य वीर्यवान् ।	001a  
दधारैको रणे पाण्डून्वृषसेनोऽस्त्रमायया ॥	001c  
शरा दश दिशो मुक्ता वृषसेनेन संयुगे ।	002a  
विचेरुस्ते विनिर्भिद्य नरवाजिरथद्विपान् ॥	002c  
तस्य दीप्ता महाबाणा विनिश्चेरुः सहस्रशः ।	003a  
भानोरिव महाराज घर्मकाले मरीचयः ॥	003c  
तेनार्दिता महाराज रथिनः सादिनस्तथा ।	004a  
निपेतुरुर्व्यां सहसा वातभग्ना इव द्रुमाः ॥	004c  
हयौघांश्च रथौघांश्च गजौघांश्च महारथः ।	005a  
अपातयद्रणे राजञ्शतशोऽथ सहस्रशः ॥	005c  
दृष्ट्वा तमेकं समरे विचरन्तमभीतवत् ।	006a  
सहिताः सर्वराजानः परिवव्रुः समन्ततः ॥	006c  
नाकुलिस्तु शतानीको वृषसेनं समभ्ययात् ।	007a  
विव्याध चैनं दशभिर्नाराचैर्मर्मभेदिभिः ॥	007c  
तस्य कर्णात्मजश्चापं छित्त्वा केतुमपातयत् ।	008a  
तं भ्रातरं परीप्सन्तो द्रौपदेयाः समभ्ययुः ॥	008c  
कर्णात्मजं शरव्रातैरदृश्यं चक्रुरञ्जसा ।	009a  
तान्नदन्तोऽभ्यधावन्त द्रोणपुत्रमुखा रथाः ॥	009c  
छादयन्तो महाराज द्रौपदेयान्महारथान् ।	010a  
शरैर्नानाविधैस्तूर्णं पर्वताञ्जलदा इव ॥	010c  
तान्पाण्डवाः प्रत्यगृह्णंस्त्वरिताः पुत्रगृद्धिनः ।	011a  
पाञ्चालाः केकया मत्स्याः सृञ्जयाश्चोद्यतायुधाः ॥	011c  
तद्युद्धमभवद्घोरं सुमहद्रोमहर्षणम् ।	012a  
त्वदीयैः पाण्डुपुत्राणां देवानामिव दानवैः ॥	012c  
एवं युयुधिरे वीराः संरब्धाः कुरुपाण्डवाः ।	013a  
परस्परमुदीक्षन्तः परस्परकृतागसः ॥	013c  
तेषां ददृशिरे कोपाद्वपूंष्यमिततेजसाम् ।	014a  
युयुत्सूनामिवाकाशे पतत्त्रिवरभोगिनाम् ॥	014c  
भीमकर्णकृपद्रोणद्रौणिपार्षतसात्यकैः ।	015a  
बभासे स रणोद्देशः कालसूर्यैरिवोदितैः ॥	015c  
\'प्रजानां सङ्क्षये घोरे यथा सूर्योदयो भवेत् ।	016a  
शूराणामुदयस्तद्वदासीत्पुरुषसत्तम ॥\'	016c  
तदासीत्तुमुलं युद्धं निघ्नतामितरेतरम् ।	017a  
महाबलानां बलिभिर्दानवानां यथा सुरैः ॥	017c  
ततो युधिष्ठिरानीकमुद्धूतार्णवनिःस्वनम् ।	018a  
त्वदीयमवधीत्सैन्यं सम्प्रद्रुतमहारथम् ॥	018c  
तत्प्रभग्नं बलं दृष्ट्वा शत्रुभिर्भृशमर्दितम् ।	019a  
अलं द्रुतेन वः शूरा इति द्रोणोऽभ्यभाषत ॥	019c  
\'भारद्वाजममर्षश्च विक्रमश्च समाविशत् ।	020a  
समुद्धृत्य निषङ्गाच्च धनुर्ज्यामवमृज्य च ।	020c  
महाशरधनुष्पाणिर्यन्तारमिदमब्रवीत् ॥	020e  
सारथे याहि यत्रैष पाण्डरेण विराजता ।	021a  
ध्रियमाणेन च्छत्रेण राजा तिष्ठति धर्मराट् ॥	021c  
तदेतद्दीर्यते सैन्यं धार्तराष्ट्रमनेकधा ।	022a  
एतत्संस्तम्भयिष्यामि प्रतिवार्य युधिष्ठिरम् ॥	022c  
न हि मामभिवर्षन्तं संयुगे तात पाण्डवाः ।	023a  
मात्स्यपाञ्चालराजानः सर्वे च सहसोमकाः ॥	023c  
अर्जुनो मत्प्रसादाद्धि महास्त्राणि समाप्तवान् ।	024a  
न मामुत्सहते तात न भीमो न च सात्यकिः ॥	024c  
मत्प्रसादाद्धि बीभत्सुः परमेष्वासतां गतः ।	025a  
ममैवास्त्रं विजानाति धृष्टद्युम्नोऽपि पार्षतः ॥	025c  
नायं संरक्षितुं कालः प्राणांस्तात जयैषिणा ।	026a  
याहि स्वर्गं पुरस्कृत्य यशसे च जयाय च ॥	026c  
सञ्जय उवाच 	027  
एवं सञ्चोदितो यन्ता द्रोणमभ्यवहत्ततः ॥	027ac  
तदाऽश्वहृदयेनाश्वानभिमन्त्र्याशु हर्षयन् ।	028a  
रथेन सवरूथेन भास्वरेण विराजता ॥	028c  
तं करूशाश्च मात्स्याश्च चेदयश्च ससात्वताः ।	029a  
पाण्डवाश्च सपाञ्चालाः सहिताः पर्यवारयन् ॥\'	029c  
ततः शोणहयः क्रुद्धश्चतुर्दन्त इव द्विपः ।	030a  
प्रविश्य पाण्डवानीकं युधिष्ठिरमुपाद्रवत् ॥	030c  
तमाविध्यच्छितैर्बाणैः कङ्कपत्रैर्युधिष्ठिरः ।	031a  
तस्य द्रोणो धनुश्छित्वा तं द्रुतं समुपाद्रवत् ॥	031c  
चक्ररक्षः कुमारस्तु पाञ्चालानां यशस्करः ।	032a  
दधार द्रोणमायान्तं वेलेव सरितां पतिम् ॥	032c  
द्रोणं निवारितं दृष्ट्वा कुमारेण द्विजर्षभम् ।	033a  
सिंहनादरवो ह्यासीत्साधुसाध्विति भाषितम् ॥	033c  
कुमारस्तु ततो द्रोणं सायकेन महाहवे ।	034a  
विव्याधोरसि सङ्क्रुद्धः सिंहवच्च नदन्मुहुः ॥	034c  
संवार्य च रणे द्रोणं कुमारस्तु महाबलः ।	035a  
शरैरनेकसाहस्रैः कृतहस्तो जितश्रमः ॥	035c  
तं शूरमार्यव्रतिनं मन्त्रास्त्रेषु कृतश्रमम् ।	036a  
चक्ररक्षं परामृद्नात्कुमारं द्विजपुङ्गवः ॥	036c  
स मध्यं प्राप्य सैन्यानां सर्वाः प्रविचरन्दिशः ।	037a  
तव सैन्यस्य गोप्तासीद्भारद्वाजो द्विजर्षभः ॥	037c  
शिखण्डिनं द्वादशभिर्विंशत्या चोत्तमौजसम् ।	038a  
नकुलं पञ्चभिर्विद्ध्वा सहदेवं च सप्तभिः ॥	038c  
युधिष्ठिरं द्वादशभिर्द्रौपदेयांस्त्रिभिस्त्रिभिः ।	039a  
सात्यकिं पञ्चभिर्विद्ध्वा मत्स्यं च दशभिः शरैः ॥	039c  
व्यक्षोभयद्रणे योधान्यथामुख्यमभिद्रवन् ।	040a  
अभ्यवर्तत सम्प्रेप्सुः कुन्तीपुत्रं युधिष्ठिरम् ॥	040c  
युगन्धरस्ततो राजन्भारद्वाजं महारथम् ।	041a  
वारयामास सङ्क्रुद्वं वातोद्धतमिवार्णवम् ॥	041c  
युधिष्ठिरं स विद्ध्वा तु शरैः सन्नतपर्वभिः ।	042a  
युगन्धरं तु भल्लने रथनीडादपातयत् ॥	042c  
\'तं विजित्य महातेजा भारद्वाजो महामनाः ।	043a  
अभ्यवर्तत सम्प्रेप्सुः कुन्तीपुत्रं युधिष्ठिरम् ॥\'	043c  
ततो विराटद्रुपदौ केकयाः सात्यकिः शिबिः ।	044a  
व्याघ्रदत्तश्च पाञ्चल्यः सिंहसेनश्च वीर्यवान् ॥	044c  
एते चान्ये च बहवः परीप्सन्तो युधिष्ठिरम् ।	045a  
आवव्रुस्तस्य पन्थानं किरन्तः सायकान्बहून् ॥	045c  
व्याघ्रदत्तस्तु पाञ्चाल्यो द्रोणं विव्याध मार्गणैः ।	046a  
पञ्चाशता शितै राजंस्तत उच्चुक्रुशुर्जनाः ॥	046c  
त्वरितं सिंहसेनस्तु द्रोणं विद्ध्वा महारथम् ।	047a  
प्राहसत्सहसा हृष्टस्त्रासयन्वै महारथान् ॥	047c  
ततो विष्फार्य नयने धनुर्ज्यामवमृज्य च ।	048a  
तलशब्दं महत्कृत्वा द्रोणस्तं समुपाद्रवत् ॥	048c  
ततस्तु सिंहसेनस्य शिरः कायात्सकुण्डलम् ।	049a  
व्याघ्रदत्तस्य चाक्रम्य भल्लाभ्यामाहरद्बली ॥	049c  
तान्प्रमृज्य शरव्रातैः पाण्डवानां महारथान् ।	050a  
युधिष्ठिररथाभ्याशे तस्थौ मृत्युरिवान्तकः ॥	050c  
ततोऽभवन्महाशब्दो राजन्यौधिष्ठिरे बले ।	051a  
हृतो राजेति योधानां समीपस्थे यतव्रते ॥	051c  
अब्रुवन्सैनिकास्तत्र दृष्ट्वा द्रोणस्य विक्रमम् ।	052a  
अद्य राजा धार्तराष्ट्रः कृतार्थो वै भविष्यति ॥	052c  
अस्मिन्महूर्ते द्रोणस्तु पाण्डवं गृह्य हर्षितः ।	053a  
आगमिष्यति नो नूनं धार्तराष्ट्रस्य संयुगे ॥	053c  
एवं सञ्जल्पतां तेषां तावकानां महारथः ।	054a  
आयाज्जवेन कौन्तेयो रथघोषेण नादयन् ॥	054c  
शोणितोदां रथावर्तां कृत्वा विशसने नदीम् ।	055a  
शूरास्थिचयसङ्कीर्णां प्रेतकूलापहारिणीम् ॥	055c  
तां शरौघमहाफेनां प्रासमत्स्यसमाकुलाम् ।	056a  
नदीमुत्तीर्य वेगेन कुरून्विद्राव्य पाण्डवः ॥	056c  
ततः किरीटि सहसा द्रोणानीकमुपाद्रवत् ।	057a  
छादयन्निषुजालेन महता मोहयन्निव ॥	057c  
शीघ्रमभ्यस्यतो बाणान्सन्दधानस्य चानिशम् ।	058a  
नान्तरं ददृशे कश्चित्कौन्तेयस्य यशस्विनः ॥	058c  
न दिशो नान्तरिक्षं च न द्यौर्नैव च मेदिनी ।	059a  
अदृश्यन्त महाराज बाणभूता इवाभवन् ॥	059c  
नादृश्यत तदा राजंस्तत्र किञ्चन संयुगे ।	060a  
बाणान्धकारे महति कृते गाण्डीवधन्वना ॥	060c  
सूर्ये चास्तमनुप्राप्ते तमसा चाभिसंवृते ।	061a  
नाज्ञायत तदा शत्रुर्न सुहृन्न च कश्चन ||	061c  
ततोऽवहारं चक्रुस्ते द्रोणदुर्योधनादयः ।	062a  
तान्विदित्वा पुनस्त्रस्ता न युद्धमनसः परान् ॥	062c  
स्वान्यनीकानि बीभत्सुः शनकैरवहारयत् ।	063a  
ततोऽभितुष्टुवुः पार्थं प्रहृष्टाः पाण्डुसृञ्जयाः ॥	063c  
पाञ्चालाश्च मनोज्ञाभिर्वाग्भिः सूर्यमिवर्षयः ।	064a  
एं स्वशिबिरं प्रायाज्जित्वा शत्रून्धनञ्जयः ॥	064c  
पृष्ठतः सर्वसैन्यानां मुदितो वै सकेशवः ॥	065ac  
मसारगल्वर्कसुवर्णरूपैर्वज्रप्रवालस्फटिकैश्च मुख्यैः ।	066a  
चित्रे रथे पाण्डुसुतो बभासे नक्षत्रचित्रे वियतीव चन्द्रः ॥ ॥	066c  

इति श्रीमन्महाभारते द्रोणपर्वणि द्रोणाभिषेकपर्वणि एकादशदिवसयुद्धे षोडशोऽध्यायः ॥ 16 ॥

5-16-1 अस्त्रमायया अस्त्रकौशलेन ॥ 5-16-14 पतत्त्रिवरभोगिनामिव पतत्त्रिवरो गरुडः । भोगिनः सर्पाः ॥ 5-16-19 द्रुतेन पलायितेन ॥ 5-16-55 विशसने युद्धे ॥ 5-16-66 मसारः इन्द्रनीलः । गल्वर्कः पद्मरागः ॥ 5-16-16 षोडशोऽध्यायः ॥
