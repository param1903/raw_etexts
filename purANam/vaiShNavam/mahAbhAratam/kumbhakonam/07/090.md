श्रीः
अध्यायः 090
अर्जुनेन दुःशासनपराजयः ॥ 1 ॥
धृतराष्ट्र उवाच 	001  
तस्मिन्प्रभग्ने सैन्याग्रे वध्यमाने किरीटिना ।	001a  
के तु तत्र रणे वीराः प्रत्युदीयुर्धनञ्जयम् ॥	001c  
आहोस्विच्छकटव्यूहं प्रविष्टा मोघनिश्चयाः ॥	002a  
द्रोणमाश्रित्य तिष्ठन्ति प्राकारमकुतोभयाः ॥	002c  
सञ्जय उवाच 	003  
तथाऽर्जुनेन सम्भग्ने तस्मिंस्तव बलेऽनघ ।	003a  
हतवीरे हतोत्साहे पलायनकृतक्षणे ॥	003c  
पाकशासनिनाऽभीक्ष्णं वध्यमाने शरोत्तमैः ।	004a  
न तत्र कश्चित्सङ्ग्रामे शशाकार्जुनमीक्षितुम् ॥	004c  
ततस्तव सुतो राजन्दृष्ट्वा सैन्यं तथागतम् ।	005a  
दुःशासनो भृशं क्रुद्धो युद्धायार्जुनमभ्यगात् ॥	005c  
सकाञ्चनविचित्रेण कवचेन समावृतः ।	006a  
जाम्बूनदशिरस्त्राणः शूरस्तीव्रपराक्रमः ॥	006c  
नागानीकेन महता ग्रसन्निव महीमिमाम् ।	007a  
दुःशासनो महाराज सव्यसाचिनमावृणोत् ॥	007c  
ह्रादेन गजघण्टानां शङ्खानां निनदेन च ।	008a  
ज्याक्षेपनिनदैश्चैव विरावेण च दन्तिनाम् ॥	008c  
भूर्दिशश्चान्तरिक्षं च शब्देनासीत्समावृतम् ।	009a  
\'युवराजो बलश्लाघी पिङ्गलः प्रियदर्शनः ।\'	009c  
स मुहूर्तं प्रतिभयो दारुणः समपद्यत ॥	009e  
तान्दृष्ट्वा पततस्तूर्णमङ्कुशैरभिचोदितान् ।	010a  
व्यालम्बहस्तान्संरब्धान्सपक्षानिव पर्वतान् ॥	010c  
सिंहनादेन महता नरसिंहो धनञ्जयः ।	011a  
\'तदाचलघनप्रख्यं पताकाशतसङ्कुलम् ।\'	011c  
गजानीकममित्राणामभितो व्यधमच्छरैः ॥	011e  
महोर्मिणमिवोद्धूतं श्वसनेन महार्णवम् ।	012a  
किरीटी तद्गजानीकं प्राविशन्मकरो यथा ॥	012c  
खमाश्रित इवादित्यः प्रतपन्स युगक्षये ।	013a  
ददृशे दिक्षु सर्वासु पार्थः परपुरञ्जयः ॥	013c  
खुरशब्देन चाश्वानां नेमिघोषेण तेन च ।	014a  
तेन चोत्क्रुष्टशब्देन ज्यानिनादेन तेन च ॥	014c  
नानावादित्रशब्देन पाञ्चजन्यस्वनेन च ।	015a  
देवदत्तस्य घोषेण गाण्डीवनिनदेन च ।	015c  
मन्दवेगा नरा नागा बभूवुस्ते विचेतसः ॥	015e  
शरैराशीविषस्पर्शैर्निर्भिन्नाः सव्यसाचिना ।	016a  
ते गजाः समसीदन्त मग्नाः पङ्कार्णवेष्विव ॥	016c  
युगपच्च समाविष्टैः शरैर्गाण्डीवधन्वनः ।	017a  
अनेकशतसाहस्रैर्द्रुमा मधुकरैरिव ।	017c  
\'पुङ्खावशिष्टैर्बहुभिः शोणितोत्पीडवाहिभिः ॥\'	017e  
आरावं परमं कृत्वा वध्यमानाः किरीटिना ।	018a  
निपेतुरनिशं भूमौ छिन्नपक्षा इवाद्रयः ॥	018c  
अपरे दन्तवेष्टेषु कुम्भेषु च कटेषु च ।	019a  
शरैः समर्पिता नागाः क्रौञ्चवद्व्यनदन्मुहुः ॥	019c  
गजस्कन्धगतानां च पुरुषाणां किरीटिना ।	020a  
छिद्यन्ते चोत्तमाङ्गानि भुल्लैः सन्नतपर्वभिः ॥	020c  
सकुण्डलानां पततां शिरसां धरणीतले ।	021a  
पद्मानामिव सङ्घातैः पार्थश्चक्रे निवेदनम् ॥	021c  
यन्त्रबद्धा विकवचा व्रणार्ता रुधिरोक्षिताः ।	022a  
भ्रमत्सु युधि नागेषु मनुष्या विललम्बिरे ॥	022c  
केचिदेकेन बाणेन सुयुक्तेन सुपत्रिणा ।	023a  
द्वौ त्रयश्च विनिर्भिन्ना निपेतुर्धरणीतले ॥	023c  
अपरे मदसंरब्धा मातङ्गाः पर्वतोपमाः ।	024a  
सारोहा न्यपतन्भूमौ द्रुमवन्त इवाचलाः ॥	024c  
मौर्वीं ध्वजं धनुश्चैव युगमीषां तथैव च ।	025a  
रथिनां कुट्टयामास भल्लैः सन्नतपर्वभिः ॥	025c  
न सन्दधन्न चाकर्षन्न विमुञ्चन्न चोद्वहन् ।	026a  
मण्डलेनैव धनुषा नृत्यन्पार्थः स्म दृश्यते ॥	026c  
अतिविद्धाश्च नाराचैर्वमन्तो रुधिरं मुखैः ।	027a  
मुहूर्तान्न्यपतन्नन्ये वारणा वसुधातले ॥	027c  
उत्थितान्यगणेयानि कबन्धानि समन्ततः ।	028a  
अदृश्यन्त महाराज तस्मिन्परमसङ्कुले ॥	028c  
सचापाः साङ्गुलित्राणाः सखड्गाः साङ्गदा रणे ।	029a  
अदृश्यन्त भुजाश्छिन्ना हेमाभरणभूषिताः ॥	029c  
सूपस्करैरधिष्ठानैरीषादण्डकबन्धुरैः ।	030a  
चक्रैर्विमथितैरक्षैर्भग्नैश्च बहुधा युगैः ॥	030c  
चर्मचापधरैश्चैव व्यवकीर्णैस्ततस्ततः ।	031a  
स्रग्भिराभरणैर्वस्त्रैः पतितैश्च महाध्वजैः ॥	031c  
निहतैर्वारणैरश्वैः क्षत्रियैश्च निपातितैः ।	032a  
अदृश्यत मही तत्र दारुणप्रतिदर्शना ॥	032c  
एवं दुःशासनबलं वध्यमानं किरीटिना ।	033a  
सम्प्राद्रवन्महाराज व्यथितं सहनायकम् ॥	033c  
\'एवं बले द्रुते याते राजपुत्रं महारथम् ।	034a  
विव्याध दशभिर्बाणैस्तिष्ठतिष्ठेति चाब्रवीत् ॥	034c  
जीवितेन कथं गन्ता दुरुक्तं यावदद्य ते ।	035a  
तद्वाक्यसदृशं कर्म कुरु त्वं यदि मन्यसे ॥	035c  
एवमुक्त्वा ततो राजा पार्थः पार्थिवमर्दनः ।	036a  
भृशं क्रुद्धो महाराज अविध्यत्तनयं तव ॥\'	036c  
ततो दुःशासनस्त्रस्तः सहानीकः शरार्दितः ।	037a  
द्रोणं त्रातारमाकाङ्क्षञ्शकटव्यूहमभ्यगात् ॥ ॥	037c  

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे नवतितमोऽध्यायः ॥ 90 ॥

5-90-3 पलायने कृतः क्षणोऽवसरो येन ॥ 5-90-9 प्रतिभयो भयङ्करः । दारुणः क्रूरः ॥ 5-90-19 दन्तवेष्टेषु दन्तमूलेषु । कटेषु कटिषु ॥ 5-90-21 निवेदनमुपाहारम् ॥ 5-90-22 यन्त्रबद्धा यन्त्रैरालिखिताः ॥ 5-90-90 नवतितमोऽध्यायः ॥
