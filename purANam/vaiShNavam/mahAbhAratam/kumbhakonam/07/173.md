श्रीः
अध्यायः 173
द्रोणकर्णयोः सात्यकिधृष्टद्युम्नाभ्यां युद्धम् ॥ 1 ॥
सञ्जय उवाच 	001  
विद्रुतं स्वबलं दृष्ट्वा वध्यमानं महात्मभिः ।	001a  
क्रोधेन महताऽविष्टः पुत्रस्तव विशाम्पते ॥	001c  
अभ्येत्य सहसा कर्णं द्रोणं च जयतां वरम् ।	002a  
अमर्षवशमापन्नो वाक्यज्ञो वाक्यमब्रवीत् ॥	002c  
भवद्भ्यामिह सङ्ग्रामः क्रुद्धाभ्यां सम्प्रवर्तितः ।	003a  
आहवे निहतं दृष्ट्वा सैन्धवं सव्यसाचिना ॥	003c  
निहन्यमानां पाण्डूनां बलेन मम वाहिनीम् ।	004a  
भूत्वा तद्विजये शक्तावशक्ताविव पश्यतः ॥	004c  
यद्यहं भवतोस्त्याज्यो न वाच्योऽस्मि तदैव हि ।	005a  
आवां पाण्डुसुतान्सङ्ख्ये जेष्याव इति मानदौ ॥	005c  
तदैवाहं वचः श्रुत्वा भवद्भ्यामनुसम्मतम् ।	006a  
नाकरिष्यमिदं पार्थैर्वैरं योधविनाशनम् ॥	006c  
यदि नाहं परित्याज्यो भवद्भ्यां पुरुषर्षभौ |	007a  
युध्यतामनुरूपेण विक्रमेण सुविक्रमौ ॥	007c  
वाक्प्रतोदेन तौ वीरौ प्रणुन्नौ तनयेन ते ।	008a  
प्रावर्तयेतां सङ्ग्रामं घट्टिताविव पन्नगौ ॥	008c  
ततस्तौ रथिनां श्रेष्ठौ सर्वलोकधनुर्धरौ ।	009a  
शैनेयप्रमुखान्पार्थानभिदुद्रुवतू रणे ॥	009c  
तथैव सहिताः पार्थाः सर्वसैन्येन संवृताः ।	010a  
अभ्यवर्तन्त तौ वीरौ नर्दमानौ मुहुर्मुहुः ॥	010c  
अथ द्रोणो महेष्वासो दशभिः शिनिपुङ्गवम् ।	011a  
अविध्यत्त्वरितं क्रुद्धः सर्वशस्त्रभृतां वरः ॥	011c  
कर्णश्च दशभिर्बाणैः पुत्रश्च तव सप्तभिः ।	012a  
दशभिर्वृषसेनश्च सौबलश्चापि सप्तभिः ।	012c  
एते कौरव सङ्क्रन्दे शैनेयं पर्यवाकिरन् ॥	012e  
दृष्ट्वा च समरे द्रोणं निघ्नन्तं पाण्डवीं चमूम् ।	013a  
विव्यधुः सोमकास्तूर्णं समन्ताच्छरवृष्टिभिः ॥	013c  
तत्र द्रोणोऽहरत्प्राणान्क्षत्रियाणां विशाम्पते ।	014a  
रश्मिभिर्भास्करो राजंस्तमांसीव समन्ततः ॥	014c  
द्रोणेन वध्यमानानां पाञ्चालानां विशाम्पते ।	015a  
शुश्रुवे तुमुलः शब्दः क्रोशतामितरेतरम् ॥	015c  
पुत्रानन्ये पितॄनन्ये भ्रातॄनन्ये च मातुलान् ।	016a  
भागिनेयान्वयस्यांश्च तथा सम्बन्धिबान्धवान् ।	016c  
उत्सृज्योत्सृज्य गच्छन्ति त्वरिता जीवितेप्सवः ॥	016e  
अपरे मोहिता मोहात्तमेवाभिमुखा ययुः ।	017a  
पाण्डवानां रणे योधाः परलोकं गताः परे ॥	017c  
सा तथा पाण्डवी सेना पीड्यमाना महात्मना ।	018a  
निशि सम्प्राद्रवद्राजन्नुत्सृज्योल्काः सहस्रशः ॥	018c  
पश्यतो भीमसेनस्य विजयस्याच्युतस्य च ।	019a  
यमयोर्धर्मपुत्रस्य पार्षतस्य च पश्यतः ॥	019c  
तमसा संवृते लोके न प्राज्ञायत किञ्चन ।	020a  
कौरवाणां प्रकाशेन दृश्यन्ते विद्रुताः परे ॥	020c  
द्रवमाणं तु तत्सैन्यं द्रोणकर्णौ महारथौ ।	021a  
जघ्नतुः पृष्ठतो राजन्किरन्तौ सायकान्बहून् ॥	021c  
पाञ्चालेषु प्रभग्नेषु क्षीयमाणेषु सर्वतः ।	022a  
जनार्दनो दीनमानाः प्रत्यभाषत फल्गुनम् ॥	022c  
द्रोणकर्णौ महेष्वासावेतौ पार्षतसात्यकी ।	023a  
पाञ्चालांश्चैव सहितौ जघ्नतुः सायकैर्भृशम् ॥	023c  
एतयोः शरवर्षेण प्रभग्ना नो महारथाः ।	024a  
वार्यमाणापि कौन्तेय पृतना नावतिष्ठते ॥	024c  
तां तु विद्रवतीं दृष्ट्वा ऊचतुः केशवार्जुनौ ।	025a  
मा विद्रवत वित्रस्ता भयं त्यजत पाण्डवाः ॥	025c  
तावावां सर्वसैन्यैश्च व्यूहैः सम्यगुदायुधैः ।	026a  
द्रोणं च सूतपुत्रं च प्रयतावः प्रबाधितुम् ॥	026c  
एतौ हि बलिनौ शूरौ कृतास्त्रौ जितकाशिनौ ।	027a  
उपेक्षितौ बलं तूर्णं नाशयेतां निशामिमाम् ॥	027c  
सञ्जय उवाच 	028  
तयोः संवदतोरेवं भीमकर्मा महाबलः ।	028a  
आयाद्वृकोदरः शीघ्रं पुनरावर्त्य वाहिनीम् ॥	028c  
वृकोदरमथायान्तं दृष्ट्वा तत्र जनार्दनः ।	029a  
पुनरेवाब्रवीद्राजन्हर्षयन्निव पाण्डवम् ॥	029c  
एष भीमो रणश्लाघी वृतः सोमकपाण्डवैः ।	030a  
अभ्यवर्तत वेगेन द्रोणकर्णौ महारथौ ॥	030c  
एतेन सहितो युद्ध्य पाञ्चालैश्च महारथैः ।	031a  
आश्वासनार्थं सैन्यानां सर्वेषां पाण्डुनन्दन ॥	031c  
ततस्तौ पुरुषव्याघ्रावुभौ माधवपाण्डवौ ।	032a  
द्रोणकर्णौ समासाद्य धिष्ठितौ रणमूर्धनि ॥	032c  
सञ्जय उवाच 	033  
ततस्तत्पुनरावृत्तं युधिष्ठिरबलं महत् ।	033a  
ततो द्रोणश्च कर्णश्च परान्ममृदतुर्युधि ॥	033c  
स सम्प्रहारस्तुमुलो निशि प्रत्यभवन्महान् ।	034a  
यथा सागरयो राजंश्चन्द्रोदयविरुद्धयोः ॥	034c  
तत उत्सृज्य पाणिभ्यां प्रदीपांस्तव वाहिनी ।	035a  
युयुधे पाण्डवैः सार्धमुन्मत्तवदसङ्कुला ॥	035c  
रजसा तमसा चैव संवृते भृशदारुणे ।	036a  
केवलं नामगोत्रेण प्रायुध्यन्त जयैषिणः ॥	036c  
अश्रूयन्त हि नामानि श्राव्यमाणानि पार्थिवैः ।	037a  
प्रहरद्भिर्महाराज स्वयंवर इवाहवे ॥	037c  
निःशब्दमासीत्सहसा पुनः शब्दो महानभूत् ।	038a  
क्रुद्धानां युध्यमानानां जीयतां जयतामपि ॥	038c  
यत्रयत्र स्म दृश्यन्ते प्रदीपाः कुरुसत्तम ।	039a  
तत्रतत्र स्म शूरास्ते निपतन्ति पतङ्गवत् ॥	039c  
तथा संयुध्यमानानां विगाढाऽऽसीन्महानिशा ।	040a  
पाण्डवानां च राजेन्द्र कौरवाणां च सर्वशः ॥ ॥	040c  

इति श्रीमन्महाभारते द्रोणपर्वणि घटोत्कचवधपर्वणि चतुर्दशरात्रियुद्धे त्रिसप्तत्यधिकशततमोऽध्यायः ॥ 173 ॥

5-173-8 घट्टितौ मर्दितौ ॥ 5-173-12 सङ्क्रन्दे युद्धे ॥ 5-173-23 सात्यकी इति द्वितीयान्तम् ॥ त्रिसप्तत्यधिकशततमोऽध्यायः ॥
