श्रीः
अध्यायः 151
सैन्धववधदुःखितेन दुर्योधनेन द्रोणमेत्य आत्मोपालम्भपूर्वकं परिशोचनम् ॥ 1 ॥
सञ्जय उवाच 	001  
सैन्धवे निहते राजन्पुत्रस्तव सुयोधनः ।	001a  
[अश्रुपूर्णमुखो दीनो निरुत्साहो द्विषज्जये ॥	001c  
दुर्मना निःश्वसन्दुष्टो भग्नदंष्ट्र इवोरगः ।	002a  
आगस्कृत्सर्वलोकस्य पुत्रस्तेऽर्तिं परामगात् ॥	002c  
दृष्ट्वा तत्कदनं घोरं स्वबलस्य कृतं महत् ।	003a  
जिष्णुना भीमसेनेन सात्वतेन च संयुगे ॥	003c  
स विवर्णः कृशो दीनो बाष्पविप्लुतलोचनः ।]	004a  
अमन्यतार्जुनसमो न योद्धा भुवि विद्यते ॥	004c  
न द्रोणो न च राधेयो नाश्वत्थामा कृपो न च ।	005a  
पार्थस्य सम्मुखे स्थातुं पर्याप्ता इति मारिष ॥	005c  
निर्जित्य हि रणे पार्थः सर्वान्मम महारथान् ।	006a  
अवधीत्सैन्धवं सङ्ख्ये न च कश्चिदवारयत् ॥	006c  
सर्वथा हतमेवेदं कौरवाणां महद्बलम् ।	007a  
न ह्यस्य विद्यते त्राता साक्षादपि पुरन्दरः ॥	007c  
यमुपाश्रित्य सङ्ग्रामे कृतः शस्त्रसमुद्यमः ।	008a  
स कर्णो निर्जितः सङ्ख्ये हतश्चैव जयद्रथः ॥	008c  
\'परुषाणि सभामध्ये प्रोक्तवान्यो हि पाण्डवान् ।	009a  
स कर्णो निर्जितः सङ्ख्ये सैन्धवश्च निपातितः ॥	009c  
यस्य वीर्यं समाश्रित्य शमं याचन्तमच्युतम् ।	010a  
तृणवत्तमहं मन्ये स कर्णो निर्जितो युधि ॥	010c  
एवं क्लान्तमना राजन्नुपायाद्रोणमीक्षितुम् ।	011a  
आगस्कृत्सर्वलोकस्य पुत्रस्ते भरतर्षभ ॥	011c  
ततस्तत्सर्वमाचख्यौ कुरूणां वैशसं महत् ।	012a  
परान्विजयतश्चापि धार्तराष्ट्रान्निमज्जतः ॥	012c  
दुर्योधन उवाच 	013  
पश्य मूर्धाभिषिक्तानामाचार्य कदनं महत् ।	013a  
कृत्वा प्रमुखतः शूरं भीष्मं मम पितामहम् ॥	013c  
तं निहत्य प्रलुब्धोऽयं शिखण्डी पूर्णमानसः ।	014a  
पाञ्चाल्यैः सहितः सर्वैः सेनाग्रमभिवर्तते ॥	014c  
अपरश्चापि दुर्धर्षः शिष्यस्ते सव्यसाचिना ।	015a  
अक्षौहिणीः सप्त हत्वा हतो राजा जयद्रथः ॥	015c  
अस्मद्विजयकामानां सुहृदामुपकारिणाम् ।	016a  
गन्ताऽस्मि कथमानृण्यं गतानां यमसादनम् ॥	016c  
ये मदर्थं परीप्सन्ते वसुधां वसुधाधिपाः ।	017a  
ते हित्वा वसुधैश्वर्यं वसुधामधिशेरते ॥	017c  
सोऽहं कापुरुषः कृत्वा मित्राणां क्षयमीदृशम् ।	018a  
अश्वमेधसहस्रेण पावितुं न समुत्सहे ॥	018c  
मम लुब्धस्य पापस्य तथा धर्मापचायिनः ।	019a  
व्यायामेन जिगीषन्तः प्राप्ता वैवस्वतक्षयम् ॥	019c  
कथं पतितवृत्तस्य पृथिवी सुहृदां द्रुहः ।	020a  
विवरं नाशकद्दातुं मम पार्थिवसंसदि ॥	020c  
योऽहं रुधिरसिक्ताङ्गं राज्ञां मध्ये पितामहम् ।	021a  
शयानं नाशकं त्रातुं भीष्ममायोधने हतम् ॥	021c  
तं मामनार्यपुरुषं मित्रद्रुहमधार्मिकम् ।	022a  
किं वक्ष्यति हि दुर्धर्षः समेत्य परलोकजित् ॥	022c  
जलसन्धं महेष्वासं पश्य सात्यकिना हतम् ।	023a  
मदर्थमुद्यतं शूरं प्राणांस्त्यक्त्वा महारथम् ॥	023c  
काम्भोजं निहतं दृष्ट्वा तथालम्बुसमेव च ।	024a  
अन्यान्बहूंश्च सुहृदो जीवितार्थोऽद्य को मम ॥	024c  
व्यायच्छन्तो हताः शूरा मदर्थे ये पराङ्मुखाः ।	025a  
यतमानाः परं शक्त्या विजेतुमहितान्मम ॥	025c  
तेषां गत्वाऽहमानृण्यमद्य शक्त्या परन्तप ।	026a  
तर्पयिष्यामि तानेव जलेन यमुनामनु ॥	026c  
सत्यं ते प्रतिजानामि सर्वशस्त्रभृतां वर ।	027a  
इष्टापूर्तेन च शपे वीर्येण च सुतैरपि ॥	027c  
निहत्य तान्रणे सर्वान्पाञ्चालान्पाण्डवैः सह ।	028a  
शान्तिं लब्धाऽस्मि तेषां वा रणे गन्ता सलोकताम् ||	028c  
सोऽहं तत्र गमिष्यामि यत्र ते पुरुषर्षभाः ।	029a  
हता मदर्थे सङ्ग्रामे युध्यमानाः किरीटिना ॥ 	029c  
न हीदानीं सहाया मे परीप्सन्त्यनुपस्कृताः ।	030a  
श्रेयो हि पाण्डून्मन्यन्ते न तथास्मान्महाभुज ॥	030c  
स्वयं हि मृत्युर्विहितः सत्यसन्धेन संयुगे ।	031a  
भवानुपेक्षां कुरुते शिष्यत्वादर्जुनस्य हि ॥	031c  
अतो विनिहताः सर्वे येऽस्मज्जयचिकीर्षवः ।	032a  
कर्णमेव तु पश्यामि सम्प्रत्यस्मज्जयैषिणम् ॥	032c  
यो हि मित्रमविज्ञाय याथातथ्येन मन्दधीः ।	033a  
मित्रार्थे योजयत्येनं तस्य सोऽर्थोऽवसीदति ॥	033c  
तादृग्रूपं कृतमिदं मम कार्यं सुहृत्तमैः ।	034a  
मोहाल्लुब्धस्य पापस्य जिह्मस्य धनमीहतः ॥	034c  
यौ मे युद्धस्य कृत्यस्य जिह्माचारैः समीयतुः ।	035a  
हतो जयद्रथश्चैव सौमदत्तिश्च विर्यवान् ।	035c  
अभीषाहाः शूरसेनाः शिबयोऽथ वसातयः ॥	035e  
सोऽहमद्य गमिष्यामि यत्र ते पुरुषर्षभाः ।	036a  
हता मदर्थे सङ्ग्रामे युध्यमानाः किरीटिना ॥	036c  
न हि मे जीवितेनार्थस्तानृते पुरुषर्षभान् ।	037a  
आचार्यः पाण्डुपुत्राणामनुजानातु नो भवान् ॥ ॥	037c  

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे एकपञ्चाशदधिकशततमोऽध्यायः ॥ 151 ॥

5-151-02 आर्तिमिति च्छेदः ॥ 5-151-14 प्रलुब्धः प्रकृष्टो लुब्धकस्तद्वद्वञ्चकत्वात् ॥ 5-151-19 धर्मापचायिनः धर्मक्षेपकस्य ॥ 5-151- 37 आचार्यः पाण्डुपुत्राणामित्युपालम्भः ॥ 5-151- एकपञ्चाशदधिकशततमोऽध्यायः ॥ 151 ॥
