श्रीः
अध्यायः 109
घटोत्कचेनालम्बुसवधः ॥ 1 ॥
सञ्जय उवाच 	001  
\'किरन्तं शरवर्षाणि रोषाद्द्रोणं महाहवे ।	001a  
वित्रासयन्तं तां सेनां कौन्तेयानां महीपते ॥	001c  
दृष्ट्वा ततो महेष्वासो निघ्नन्तं च रथान्भृशम् ।	002a  
घटोत्कचो महाबाहू रणायाभिजगाम ह ॥	002c  
पिशाचवदनैर्युक्तं रथं काञ्चनभूषितम् ।	003a  
समास्थाय महाराज नानाप्रहरणैर्युतः ॥	003c  
दंशितस्तपनीयेन कवचेन सुवर्चसा ।	004a  
भूषणैराचिताङ्गश्च नदन्निव च तोयदः ॥	004c  
हैडिम्बेयः सुसङ्क्रुद्धो द्रोणमभ्यद्रवद्बली ।	005a  
तमभ्यधावदायान्तं क्रद्धरूपलम्बुसः ॥	005c  
ऋक्षचर्मपरिक्षिप्तं रथमास्थाय दंशितः ।	006a  
रक्तोष्ठः सधनुष्पाणिः प्रांशुः कल्प इव स्थितः ॥	006c  
क्षिपञ्छतघ्नीर्विपुला मुसलोपमतोमरान् ।	007a  
मुसण्ठीर्बहुलाश्चैव त्रिशूलानपि पट्टसान् ॥	007c  
कर्पराञ्छतधारांश्च पिनाकान्विविधांस्तथा ।	008a  
चक्राणि च क्षुरप्राणि क्षेपणीश्च कटङ्कटान् ॥	008c  
नाराचान्विविधानस्यन्सकङ्कोलूकवायसान् ।	009a  
चिक्षेप धनुरादाय निनदन्भैरवान्रवान् ॥	009c  
तं रौद्रं क्रूरमायान्तं दृष्ट्वा कालमिवागतम् ।	010a  
प्राद्रवद्भयसंविग्ना राजन्पाण्डववाहिनी ॥	010c  
सात्यकिस्तु रथव्याघ्रो दृष्ट्वा तं राक्षसं युधि ।	011a  
अभ्ययादमरप्रख्यो भ्रामयित्वा महद्धनुः ॥	011c  
अभ्यद्रवच्च तद्रक्षस्तिष्ठतिष्ठेति चाब्रवीत् ।	012a  
अलम्बुसं राक्षसेन्द्रं सोऽस्त्रवर्षैरवाकिरत् ॥	012c  
ततः पाण्डवसैन्यानि विद्रुतान्यथ भारत ।	013a  
निरीक्ष्याभ्यद्रवत्तूर्णं त्वरमाणो घटोत्कचः ॥	013c  
चिक्षेप च गदाशक्तीस्तोमरानथ पट्टसान् ।	014a  
हेमचित्रत्सरूनुग्रान्खड्गानाकाशसप्रभान् ॥	014c  
अन्योन्यमारादालोक्य राक्षसौ तौ महाबलौ ।	015a  
भैरवं नदतुर्नादान्सतोयाविव तोयदौ ॥	015c  
ततः प्रववृते युद्धं घोरं राक्षससिंहयोः ।	016a  
यादृगेव पुरा वृत्तं रामरावणयोर्मृधे ॥	016c  
स शक्तीश्च पिनाकांश्च वज्रान्खड्गान्परश्वथान् ।	017a  
अन्योन्यमभिसङ्क्रुद्धौ तदा व्यसृजतामुभौ ॥	017c  
आकृष्यमाणे धनुषि तयोर्बाहुबलेन च ।	018a  
यन्त्रेणेव तदा राजन्भृशं नादान्प्रचक्रतुः ॥	018c  
अलम्बुसस्ततश्चक्रं कृतान्तज्वलनप्रभम् ।	019a  
घटोत्कचाय चिक्षेप यत्नमास्थाय वीर्यवान् ॥	019c  
तद्भैमसेनिः सम्प्रेक्ष्य चक्रं वेगवदन्तरे ।	020a  
गदया ताडयामास तद्दीर्णं शतधाऽभवत् ॥	020c  
ततोऽग्निचूर्णैः सहसा चक्रघातविनिःसृतैः ।	021a  
दंशकैरिव सा सेना पतद्भिर्भृशसङ्कुला ॥	021c  
ततः प्रतिहते चक्रे स वीरो रोषसङ्कुलः ।	022a  
प्राहिणोत्तरसा शूलं शक्तीर्दशशतं तदा ॥ 	022c  
ज्वलन्तीश्च किरन्तीश्च ज्वालामालाः समन्ततः ।	023a  
युगान्तोल्कानिभास्तीक्ष्णा हेमदण्डा महास्वनाः ॥	023c  
ताश्चापतन्तीः सम्प्रेक्ष्य राक्षसस्य घटोत्कचः ।	024a  
अर्धचन्द्रैः प्रचिच्छेद नाराचैः कङ्कपत्रिभिः ॥	024c  
ततो रोषपरीताङ्गः प्रमुमोच स राक्षसः ।	025a  
शरवर्षं महाघोरं घटोत्कचरथं प्रति ॥\'	025c  
तयोः प्रतिभयं युद्धमासीद्राक्षससिंहयोः ।	026a  
कुर्वतोर्विविधा मायाः शक्रशम्बरयोरिव ॥	026c  
अलम्बुसो भृशं क्रुद्धो घटोत्कचमताडयत् ॥	027ac  
तयोर्युद्धं समभवद्रक्षोग्रामणिमुख्ययोः ।	028a  
यादृगेव पुरा वृत्तं रामरावणयोः प्रभो ॥	028c  
घटोत्कचस्तु विंशत्या नाराचानां स्तनान्तरे ।	029a  
अलम्बुसमथो विद्ध्वा सिंहवद्व्यनदन्मुहुः ॥	029c  
तथैवालम्बुसो राजन्हैडिम्बिं युद्धदुर्मदम् ।	030a  
विद्ध्वा विद्ध्वाऽनदद्धृष्टः पूरयन्खं समन्ततः ॥	030c  
तथा तौ भृशसङ्क्रुद्धौ राक्षसेन्द्रौ महाबलौ ।	031a  
निर्विशेषमयुध्येतां मायाभिरितरेतरम् ॥	031c  
मायाशतसृजौ नित्यं मोहयन्तौ परस्परम् ।	032a  
मायायुद्धेषु कुशलौ मायायुद्धमयुध्यताम् ॥	032c  
यांयां घटोत्कचो युद्धे मायां दर्शयते नृप ।	033a  
तां तामलम्बुसो राजन्माययैव निजघ्निवान् ॥	033c  
तं तथा युध्यमानं तु मायायुद्धविशारदम् ।	034a  
अलम्बुसं राक्षसेन्द्रं दृष्ट्वाऽक्रुध्यन्त पाण्डवाः ॥	034c  
त एनं भृशसंविग्नाः सर्वतः प्रवरा रथैः ।	035a  
अभ्यद्रवन्त सङ्क्रुद्धा भीमसेनादयो नृप ॥	035c  
त एनं कोष्ठकीकृत्य रथवंशेन मारिष ।	036a  
सर्वतो व्यकिरन्बाणैरुल्काभिरिव कुञ्जरम् ॥	036c  
स तेषामस्त्रवेगं तं प्रतिहत्यास्त्रमायया ।	037a  
तस्माद्रथव्रजान्मुक्तो वनदाहादिव द्विपः ॥	037c  
स विष्फार्य धनुर्घोरमिन्द्राशनिसमस्वनम् ।	038a  
मारुतिं पञ्चविंशत्या भैमसेनिं च पञ्चभिः ॥	038c  
युधिष्ठिरं त्रिभिर्विद्ध्वा सहदेवं च सप्तभिः ।	039a  
नकुलं च त्रिसप्तत्या द्रोपदेयांश्च मारिष ।	039c  
पञ्चभिःपञ्चभिर्विद्ध्वा घोरं नादं ननाद ह ॥	039e  
तं भीमसेनो नवभिः सहदेवस्तु पञ्चभिः ।	040a  
युधिष्ठिरः शतेनैव राक्षसं प्रत्यविध्यत ।	040c  
नकुलस्तु चतुःषष्ट्या द्रौपदेयास्त्रिभिस्त्रिभिः ॥	040e  
हैडिम्बो राक्षसं विद्ध्वा युद्धे पञ्चाशता शरैः ।	041a  
पुनर्विव्याध सप्तत्या ननाद च महाबलः ॥	041c  
तस्य नादेन महता कम्पितेयं वसुन्धरा ।	042a  
सपर्वतवना राजन्सपादपजलाशया ॥	042c  
सोऽतिविद्धो महेष्वासैः सर्वतस्तैर्महारथैः ।	043a  
प्रतिविव्याध तान्सर्वान्पञ्चभिः पञ्चभिः शरैः ॥	043c  
तं क्रुद्धं राक्षसं युद्धे प्रतिक्रुद्धस्तु राक्षसः ।	044a  
हैडिम्बो भरतश्रेष्ठ शरैर्विव्याध सप्तभिः ॥	044c  
सोऽतिविद्धो बलवता राक्षसेन्द्रो महाबलः ।	045a  
व्यसृजत्सायकांस्तूर्णं रुक्मपुङ्खाञ्शिलाशितान् ॥	045c  
ते शरा नतपर्वाणो भैमसेनिविनिर्भिदः ।	046a  
रुषिताः पन्नगा यद्वद्योधमुख्यानुपागमन् ॥	046c  
ततस्ते पाण्डवा राजन्समन्तान्निशिताञ्शरान् ।	047a  
प्रेषयामासुरुद्विग्ना हैडिम्बश्च घटोत्कचः ॥	047c  
स विध्यमानः समरे पाण्डवैर्जितकाशिभिः ।	048a  
\'*नाभ्यपद्यत कर्तव्यमार्श्यशृङ्गिर्महाबलः ॥	048c  
घटोत्कचं महाराज शरवर्षैरवाकिरत् ।	049a  
दग्धाद्रिकूटसदृशं तमञ्जनचयोपमम् ॥	049c  
घटोत्कचोऽप्यसम्भ्रान्तः शरवर्षं महत्तरम् ।	050a  
अलम्बुसवधप्रेप्सुर्मुमोचाग्निरिव ज्वलन् ॥	050c  
अलम्बुसवधाच्चोग्राद्धटोत्कचवधादपि ।	051a  
शराः प्रादुर्भवन्ति स्म द्विरेफा इव शाखिनः ॥	051c  
अभ्रच्छायेव रचिता बाणैस्तत्र नरेश्वर ।	052a  
न स्म विज्ञायते किञ्चिदन्धकारे कृते शरैः ॥	052c  
तत आकर्णमुक्तेन भल्लेन च घटोत्कचः ।	053a  
अलम्बुसस्य चिच्छेद शिरो यन्तुर्महाबलः ॥	053c  
ततोऽपरैर्वेगवद्भिः क्षुरैस्तस्य घटोत्कचः ।	054a  
अक्षमीषां युगं चैव चिच्छेद युधि ताडयन् ॥	054c  
अवस्कन्द्य रथात्तूर्णं कैर्मीरः क्रोधमूर्च्छितः ।	055a  
तस्मिन्मायामयं घोरमस्त्रवर्षं ववर्ष ह ॥	055c  
घटोत्कचोऽप्याशु रथात्प्रस्कन्द्य स तमेव च ।	056a  
मायास्त्रेणैव मायास्त्रं व्यधमत्समरे रिपोः ॥	056c  
हैडिम्बेनार्द्यमानस्तु युधि सोऽलम्बुसोऽद्रवत् ।	057a  
अन्तर्हितो महाराज घटोत्कचमयोधयत् ॥	057c  
अन्तर्धानगतं दृष्ट्वा तत्रतत्र घटोत्कचः ।	058a  
गदया ताडयामास वेगवत्या महाबलः ॥	058c  
उत्पपात ततो व्योम्नि प्रहारपरिपीडितः ।	059a  
अलम्बुसो राक्षसेन्द्रः सहसा पक्षिराडिव ॥	059c  
घटोत्कचोऽप्यसम्भ्रान्तः खड्गपाणिरथोत्पतत् ।	060a  
ततो वेगेन महता विवर्षिषुरिवाम्बुदः ॥	060c  
तमापतन्तं सम्प्रेक्ष्य कैर्मीरी राक्षसोत्तमः ।	061a  
अभिदुद्राव वेगेन सिंहः सिंहमिव स्थितम् ॥	061c  
दक्षिणेनासिमुद्यम्य वक्षः प्रच्छाद्य वर्मणा ।	062a  
अभिदुद्राव वेगेन वेगवन्तं घटोत्कचः ॥	062c  
तावुभौ वेगसंरब्धावलम्बुसघटोत्कचौ ।	063a  
अन्योन्यस्य तथैवोरू समाजघ्नतुरञ्जसा ॥	063c  
अन्योन्यस्याभिघातेन तयो राक्षससिंहयोः ।	064a  
शैलेनाभिहतस्येव शैलस्याभून्महास्वनः ॥	064c  
ततोऽपसृत्य सहसा पुनरापेततुर्भृशम् ।	065a  
चरन्तावसिमार्गांस्तान्विविधान्राक्षसोत्तमौ ॥	065c  
तयोर्गात्रेषु पतितावसी भिन्नौ निपेततुः ।	066a  
वेगोत्सृष्टे मघवता वज्रे शैलतटेष्विव ॥	066c  
ततः सैन्यानि ददृशुस्तद्युद्धमतिदारुणम् ।	067a  
युद्धं तयो राक्षसयोरामिषे श्येनयोरिव ॥	067c  
ततो लोहितरक्ताक्षावुभौ तौ राक्षसोत्तमौ ।	068a  
तथैक्ष्येतां तु शार्दूलौ सन्ध्यारक्ताविवाम्बुदौ ॥	068c  
चक्राते श्येनवच्चैव मण्डलानि सहस्रशः ।	069a  
उभौ निस्त्रिंशहस्तौ तौ सपक्षाविव पक्षिणौ ॥	069c  
भ्रामयित्वा तु तं खड्गं पाण्डोः किर्मीरनन्दनः ।	070a  
चिक्षेपास्य शिरो हर्तुं स च तस्य घटोत्कचः ॥	070c  
तावसी युगपद्दीप्तौ समेत्य विपुलौ भुवि ।	071a  
पतितौ तौ तु बाहुभ्यां राक्षसौ समसज्जताम् ॥	071c  
शीर्षाघातांसघातैश्च परस्परमथाहतौ ।	072a  
पुनर्विमिश्रितौ वीरौ व्यायुध्येते मुहुर्मुहुः ॥	072c  
भैमसेनिरथोत्क्षिप्य समाविध्य पुनः पुनः ।	073a  
निष्पिपेष क्षितौ क्षिप्रं पूर्णकुम्भमिवाश्मनि ॥	073c  
बललाघवसम्पन्नः सम्पन्नो विक्रमेण च ।	074a  
भैमसेनिरथ क्रुद्धः सर्वसैन्यस्य पश्यतः ॥	074c  
असृक्क्षरितसर्वाङ्गश्चूर्णितास्थिविभूषणः ।	075a  
घटोत्कचेन निष्पिष्टो हतः सालकटङ्कटः ॥	075c  
पाण्डवानां ततः सेना तं दृष्ट्वा विनिपातितम् ।	076a  
ननाद सुमहानादं हर्षवेगसमाप्लुता ॥	076c  
ततस्तु निपपाताशु गतासुर्भुवि राक्षसः ।	077a  
शिखरं पर्वतस्येव वज्रवेगेन पातितम् ॥	077c  
पतता तेन महता रथिनां दन्तिनां दश ।	078a  
तव सैन्ये महाराज निहताः सुबृहत्तया ॥	078c  
ततो घटोत्कचो हत्वा तद्रक्षो वृत्रसन्निभम् ।	079a  
पुनः स रथमास्थाय विजिगीषुर्ननाद ह ॥\'	079c  
ततः सुमनसः पार्था हते तस्मिन्निशाचरे ।	080a  
चुक्रुशुः सिंहनादांश्च वासांस्यादुधुवुश्च ह ॥	080c  
तावकाश्च हतं दृष्ट्वा राक्षसेन्द्रं महाबलम् ।	081a  
अलम्बुसं तथा शूरा विशीर्णमिव पर्वतम् ।	081c  
हाहाकारमकार्षुश्च सैन्यानि भरतर्षभ ॥	081e  
जनाश्च तद्ददृशिरे रक्षः कौतूहलान्विताः ।	082a  
यदृच्छया निपतितं भूमावङ्गारकं यथा ॥	082c  
घटोत्कचस्तु तद्धत्वा रक्षो बलवतां वरम् ।	083a  
मुमोच बलवन्नादं बलं हत्वेव वासवः ॥	083c  
स पूज्यमानः पितृभिः सबान्धवैर्घटोत्कचः कर्मणि दुष्करे कृते ।	084a  
रिपुं निहत्याभिननन्द वै तदा ह्यलम्बुसं पक्वमलम्बुषं यथा ॥	084c  
ततो निनादः सुमहान्समुत्थितः सशङ्खनानाविधबाणघोषवान् ।	085a  
निशम्य तं प्रत्यनदंस्तु पाण्डवास्ततो ध्वनिर्भुवनमथाऽस्पृशद्भृशम् ॥	085c  
\'ततोऽभिगम्य राजानं धर्मपुत्रं युधिष्ठिरम् ।	086a  
स्वकर्मावेदयन्मूर्ध्ना प्राञ्जलिर्निपपात ह ॥	086c  
मूर्ध्न्युपाघ्राय तं ज्येष्ठः परिष्वज्य च पाण्डवः ।	087a  
प्रीतोऽस्मीत्यब्रवीद्राजन्हर्षादुत्फुल्ललोचनः ॥	087c  
घटोत्कचेन निष्पिष्टे हते सालकटङ्कटे ।	088a  
बभूवुर्मुदिताः सर्वे हते तस्मिन्निशाचरे ॥\'	088c  

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे नवाधिकशततमोऽध्यायः ॥ 109 ॥

5-109-1 रक्षोग्रामणिमुख्ययोः रक्षःपतिप्रधानयोः ॥ 5-109-* नाभ्यपद्यतेत्यारभ्य विजिगीषुर्ननादहेति 79 तमश्लोकपर्यन्तं विद्यमानानां श्लोकानां स्थाने अधोलिखिताः सार्धषट्श्लोका एव झ.पुस्तके सन्ति । 
मर्त्यधर्ममनुप्राप्तः कर्तव्यं नान्वपद्यत । 
ततःसमरशौण्डो वै भैमसेनिर्महाबलः ॥ 
समीक्ष्य तदवस्थं तं वधायास्य मनो दधे । 
वेगं चक्रे महान्तं च राक्षसेन्द्र रथं प्रति ॥
दग्धाद्रिकूटशृङ्गाभं भिन्नाञ्जनचयोपमम् । 
रथाद्रथमभिद्रुत्य क्रुद्धो हैडिम्बिराक्षिपत् ॥
उद्बबर्ह रथाच्चापि पन्नगं गरुडो यथा । 
समुत्क्षिप्य च बाहुभ्यामाविद्ध्य च पुनःपुनः ॥ 
निष्पिपेष क्षितौ क्षिप्रं पूर्णकुम्भमिवाश्मनि ।
बललाघवसम्पन्नः सम्पन्नो विक्रमेण च ॥
भैमसेनी रणे क्रुद्धः सर्वसैन्यान्यभीषयत् ।
स विष्फारितसर्वाङ्गश्चूर्णितास्थिर्विभीषणः ॥
घटोत्कचेन वीरेण हतः सालकटङ्कटः । 5-109-15 भुवनं स्वर्लोकम् ॥ 5-109-109 नवाधिकशततमोऽध्यायः ॥
