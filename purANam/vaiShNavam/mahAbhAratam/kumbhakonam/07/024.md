श्रीः
अध्यायः 024
धृतराष्ट्रेण पुत्रान्प्रति शोचनपूर्वकं सञ्जयम्प्रति युद्धकथनचोदना ॥ 1 ॥
धृतराष्ट्र उवाच 	001  
व्यथयेयुरिमे सेनां देवानामपि सञ्जय ।	001a  
आहवे ये न्यवर्तन्त वृकोदरमुखा नृपाः ॥	001c  
सम्प्रयुक्तः किलैवायं दिष्टैर्भवति पूरुषः ।	002a  
तस्मिन्नेव च सर्वार्थाः प्रदृश्यन्ते पृथग्विधाः ॥	002c  
दीर्घं विप्रोषितः कालमरण्ये जटिलोऽजिनी ।	003a  
अज्ञातश्चैव लोकस्य विजहार युधिष्ठिरः ॥	003c  
स एव महतीं सेनां समावर्तयदाहवे ।	004a  
किमन्यद्दैवसंयोगान्मम पुत्राभवाय च ॥	004c  
युक्त एव हि भाग्येन ध्रुवमुत्पद्यते नरः ।	005a  
स तथाऽऽकृष्यते तेन न यथा स्वयमिच्छति ॥	005c  
द्यूतव्यसनमासाद्य क्लेशितो हि युधिष्ठिरः ।	006a  
स पुनर्भागधेयेन सहायानुपलब्धवान् ॥	006c  
अर्थे मे केकया लब्धाः काशिका कोसलाश्चये ।	007a  
चेदीनां चार्धमपरे मामे व समुपाश्रिताः ॥	007c  
पृथिवी भूयसी तात मम पार्थस्य नो तथा ।	008a  
इति मामब्रवीत्सूत मन्दो दुर्योधनः पुरा ॥	008c  
तस्य सेनासमूहस्य मध्ये द्रोणः सुरक्षितः ।	009a  
निहतः पार्षतेनाजौ किमन्यद्भागधेयतः ॥	009c  
मध्ये राज्ञां महाबाहुं सदा युद्धाभिनन्दिनम् ।	010a  
सर्वास्त्रपारगं द्रोणं कथं मृत्युरुपेयिवान् ॥	010c  
समनुप्राप्तकृच्छ्रोऽहं मोहं परममागतः ।	011a  
भीष्मद्रोणौ हतौ श्रुत्वा नाहं जीवितुमुत्सहे ॥	011c  
यन्मां क्षत्ताऽब्रवीत्तात प्रपश्यन्पुत्रगृद्धिनम् ।	012a  
दुर्योधनेन तत्सर्वं प्राप्तं सूत मया सह ॥	012c  
नृशंसं तु परं तात त्यक्त्वा दुर्योधनं यदि ।	013a  
पुत्रशेषं चिकीर्षेयं कृत्स्नं न मरणं व्रजेत् ॥	013c  
यो हि धर्मं परित्यज्य भवत्यर्थपरो नरः ।	014a  
सोऽस्माच्च हीयते लोकात्क्षुद्रभावं च गच्छति ॥	014c  
अद्य चाप्यस्य राष्ट्रस्य कृतोच्छेदस्य सञ्जय ।	015a  
अवशेषं न पश्यामि ककुदे मृदिते सति ॥	015c  
कथं स्यादवशेषो हि धुर्ययोरभ्यतीतयोः ।	016a  
यौ नित्यमुपजीवामः क्षमिणौ पुरुषर्षभौ ॥	016c  
व्यक्तमेव च मे शंस यथा युद्धमवर्तत ।	017a  
केऽयुध्यन्के व्यपाकुर्वन्के क्षुद्राः प्राद्रवन्भयात् ॥	017c  
धनुञ्जयं च मे शंस यद्यच्चक्रे रथर्षभः ।	018a  
तस्माद्भयं नो भूयिष्ठं भ्रातृव्याच्च वृकोदरात् ॥	018c  
यथाऽसीच्च निवृत्तेषु पाण्डवेयेषु सञ्जय ।	019a  
मम सैन्यावशेषस्य सन्निपातः सुदारुणः ॥	019c  
कथं च वो मनस्तात निवृत्तेष्वभवत्तदा ।	020a  
मामकानां च ये शूराः के कांस्तत्र न्यवारयन् ॥ ॥	020c  

इति श्रीमन्महाभारते द्रोणपर्वणि संशप्तकवधपर्वणि चतुर्विंशोऽध्यायः ॥ 24 ॥

5-24-2 सम्प्रयुक्तः सम्बद्धः । भवति उत्पद्यते । तस्मिन् दिष्ट एव ॥ 5-24-18 भ्रातृव्यादमित्रात् ॥ 5-24-24 चतुर्विशोऽध्यायः ॥

