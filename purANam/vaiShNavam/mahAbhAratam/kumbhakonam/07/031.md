श्रीः
अध्यायः 031
अश्वत्थाम्ना नीलस्य वधः ॥ 1 ॥
धृतराष्ट्र उवाच 	001  
तेष्वनीकेषु भग्नेषु पाण्डुपुत्रेण सञ्जय । 	001a  
चलितानां द्रुतानां च कथमासीन्मनांसि वः ॥	001c  
आनीकानां प्रभग्नानामवस्थानमपश्यताम् ।	002a  
दुष्करं प्रतिसन्धानं तन्ममाचक्ष्व सञ्जय ॥	002c  
सञ्जय उवाच 	003  
तथापि तव पुत्रस्य प्रियकामा विशाम्पते ।	003a  
यशः प्रवीरा लोकेषु रक्षन्तो द्रोणमन्वयुः ॥	003c  
समुद्यतेषु चास्त्रेषु सम्प्राप्ते च युधिष्ठिरे ।	004a  
अकुर्वन्नार्यकर्माणि भैरवे सत्यभीतवत् ॥	004c  
अन्तरं भीमसेनस्य प्रापतन्नमितौजसः ।	005a  
सात्यकेश्चैव वीरस्य धृष्टद्युम्नस्य वा विभो ॥	005c  
द्रोणं द्रोणमिति क्रूराः पाञ्चालाः समचोदयन् ।	006a  
मा द्रोणमिति पुत्रास्ते कुरून्सर्वानचोदयन् ॥	006c  
द्रोणं द्रोणमिति ह्येके मा द्रोणमिति चापरे ।	007a  
कुरूणां पाण्डवानां च द्रोणद्यूतमवर्तत ॥	007c  
यंयं प्रमथते द्रोणः पाञ्चालानां रथव्रजम् ।	008a  
तत्रतत्र तु पाञ्चाल्यो धृष्टद्युम्नोऽभ्यवर्तत ॥	008c  
तेषां भाग्यविपर्यासैः सङ्ग्रामे भैरवे सति ।	009a  
वीराः समासदन्वीरान्कुर्वन्तो भैरवं रवम् ॥	009c  
अकम्पनीयाः शत्रूणां बभूवुस्तत्र पाण्डवाः ।	010a  
अकम्पयन्ननीकानि स्मरन्तः क्लेशमात्मनः ॥	010c  
ते त्वमर्षवशं प्राप्ता ह्रीमन्तः सत्वचोदिताः ।	011a  
त्यक्त्वा प्राणान्न्यवर्तन्त घ्नन्तो द्रोणं महाहवे ॥	011c  
अयसामिव सम्पातः शिलानामिव चाभवत् ।	012a  
दीव्यतां तुमुले युद्धे प्राणैरमिततेजसाम् ॥	012c  
नानुस्मरन्ति सङ्ग्राममपि वृद्धास्तथाविधम् ।	013a  
ये पूर्वदेवैर्देवानामपश्यन्युद्धमद्भुतम् ॥	013c  
प्राकम्पतेव पृथिवी तस्मिन्वीरावसादने ।	014a  
निवर्तता बलौघेन महता भारपीडिता ॥	014c  
घूर्णतोऽपि बलौघस्य दिवं स्तब्ध्वेव निःस्वनः ।	015a  
अजातशत्रोस्तत्सैन्यमाविवेश सुभैरवः ॥	015c  
समासाद्य तु पाण्डूनामनीकानि सहस्रशः ।	016a  
द्रोणेन चरता सङ्ख्ये प्रभग्नानि शितैः शरैः ॥	016c  
तेषु प्रमथ्यमानेषु द्रोणेनाद्भुतकर्मणा ।	017a  
पर्यवारयदासाद्य द्रोणं सेनापतिः स्वयम् ॥	017c  
तदद्भुतमभूद्युद्धं द्रोणपाञ्चालयोस्तथा ।	018a  
नैव तस्योपमा काचिदिति मे निश्चिता मतिः ॥	018c  
ततो नीलोऽनलप्रख्यो ददाह कुरुवाहिनीम् ।	019a  
शरस्फुलिङ्गश्चापार्चिर्दहन्कक्षमिवानलः ॥	019c  
तं दहन्तमनीकानि द्रोणपुत्रः प्रतापवान् ।	020a  
पूर्वाभिभाषी सुश्लक्ष्णं स्मयमानोऽभ्यभाषत ॥	020c  
नील किं बहुभिर्दग्धैस्तव योधैः शरार्चिषा ।	021a  
मयैकेन हि युध्यस्व क्रुद्धः प्रहर चाशु माम् ॥	021c  
तं पद्मनिकराकारं पद्मपत्रनिभेक्षणम् ।	022a  
व्याकोशपद्माभमुखो नीलो विव्याध सायकैः ॥	022c  
तेनापि विद्धः सहसा द्रौणिर्भल्लैः शितैस्त्रिभिः ।	023a  
धनुर्ध्वजं च च्छत्रं च द्विषतः सन्न्यकृन्तत ॥	023c  
स प्लुतः स्यन्दनात्तस्मान्नीलश्चर्मवरासिभृत् ।	024a  
द्रौणायनेः शिरः कायाद्धर्तुमैच्छत्पतत्त्रिवत् ॥	024c  
तस्योद्यतासेः सुनसं शिरः कायात्सकुण्डलम् ।	025a  
भल्लेनापाहरद्द्रौणिः स्मयमान इवानघ ॥	025c  
सम्पूर्णचन्द्राभमुखः पद्मपत्रनिभेक्षणः ।	026a  
प्रांशुरुत्पलपत्राभो निहतो न्यपतद्भुवि ॥	026c  
ततः प्रविव्यथे सेना पाण्डवी भृशमाकुला ।	027a  
आचार्यपुत्रेण हते नीले ज्वलिततेजसि ॥	027c  
अचिन्तयंश्च ते सर्वे पाण्डवानां महारथाः ।	028a  
कथं नो वासविस्त्रायाच्छत्रुभ्य इति मारिष ॥	028c  
दक्षिणेन तु सेनायाः कुरुते कदनं बली ।	029a  
संशप्तकावशेषस्य नारायणबलस्य च ॥ ॥	029c  

इति श्रीमन्महाभारते द्रोणपर्वणि संशप्तकवधपर्वणि द्वादशदिवसयुद्धे एकत्रिंशोऽध्यायः ॥ 31 ॥

5-31-5 अन्तरं छिद्रम् । प्रापतन्सृतवन्तः ॥ 5-31-7 पाण्डवान्याम इत्येव मा द्रोणमिति चापरे इति क. पाठः ॥ 5-31-9 समासदन्प्रतिगतवन्तः ॥ 5-31-11 न्यवर्तन्त भयेभ्यो निवृत्ताः । सत्यचोदिताः इति क.घ.ङ. पाठः ॥ 5-31-31 एकत्रिंशोऽध्यायः ॥

