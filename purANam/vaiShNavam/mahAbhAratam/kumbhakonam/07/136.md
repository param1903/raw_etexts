श्रीः
अध्यायः 136
भीमेन चित्रोपचित्रादिदुर्योधनानुजवधः ॥ 1 ॥
सञ्जय उवाच 	001  
तवात्मजांस्तु पतितान्दृष्ट्वा कर्णः प्रतापवान् ।	001a  
क्रोधेन महताऽऽविष्टो निर्विण्णोऽभूत्स जीविते ॥	001c  
आगस्कृतमिवात्मानं मेने चाधिरथिस्तदा ।	002a  
यत्प्रत्यक्षं तव सुता भीमेन निहता रणे ॥	002c  
भीमसेनस्ततः क्रुद्धः कर्णस्य निशिताञ्शरान् ।	003a  
निचखान स सम्भ्रान्तः पूर्ववैरमनुस्मरन् ॥	003c  
स भीमं पञ्चभिर्विद्ध्वा राधेयः प्रहसन्निव ।	004a  
पुनर्विव्याध सप्तत्या स्वर्णपुङ्खैः शिलाशितैः ॥	004c  
अविचिन्त्याथ तान्बाणान्कर्णेनास्तान्वृकोदरः ।	005a  
रणे विव्याध राधेयं शरेणानतपर्वणा ॥	005c  
पुनश्च विशिखैस्तीक्ष्णैर्विद्ध्वा मर्मसु पञ्चभिः ।	006a  
धनुश्चिच्छेद भल्लेन सूत पुत्रस्य मारिष ॥	006c  
अथान्यद्धनुरादाय कर्णो भारत दुर्मनाः ।	007a  
इषुभिश्छादयामास भीमसेनं परन्तपः ॥	007c  
तस्य भीमो हयान्हत्वा विनिहत्य च सारथिम् ।	008a  
प्रजहास महाहासं कृतप्रतिकृतं महत् ॥	008c  
इषुभिः कार्मुकं चास्य चकर्त पुरुषर्षभः ।	009a  
तत्पपात महाराज स्वर्णपृष्ठं महास्वनम् ॥	009c  
अवारोहद्रथात्तस्मादथ कर्णो महारथः ।	010a  
गदां गृहीत्वा समरे भीमाय प्राहिणोद्रुषा ॥	010c  
तामापतन्तीमालक्ष्य भीमसेनो महागदाम् ।	011a  
शरैरवारयद्राजन्सर्वसैन्यस्य पश्यतः ॥	011c  
ततो बाणसहस्राणि प्रेषयामास पाण्डवः ।	012a  
सूतपुत्रवधाकाङ्क्षी त्वरमाणः पराक्रमी ॥	012c  
तानिषूनिषुभिः कर्णो वारयित्वा महामृधे ।	013a  
कवचं भीमसेनस्य पाटयामास सायकैः ॥	013c  
अथैनं पञ्चविंशत्या नाराचानां समार्पयत् ।	014a  
पश्यतां सर्वसैन्यानां तदद्भुतमिवाभवत् ॥	014c  
ततो भीमो महाबाहुर्नवभिर्नतपर्वभिः ।	015a  
प्रेषयामास सङ्क्रुद्धः सूतपुत्रस्य मारिष ॥	015c  
ते तस्य कवचं भित्त्वा तथा बाहुं च दक्षिणम् ।	016a  
अभ्ययुर्धरणीं तीक्ष्णा वल्मीकमिव पन्नगाः ॥	016c  
स च्छाद्यमानो बाणौघैर्भीमसेनधनुश्च्युतैः ।	017a  
पुनरेवाभवत्कर्णो भीमसेनात्पराङ्मुखः ॥	017c  
तं पराङ्मुखमालोक्य पदातिं सूतनन्दनम् ।	018a  
कौन्तेयशरसञ्छन्नं राजा दुर्योधनोऽब्रवीत् ॥	018c  
त्वरध्वं सर्वतो यत्ता राधेयस्य रथं प्रति ।	019a  
ततस्तव सुता राजञ्श्रुत्वा भ्रातुर्वचो द्रुतम् ॥	019c  
अभ्ययुः पाण्डवं युद्धे विसृजन्तः शिलीमुखान् ।	020a  
चित्रोपचित्रश्चित्राक्षश्चारुचित्रः शरासनः ॥	020c  
चित्रायुधश्चित्रवर्मा समरे चित्रयोधिनः ।	021a  
तानापतत एवाशु भीमसेनो महारथः ॥	021c  
एकैकेन शरेणाजौ पातयामास ते सुतान् ।	022a  
ते हता न्यपतन्भूमौ वातरुग्णा इव द्रुमाः ॥	022c  
दृष्ट्वा विनिहतान्पुत्रांस्तव राजन्महारथान् ।	023a  
अश्रुपूर्णमुखः कर्णः क्षत्तुः सस्मार तद्वचः ॥	023c  
रथं चान्यं समास्थाय विधिवत्कल्पितं पुनः ।	024a  
अभ्ययात्पाण्डवं युद्धे त्वरमाणः पराक्रमी ॥	024c  
तावन्योन्यं शरैर्भित्त्वा स्वर्णपुङ्खैः शिलाशितैः ।	025a  
व्यभ्राजेतां यथा मेघौ संस्यूतौ सूर्यरश्मिभिः ॥	025c  
षट्त्रिंशद्भिस्ततो भल्लैर्निशितैस्तिग्मतेजनैः ।	026a  
व्यधमत्कवचं क्रुद्धः सूतपुत्रस्य पाण्डवः ॥	026c  
सूतपुत्रोऽपि कौन्तेयं शरैः सन्नतपर्वभिः ।	027a  
पञ्चाशता महाबाहुर्विव्याध भरतर्षभ ॥	027c  
रक्तचन्दनदिग्धाङ्गौ शरैः कृतमहाव्रणौ ।	028a  
शोणिताक्तौ व्यराजेतां कालसूर्याविवोदितौ ॥	028c  
तौ शोणितोक्षितैर्गात्रैः शरैश्छिन्नतनुच्छदौ ।	029a  
विवृताङ्गौ व्यराजेतां निर्मुक्ताविव पन्नगौ ॥	029c  
\'क्रोधाग्नितेजसा दिप्तौ संरम्भाद्रक्तलोचनौ ।	030a  
व्यभ्राजेतां महाराज विधूमाविव पावकौ ॥\'	030c  
व्याघ्राविव नरव्याघ्रौ दंष्ट्राभिरितरेतरम् ।	031a  
शरधारासृजौ वीरौ मेघाविव ववर्षतुः ॥	031c  
वारणाविव चान्योन्यं विषाणाभ्यामरिन्दमौ ।	032a  
निर्भिन्दन्तौ स्वगात्राणि सायकैश्चारु रेजतुः ॥	032c  
नादयन्तौ प्रहर्षन्तौ विक्रीडन्तौ परस्परम् ।	033a  
मण्डलानि विकुर्वाणौ रथाभ्यां रथिषूत्तमौ ॥	033c  
वृषाविवाथ नर्दन्तौ बलिनौ वासितान्तरे ।	034a  
सिंहाविव पराक्रान्तौ नरसिंहौ महाबलौ ॥	034c  
परस्परं वीक्षमाणौ क्रोधसंरक्तलोचनौ ।	035a  
युयुधाते महावीर्यौ शक्रवैरोचनी यथा ॥	035c  
ततो भीमो महाबाहुर्बाहुभ्यां विक्षिपन्धनुः ।	036a  
व्यराजत रणे राजन्सविद्युदिव तोयदः ॥	036c  
सनेमिघोषस्तनितश्चापविद्युच्छराम्बुभिः ।	037a  
भीमसेनमहामेघः कर्णपर्वतमावृणोत् ॥	037c  
ततः शरसहस्रेण सम्यगस्तेन भारत ।	038a  
पाण्डवो व्यकिरत्कर्णं भीमो भीमपराक्रमः ॥	038c  
तत्रापश्यंस्तव सुता भीमसेनस्य विक्रमम् ।	039a  
सुपुङ्खैः कङ्कवासोभिर्यत्कर्णं छादयञ्शरैः ॥	039c  
स नन्दयन्रणे पार्थं केशवं च यशस्विनम् ।	040a  
सात्यकिं चक्ररक्षौ च भीमः कर्णमयोधयत् ॥	040c  
विक्रमं भुजयोर्वीर्यं धैर्यं च विदितात्मनः ।	041a  
पुत्रास्तव महाराज दृष्ट्वा विमनसोऽभवन् ॥ ॥	041c  

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे षट्त्रिंशदधिकशततमोऽध्यायः ॥ 136 ॥

5-136-10 अवारोहदवातरत् ॥ 5-136-20 चित्रोपचित्रः चित्रश्चासावुपचित्रश्चेति चित्रोपचित्रः ॥ 5-136-136 षट्त्रिंशदधिकशततमोऽध्यायः ॥
