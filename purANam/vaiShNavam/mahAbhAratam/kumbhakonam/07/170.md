श्रीः
अध्यायः 170
नकुलकृपाभ्यां शकुनिशिखण्डिपराजयः ॥ 1 ॥
सञ्जय उवाच 	001  
नकुलं रभसं युद्धे निघ्नन्तं वाहिनीं तव ।	001a  
अभ्ययात्सौबलः क्रुद्धस्तिष्ठतिष्ठेति चाब्रवीत् ॥	001c  
कृतवैरौ तु तौ वीरावन्योन्यवधकाङ्क्षिणौ ।	002a  
शरैः पूर्णायतोत्सृष्टैरन्योन्यमभिजघ्नतुः ॥	002c  
यथैव नकुलो राजञ्शरवर्षाण्यमुञ्चत ।	003a  
तथैव सौबलश्चापि शिक्षां सन्दर्शयन्युधि ॥	003c  
तावुभौ समरे शूरौ शरकण्टकिनौ तदा ।	004a  
व्यराजेतां महाराज श्वाविधौ शललैरिव ॥	004c  
रुक्मपुङ्खैरजिह्माग्रैः शरैश्छिन्नतनुच्छदौ ।	005a  
रुधिरौघपरिक्लिन्नौ व्यभ्राजेतां महामृधे ॥	005c  
तपनीयनिभौ चित्रो कल्पवृक्षाविव द्रुमौ ।	006a  
किंशुकाविव चोत्फुल्लौ प्रकाशेते रणाजिरे ॥	006c  
तावुभौ समरे शूरौ शरकण्टकिनौ तदा ।	007a  
व्यराजेतां महाराज कण्टकैरिव शाल्मली ॥	007c  
सुजिह्मं प्रेक्षमाणौ च राजन्विवृतलोचनौ ।	008a  
क्रोधसंरक्तनयनौ निर्दहन्तौ परस्परम् ॥	008c  
श्यालस्तु तव सङ्क्रुद्धो माद्रीपुत्रं हसन्निव ।	009a  
कर्णिनैकेन विव्याध हृदये निशितेन ह ॥	009c  
नकुलस्तु भृशं विद्धः श्यालेन तव धन्विना ।	010a  
निषसाद रथोपस्थे कश्मलं चाविशन्महत् ॥	010c  
अत्यन्तवैरिणं दृप्तं दृष्ट्वा शत्रुं तथाऽऽगतम् ।	011a  
ननाद शकुनी राजंस्तपान्ते जलदो यथा ॥	011c  
प्रतिलभ्य ततः सञ्ज्ञां नकुलः पाण्डुनन्दनः ।	012a  
अभ्ययात्सौबलं भूयो व्यात्तानन इवान्तकः ॥	012c  
सङ्क्रुद्धः शकुनिं षष्ट्या विव्याध भरतर्षभ ।	013a  
पुनश्चैनं शतेनैव नाराचानां स्तनान्तरे ॥	013c  
अथास्य सशरं चापं मुष्टिदेशेऽच्छिनत्तदा ।	014a  
ध्वजं च त्वरितं छित्त्वा रथाद्भूमावपातयत् ॥	014c  
विशिखेन च तीक्ष्णेन पीतेन निशितेन च ।	015a  
ऊरू निर्भिद्य चैकेन नकुलः पाण्डुनन्दनः ।	015c  
श्येनं सपक्षं व्याधेन पातयामास तं तदा ॥	015e  
सोऽतिविद्धो महाराज रथोपस्थ उपाविशत् ।	016a  
ध्वजयष्टिं परिक्लिश्य कामुकः कामिनीं यथा ॥	016c  
तं विसञ्ज्ञं निपतितं दृष्ट्वा श्यालं तवानघ ।	017a  
अपोवाह रथेनाशु सारथिर्ध्वजिनीमुखात् ॥	017c  
ततः सञ्चुक्रुशुः पार्था ये च तेषां पदानुगाः ॥	018ac  
निर्जित्य च रणे शत्रुं नकुलः शत्रुतापनः ।	019a  
अब्रवीत्सारथिं क्रुद्धो द्रोणानीकाय मां वह ॥	019c  
तस्य तद्वचनं श्रुत्वा माद्रीपुत्रस्य सारथिः ।	020a  
प्रायात्तेन तदा राजन्यत्र द्रोणो व्यवस्थितः ॥	020c  
शिखण्डिनं तु समरे द्रोणप्रेप्सुं विशाम्पते ।	021a  
कृपः शारद्वतो यत्तः प्रत्यगच्छत्स वेगितः ॥	021c  
गौतमं द्रुतमायान्तं द्रोणानीकमरिन्दमम् ।	022a  
विव्याध नवभिर्भल्लैः शिखण्डी प्रहसन्निव ॥	022c  
तमाचार्यो महाराज विद्ध्वा पञ्चभिराशुगैः |	023a  
पुनर्विव्याध विंशत्या पुत्राणां प्रियकृत्तव ॥	023c  
महद्युद्धं तयोरासीद्घोररूपं भयानकम् |	024a  
यथा देवासुरे युद्धे शम्बरामरराजयोः ॥	024c  
शरजालावृतं व्योम चक्रतुस्तौ महारथौ ।	025a  
मेघाविव तपापाये वीरौ समरदुर्मदौ ।	025c  
प्रकृत्या घोररूपं तदासीद्घोरतरं पुनः ॥	025e  
रात्रिश्च भरतश्रेष्ठ योधानां युद्धशालिनाम् ।	026a  
कालरात्रिनिभा ह्यासीद्घोररूपा भयानका ॥	026c  
शिखण्डी तु महाराज गौतमस्य महद्धनुः ।	027a  
अर्धचन्द्रेण चिच्छेद सज्यं सविशिखं तदा ॥	027c  
तस्य क्रुद्धः कृपो राजञ्शक्तिं चिक्षेप दारुणाम् ।	028a  
स्वर्णदण्डामकुण्ठाग्रां कर्मारपरिमार्जिताम् ॥	028c  
तामापतन्तीं चिच्छेद शिखण्डी बहुभिः शरैः ।	029a  
सापतन्मेदिनीं कृत्ता भासयन्ती महाप्रभा ॥	029c  
अथान्यद्धनुरादाय गौतमो रथिनां वरः ।	030a  
प्राच्छादयच्छितैर्बाणैर्महाराज शिखण्डिनम् ॥	030c  
स च्छाद्यमानः समरे गौतमेन यशस्विना ।	031a  
न्यषीदत रथोपस्थे शिखण्डी रथिनां वरः ॥	031c  
सीदन्तं चैनमालोक्य कृपः शारद्वतो युधि ।	032a  
आजघ्ने बहुभिर्बाणैर्जिघांसन्निव भारत ॥	032c  
विमुखं तु रणे दृष्ट्वा याज्ञसेनिं महारथम् ।	033a  
पाञ्चालाः सोमकाश्चैव परिवव्रुः समन्ततः ॥	033c  
तथैव तव पुत्राश्च परिवव्रुर्द्विजोत्तमम् ।	034a  
महत्या सेनया सार्धं ततो युद्धमवर्तत ॥	034c  
रथानां च रणे राजन्नन्योन्यमभिधावताम् ।	035a  
बभूव तुमुलः शब्दो मेघानां गर्जतामिव ॥	035c  
द्रवतां सादिनां चैव गजानां च विशाम्पते ।	036a  
अन्योन्यमभितो राजन्क्रूरमायोधनं बभौ ॥	036c  
पत्तीनां द्रवतां चैव पादशब्देन मेदिनी ।	037a  
अकम्पत महाराज भयत्रस्तेव चाङ्गना ॥	037c  
रथिनो रथमारुह्य प्रद्रुता वेगवत्तरम् ।	038a  
अगृह्णन्बहवो राजञ्शलभान्वायसा इव ॥	038c  
तथा गजान्प्रभिन्नांश्च सम्प्रभिन्ना महागजाः ।	039a  
तस्मिन्नेव पदे यत्ता निगृह्णन्ति स्म भारत ॥	039c  
सादी सादिनमासाद्य पत्तयश्च पदातिनम् ।	040a  
समासाद्य रणेऽन्योन्यं संरब्धा नातिचक्रमुः ॥	040c  
धावतां द्रवतां चैव पुनरावर्ततामपि ।	041a  
बभूव तत्र सैन्यानां शब्दः सुविपुलो निशि ॥	041c  
दीप्यमानाः प्रदीपाश्च रथवारणवाजिषु ।	042a  
अदृश्यन्त महाराज महोल्का इव खाच्च्युताः ॥	042c  
सा निशा भरतश्रेष्ठ प्रदीपैरवभासिता ।	043a  
दिवसप्रतिमा राजन्बभूव रणमूर्धनि ॥	043c  
आदित्येन यथा व्याप्तं तमो लोके प्रणश्यति ।	044a  
तथा नष्टं तमो घोरं दीपैर्दीप्तैरितस्ततः ॥	044c  
दिवं च पृथिवीं चैव दिशश्च प्रदिशस्तथा ।	045a  
रजसा तमसा व्याप्ता द्योतिताः प्रभया पुनः ॥	045c  
अस्त्राणां कवचानां च मणीनां च महात्मनाम् ।	046a  
अन्तर्दधुः प्रभाः सर्वा दीपैस्तैरवभासिताः ॥	046c  
तस्मिन्कोलाहले युद्धे वर्तमाने निशामुखे ।	047a  
न किञ्चिद्विदुरात्मानमयमस्मीति भारत ॥	047c  
अवधीत्समरे पुत्रं पिता भरतसत्तम ।	048a  
पुत्रश्च पितरं मोहात्सखायं च सखा तथा ।	048c  
स्वस्रीयं मातुलश्चापि स्वस्रीयश्चापि मातुलम् ॥	048e  
स्वे स्वान्परे परांश्चापि निजघ्नुरितरेतरम् ।	049a  
निर्मर्यादमभूद्युद्धं रात्रौ भीरुभयानकम् ॥ ॥	049c  

इति श्रीमन्महाभारते द्रोणपर्वणि घटोत्कचवधपर्वणि चतुर्दशरात्रियुद्धे सप्तत्यधिकशततमोऽध्यायः ॥ 170 ॥

5-169-15 ऊरू इति । मण्डलं चरतः शकुनेर्द्वावूरू एकेनैव बाणेन बिभेद यथा खे श्येनां पक्षाभ्यां सहितं वामदक्षिणगामिनं पातयेदेवमिति लुप्तोपमा । व्याधेन बाणेन । विध्यत्यनेनेति व्याधो बाणः ॥ 5-170-16 परिक्लिश्य क्लेशेन ध्वजयष्टिं श्रित इति शेषः ॥ 5-170-38 प्रद्रुता रथिनो वेगवत्तरं रथमारुह्य तत्पतिमगृह्णन् ॥ सप्तत्यधिकशततमोऽध्यायः ॥
