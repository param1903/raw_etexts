श्रीः
अध्यायः 011

धृतराष्ट्रेण प्रसङ्गाद्भक्त्युद्रेकेण श्रीकृष्णचरित्रानुकीर्तनम् ॥ 1 ॥ धृतराष्ट्रेण बहुधा विचिन्त्य सञ्जयम् प्रति युद्धकथनचोदना ॥ 2 ॥
धृतराष्ट्र उवाच 	001  
शृणु दिव्यानि कर्माणि वासुदेवस्य सञ्जय ।	001a  
कृतवान्यानि गोविन्दो यथा नान्यःपुमान्क्वचित् ॥	001c  
संवर्धता गोपकुले बालेनैव महात्मना ।	002a  
विख्यापितं बलं बाह्वोस्त्रिषु लोकेषु सञ्जय ॥	002c  
पूतनां शकटं हत्वा केशिनं चैव वाजिनम् ।	003a  
ऋषभं धेनुकं चैव अरिष्टं च महाबलम् ॥	003c  
दावान्मुक्त्वा महाबाहुर्धृत्वा गोवर्धनं गिरिम् ।	004a  
चाणूरं मुष्टिकं चैव रङ्गमध्ये निहत्य च ॥	004c  
प्रलम्बं नरकं जम्भं पीठं चापि महासुरम् ।	005a  
मुरुं चान्तकसङ्काशमवधीत्पुष्करेक्षणः ॥	005c  
तथा कंसो महातेजा जरासन्धेन पालितः ।	006a  
विक्रमेणैव कृष्णेन सगणः पातितो रणे ॥	006c  
सुनामा रणविक्रान्तः समग्राक्षौहिणीपतिः ।	007a  
भोजराजस्य मध्यस्थो भ्राता कंसस्य वीर्यवान् ॥	007c  
बलदेवद्वितीयेन कृष्णेनामित्रघातिना ।	008a  
तरस्वी समरे दग्धः ससैन्यः शूरसेनराट् ॥	008c  
दुर्वासा नाम विप्रर्षिस्तथा परमकोपनः ।	009a  
आराधितः सदारेण स चास्मै प्रददौ वरान् ॥	009c  
तथा गान्धारराजस्य सुतां वीरः स्वयंवरे ।	010a  
निर्जित्य पृथिवीपालानावहत्पुष्करेक्षणः ॥	010c  
अमृष्यमाणा राजानो यस्य जात्या हया इव ।	011a  
रथे वैवाहिके युक्ताः प्रतोदेन कृतव्रणाः ॥	011c  
जरासन्धं महाबाहुमुपायेन जनार्दनः ।	012a  
परेण घातयामास समग्राक्षौहिणीपतिम् ॥	012c  
चेदिराजं च विक्रान्तं राजसेनापतिं बली ।	013a  
अर्घे विवदमानं च जघान पशुवत्तदा ॥	013c  
सौभं दैत्यपुरं खस्थं शाल्वगुप्तं दुरासदम् ।	014a  
समुद्रकुक्षौ विक्रम्य पातयामास माधवः ॥	014c  
अङ्गान्वङ्गान्कलिङ्गांश्च मागधान्काशिकोसलान् ।	015a  
वात्स्यगार्ग्यकरूषांश्च पौण्ड्रांश्चाप्यजयद्रणे ॥	015c  
आवन्त्यान्दाक्षिणात्यांश्च पार्वतीयान्दशेरकान् ।	016a  
काश्मीरकानौरसिकान्पिशाचांश्च समुद्गलान् ॥	016c  
काम्भोजान्वाटधानांश्च चोलान्पाण्ड्यांश्च सञ्जय ।	017a  
त्रिगर्तान्मालवांश्चैव दरदांश्च सुदुर्जयान् ॥	017c  
नानादिग्भ्यश्च सम्प्राप्तान्खशांश्चैव शकांस्तथा ।	018a  
जितवान्पुण्डरीकाक्षो यवनं च सहानुगम् ॥	018c  
प्रविश्य मकरावासं यादोगणनिषेवितम् ।	019a  
जिगाय वरुणं सङ्ख्ये सलिलान्तर्गतं पुरा ॥	019c  
युधि पञ्चजनं हत्वा दैत्यं पातालवासिनम् ।	020a  
पाञ्चजन्यं हृषीकेशो दिव्यं शङ्खमवाप्तवान् ॥	020c  
खाण्डवे पार्थसहितस्तोषयित्वा हुताशनम् ।	021a  
आग्नेयमस्त्रं दुर्धर्षं चक्रं लेभे महाबलः ॥	021c  
वैनतेयं समारुह्य त्रासयित्वाऽमरावतीम् ।	022a  
महेन्द्रभवनाद्वीरः पारिजातमुपानयत् ॥	022c  
तच्च मर्षितवाञ्शक्रो जानंस्तस्य पराक्रमम् ।	023a  
राज्ञां चाप्यजितं कञ्चित्कृष्णेनेह न शुश्रुम ॥	023c  
यच्च तन्महदाश्चर्यं सभायां मम सञ्जय ।	024a  
कृतवान्पुण्डरीकाक्षः कस्तदन्य इहार्हति ॥	024c  
यच्च भक्त्या प्रसन्नोऽहमद्राक्षं कृष्णमीश्वरम् ।	025a  
तन्मे सुविदितं सर्वं प्रत्यक्षमिव चागमम् ॥	025c  
नान्तो विक्रमयुक्तस्य बुद्ध्या युक्तस्य वा पुनः ।	026a  
कर्मणां शक्यते गन्तुं हृषीकेशस्य सञ्जय ॥	026c  
तथा गदश्च साम्बश्च प्रद्युम्नोऽथ विदूरथः ।	027a  
अगावहोऽनिरुद्धश्च चारुदेष्णः ससारणः ॥	027c  
उल्मुको निशठश्चैव झिल्ली बभ्रुश्च वीर्यवान् ।	028a  
पृथुश्च विपृथुश्चैव शमीकोऽथारिमेजयः ॥	028c  
एतेऽन्ये बलवन्तश्च वृष्णिवीराः प्रहारिणः ।	029a  
कथञ्चित्पाण्डवानीकं श्रयेयुः समरे स्थिताः ॥	029c  
आहूता वृष्णिवीरेण केशवेन महात्मना ।	030a  
ततः संशयितं सर्वे भवेदिति मतिर्मम ॥	030c  
नागायुतबलो वीरः कैलासशिखरोपमः ।	031a  
वनमाली हली रामस्तत्र यत्र जनार्दनः ॥	031c  
यमाहुः सर्वपितरं वासुदेवं द्विजातयः ।	032a  
अपि वा ह्येष पाण्डूनां योत्स्यतेऽर्थाय सञ्जय ॥	032c  
स यदा तात सन्नह्येत्पाण्डवार्थाय सञ्जय ।	033a  
न तदा प्रतिसंयोद्धा भविता तत्र कश्चन ॥	033c  
यदि स्म कुरवः सर्वे जयेयुर्नाम पाण्डवान् ।	034a  
वार्ष्णेयोऽर्थाय तेषां वै गृह्णीयाच्छस्त्रमुत्तमम् ॥	034c  
ततः सर्वान्नरव्याघ्रो हत्वा नरपतीन्रणे ।	035a  
कौरवांश्च महाबाहुःकुन्त्यै दद्यात्स मेदिनीम् ॥	035c  
यस्य यन्ता हृषीकेशो योद्धा यस्य धनञ्जयः ।	036a  
रथस्य तस्य कः सङ्ख्ये प्रत्यनीको भवेद्रथः ॥	036c  
न केनचिदुपायेन कुरूणां दृश्यते जयः ।	037a  
तस्मान्मे सर्वमाचक्ष्व यथा युद्धमवर्तत ॥	037c  
अर्जुनः केशवस्यात्मा कृष्णोऽप्यात्मा किरीटिनः ।	038a  
अर्जुने विजयो नित्यं कृष्णे कीर्तिश्च शाश्वती ॥	038c  
सर्वेष्वपि च लोकेषु बीभत्सुरपराजितः ।	039a  
प्राधान्येनैव भूयिष्ठममेयाः केशवे गुणाः ॥	039c  
मोहाद्दुर्योधनः कृष्णं यो न वेत्तीह केशवम् ।	040a  
मोहितो दैवयोगेन मृत्युपाशपुरस्कृतः ॥	040c  
न वेद कृष्णं दाशार्हमर्जुनं चैव पाण्डवम् ।	041a  
पूर्वदेवौ महात्मानौ नरनारायणावुभौ ॥	041c  
एकात्मानौ द्विधाभूतौ दृश्येते मानवैर्भुवि ।	042a  
मनसापि हि दुर्धर्षौ सेनामेतां यशस्विनौ ॥	042c  
नाशयेतामिहेच्छन्तौ मानुषत्वाच्च नेच्छतः ।	043a  
युगस्येव विपर्यासो लोकानामिव मोहनम् ॥	043c  
भीष्मस्य च वधस्तात द्रोणस्य च महात्मनः ।	044a  
न ह्येव ब्रह्मचर्येण न वेदाध्ययनेन च ॥	044c  
न क्रियाभिर्न चास्त्रेण मृत्योः कश्चिन्निर्वायते ।	045a  
लोकसम्भावितौ वीरौ कृतास्त्रौ युद्धदुर्मदौ ॥	045c  
भीष्मद्रोणौ हतौ श्रुत्वा किन्नु जीवामि सञ्जय ।	046a  
यां तां श्रियमसूयामः पुरा दृष्ट्वा युधिष्ठिरे ॥	046c  
अद्य तामनुजानीमो भीष्मद्रोणवधेन ह ।	047a  
मत्कृते चाप्यनुप्राप्तः कुरूणामेष सङ्क्षयः ॥	047c  
पक्वानां हि वधे सूत वज्रायन्ते तृणान्युत ।	048a  
अनन्तमिदमैश्वर्यं लोके प्राप्तो युधिष्ठिरः ॥	048c  
यस्य कोपान्महात्मानौ भीष्मद्रोणौ निपातितौ ।	049a  
प्राप्तः प्रकृतितो धर्मो न धर्मो मामकान्प्रति ॥	049c  
क्रूरः सर्वविनाशाय कालोऽसौ नातिवर्तते ।	050a  
अन्यथा चिन्तिता ह्यर्था नरैस्तात मनस्विभिः ।	050c  
अन्यथैव प्रपद्यन्ते दैवादिति मतिर्मम ॥	050e  
तस्मादपरिहार्येऽर्थे सम्प्राप्ते कृच्छ्र उत्तमे ।	051a  
अपारणीये दुश्चिन्त्ये यथाभूतं प्रचक्ष्व मे ॥ ॥	051c  

इति श्रीमन्महाभारते द्रोणपर्वणि द्रोणाभिषेकपर्वणि एकादशोऽध्यायः ॥ 11 ॥

5-11-6 विक्रमेणैव अस्त्रं विना ॥ 5-11-12 परेण भीमेन ॥ 5-11-11 एकादशोऽध्यायः ॥

