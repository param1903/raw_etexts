श्रीः
अध्यायः 038
अभिमन्युपराक्रमवर्णनम् ॥ 1 ॥
धृतराष्ट्र उवाच 	001  
तथा प्रमथमानं तं महेष्वासानजिह्मगैः ।	001a  
आर्जुनिं मामकाः सङ्ख्ये के त्वेनं समवारयन् ॥	001c  
सञ्जय उवाच 	002  
शृणु राजन्कुमारस्य रणे विक्रीडितं महत् ।	002a  
बिभित्सतो रथानीकं भारद्वाजेन रक्षितम् ॥	002c  
मद्रेशं सादितं दृष्ट्वा सौभद्रेणाशुगै रणे ।	003a  
शल्यादवरजः क्रुद्ध किरन्बाणान्समभ्ययात् ॥	003c  
स विद्ध्वा दशभिर्बाणैः साश्वयन्तारमार्जुनिम् ।	004a  
उदक्रोशन्महाशब्दं तिष्ठतिष्ठेति चाब्रवीत् ॥	004c  
तस्यार्जुनिः शिरोग्रीवं पाणिपादं धनुर्हयान् ।	005a  
छत्रं ध्वजं नियन्तारं त्रिवेणुं चाप्युपस्करम् ॥	005c  
चक्रं युगं च तूणीरं ह्यनुकर्षं सायकैः ।	006a  
पताकां चक्रगोप्तारौ सर्वोपकरणानि च ॥	006c  
लघुहस्तः प्रचिच्छेद ददृशे तं न कश्चन ।	007a  
स पपात क्षितौ क्षीणः प्रविद्धाभरणाम्बरः ॥	007c  
वायुनेव महाचैत्यः समूलं चित्रवेदिकः ।	008a  
अनुगास्तस्य वित्रस्ताः प्राद्रवन्सर्वतो दिशः ॥	008c  
आर्जुनेः कर्म तद्दृष्ट्वा सम्प्रणेदुः समन्ततः ।	009a  
नादेन सर्वभूतानि साधुसाध्विति भारत ॥	009c  
शल्यभ्रातर्यथारुग्णे बहुशस्तस्य सैनिकाः ।	010a  
कुलाधिवासनामानि श्रावयन्तोऽर्जुनात्मजम् ॥	010c  
अभ्यधावन्त सङ्क्रुद्धा विविधायुधपाणयः ।	011a  
रथैरश्वैर्गजैश्चान्ये पद्भिश्चान्ये बलोत्कटाः ॥	011c  
बाणशब्देन महता रथनेमिस्वनेन च ।	012a  
हुङ्कारैः क्ष्वेडितोत्कृष्टैः सिंहनादैः सगर्जितैः ॥	012c  
ज्यातलत्रस्वनैरन्ये गर्जन्तोऽर्जुननन्दनम् ।	013a  
ब्रुवन्तश्च न नो जीवन्मोक्ष्यसे जीवितादिति ॥	013c  
तांस्तथा ब्रुवतो दृष्ट्वा सौभद्रः प्रहसन्निव ।	014a  
यो योस्मै प्राहरत्पूर्वं तं तं विव्याध पत्रिभिः ॥	014c  
सन्दर्शयिष्यन्नस्त्राणि विचित्राणि लघूनि च ।	015a  
आर्जुनिः समरे शूरो मृदुपूर्वमयुध्यत ॥	015c  
वासुदेवादुपात्तं यदस्त्रं यच्च धनञ्जयात् ।	016a  
अदर्शयत तत्कार्ष्णिः कृष्णाभ्यामविशेषवत् ॥	016c  
दूरमस्य गुरुं भारं साध्वसं च पुनः पुनः ।	017a  
सन्दधद्विसृजंश्चेषून्निर्विशेषमदृश्यत ॥	017c  
चापमण्डलमेवास्य विस्फुरद्दिक्ष्वदृश्यत ।	018a  
सुदीप्तस्य शरत्काले सवितुर्मण्डलं यथा ॥	018c  
ज्याशब्दः शुश्रुवे तस्य तलशब्दश्च दारुणः ।	019a  
महाशनिमुचः काले पयोदस्येव निःस्वनः ॥	019c  
ह्रीमानमर्षी सौभद्रो मानकृत्प्रियदर्शनः ।	020a  
सम्मिमानयिषुर्वीरानिष्वस्त्रैश्चाप्ययुध्यत ॥	020c  
मृदुर्भूत्वा महाराज दारुणः समपद्यत ।	021a  
वर्षाभ्यतीतो भगवाञ्शरदीव दिवाकरः ॥	021c  
शरान्विचित्रान्सुबहून्रुक्मपुङ्खाञ्शिलाशितान् ।	022a  
मुमोच शतशः क्रुद्धो गभस्तीनिव भास्करः ॥	022c  
क्षुरप्रैर्वत्सदन्तैश्च विपाठैश्च महायशाः ।	023a  
नाराचैरर्धचन्द्राभैर्भल्लैरञ्जलिकैरपि ॥	023c  
अवाकिरद्रथानीकं भारद्वाजस्य पश्यतः ।	024a  
ततस्तत्सैन्यमभवद्विमुखं शरपीडितम् ॥ ॥	024c  

इति श्रीमन्महाभारते द्रोणपर्वणि अभिमन्युवधपर्वणि त्रयोदशदिवसयुद्धे अष्टत्रिंशोऽध्यायः ॥ 38 ॥

5-38-5 तल्पम् इति पाठे रथगतशय्याम् ॥ 5-38-10 अधिवासो निवासः ॥ 5-38-16 अविशेषवत्तुल्यमित्यर्थः ॥ 5-38-17 अस्य निरस्य ॥ 5-38-38 अष्टत्रिंशोऽध्यायः ॥
