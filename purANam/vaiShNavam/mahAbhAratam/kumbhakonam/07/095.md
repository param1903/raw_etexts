श्रीः
अध्यायः 095
राज्ञां द्वन्द्वीभूय युद्धाय समागमः ॥ 1 ॥
सञ्जय उवाच 	001  
प्रविष्टयोर्महाराज पार्थवार्ष्णेययो रणे ।	001a  
दुर्योधने प्रयाते च पृष्ठतः पुरुषर्षभे ॥	001c  
जवेनाभ्यद्रवन्द्रोणं महता निःस्वनेन च ।	002a  
पाण्डवाः सोमकैः सार्धं ततो युद्धमवर्तत ॥	002c  
तद्युद्धमभवत्तीव्रं तुमुलं रोमहर्षणम् ।	003a  
कुरूणां पाण्डवानां च व्यूहस्य पुरतोऽद्भुतम् ॥	003c  
राजन्कदाचिन्नास्माभिर्दृष्टं तादृङ्न च श्रुतम् ।	004a  
यादृङ्मध्यगते सूर्ये युद्धमासीद्विशाम्पते ॥	004c  
धृष्टद्युम्नमुखाः पार्था व्यूढानीकाः प्रहारिणः ।	005a  
द्रोणस्य सैन्यं ते सर्वे शरवर्षैरवाकिरन् ॥	005c  
वयं द्रोणं पुरस्कृत्य सर्वशस्त्रभृतां वरम् ।	006a  
पार्षतप्रमुखान्पार्थानभ्यवर्षाम सायकैः ॥	006c  
महामेघाविवोदीर्णौ मिश्रवातौ हिमात्यये ।	007a  
सेनाग्रे प्रचकाशेते रुचिरे रथभूषिते ॥	007c  
समेत्य तु महासेने चक्रतुर्वेगमुत्तमम् ।	008a  
जाह्नवीयमुने नद्यौ प्रावृषीवोल्बणोदके ॥	008c  
नानाशस्त्रपुरोवातो द्विपाश्वरथसंवृतः ।	009a  
गदाविद्युन्महारौद्रः सङ्ग्रामजलदो महान् ॥	009c  
भारद्वाजानिलोद्भूतः शरधारासहस्रवान् ।	010a  
अभ्यवर्षन्महारौद्रं पाण्डुसेनाग्निमुद्धतम् ॥	010c  
समुद्रमिव घर्मान्ते विशन्घोरो महानिलः ।	011a  
व्यक्षोभयदनीकानि पाण्डवानां द्विजोत्तमः ॥	011c  
तेऽपि सर्वप्रयत्नेन द्रोणमेव समाद्रवन् ।	012a  
बिभित्सन्तो महासेतुं वार्योघाः प्रबला इव ॥	012c  
वारयामास तान्द्रोणो जलौघमचलो यथा ।	013a  
पाण्डवान्समरे क्रुद्धान्पाञ्चालांश्च सकेकयान् ॥	013c  
अथापरे च राजानः परिवृत्य समन्ततः ।	014a  
महाबला रणे शूराः पाञ्चालानन्ववारयन् ॥	014c  
ततो रणे नरव्याघ्रः पार्षतः पाण्डवैः सह ।	015a  
सञ्जघानासकृद्द्रोणं बिभित्सुररिवाहिनीम् ॥	015c  
यथैव शरवर्षाणि द्रोणो वर्षति पार्षते ।	016a  
तथैव शरवर्षाणि धृष्टद्युम्नोऽप्यवर्षत ॥	016c  
सनिस्त्रिंशपुरोवातः शक्तिप्रासर्ष्टिसंवृतः ।	017a  
ज्याविद्युच्चापसंह्रादो धृष्टद्युम्नबलाहकः ॥	017c  
शरधाराश्मवर्षाणि व्यसृजत्सर्वतो दिशम् ।	018a  
निघ्नन्रथवराश्वौघान्प्लावयामास वाहिनीम् ॥	018c  
यंयमार्च्छच्छरैर्द्रोणः पाण्डवानां रथव्रजम् ।	019a  
ततस्ततः शरैर्द्रोणमपाकर्षत पार्षतः ॥	019c  
तथा तु यतमानस्य द्रोणस्य युधि भारत ।	020a  
धृष्टद्युम्नं समासाद्य त्रिधा सैन्यमभिद्यत ॥	020c  
भोजमेकेऽभ्यवर्तन्त जलसन्धं तथाऽपरे ।	021a  
पाण्डवैर्हन्यमानाश्च द्रोणमेवापरे ययुः ॥	021c  
सङ्घट्टयति सैन्यानि द्रोणस्तु रथिनां वरः ।	022a  
व्यधमच्चापि तान्यस्य धृष्टद्युम्नो महारथः ॥	022c  
धार्तराष्ट्रास्तथा भूता वध्यन्ते पाण्डुसृञ्जयैः ।	023a  
अगोपाः पशवोऽरण्ये बहुभिः श्वापदैरिव ॥	023c  
कालः स्म ग्रसते योधान्धृष्टद्युम्नेन मोहितान् ।	024a  
सङ्ग्रामे तुमुले तस्मिन्निति सम्मेनिरे जनाः ॥	024c  
कुनृपस्य यथा राष्ट्रं दुर्भिक्षव्याधितस्करैः ।	025a  
द्राव्यते तद्वदापन्ना पाण्डवैस्तव वाहिनी ॥	025c  
अर्करश्मिविमिश्रेषु शस्त्रेषु कवचेषु च ।	026a  
चक्षूंषि प्रत्यहन्यन्त सैन्येन रजसा तथा ॥	026c  
त्रिधा भूतेषु सैन्येषु वध्यमानेषु पाण्डवैः ।	027a  
अमर्षितस्ततो द्रोणः पाञ्चालान्व्यधमच्छरैः ॥	027c  
मृद्नतस्तान्यनीकानि निघ्नतश्चापि सायकैः ।	028a  
बभूव रूपं द्रोणस्य कालाग्नेरिव दीप्यतः ॥	028c  
रथं नागं हयं चापि पत्तिनश्च विशाम्पते ।	029a  
एकैकेनेषुणा सङ्ख्ये निर्बिभेद महारथः ॥	029c  
पाण्डवानां तु सैन्येषु नास्ति कश्चित्स भारत ।	030a  
दधार यो रणे बाणान्द्रोणचापच्युतान्प्रभो ॥	030c  
तत्पच्यमानमर्केण द्रोणसायकतापितम् ।	031a  
बभ्राम पार्षतं सैन्यं तत्रतत्रैव भारत ॥	031c  
\'हन्यमानं तु तत्सैन्यं भारद्वाजेन सर्वतः ।	032a  
शरैरग्निशिखाकारैर्दह्यते भरतर्षभ ॥\'	032c  
तथैव पार्षतेनापि काल्यमानं बलं तव ।	033a  
अभवत्सर्वतो दीप्तं शुष्कं वनमिवाग्निना ॥	033c  
बाध्यमानेषु सैन्येषु द्रोणपार्षतसायकैः ।	034a  
त्यक्त्वा प्राणान्परं शक्त्या युध्यन्ते स्वर्गलिप्सवः ॥	034c  
तावकानां परेषां च युध्यतां भरतर्षभ ।	035a  
नासीत्कश्चिन्महाराज योऽत्याक्षीत्संयुगं भयात् ॥	035c  
भीमसेनं तु कौन्तेयं सोदर्याः पर्यवारयन् ।	036a  
विविंशतिश्चित्रसेनो विकर्णश्च महारथः ॥	036c  
विन्दानुविन्दावावन्त्यौ क्षेमधूर्तिश्च वीर्यवान् ।	037a  
त्रयाणां तव पुत्राणां त्रय एवानुयायिनः ॥	037c  
बाह्लीकराजस्तेजस्वी कुलपुत्रो महारथः ।	038a  
सहसेनः सहामात्यो द्रौपदेयानवारयत् ॥	038c  
शैब्यो गोवासनो राजा योधैर्दशशतावरैः ।	039a  
काश्यस्याभिभुवः पुत्रं पराक्रान्तमवारयत् ॥	039c  
अजातशत्रुं कौन्तेयं ज्वलन्तमिव पावकम् ।	040a  
मद्राणामीश्वरः शल्यो राजा राजानमावृणोत् ||	040c  
दुःशासनस्त्ववस्थाप्य स्वमनीकममर्षणः ।	041a  
सात्यकिं प्रययौ क्रुद्धः शूरो रथवरं युधि ॥	041c  
स्वकेनाहमनीकेन सन्नद्धः कवचावृतः ।	042a  
चतुःशतैर्महेष्वासैश्चेकितानमवारयम् ॥	042c  
शकुनिस्तु सहानीको माद्रीपुत्राववारयत् ।	043a  
गान्धारकैः सप्तशतैश्चापशक्त्यसिपाणिभिः ॥	043c  
विन्दानुविन्दावावन्त्यौ विराटं मत्स्यमार्च्छताम् ।	044a  
प्राणांस्त्यक्त्वा महेष्वासौ मित्रार्थेऽभ्युद्यतायुधौ ॥	044c  
शिखण्डिनं याज्ञसेनिं रुन्धानमपराजितम् ।	045a  
बाह्लीकः प्रतिसंयत्तः पराक्रान्तमवारयत् ॥	045c  
धृष्टद्युम्नं तु पाञ्चाल्यं क्रूरैः सार्धं प्रभद्रकैः ।	046a  
आवन्त्यः सहसौवीरैः क्रुद्धरूपमवारयत् ॥	046c  
घटोत्कचं तथा शूरं राक्षसं क्रूरकर्मिणम् ।	047a  
अलामुधोऽद्रवत्तूर्णं क्रुद्धमायान्तमाहवे ॥	047c  
अलम्बुसं राक्षसेन्द्रं कुन्तिभोजो महारथः ।	048a  
सैन्येन महता युक्तः क्रुद्धरूपमवारयत् ॥	048c  
सैन्धवः पृष्ठतस्त्वासीत्सर्वसैन्यस्य भारत ।	049a  
रक्षितः परमेष्वासैः कृपप्रभृतिभी रथैः ॥	049c  
तस्यास्तां चक्ररक्षौ द्वौ सैन्धवस्य बृहत्तमौ ।	050a  
द्रौणिर्दक्षिणतो राजन्सूतपुत्रश्च वामतः ॥	050c  
पृष्ठगोपास्तु तस्यासन्सौमदत्तिपुरोगमाः ।	051a  
कृपश्च वृषसेनश्च शलः शल्यश्च दुर्जयः ॥	051c  
नीतिमन्तो महेष्वासाः सर्वे युद्धविशारदाः ।	052a  
सैन्धवस्य विधायैवं रक्षां युयुधिरे ततः ॥ ॥	052c  

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे पञ्चनवतितमोऽध्यायः ॥ 95 ॥

5-95-7 हिमात्यये शिशिरे । सेनाग्रे प्रधाने सेने ॥ 5-95-18 प्लावयामास विद्रावितवान् ॥ 5-95-19 अपाकर्षत व्यावर्तितवान् ॥ 5-95-22 सङ्घट्टयति सम्मेलयति ॥ 5-95-39 काश्यस्य काशिराजस्य ॥ 5-95-46 आवन्त्योऽन्यः ॥ 5-95-95 पञ्चनवतितमोऽध्यायः ॥
