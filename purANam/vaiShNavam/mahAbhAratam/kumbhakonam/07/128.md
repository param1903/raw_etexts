श्रीः
अध्यायः 128
पुनर्द्रोणरथान्भङ्क्त्वा गच्छतो भीमस्यार्जुनदर्शनेन सिंहनादः ॥ 1 ॥ तच्छ्रवणेन युधिष्ठिरस्य हर्षोदयः ॥ 2 ॥
सञ्जय उवाच 	001  
समुत्तीर्णं रथानीकं पाण्डवं विहसन्रणे ।	001a  
विवारयिषुराचार्यः शरवर्षैरवाकिरत् ॥	001c  
पिबन्निव शरौघांस्तान्द्रोणचापपरिच्युतान् ।	002a  
सोऽभ्यद्रवत सोदर्यान्मोहयन्बलमायया ॥	002c  
तं मृधे वेगमास्थाय परं परमधन्विनः ।	003a  
चोदितास्तव पुत्रैश्च सर्वतः पर्यवारयन् ॥	003c  
स तैस्तु संवृतो भीमः क्रोधेन प्रदहन्निव ।	004a  
उद्यच्छन्स गदां तेभ्यः सुघोरां सिंहवन्नदन् ।	004c  
अवासृजच्च वेगेन शत्रुपक्षविनाशिनीम् ॥	004e  
इन्द्राशनिरिवेन्द्रेण प्रविद्धा संहतात्मना ।	005a  
प्रामथ्नात्सा महाराज सैनिकांस्तव संयुगे ॥	005c  
घोषेण महता राजन्पूरयन्तीव मेदिनीम् ।	006a  
ज्वलन्ती तेजसा भीमा त्रासयामास ते सुतान् ॥	006c  
तां पतन्तीं महावेगां दृष्ट्वा तेजोभिसंवृताम् ।	007a  
प्राद्रवंस्तावकाः सर्वे नदन्तो भैरवान्रवान् ॥	007c  
सिंहनादमसह्यं हि श्रुत्वा भीमस्य संयुगे ।	008a  
प्रापतन्मनुजास्त्रस्ता रथेभ्यो रथिनस्तदा ॥	008c  
ते हन्यमाना भीमेन गदाहस्तेन तावकाः ।	009a  
प्राद्रवन्त रणे भीता व्याघ्रघ्राता मृगा इव ॥	009c  
स तान्विद्राव्य कौन्तेयः सङ्ख्येऽमित्रान्दुरासदान् ।	010a  
सुपर्ण इव वेगेन पक्षिराडत्यगाच्चमूम् ॥	010c  
तथा तु विप्रकुर्वाणं रथयूथपयूथपम् ।	011a  
भारद्वाजो महाराज भीमसेनं समभ्ययात् ॥	011c  
भीमं तु समरे द्रोणो वारयित्वा शरोर्मिभिः ।	012a  
अकरोत्सहसा नादं पाण्डूनां भयमादधत् ॥	012c  
तद्युद्धमासीत्सुमहद्धोरं देवासुरोपमम् ।	013a  
द्रोणस्य च महाराज भीमस्य च महात्मनः ॥	013c  
यदा तु विशिखैस्तीक्ष्णैर्द्रोणचापविनिःसृतैः ।	014a  
वध्यन्ते समरे वीराः शतशोऽथ सहस्रशः ॥	014c  
ततो रथादवप्लुत्य वेगमास्थाय पाण्डवः ।	015a  
निमील्य नयने राजन्पदातिर्द्रोणमभ्ययात् ॥	015c  
अंसे शिरो भीमसेनः करौ कृत्वोरसि स्थिरौ ।	016a  
वेगमास्थाय बलवान्मनोनिलगरुत्मताम् ॥	016c  
यथा हि गोवृषो वर्षं प्रतिगृह्णाति लीलया ।	017a  
तथा भीमो नरव्याघ्रः शरवर्षं समग्रहीत् ॥	017c  
स वध्यमानः समरे रथं द्रोणस्य मारिष ।	018a  
ईषायां पाणिना गृह्य प्रचिक्षेप महाबलः ॥	018c  
द्रोणस्तु सत्वरो राजन्क्षिप्तो भीमेन संयुगे ।	019a  
\'ददृशे तावकैर्योधैर्विस्मयोत्फुल्ललोचनैः ।	019c  
परिहृत्य रथं द्रोणश्चूर्णितं तं महीतले ॥\'	019e  
रथमन्यं समारुह्य व्यूहद्वारं ययौ पुनः ।	020a  
तमायान्तं तथा दृष्ट्वा भग्नोत्साहं गुरुं तदा ॥	020c  
गत्वा वेगात्पुनर्भीमो धुरं गृह्य रथस्य तु ।	021a  
तमप्यतिरथं भीमश्चिक्षेप भृशरोषितः ॥	021c  
एवमष्टौ रथाः क्षिप्ता भीमसेनेन लीलया ॥	022ac  
व्यदृश्यत निमेषेण पुनः स्वरथमास्थितः ।	023a  
दृश्यते तावकैर्योधैर्विस्मयोत्फुल्ललोचनैः ॥	023c  
तस्मिन्क्षणे तस्य यन्ता तूर्णमश्वानचोदयत् ।	024a  
भीमसेनस्य कौरव्य तदद्भुतमिवाभवत् ॥	024c  
ततः स्वरथमास्थाय भीमसेनो महाबलः ।	025a  
अभ्यद्रवत वेगेन तव पुत्रस्य वाहिनीम् ॥	025c  
स मृद्नन्क्षत्रियानाजौ वातो वृक्षानिवोद्धतः ।	026a  
अगच्छद्दारयन्सेनां सिन्धुवेगो नगानिव ॥	026c  
भोजानीकं समासाद्य हार्दिक्येनाभिरक्षितम् ।	027a  
प्रमथ्य तरसा वीरस्तदप्यतिबलोऽभ्ययात् ॥	027c  
सन्त्रासयन्ननीकानि तलशब्देन पाण्डवः ।	028a  
अजयत्सर्वसैन्यानि शार्दूल इव गोवृषान् ॥	028c  
भोजानीकमतिक्रम्य दरदानां च वाहिनीम् ।	029a  
तथा म्लेच्छगणानन्यान्बहून्युद्धविशारदान् ॥	029c  
सात्यकिं चैव सम्प्रेक्ष्य युध्यमानं महारथम् ।	030a  
रथेन यत्तः कौन्तेयो वेगेन प्रययौ तदा ॥	030c  
भीमसेनो महाराज द्रष्टुकामो धनञ्जयम् ।	031a  
अतीत्य समरे योधांस्तावकान्पाण्डुनन्दनः ॥	031c  
सोऽपश्यदर्जुनं तत्र युध्यमानं महारथम् ।	032a  
सैन्धवस्य वधार्थं हि पराक्रान्तं पराक्रमी ॥	032c  
तं दृष्ट्वा पुरुषव्याघ्रश्चुक्रोश महतो रवान् ।	033a  
प्रावृट्काले महाराज नर्दन्निव बलाहकः ॥	033c  
तं तस्य निनदं घोरं पार्थः शुश्राव नर्दतः ।	034a  
वासुदेवश्च कौरव्य भीमसेनस्य संयुगे ॥	034c  
तौ श्रुत्वा युगपद्वीरौ निनदं तस्य शुष्मिणः ।	035a  
पुनः पुनः प्राणदतां दिदृक्षन्तौ वृकोदरम् ॥	035c  
ततः पार्थो महानादं मुञ्चन्वै माधवश्च ह ।	036a  
अभ्ययातां महाराज नर्दन्तौ गोवृषाविव ॥	036c  
भीमसेनरवं श्रुत्वा फल्गुनस्य च धन्विनः ।	037a  
अप्रीयत महाराज धर्मपुत्रो युधिष्ठिरः ॥	037c  
विशोकश्चाभवद्राजा श्रुत्वा तं निनदं तयोः ।	038a  
धनञ्जयस्य समरे जयमाशास्तवान्विभुः ॥	038c  
तथा तु नर्दमाने वै भीमसेने मदोत्कटे ।	039a  
स्मितं कृत्वा महाबाहुर्धर्मपुत्रो युधिष्ठिरः ॥	039c  
हृद्गतं मनसा प्राह ध्यात्वा धर्मभृतां वरः ।	040a  
दत्ता भीम त्वया संवित्कृतं गुरुवचस्तथा ॥	040c  
न हि तेषां जयो युद्धे येषां द्वेष्टाऽसि पाण्डव ।	041a  
दिष्ट्या जीवति सङ्ग्रामे सव्यसाची धनञ्जयः ॥	041c  
दिष्ट्या च कुशली वीरः सात्यकिः सत्यविक्रमः ।	042a  
दिष्ट्या शृणोमि गर्जन्तौ वासुदेवधनञ्जयौ ॥	042c  
येन शक्रं रणे जित्वा तर्पितो हव्यवाहनः ।	043a  
स हन्ता द्विषतां सङ्ख्ये दिष्ट्या जीवति फल्गुनः ॥	043c  
यस्य बाहुबलं सर्वे वयमाश्रित्य जीविताः ।	044a  
स हन्ता रिपुसैन्यानां दिष्ट्या जीवति फल्गुनः ॥	044c  
निवातकवचा येन देवैरपि सुदुर्जयाः ।	045a  
निर्जिता धनुषैकेन दिष्ट्या पार्थः स जीवति ॥	045c  
कौरवान्सहितान्सर्वान्गोग्रहार्थे समागतान् ।	046a  
योऽजयन्मत्स्यनगरे दिष्ट्या पार्थः स जीवति ॥	046c  
कालकेयसहस्राणि चतुर्दश महारणे ।	047a  
योऽवधीद्भुजवीर्येण दिष्ट्या पार्थः स जीवति ॥	047c  
गन्धर्वराजं बलिनं दुर्योधनकृते च वै ।	048a  
जितवान्योऽस्त्रवीर्येण दिष्ट्या पार्थः स जीवति ॥	048c  
किरीटमाली बलवाञ्छ्वेताश्वः कृष्णसारथिः ।	049a  
मम प्रियश्च सततं दिष्ट्या पार्थः स जीवति ॥	049c  
पुत्रशोकाभिसन्तप्तश्चिकीर्षन्कर्म दुष्करम् ।	050a  
जयद्रथवधान्वेषी प्रतिज्ञां कृतवान्हि यः ।	050c  
कच्चित्स सैन्धवं सङ्ख्ये हनिष्यति धनञ्जयः ॥	050e  
कच्चित्तीर्णप्रतिज्ञं हि वासुदेवेन रक्षितम् ।	051a  
अनस्तमित आदित्ये समेष्याम्यहमर्जुनम् ॥	051c  
कच्चित्सैन्धवको राजा दुर्योधनहिते रतः ।	052a  
नन्दयिष्यत्यमित्रान्हि फल्गुनेन निपातितः ॥	052c  
कच्चिद्दुर्योधनो राजा फल्गुनेन निपातितम् ।	053a  
दृष्ट्वा सैन्धवकं सङ्ख्ये शममस्मासु धास्यति ॥	053c  
दृष्ट्वा विनिहतान्भ्रातॄन्भीमसेनेन संयुगे ।	054a  
कच्चिद्दुर्योधनो मन्दः शममस्मासु यास्यति ॥	054c  
दृष्ट्वा चान्यान्महायोधान्पातितान्धरणीतले ।	055a  
कच्चिद्दुर्योधनो मन्दः पश्चात्तापं गमिष्यति ॥	055c  
कच्चिद्भीष्मेण नो वैरं शममेकेन यास्यति |	056a  
शेषस्य रक्षणार्थं च सन्धास्यति सुयोधनः ॥	056c  
एवं बहुविधं तस्य राज्ञश्चिन्तयतस्तदा ।	057a  
कृपयाऽभिपरीतस्य घोरं युद्धमवर्तत ॥ ॥	057c  

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे अष्टाविंशत्यधिकशततमोऽध्यायः ॥ 128 ॥

5-128-2 बलमायया बलाविष्करणेन ||  5-128-24 भीमसेनस्य कर्मेति शेषः ॥ 5-128-128 अष्टाविंशत्यधिकशततमोऽध्यायः ॥	
