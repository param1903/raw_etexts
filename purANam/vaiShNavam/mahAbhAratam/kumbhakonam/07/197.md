श्रीः
अध्यायः 197
कुरुसेनारवश्रवणभीतेन युधिष्ठिरेण पलायितसेनाप्रतिनिवर्तकप्रश्ने अर्जुनेन तत्कथनपूर्वकं द्रोणवधोपेक्षणादात्मोपालम्भः ॥ 1 ॥
सञ्जय उवाच 	001  
प्रादुर्भूते ततस्तस्मिन्नस्त्रे नारायणे प्रभो ।	001a  
प्रावात्सपृषतो वायुरनभ्रे स्तनयित्नुमान् ॥	001c  
चचाल पृथिवी चापि चुक्षुभे च महोदधिः ।	002a  
प्रतिस्रोतः प्रवृत्ताश्च गन्तुं तत्र समुद्रगाः ॥	002c  
शिखराणि व्यशीर्यन्त गिरीणां तत्र भारत ।	003a  
अपसव्यं मृगाश्चैव पाण्डुसेनां प्रचक्रिरे ॥	003c  
तमसा चावकीर्यन्त सूर्यश्च कलुषोऽभवत् ।	004a  
सम्पतन्ति च भूतानि क्रव्यादानि प्रहृष्टवत् ॥	004c  
देवदानवगन्धर्वास्त्रस्तास्त्वासन्विशाम्पते ।	005a  
कथङ्कथाऽभवत्तीव्रा दृष्ट्वा तद्व्याकुलं महत् ॥	005c  
व्यथिताः सर्वराजानस्त्रस्ताश्चासन्विशाम्पते ।	006a  
तद्दृष्ट्वा घोररूपं वै द्रौणेरस्त्रं भयावहम् ॥	006c  
धृतराष्ट्र उवाच 	007  
निवर्तितेषु सैन्येषु द्रोणपुत्रेण संयुगे ।	007a  
भृशं शोकाभितप्तेन पितुर्वधममृष्यता ॥	007c  
कुरूनापततो दृष्ट्वा धृष्टद्मुम्नस्य रक्षणे ।	008a  
को मन्त्रः पाण्डवेष्वासीत्तन्ममाचक्ष्व सञ्जय ॥	008c  
सञ्जय उवाच 	009  
प्रागेव विद्रुतान्दृष्ट्वा धार्तराष्ट्रान्युधिष्ठिरः ।	009a  
पुनश्च तुमुलं शब्दं श्रुत्वाऽर्जुनमथाब्रवीत् ॥	009c  
युधिष्ठिर उवाच 	010  
आचार्ये निहते द्रोणे धृष्टद्युम्नेन संयुगे ।	010a  
निहते वज्रहस्तेन यथा वृत्रे महासुरे ॥	010c  
नाशंसन्तो जयं युद्धे दीनात्मानो धनञ्जय ।	011a  
आत्मत्राणे मतिं कृत्वा प्राद्रवन्कुरवो रणात् ॥	011c  
केचिद्भ्रान्तै रथैस्तूर्णं निहतैः पार्ष्णियन्तृभिः ।	012a  
विपताकध्वजच्छत्रैः पार्थिवाः शीर्णकूबरैः ॥	012c  
भग्ननीडैराकुलाश्वैः प्रारुह्यान्यान्विचेतसः ।	013a  
भीताः पादैर्हयान्केचित्त्वरयन्तः स्वयं रथान् ॥	013c  
भग्नाक्षयुगचक्रैश्च व्याकृष्यन्त समन्ततः ।	014a  
रथान्विशीर्णानुत्सृज्य पद्भिः केचिच्च विद्रुताः ॥	014c  
हयपृष्ठगताश्चान्ये कृष्यन्तेऽर्धच्युतासनाः ।	015a  
गजस्कन्धेषु संस्यूता नाराचैश्चलितासनाः ॥	015c  
शरार्तैर्विद्रुतैर्नागैर्हृताः केचिद्दिशो दश ।	016a  
विशस्त्रकवचाश्चान्ये वाहनेभ्यः क्षितिं गताः ॥	016c  
सञ्छिन्ना नेमिभिश्चैव मृदिताश्च हयद्विपैः ।	017a  
क्रोशन्तस्तात पुत्रेति पलायन्ते परे भयात् ॥	017c  
नाभिजानन्ति चान्योन्यं कश्मलाभिहतौजसः ।	018a  
पुत्रान्पितॄन्सखीन्भ्रातॄन्समारोप्य दृढक्षतान् ॥	018c  
जलेन क्लेदयन्त्यन्ये विमुच्य कवचनान्यपि ।	019a  
\'पलायनपराश्चान्ये योधाः शतसहस्रशः ॥\'	019c  
अवस्थां तादृशीं प्राप्य हते द्रोणे द्रुतं बलम् ।	020a  
पुनरावर्तितं केन यदि जानासि शंस मे ॥	020c  
हयानां ह्रेषतां शब्दः कुञ्जराणां च बृंहताम् ।	021a  
रथनेमिस्वनैश्चात्र विमिश्रः श्रूयते महान् ॥	021c  
एते शब्दा भृशं तीव्राः प्रवृत्ताः कुरुसागरे ।	022a  
मुहुर्मुहुरुदीर्यन्ते कम्पयन्त्यपि मामकान् ॥	022c  
य एष तुमुलः शब्दः श्रूयते रोमहर्षणः ।	023a  
सेन्द्रानप्येष लोकांस्त्रीन्ग्रसेदिति मतिर्मम ॥	023c  
मन्ये वज्रधरस्यैष निनादो भैरवस्वनः ।	024a  
द्रोणे हते कौरवार्थं व्यक्तमभ्येति वासवः ॥	024c  
प्रहृष्टरोमकूपाः स्मः संविग्नरथकुञ्जराः ।	025a  
धनञ्जय गुरुं श्रुत्वा तत्र नादं सुभीषणम् ॥	025c  
क एष कौरवान्दीर्णानवस्थाप्य महारथः ।	026a  
निवर्तयति युद्धार्थं मृधे देवेश्वरो यथा ॥	026c  
अर्जुन उवाच 	027  
उद्यम्यात्मानमुग्राय कर्मणे वीर्यमास्थिताः ।	027a  
धमन्ति कौरवाः शङ्खान्यस्य वीर्यं समाश्रिताः ॥	027c  
यत्र ते संशयो राजन्न्यस्तशस्त्रे गुरौ हते ।	028a  
धार्तराष्ट्रानवस्थाप्य क एष नदतीति हि ॥	028c  
ह्रीमन्तं तं महाबाहुं मत्तद्विरदगामिनम् ।	029a  
\'इन्द्रविष्णुसमं वीर्ये कोपेऽन्तकमिव स्थितम् ॥	029c  
बृहस्पतिसमं बुद्ध्या नीतिमन्तं महारथम् ।\'	030a  
आख्यास्याम्युग्रकर्माणं कुरूणामभयङ्करम् ॥	030c  
यस्मिञ्जाते ददौ द्रोणो गवां दशशतं धनम् ।	031a  
ब्राह्मणेभ्यो महार्हेभ्यः सोऽश्वत्थामैष गर्जति ॥	031c  
जातमात्रेण वीरेण येनोच्चैःश्रवसा यथा ।	032a  
ह्रेषता कम्पिता भूमिर्लोकाश्च सकलास्त्रयः ॥	032c  
तच्छ्रुत्वान्तर्हितं भूतं नाम तस्याकरोत्तदा ।	033a  
अश्वत्थामेति सोऽद्यैष शूरो नदति पाण्डव ॥	033c  
यो ह्यनाथ इवाक्रम्य पार्षतेन हतस्तथा ।	034a  
कर्मणा सुनृशंसेन तस्य नाथो व्यवस्थितः ॥	034c  
गुरुं मे यत्र पाञ्चाल्यः केशपक्षे परामृशत् ।	035a  
तन्न जातु क्षमेद्द्रौणिर्जानन्पौरुषमात्मनः ॥	035c  
\'स हि तेनैव नः सर्वान्क्षपयेदिति मे मतिः ॥\'	036ac  
उपचीर्णो गुरुर्मिथ्या भवता राज्यकारणात् ।	037a  
धर्मज्ञेन सता नाम सोऽधर्मः सुमहान्कृतः ॥	037c  
चिरं स्थास्यति चाकीर्तिस्त्रैलोक्ये सचराचरे ।	038a  
रामे वालिवधाद्यद्वदेवं द्रोणे निपातिते ॥	038c  
सर्वधर्मोपपन्नोऽयं स मे शिष्यश्च पाण्डवः ।	039a  
नायं वक्ष्यति मिथ्येति प्रत्ययं कृतवांस्त्वयि ॥	039c  
स सत्यकञ्चुकं नाम प्रविष्टेन ततोऽनृतम् ।	040a  
आचार्य उक्तो भवता हतः कुञ्जर इत्युत ॥	040c  
ततः शस्त्रं समुत्सृज्य निर्ममो गतचेतनः ।	041a  
आसीत्सुविह्वलो राजन्यथा दृष्टस्त्वया विभुः ॥	041c  
स तु शोकसमाविष्टो विमुखः पुत्रवत्सलः ।	042a  
शाश्वतं धर्ममुत्सृज्य गुरुः शिष्येण घातितः ॥	042c  
न्यस्तशस्त्रमधर्मेण घातयित्वा गुरुं भवान् ।	043a  
रक्षत्विदानीं सामात्यो यदि शक्तोसि पार्षतम् ॥	043c  
ग्रस्तमाचार्यपुत्रेण क्रुद्धेन हतबन्धुना ।	044a  
सर्वे वयं परित्रातुं न शक्ष्यामोऽद्य पार्षतम् ॥	044c  
सौहार्दं सर्वभूतेषु यः करोत्यतिमानुषः ।	045a  
सोऽद्य केशग्रहं श्रुत्वा पितुर्धक्ष्यति नो रणे ॥	045c  
विक्रोशमाने हि मयि भृशमाचार्यगृद्धिनि ।	046a  
अपाकीर्य स्वयं धर्मं शिष्येण निहतो गुरुः ॥	046c  
यदा गतं वयो भूयः शिष्टमल्पतरं च नः ।	047a  
तस्येदानीं विरोधोऽयमधर्मोऽयं कृतो महान् ॥	047c  
पितेव नित्यं सौहार्दात्पितेव हि च धर्मतः ।	048a  
सोऽल्पकालस्य राज्यस्य कारणाद्घातितो गुरुः ॥	048c  
धृतराष्ट्रेण भीष्माय द्रोणाय च विशाम्पते ।	049a  
विसृष्टा पृथिवी सर्वा सह पुत्रैश्च तत्परैः ॥	049c  
सम्प्राप्य तादृशीं वृत्तिं सत्कृतः सततं परैः ।	050a  
अब्रवीत्सततं पुत्रान्मामेवाभ्यधिकं गुरुः ॥	050c  
अवेक्षमाणस्त्वां मां च न्यस्तास्त्रश्चाहवे हतः ।	051a  
न त्वेनं युध्यमानं वै हन्यादपि शतक्रतुः ॥	051c  
तस्याचार्यस्य वृद्धस्य द्रोहो नित्योपकारिणः ।	052a  
कृतो ह्यनार्यैरस्माभी राज्यार्थे लुब्धबुद्धिभिः ॥	052c  
अहो बत महत्पापं कृतं कर्म सुदारुणम् ।	053a  
यद्राज्यसुखलोभेन द्रोणोऽयं साधुघातितः ॥	053c  
पुत्रान्भ्रातॄन्पितॄन्दाराञ्जीवितं चैव वासविः ।	054a  
त्यजेत्सर्वं मम प्रेम्णा जानात्येवं हि मे गुरुः ॥	054c  
स मया राज्यकामेन हन्यमानो ह्युपेक्षितः ।	055a  
तस्मादर्वाक्शिरा राजन्प्राप्तोऽस्मि नरकं प्रभो ॥	055c  
ब्राह्मणं वृद्धमाचार्यं न्यस्तशस्त्रं महामुनिम् ।	056a  
घातयित्वाऽद्य राज्यार्थे मृतं श्रेयो न जीवितम् ॥ ॥	056c  

इति श्रीमन्महाभारते द्रोणपर्वणि नारायणास्त्रमोक्षपर्वणि पञ्चदशदिवसयुद्धे सप्तनवत्यधिकशततमोऽध्यायः ॥ 197 ॥

5-197-1 सपृषतः सजलबिन्दुः । अनभ्रे अप्रावृषिकाले ॥ 5-197-5 कथङ्कथा कथं कर्तव्यं कथं कर्तव्यमित्येवंशब्दः ॥ 5-197-8 रक्षणे मन्त्रः क आसीदिति सम्बन्धः ॥ 5-197-30 व्याघ्रास्यमुग्रकर्माणमिति झ. पाठः ॥ 5-197-31 यस्मिन्निति दशशतमित्यनेन सर्वगोधनं ददाविति ज्ञेयम् । अन्यथा एकधेन्वर्थं द्रुपदं प्रति द्रोणगमनस्यासम्भवः । यद्वा भाविनीं सम्पदमभिलक्ष्यैतद्दानं द्रष्टव्यम् । पुत्रोत्पत्तिकाले तस्य निर्धनत्वोक्तेः ॥ 5-197-39 सत्यकञ्चुकं सत्याभासमनृतम् ॥ 5-197-53 वासविरर्जुनः ॥ सप्तनवत्यधिकशततमोऽध्यायः ॥
