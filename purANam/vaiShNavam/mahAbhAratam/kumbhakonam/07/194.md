श्रीः
अध्यायः 194
दुर्योधनचोदनया कृपेण द्रोणवधं श्रावितस्याश्वत्थाम्नः कोपोदयः ॥ 1 ॥
सञ्जय उवाच 	001  
ततो द्रोणे हते राजन्कुरवः शस्त्रपीडिताः ।	001a  
हतप्रवीरा विध्वस्ता भृशं शोकपरायणाः ॥	001c  
उदीर्णांश्च परान्दृष्ट्वा हर्षमाणान्पुनः पुनः ।	002a  
अश्रुपूर्णेक्षणास्त्रस्ता दीनास्त्वासन्विशाम्पते ॥	002c  
विचेतसो हतोत्साहाः कश्मलाभिहतौजसः ।	003a  
आर्तस्वरेण महता पुत्रं ते पर्यवारयन् ॥	003c  
विषण्णवदना दीना वीक्षमाणा दिशो दश ।	004a  
अश्रुकण्ठा यथा दैत्या हिरण्याक्षे पुरा हते ॥	004c  
स तैः परिवृतो राजा त्रस्तैः क्षुद्रमृगैरिव ।	005a  
अशक्नुवन्नवस्थातुमपायात्तनयस्तव ॥	005c  
क्षुत्पिपासापरिम्लानास्ते योधास्तव भारत ।	006a  
आदित्येनेव सन्तप्ता भृशं विमनसोऽभवन् ॥	006c  
भास्करस्येव पतनं समुद्रस्येव शोषणम् ।	007a  
विपर्यासं यथा मेरोर्वासवस्येव निर्जयम् ॥	007c  
अप्रेक्षणीयं तद्दृष्ट्वा भारद्वाजस्य पातनम् ।	008a  
त्रस्तरूपतरा राजन्कौरवाः प्राद्रवन्भयात् ॥	008c  
गान्धारराजः शकुनिस्त्रस्तस्त्रस्ततरैः सह ।	009a  
हतं रुक्मरथं श्रुत्वा प्राद्रवत्सहितो रथैः ॥	009c  
वरूथिनीं वेगवतीं विद्रुतां सपताकिनीम् ।	010a  
परिगृह्य महासेनां सूतपुत्रोऽपयाद्भयात् ॥	010c  
रथनागाश्वकलिलां पुरस्कृत्य तु वाहिनीम् ।	011a  
मद्राणामीश्वरः शल्यो वीक्षमाणोऽपयाद्भयात् ॥	011c  
हतप्रवीरैर्भूयिष्ठैर्ध्वजैर्बहुपताकिभिः ।	012a  
वृतः शारद्वतोऽगच्छत्कष्टङ्कष्टमिति ब्रुवन् ॥	012c  
भोजनीकेन शिष्टेन कलिङ्गारट्टबाह्लिकैः ।	013a  
कृतवर्मा वृतो राजन्प्रायात्सुजवनैर्हयैः ॥	013c  
पदातिगणसंयुक्तस्त्रस्तो राजन्भयार्दितः ।	014a  
उलूकः प्राद्रवत्तत्र दृष्ट्वा द्रोणं निपातितम् ॥	014c  
दर्शनीयो युवा चैव शौर्येण कृतलक्षणः ।	015a  
दुःशासनो भृशोद्विग्नः प्राद्रवद्गजसंवृतः ॥	015c  
रथानामयुतं गृह्य त्रिसाहस्रं च दन्तिनाम् ।	016a  
वृषसेनो ययौ तूर्णं दृष्ट्वा द्रोणं निपातितम् ॥	016c  
गजाश्वरथसंयुक्तो वृतश्चैव पदातिभिः ।	017a  
दुर्योधनो महाराज प्रायात्तत्र महारथः ॥	017c  
संशप्तकगणाद्गृह्य हतशेषान्किरीटिना ।	018a  
सुशर्मा प्राद्रावद्राजन्दृष्ट्वा द्रोणं निपातितम् ॥	018c  
गजान्रथान्समारुह्य व्युदस्य च हयाञ्जनाः ।	019a  
प्राद्रवन्सर्वतः सङ्ख्ये दृष्ट्वा रुक्मरथं हतम् ॥	019c  
त्वरयन्तः पितॄनन्ये भ्रातॄनन्येऽथ मातुलान् ।	020a  
पुत्रानन्ये वयस्यांश्च प्राद्रवन्कुरवस्तदा ॥	020c  
चोदयन्तश्च सैन्यानि स्वस्रीयांश्च तथाऽपरे ।	021a  
सम्बन्धिनस्तथाऽन्ये च प्राद्रवन्त दिशो दश ॥	021c  
प्रकीर्णकेशा विध्वस्ता न द्वावेकत्र धावतः ।	022a  
नेदमस्तीति मन्वाना हतोत्साहा हतौजसः ॥	022c  
उत्सृज्य कवचानन्ये प्राद्रवंस्तावका विभो ।	023a  
अन्योन्यं ते समाक्रोशन्सैनिका भरतर्षभ ॥	023c  
तिष्ठतिष्ठेति न च ते स्वयं तत्रावतस्थिरे ।	024a  
धुर्यानुन्मुच्य च रथाद्धतसूतात्स्वलङ्कृतान् ।	024c  
अधिरुह्य हयान्योधाः क्षिप्रं पद्भिरचोदयन् ॥	024e  
द्रवमाणे तथा सैन्ये त्रस्तरूपे हतौजसि ।	025a  
प्रतिस्रोत इव ग्राहो द्रोणपुत्रः परानियात् ॥	025c  
तस्यासीत्सुमहद्युद्धं शिखण्डिप्रमुखैर्गणैः ।	026a  
प्रभद्रकैश्च पाञ्चालैश्चेदिभिश्च सकेकयैः ॥	026c  
हत्वा बहुविधाः सेनाः पाण्डूनां युद्धदुर्मदः ।	027a  
कथञ्चित्सङ्कटान्मुक्तो मत्तद्विरदविक्रमः ॥	027c  
द्रवमाणं बलं दृष्ट्वा पलायनकृतक्षणम् ।	028a  
दुर्योधनं समासाद्य द्रोणपुत्रोऽब्रवीदिदम् ॥	028c  
किमियं द्रवते सेना त्रस्तरूपेव भारत ।	029a  
द्रवमाणां च राजेन्द्र नावस्थापयसे रणे ॥	029c  
त्वं चापि न यथा पूर्वं प्रकृतिस्थो नराधिप ।	030a  
कर्णप्रभृतयश्चेमे नावतिष्ठन्ति पार्थिव ॥	030c  
अन्येष्वपि च युद्धेषु नैव सेनाऽद्रवत्तदा ।	031a  
कच्चित्क्षेमं महाबाहो तव सैन्यस्य भारत ॥	031c  
कस्मिन्निदं हते राजन्रथसिंहे बलं तव ।	032a  
एतामवस्थां सम्प्राप्तं तन्ममाचक्ष्व कौरव ॥	032c  
तत्तु दुर्योधनः श्रुत्वा द्रोणपुत्रस्य भाषितम् ।	033a  
घोरमप्रियमाख्यातुं नाशक्नोत्पार्थिवर्षभः ॥	033c  
भिन्ना नौरिव ते पुत्रो मग्नः शोकमहार्णवे ।	034a  
बाष्पेणापिहितो दृष्ट्वा द्रोणपुत्रं रथे स्थितम् ॥	034c  
ततः शारद्वतं राजा सव्रीडमिदमब्रवीत् ।	035a  
शंसात्र भद्रं ते सर्वं यथा सैन्यमिदं द्रुतम् ॥	035c  
अथ शारद्वतो राजन्नार्तिमार्च्छन्पुनःपुनः ।	036a  
शशंस द्रोणपुत्राय यथा द्रोणो निपातितः ॥	036c  
कृप उवाच ।	037  
वयं द्रोणं पुरस्कृत्य पृथिव्यां प्रवरं रथम् ।	037a  
प्रावर्तयाम सङ्ग्रामं पाञ्चालैरेव केवलम् ॥	037c  
ततः प्रवृत्ते सङ्ग्रामे विमिश्राः कुरुसोमकाः ।	038a  
अन्योन्यमभिगर्जन्तः शस्त्रैर्देहानपातयन् ॥	038c  
वर्तमाने तथा युद्धे क्षीयमाणेषु संयुगे ।	039a  
धार्तराष्ट्रेषु सङ्क्रुद्धः पिता तेऽस्त्रमुदैरयत् ॥	039c  
ततो द्रोणो ब्राह्ममस्त्रं विकुर्वाणो नरर्षभः ।	040a  
व्यहनच्छात्रवान्भल्लैः शतशोऽथ सहस्रशः ॥	040c  
पाण्डवाः केकया मात्स्याः पाञ्चालाश्च विशेषतः ।	041a  
सङ्ख्ये द्रोणरथं प्राप्य व्यनशन्कालचोदिताः ॥	041c  
सहस्रं नरसिंहानां द्विसाहस्रं च दन्तिनाम् ।	042a  
द्रोणो ब्रह्मास्त्रयोगेन प्रेषयामास मृत्यवे ॥	042c  
आकर्णपलितश्यामो वयसाऽशीतिपञ्चकः ।	043a  
रणे पर्यचरद्द्रोणो वृद्धः षोडशवर्षवत् ॥	043c  
क्लिश्यमानेषु सैन्येषु वध्यमानेषु राजसु ।	044a  
अमर्षवशमापन्नाः पाञ्चाला विमुखाऽभवन् ॥	044c  
तेषु किञ्चित्प्रभग्नेषु विमुखेषु सपत्नजित् ।	045a  
दिव्यमस्त्रं विकुर्वाणो बभूवार्क इवोदितः ॥	045c  
स मध्यं प्राप्य पाण्डूनां शररश्मिः प्रतापवान् ।	046a  
मध्यं गत इवादित्यो दुष्प्रेक्ष्यस्ते पिताऽभवत् ॥	046c  
ते दह्यमाना द्रोणेन सूर्येणेव विराजता ।	047a  
दग्धवीर्या निरुत्साहा बभूवुर्गतचेतसः ॥	047c  
तान्दृष्ट्वा पीडितान्बाणैर्द्रोणेन मधुसूदनः ।	048a  
जयैषी पाण्डुपुत्राणामिदं वचनमब्रवीत् ॥	048c  
नैष जातु नरैः शक्यो जेतुं शस्त्रभृतां वरः ।	049a  
अपि वृत्रहणा सङ्ख्ये रथयूथपयूथपः ॥	049c  
ते यूयं धर्ममुत्सृज्य जयं रक्षत पाण्डवाः ।	050a  
यथा वः संयुगे सर्वान्न हन्याद्रुक्मवाहनः ॥	050c  
अश्वत्थाम्नि हते नैष युध्येदिति मतिर्मम ।	051a  
हतं तं संयुगे कश्चिदाख्यात्वस्मै मृषा नरः ॥	051c  
एतन्नारोचयद्वाक्यं कुन्तीपुत्रो धनञ्जयः ।	052a  
अरोचयंस्तु सर्वेऽन्ये कृच्छ्रेण तु युधिष्ठिरः ॥	052c  
भीमसेनस्तु सव्रीडमब्रवीत्पितरं तव ।	053a  
अश्वत्थामा हत इति तं नाबुध्यत ते पिता ॥	053c  
स शङ्कमानस्तन्मिथ्या धर्मराजमपृच्छत ।	054a  
हतं वाऽप्यहतं वाऽऽजौ त्वां पिता पुत्रवत्सलः ॥	054c  
तमतथ्यभये मग्नो जये सक्तो युधिष्ठिरः ।	055a  
अश्वत्थामानमायोधे हतं दृष्ट्वा महागजम् ॥	055c  
भीमेन गिरिवर्ष्माणं मालवस्येन्द्रवर्मणः ।	056a  
उपसृत्य तदा द्रोणमुच्चैरिदमुवाच ह ॥	056c  
यस्यार्थे शस्त्रमादत्से यमवेक्ष्य च जीवसि ।	057a  
पुत्रस्ते दयितो नित्यं सोश्वत्थामा निपातितः ॥	057c  
शेते विनिहतो भूमौ वने सिंहशिशुर्यथा ॥	058ac  
जानन्नप्यनृतस्याथ दोषान्स द्विजसत्तमम् ।	059a  
अव्यक्तमब्रवीद्राजा हतः कुञ्जर इत्युत ॥	059c  
स त्वां निहतमाक्रन्दे श्रुत्वा सन्तापतापितः ।	060a  
नियम्य दिव्यान्यस्त्राणि नायुध्यत यथा पुरा ॥	060c  
तं दृष्ट्वा परमोद्विग्नं शोकातुरमचेतसम् ।	061a  
पाञ्चालराजस्य सुतः क्रूरकर्मा समाद्रवत् ॥	061c  
तं दृष्ट्वा परमोद्विग्नं शोकातुरमचेतसम् ।	062a  
दिव्यान्यस्त्राण्यथोत्सृज्य रणे प्रायमुपाविशत् ॥	062c  
ततोऽस्य केशान्सव्येन गृहीत्वा पाणिना तदा ।	063a  
पार्षतः क्रोशमानानां वीराणामच्छिनच्छिरः ॥	063c  
न हन्तव्यो न हन्तव्य इति ते सर्वतोऽब्रुवन् ।	064a  
तथैव चार्जुनो वाहादवरुह्यैनमाद्रवत् ॥	064c  
उद्यम्य त्वरितो बाहुं ब्रुवाणश्च पुनःपुनः ।	065a  
जीवन्तमानयाचार्यं मावधीरिति धर्मवित् ॥	065c  
तथा निवार्यमाणेन कौरवैरर्जुनेन च ।	066a  
हत एव नृशंसेन पिता तव नरर्षभ ॥	066c  
सैनिकाश्च ततः सर्वे प्राद्रवन्त भयार्दिताः ।	067a  
वयं चापि निरुत्साहा हते पितरि तेऽनघ ॥	067c  
सञ्जय उवाच 	068  
तच्छ्रुत्वा द्रोणपुत्रस्तु निधनं पितुराहवे ।	068a  
क्रोधमाहारयत्तीव्रं दण्डाहत इवोरगः ॥	068c  
ततः क्रुद्धो रणे द्रौणिर्भृशं जज्वाल मारिष ।	069a  
यथेन्धनं महत्प्राप्य प्राज्वलद्धव्यवाहनः ॥	069c  
तलं तलेन निष्पिष्य दन्तैर्दन्तानुपास्पृशत् ।	070a  
निःश्वसन्नुरगो यद्वल्लोहिताक्षोऽभवत्तदा ॥ ॥	070c  

इति श्रीमन्महाभारते द्रोणपर्वणि नारायणास्त्रमोक्षपर्वणि पञ्चदशदिवसयुद्धे चतुर्नवत्यधिकशततमोऽध्यायः ॥ 194 ॥
