श्रीः
अध्यायः 178
भीमालायुधयोर्युद्धम् ॥ 1 ॥
सञ्जय उवाच 	001  
तमागतमभिप्रेक्ष्य भीमकर्माणमाहवे ।	001a  
हर्षमाहारयाञ्चक्रुः कुरवः सर्व एव ते ॥	001c  
तथैव तव पुत्रास्ते दुर्योधनपुरोगमाः ।	002a  
अप्लवाः प्लवमासाद्य तर्तुकामा इवार्णवम् ॥	002c  
पुनर्जातमिवात्मानं मन्वानाः पुरुषर्षभाः ।	003a  
अलायुधं राक्षसेन्द्रं स्वागतेनाभ्यपूजयन् ॥	003c  
तस्मिंस्त्वमानुषे युद्धे वर्तमाने महाभये ।	004a  
कर्णराक्षसयोर्नक्तं दारुणप्रतिदर्शने ॥	004c  
\'न द्रौणिर्न कृपद्रोणौ न शल्यो न च माधवः ।	005a  
एक एव तु तेनासीद्योद्धा कर्णो रणे वृषा ॥\'	005c  
उपप्रैक्षन्त पाञ्चालाः स्मयमानाः सराजकाः ।	006a  
व्यभ्रमंस्तावकाश्चापि घूर्णमानास्ततस्ततः ॥	006c  
चुक्रुशुर्नेदमस्तीति द्रोणद्रौणिकृपादयः ।	007a  
तत्कर्म दृष्ट्वा सम्भ्रान्ता हैडिम्बस्य रणाजिरे ॥	007c  
सर्वमाविग्नमभवद्धाहाभूतमचेतनम् ।	008a  
तव सैन्यं महाराज निराशं कर्णजीविते ॥	008c  
दुर्योधनस्तु सम्प्रेक्ष्य कर्णमार्तिं परां गतम् ।	009a  
अलायुधं राक्षसेन्द्रं समाहूयेदमब्रवीत् ॥	009c  
एष वैकर्तनः कर्णो हैडिम्बेन समागतः ।	010a  
कुरुते कर्म सुमहद्यदस्यौपयिकं मृधे ॥	010c  
पश्यैतान्पार्थिवाञ्शूरान्निहतान्भैमसेनिना ।	011a  
नानाशस्त्रैरभिहतान्पादपानिव दन्तिना ॥	011c  
तवैष भारः समरे ज्ञातिमध्ये मया कृतः ।	012a  
तवैवानुमते वीर तं विक्रम्य निबर्हय ॥	012c  
पुरा वैकर्तनं कर्णमेष पापो घटोत्कचः ।	013a  
मायाबलं समाश्रित्य कर्षयत्यरिकर्शन ॥	013c  
एवमुक्तः स राज्ञा तु राक्षसो भीमविक्रमः ।	014a  
तथेत्युक्त्वा महाबाहुर्घटोत्कचमुपाद्रवत् ॥	014c  
ततः कर्णं समुत्सृज्य भैमसेनिरपि प्रभो ।	015a  
प्रत्यमित्रमुपायान्तमर्दयामास मार्गणैः ॥	015c  
तयोः समभवद्युद्धं क्रुद्धयो राक्षसेन्द्रयोः ।	016a  
मत्तयोर्वासिताहेतोर्दीपयोरिव कानने ॥	016c  
रक्षसा विप्रमुक्तस्तु कर्णोऽपि रथिनां वरः ।	017a  
अभ्यद्रवद्भीमसेनं रथेनादित्यवर्चसा ॥	017c  
तमायान्तमनादृत्य दृष्ट्वा ग्रस्तं घटोत्कचम् ।	018a  
अलायुधेन समरे सिंहेनेव गवां पतिम् ॥	018c  
रथेनादित्यवपुषा भीमः प्रहरतां वरः ।	019a  
किरञ्छरौघान्प्रययावलायुधरथं प्रति ॥	019c  
तमायान्तमभिप्रेक्ष्य स तदाऽलायुधः प्रभो ।	020a  
घटोत्कचं समुत्सृज्य भीमसेनं समाह्वयत् ॥	020c  
तं भीमः सहसाऽभ्येत्य राक्षसान्तकरः प्रभो ।	021a  
सगणं राक्षसेन्द्रं तं शरवर्षैरवाकिरत् ॥	021c  
तथैवालायुधो राजञ्शिलाधौतैरजिह्मगैः ।	022a  
अभ्यवर्षत कौन्तेयं पुनःपुनररिन्दम ॥	022c  
तथा ते राक्षसाः सर्वे भीमसेनमुपाद्रवन् ।	023a  
नानाप्रहरणा भीमास्त्वत्सुतानां जयैषिणः ॥	023c  
स ताड्यमानो बहुभिर्भीमसेनो महाबलः ।	024a  
पञ्चभिः पञ्चभिः सर्वांस्तानविध्यच्छितैः शरैः ॥	024c  
ते वध्यमाना भीमेन राक्षसाः क्रूरबुद्धयः ।	025a  
विनेदुस्तुमुलान्नादान्दुद्रुवुस्ते दिशो दश ॥	025c  
तांस्त्रास्यमानान्भीमेन दृष्ट्वा रक्षो मबहालम् ।	026a  
अभिदुद्राव वेगेन शरैश्चैनमवाकिरत् ॥	026c  
तं भीमसेनः समरे तीक्ष्णाग्रैरक्षिणोच्छरैः ॥	027ac  
अलायुधस्तु तानस्तान्भीमेन विशिखान्रणे ।	028a  
चिच्छेद कांश्चित्समरे त्वरया कांश्चिदग्रहीत् ॥	028c  
स तं दृष्ट्वा राक्षसेन्द्रं भीमो भीमपराक्रमः ।	029a  
गदां चिक्षेप वेगेन वज्रपातोपमां तदा ॥	029c  
तामापतन्तीं वेगेन गदां ज्वालाकुलां ततः ।	030a  
गदया ताडयामास सा गदा भीममाव्रजत् ॥	030c  
स राक्षसेन्द्रं कौन्तेयः शरवर्षैरवाकिरत् ।	031a  
तानप्यस्याकरोन्मोघान्राक्षसो निशितैः शरैः ॥	031c  
ते चापि राक्षसाः सर्वे रजन्यां भीमरूपिणः ।	032a  
शासनाद्राक्षसेन्द्रस्य निजघ्नू रथकुञ्जरान् ॥	032c  
पाञ्चालाः सृञ्जयाश्चैव वाजिनः परमद्विपाः ।	033a  
न शान्तिं लेभिरे तत्र राक्षसैर्भृशपीडिताः ॥	033c  
तं तु दृष्ट्वा महाघोरं वर्तमानं महाहवम् ।	034a  
अब्रवीत्पुण्डरीकाक्षो धनञ्जयमिदं वचः ॥	034c  
पश्य भीमं महाबाहुं राक्षसेन्द्रवशं गतम् ।	035a  
पदमस्यानुगच्छ त्वं मा विचारय पाण्डव ॥	035c  
धृष्टद्युम्नः शिखण्डी च युधामन्यूत्तमौजसौ ।	036a  
सहितौ द्रौपदेयाश्च कर्णं यान्तु महारथाः ॥	036c  
नकुलः सहदेवश्च युयुधानश्च वीर्यवान् ।	037a  
इतरान्राक्षसान्घ्नन्तु शासनात्तव पाण्डव ॥	037c  
त्वमपीमां महाबाहो चमूं द्रोणपुरस्कृताम् ।	038a  
मारयस्व नरव्याघ्र महद्धि भयमागतम् ॥	038c  
एवमुक्ते तु कृष्णेन यथोद्दिष्टा महारथाः ।	039a  
जग्मुर्वैकर्तनं कर्णं राक्षसांश्चैव तान्रणे ॥	039c  
अथ पूर्णायतोत्सृष्टैः शरैराशीविषोपमैः ।	040a  
धनुश्चिच्छेद भीमस्य राक्षसेन्द्रः प्रतापवान् ॥	040c  
हयांश्चास्य शितैर्बाणैः सारथिं च महाबलः ।	041a  
जघान मिषतः सङ्ख्ये भीमसेनस्य राक्षसः ॥	041c  
सोऽवतीर्य रथोपस्थाद्धताश्वो हतसारथिः ।	042a  
तस्मै गुर्वीं गदां घोरां विनदन्नुत्ससर्ज ह ॥	042c  
ततस्तां भीमनिर्घोषामापतन्तीं महागदाम् ।	043a  
गदया राक्षसो घोरो निजघान ननाद च ॥	043c  
तद्दृष्ट्वा राक्षसेन्द्रस्य घोरं कर्म भयावहम् ।	044a  
भीमसेनः प्रहृष्टात्मा गदामाशु परामृशत् ॥	044c  
तयोः समभवद्युद्धं तुमुलं नररक्षसोः ।	045a  
गदानिपातसंह्रादैर्भुवं कम्पयतोर्भृशम् ॥	045c  
गदाविमुक्तौ तौ भूयः समासाद्येतरेतरम् ।	046a  
मुष्टिभिर्वज्रसंह्रादैरन्योन्यमभिजघ्नतुः ॥	046c  
रथचक्रैर्युगैरक्षैरधिष्ठानैरुपस्करैः ।	047a  
यथासन्नमुपादाय निजघ्नतुरमर्षणौ ॥	047c  
तौ विक्षरन्तौ रुधिरं समासाद्येतरेतरम् ।	048a  
मत्ताविव महानागौ चकृषाते पुनः पुनः ॥	048c  
तावपश्यद्धृषीकेशः पाण्डवानां हिते रतः ।	049a  
स भीमसेनरक्षार्थं हैडिम्बिं पर्यचोदयत् ॥ ॥	049c  

इति श्रीमन्महाभारते द्रोणपर्वणि घटोत्कचवधपर्वणि चतुर्दशरात्रियुद्धे अष्टसप्तत्यधिकशततमोऽध्यायः ॥ 178 ॥

5-178-5 माधवः कृतवर्मा ॥ 5-178-7 इदमस्मत्सैन्यम् ॥ अष्टसप्तत्यधिकशततमोऽध्यायः ॥
