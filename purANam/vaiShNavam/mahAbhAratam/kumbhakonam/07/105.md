श्रीः
अध्यायः 105
सञ्जयेन रथानां ध्वजवर्णनम् ॥ 1 ॥
धृतराष्ट्र उवाच 	001  
ध्वजान्बहुविधाकारान्भ्राजमानानतिश्रिया ।	001a  
पार्थानां मामकानां च तान्ममाचक्ष्व सञ्जय ॥	001c  
सञ्जय उवाच 	002  
ध्वजान्बहुविधाकाराञ्शृणु तेषां महात्मनाम् ।	002a  
रूपतो वर्णतश्चैव नामतश्च निबोध मे ॥	002c  
तेषां तु रथमुख्यानां रथेषु विविधा ध्वजाः ।	003a  
प्रत्यदृश्यन्त राजेन्द्र ज्वलिता इव पावकाः ॥	003c  
काञ्चनाः काञ्चनापीडाः काञ्चनस्रगलङ्कृताः ।	004a  
काञ्चनानीव शृङ्गाणि काञ्चनस्य महागिरेः ॥	004c  
अनेकवर्णा विविधा ध्वजाः परमशोभनाः ।	005a  
ते ध्वजाः संवृतास्तेषां पताकाभिः समन्ततः ।	005c  
नानावर्णविरागाभिः शुशुभुः सर्वतो वृताः ॥	005e  
पताकाश्च ततस्तास्तु श्वसनेन समीरिताः ।	006a  
नृत्यमाना व्यदृश्यन्त रङ्गमध्ये विलासिकाः ॥	006c  
इन्द्रायुधसवर्णाभाः पताका भरतर्षभ ।	007a  
दोधूयमाना रथिनां शोभयन्ति महारथान् ॥	007c  
सिंहलाङ्गूल उग्रास्यो ध्वजो वानरलक्षणः ।	008a  
धनञ्जयस्य सङ्ग्रामे प्रत्यदृश्यत भारत ॥	008c  
स वानरध्वजो राजन्पताकाभिरलङ्कृतः ।	009a  
त्रासयामास तत्सैन्यं ध्वजो गाण्डीवधन्वनः ॥	009c  
तथैव सिंहलाङ्गूलं द्रोणपुत्रस्य भारत ।	010a  
ध्वजाग्रं समपश्याम बालसूर्यसमप्रभम् ॥	010c  
काञ्चनं पवनोद्धूतं शक्रध्वजसमप्रभम् ।	011a  
नन्दनं कौरवेन्द्राणां द्रौणेर्लक्ष्म समुच्छ्रितम् ॥	011c  
हस्तिकक्ष्या पुनर्हैमी बभूवाधिरथेर्ध्वजः ।	012a  
आहवे खं महाराज ददृशे पूरयन्निव ॥	012c  
पताकी काञ्चनः स्रग्वी ध्वजः कर्णस्य संयुगे ।	013a  
नृत्यतीव रथोपस्थे श्वसनेन समीरितः ॥	013c  
आचार्यस्य तु पाण्डूनां ब्राह्मणस्य तपस्विनः ।	014a  
गोवृषो गौतमस्यासीत्कृपस्य सुपरिष्कृतः ॥	014c  
स तेन भ्राजते राजन्गोवृषेण महारथः ।	015a  
त्रिपुरघ्नरथो यद्वद्गोवृषेण विराजता ॥	015c  
मयूरो वृषसेनस्य काञ्चनो मणिरत्नवान् ।	016a  
व्याहरिष्यन्निवातिष्ठत्सेनाग्रमुपशोभयन् ॥	016c  
तेन तस्य रथो भाति मयूरेण महात्मनः ।	017a  
यथा स्कन्दस्य राजेन्द्र मयूरेण विराजता ॥	017c  
मद्रराजस्य शल्यस्य ध्वजाग्रेऽग्निशिखामिव ।	018a  
सौवर्णीं प्रतिपश्याम सीतामप्रतिमां शुभाम् ॥	018c  
सा सीता भ्राजते तस्य रथमास्थाय मारिष ।	019a  
सर्वबीजविरूढेव यथा सीता श्रिया वृता ॥	019c  
वराहः सिन्धुराजस्य राजतोऽभिविराजते ।	020a  
ध्वजाग्रे लोहिताङ्गाभो हेमजालपरिष्कृतः ॥	020c  
शुशुभे केतुना तेन राजतेन जयद्रथः ।	021a  
यथा देवासुरे युद्धे पुरा पूषा स्म शोभते ॥	021c  
सौमदत्तेः पुनर्यूपो यज्ञशीलस्य धीमतः ।	022a  
ध्वजः सूर्य इवाभाति सोमश्चात्र प्रदृश्यते ॥	022c  
स यूपः काञ्चनो राजन्सौमदत्तेर्विराजते ।	023a  
राजसूये मखश्रेष्ठे यथा यूपः समुच्छ्रितः ॥	023c  
शलस्य तु महाराज राजतो द्विरदो महान् ।	024a  
केतुः काञ्चनचित्राङ्गैर्मयूरैरुपशोभितः ॥	024c  
स केतुः शोभयामास सैन्यं ते भरतर्षभ ।	025a  
यथा श्वेतो महानागो देवराजचमूं तथा ॥	025c  
नागो मणिमयो राज्ञो ध्वजः कनकसंवृतः ।	026a  
किङ्किणीशतसंह्रादो भ्राजंश्चित्रो रथोत्तमे ॥	026c  
व्यभ्राजत भृशं राजन्पुत्रस्तव विशाम्पते ।	027a  
ध्वजेन महता सङ्ख्ये कुरूणामृषभस्तदा ॥	027c  
नवैते तव वाहिन्यामुच्छ्रिताः परमध्वजाः ।	028a  
व्यदीपयंस्ते पृतनां युगान्तादित्यसन्निभाः ॥	028c  
दशमस्त्वर्जुनस्यासीदेक एव महाकपिः ।	029a  
अदीप्यतार्जुनो येन हिमवानिव शम्भुना ॥	029c  
ततश्चित्राणि शुभ्राणि सुमहान्ति महारथाः ।	030a  
कार्मुकाण्याददुस्तूर्णमर्जुनार्थे परन्तपाः ॥	030c  
तथैव धनुरायच्छत्पार्थः शत्रुविनाशनः ।	031a  
गाण्डीवं दिव्यकर्मा तद्राजन्दुर्मन्त्रिते तव ॥	031c  
तवापराधाद्राजानो निहता बहुशो युधि ।	032a  
नानादिग्भ्यः समाहूताः सहयाः सरथद्विपाः ॥	032c  
तेषामासीद्व्यातिक्षेपो गर्जतामितरेतरम् ।	033a  
दुर्योधनमुखानां च पाण्डूनामृषभस्य च ॥	033c  
तत्राद्भुतं परं चक्रे कौन्तेयः कृष्णसारथिः ।	034a  
यदेको बहुभिः सार्धं समागच्छदभीतवत् ॥	034c  
अशोभत महाबाहुर्गाण्डीवं विक्षिपन्धनुः ।	035a  
जिगीषुस्तान्नरव्याघ्रो जिघांसुश्च जयद्रथम् ॥	035c  
तत्रार्जुनो नरव्याघ्रः शरैर्मुक्तैः सहस्रशः ।	036a  
अदृश्यांस्तावकान्योधान्प्रचक्रे शत्रुतापनः ॥	036c  
ततस्तेऽपि नरव्याघ्राः पार्थं सर्वे महारथाः ।	037a  
अदृश्यं समरे चक्रुः सायकौघैः समन्ततः ॥	037c  
संवृते नरसिंहैस्तु कुरूणामृषभेऽर्जुने ।	038a  
महानासीत्समुद्भूतस्तस्य सैन्यस्य निःस्वनः ॥ ॥	038c  

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे पञ्चाधिकशततमोऽध्यायः ॥ 105 ॥

5-105-2 रूपमाकारः ॥ 5-105-10 ध्वजाग्रं ध्वजमुख्यम् ॥ 5-105-11 काञ्चनं काञ्चनमयम् ॥ 5-105-16 व्याहरिष्यन्वदिष्यन् ॥ 5-105-33 व्यतिक्षेपः अन्योन्याभिघातः ॥ 5-105-105 पञ्चाधिकशततमोऽध्यायः ॥
