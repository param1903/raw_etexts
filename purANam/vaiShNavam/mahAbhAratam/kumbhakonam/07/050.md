श्रीः
अध्यायः 050
युद्धभूमिवर्णनम् ॥ 1 ॥
सञ्जय उवाच 	001  
वयं तु प्रवरं हत्वा तेषां तैः शरपीडिताः ।	001a  
निवेशायाभ्युपायामः सायाह्ने रुधिरोक्षिताः ॥	001c  
निरीक्षमाणास्तु वयं परे चायोधनं शनैः ।	002a  
अपयाता महाराज ग्लानिं प्राप्ता विचेतसः ॥	002c  
ततो निशाया दिवसस्य चाशिवः शिवारुतैः सन्धिरवर्तताद्भुतः ।	003a  
कुशेशयापीडनिभे दिवाकरे विलम्बमानेऽस्तमुपेत्य पर्वतम् ॥	003c  
वरासिशक्त्यृष्टिवरूथचर्मणां विभूषणानां च समाक्षिपन्प्रभाः ।	004a  
दिवं च भूमिं च समानयन्निव प्रियां तनुं भानुरुपैति पावकम् ॥	004c  
महाभ्रकूटाचलशृङ्गसन्निभैर्गजैरनेकैरिव वज्रपातितैः ।	005a  
सवैजयन्त्यङ्कुशवर्मयन्तृभिर्निपातितैर्नष्टगतिश्चिता क्षितिः ॥	005c  
हतेश्वरैश्चूर्णितचक्रकूबरैर्हताश्वसूतैर्विपताककेतुभिः ।	006a  
महारथैर्भूः शुशुभे विचूर्णितैः पुरैरिवामित्रहतैर्नराधिप ॥	006c  
रथाश्वबृन्दैः सहसादिभिर्हतैः प्रविद्धभाण्डाभरणैः पृथग्विधैः ।	007a  
निरस्तजिह्वादशनान्त्रलोचनैर्धरा बभौ घोरविरूपदर्शना ॥	007c  
प्रविद्धवर्माभणाम्बरायुधा विपन्नहस्त्यश्वरथानुगा नराः ।	008a  
महार्हशय्यास्तरणोचितास्तदा क्षितावनाथा इव शेरते हताः ॥	008c  
अतीव हृष्टाः श्वशृगालवायसा बकाः सुपर्णाश्च वृकास्तरक्षवः ।	009a  
वयांस्यसृक्पान्यथ रक्षसां गणाः पिशाचसङ्घाश्च सुदारुणा रणे ॥	009c  
त्वचो विनिर्भिद्य पिबन्वसामसृक्तथैव मज्जाः पिशितानि चाश्नुवन् ।	010a  
वपां विलुम्पन्ति हसन्ति गान्ति च प्रकर्षमाणाः कुणपान्यनेकशः ॥	010c  
शरीरसङ्घाटवहा ह्यसृग्जला रथोडुपा कुञ्जरशैलसङ्कटा ।	011a  
मनुष्यशीर्षोपलमांसकर्दमा प्रविद्धनानाविधशस्त्रमालिनी ॥	011c  
भयावहा वैतरणीव दुस्तरा प्रवर्तिता योधवरैस्तदा नदी ।	012a  
उवाह मध्येन रणाजिरे भृशं भयावहा दीनमृतप्रवाहिनी ॥	012c  
पिबन्ति च स्नान्ति च यत्र दुर्दृशाः पिशाचसङ्घास्तु नदन्ति भैरवाः ।	013a  
सुनन्दिताः प्रणभृतां क्षयङ्कराः समानभक्षाः श्वसृगालपक्षिणः ॥	013c  
तथा तदायोधनमुग्रदर्शनं निशामुखे पितृपतिराष्ट्रवर्धनम् ।	014a  
निरीक्षमाणः शनकैर्जहुर्नराः समुत्थिता नृत्तकबन्धसङ्कुलम् ॥	014c  
अपेतविध्वस्तमहार्हभूषणं निपातितं शक्रसमं महाबलम् ।	015a  
रणेऽभिमन्युं ददृशुस्तदा जना व्यपोढहव्यं सदसीव पावकम् ॥ ॥	015c  

इति श्रीमन्महाभारते द्रोणपर्वणि अभिमन्युवधपर्वणि त्रयोदशदिवसयुद्धावहारे पञ्चाशत्तमोऽध्यायः ॥ 50 ॥

7-50-4 समाक्षिपन्संहरन् | समानयन्नेकतां नयन् | पावकीम् इति क. ङ. पाठः || 4 || 7-50-5 निष्टनतीव गौश्चिता इति ङ. पाठः || 5 || 7-50-6 पत्त्युपस्करैरितिपाठे पत्तयः पादरक्षाः | उपस्करा उपकरणानि || 6 || 7-50-15 सदसि प्राग्वंशे || 15 || 
