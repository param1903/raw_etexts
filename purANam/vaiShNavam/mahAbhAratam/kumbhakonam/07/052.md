श्रीः
अध्यायः 052
युधिष्ठिराश्वासनाय व्यासेन तम् प्रति अकम्पनोपाख्यानकथनोपक्रमः ॥ 1 ॥
सञ्जय उवाच 	001  
एवं विलपमाने तु कुन्तीपुत्रे युधिष्ठिरे ।	001a  
कृष्णद्वैपायनस्तत्र आजगाम महानृषिः ॥	001c  
अथ दृष्ट्वा महात्मानं पाण्डुपुत्रो युधिष्ठिरः ।	002a  
युक्तासनो दीनमनाः पूजां चक्रे महात्मनः ॥	002c  
अर्चयित्वा यथान्यायमुपविष्टं युधिष्ठिरः ।	003a  
अब्रवीच्छोकसन्तप्तो भ्रातुः पुत्रवधेन च ॥	003c  
अधर्मयुक्तैर्बहुभिः परिवार्य महारथैः ।	004a  
युध्यमानो महेष्वासैः सौभद्रो निहतो रणे ॥	004c  
बालश्च बालबुद्धिश्च वीरश्च परवीरहा ।	005a  
अनुपायेन सङ्ग्रामे युध्यमानो विनाशितः ॥	005c  
मया प्रोक्तः स सङ्ग्रामे द्वारं सञ्जनयस्व नः ।	006a  
प्रविष्टेऽभ्यन्तरे तस्मिन्सैन्धवेन निवारिताः ॥	006c  
ननु नाम समं युद्धमेष्टव्यं युद्धजीविभिः ।	007a  
इदं चैवासमं युद्धमीदृशं यत्कृतं परैः ॥	007c  
तेनास्मि भृशसन्तप्तः शोकबाष्पसमाकुलः ।	008a  
शमं नैवाधिगच्छामि चिन्तयानः पुनः पुनः ॥	008c  
सञ्जय उवाच 	009  
तं तथा विलपन्तं वै शोकव्याकुलमानसम् ।	009a  
उवाच सान्त्वयन्व्यासो युधिष्ठिरमिदं वचः ॥	009c  
व्यास उवाच 	010  
युधिष्ठिर महाप्राज्ञ सर्वशास्त्रविशारद ।	010a  
व्यसनेषु न मुह्यन्ति त्वादृशा भरतर्षभ ॥	010c  
स्वर्गमेष गतः शूरः शत्रून्हत्वा बहून्रणे ।	011a  
अबालसदृशं कर्म कृत्वा वै पुरुषोत्तमः ॥	011c  
अनतिक्रमणीयो वै विधिरेष युधिष्ठिर ।	012a  
देवदानवगन्धर्वान्मृत्युर्हरति भारत ॥	012c  
युधिष्ठिर उवाच 	013  
इमे वै पृथिवीपालाः शेरते पृथिवीतले ।	013a  
निहताः पृतनामध्ये मृतसञ्ज्ञा महाबलाः ॥	013c  
नागायुतबलाश्चान्ये वायुवेगबलास्तथा ।	014a  
त एते निहताः सङ्ख्ये तुल्यरूपा नरैर्नराः ॥	014c  
नैषां पश्यामि हन्तारं प्राणिनां संयुगे क्वचित् ।	015a  
विक्रमेणोपसम्पन्नास्तपोबलसमन्विताः ॥	015c  
जेतव्यमिति चान्योन्यं येषां नित्यं हृदि स्थितम् ।	016a  
अथ चेमे हताः प्राज्ञाः शेरते विगतायुषः ॥	016c  
मृता इति च शब्दोयं वर्तते च ततोऽर्थवत् ।	017a  
इमे मृता महीपालाः प्रायशो भीमविक्रमाः ॥	017c  
निश्चेष्टा निरभीमानाः शूराः शत्रुवशङ्गताः ।	018a  
राजपुत्राश्च संरब्धा वैश्वानरमुखं गताः ॥	018c  
अत्र मे संशयः प्राप्तः कुतः सञ्ज्ञा मृता इति ।	019a  
कस्य मृत्युः कुतो मृत्युः केन मृत्युरिमाः प्रजाः ।	019c  
हरत्यमरसङ्काश तन्मे ब्रूहि पितामह ॥	019e  
सञ्जय उवाच 	020  
तं तथा परिपृच्छन्तं कुन्तीपुत्रं युधिष्ठिरम् ।	020a  
आश्वासनमिदं वाक्यमुवाच भगवानृषिः ॥	020c  
व्यास उवाच 	021  
अत्राप्युदाहरन्तीममितिहासं पुरातनम् ।	021a  
अकम्पनस्य कथितं नारदेन पुरा नृप ॥	021c  
स चापि राजा राजेन्द्र पुत्रव्यसनमुत्तमम् ।	022a  
अप्रसह्यतमं लोके प्राप्तवानिति नः श्रुतम् ॥	022c  
तदहं सम्प्रवक्ष्यामि मृत्योः प्रभवमुत्तमम् ।	023a  
ततस्त्वं मोक्ष्यसे दुःखात्स्नेहबन्धनसंश्रयात् ॥	023c  
समस्तपापराशिघ्नं शृणु कीर्तयतो मम ।	024a  
धन्यमाख्यानमायुष्यं शोकघ्नं पुष्टिवर्धनम् ॥	024c  
पवित्रमरिसङ्घघ्नं मङ्गलानां च मङ्गलम् ।	025a  
यथैव वेदाध्ययनमुपाख्यानमिदं तथा ॥	025c  
श्रवणीयं महाराज प्रातर्नित्यं नृपोत्तमैः ।	026a  
पुत्रानायुष्मतो राज्यमीहमानैः श्रियं तथा ॥	026c  
पुरा कृतयुगे तात आसीद्राजा ह्यकम्पनः ।	027a  
स शत्रुवशमापन्नो मध्ये सङ्ग्राममूर्धनि ।	027c  
\'योधयामास बलवान्बद्धश्चासीदकम्पनः ॥\'	027e  
तस्य पुत्रो हरिर्नाम नारायणसमो बले ।	028a  
श्रीमान्कृतास्त्रो मेधावी युधि शक्रोपमो बली ॥	028c  
\'स दृष्ट्वा पितरं युद्धे तदवस्थं महाद्युतिः ।	029a  
अचिन्तयित्वा मरणं शत्रुमध्यं ततोऽविशत् ॥	029c  
स शत्रुभिः परिवृतो बहुधा रणमूर्धनि ।	030a  
योधयामास तान्सर्वान्सर्वास्त्रकुशलो बली ॥	030c  
वर्षन्बाणसहस्राणि शत्रुष्वमितविक्रमः ।	031a  
पदातिरथनागाश्वान्प्रममाथ महाबलः ॥	031c  
स शरैराचितश्चक्रैर्गदाभिर्मुसलैरपि ।	032a  
मृद्नन्रथसहस्राणि पदातीन्वाजिवारणान् ॥	032c  
परानीकं विभिद्याजौ मोक्षयित्वा च तं नृपम् ।	033a  
पुनरेवाकरोद्युद्धं शत्रुमध्यगतो बली ॥	033c  
ततस्ते रथिनः सर्वे समेत्य पुनराहवे ।	034a  
जघ्नुस्तं परिवार्यैकं तोमरैरिव कुञ्जरम् ॥\'	034c  
स कर्म दुष्करं कृत्वा सङ्ग्रामे शत्रुतापनः ।	035a  
शत्रुभिर्निहतः सङ्ख्ये पृतानायां युधिष्ठिर ॥	035c  
द्विषद्भिर्निहतं दृष्ट्वा प्रियं पुत्रमकम्पनः ।	036a  
अमर्षजनितक्रोध आहवात्सहसाऽऽगतः ॥	036c  
स राजा प्रेतकृत्यानि तस्य कृत्वा शुचान्वितः ।	037a  
शोचन्नहनि रात्रौ च नालभत्सुखमात्मनः ॥	037c  
तस्य शोकं विदित्वा तु पुत्रव्यसनसम्भवम् ।	038a  
आजगामाथ देवर्षिर्नारदोऽस्य समीपतः ॥	038c  
स तु राजा महाभागो दृष्ट्वा देवर्षिसत्तमम् ।	039a  
पूजयित्वा यथान्यायं कथामकथयत्तदा ॥	039c  
तस्य सर्वं समाचष्ट यथावृत्तं युधिष्ठिर ।	040a  
शत्रुभिर्विजयं सङ्ख्ये पुत्रस्य च वधं तथा ॥	040c  
अकम्पन उवाच 	041  
मम पुत्रो महावीर्य इन्द्रविष्णुसमद्युतिः ।	041a  
शत्रुभिर्बहुभिः सङ्ख्ये पराक्रम्य हतो बली ॥	041c  
शृणु मे प्राणिनां चापि मृत्युः प्रभवते किल ।	042a  
क एष मृत्युर्भगवन्किंवीर्यबलपौरुषः ।	042c  
एतदिच्छामि तत्त्वेन श्रोतुं मतिमतां वर ॥	042e  
व्यास उवाच 	043  
तस्य तद्वचनं श्रुत्वा नारदो वरदः प्रभुः ।	043a  
आख्यानमिदमाचष्ट पुत्रशोकापहं महत् ॥	043c  
नारद उवाच 	044  
शृणु राजन्महाबाहो आख्यानं बहुविस्तरम् ।	044a  
यथावृत्तं श्रुतं चैव मयाऽपि वसुधाधिप ॥	044c  
प्रजाः सृष्ट्वा तदा ब्रह्मा आदिसर्गे पितामहः ।	045a  
असंहृतं महातेजा दृष्ट्वा जगदिदं प्रभुः ॥	045c  
तस्य चिन्ता समुत्पन्ना संहारं प्रति पार्थिव ।	046a  
चिन्तयन्न ह्यसौ वेद संहारं वसुधाधिप ॥	046c  
तस्य रोषान्महाराज मुखेभ्योऽग्निरजायत ।	047a  
तेन सर्वा दिशो व्याप्ताः सान्तर्देशा दिधक्षता ॥	047c  
ततो दिवं भुवं चैव ज्वालामालासमाकुलम् ।	048a  
चराचरं जगत्सर्वं ददाह भगवान्प्रभुः ॥	048c  
ततो हतानि भूतानि चराणि स्थावराणि च ।	049a  
महता क्रोधवेगेन त्रासयन्निव वीर्यवान् ||	049c  
ततो रुद्रो जटी स्थाणुर्निशाचरपतिर्हरः ।	050a  
जगाम शरणं देवं ब्रह्माणं परमेष्ठिनम् ॥	050c  
तस्मिन्नापतिते स्थाणौ प्रजानां हितकाम्यया ।	051a  
अब्रवीत्परमो देवो ज्वलन्निव महामुनिः ॥	051c  
किं कर्म कामं कामार्ह कामाज्जातोऽसि पुत्रक ।	052a  
करिष्यामि प्रियं सर्वं ब्रूहि स्थाणो यदिच्छसि ॥ ॥	052c  

इति श्रीमन्महाभारते द्रोणपर्वणि अभिमन्युवधपर्वणि द्विपञ्चाशत्तमोऽध्यायः ॥ 52 ॥

5-52-6 द्वारं सञ्जनयस्वेति मया उक्त इति सम्बन्धः । निवारिताः तमनुप्रविशन्त इति शेषः ॥ 5-52-19 कस्य मृत्युः क इति शेषः ॥ 5-52-47 खेभ्य इति पाठे श्रोत्रादिच्छिद्रेभ्यः ॥ 5-52-52 द्विपञ्चाशत्तमोऽध्यायः ॥	
