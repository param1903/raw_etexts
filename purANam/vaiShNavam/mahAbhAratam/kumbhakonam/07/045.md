श्रीः
अध्यायः 045
अभिमन्योः पराक्रमः तेन दुर्योधनपराजयः ॥ 1 ॥
सञ्जय उवाच 	001  
आददानस्तु शूराणामायूंष्यभवदार्जुनिः ।	001a  
अन्तकः सर्वभूतानां प्राणान्काल इवागते ॥	001c  
स शक्र इव विक्रान्तः शक्रसूनोः सुतो बली ।	002a  
अभिमन्युस्तदानीकं लोडयन्समदृश्यत ॥	002c  
प्रविश्यैव तु राजेन्द्र क्षत्रियेन्द्रान्तकोपमः ।	003a  
सत्यश्रवसमादत्त व्याघ्रो मृगमिवोल्बणः ॥	003c  
सत्यश्रवसि चाक्षिप्ते त्वरमाणा महारथाः ।	004a  
प्रगृह्य विपुलं शस्त्रमभिमन्युमुपाद्रवन् ॥	004c  
अहम्पूर्वमहम्पूर्वमिति क्षत्रियपुङ्गवाः ।	005a  
स्पर्धमानाः समाजग्मुर्जिघांसन्तोऽर्जुनात्मजम् ॥	005c  
क्षत्रियाणामनीकानि प्रद्रुतान्यभिधावताम् ।	006a  
जग्राह तिमिरासाद्य क्षुद्रमत्स्यानिवार्णवे ॥	006c  
ये केचन गतास्तस्य समीपमपलायिनः ।	007a  
न ते प्रतिन्यवर्तन्त समुद्रादिव सिन्धवः ॥	007c  
महाग्रहगृहीतेव वातवेगभयार्दिता ।	008a  
समकम्पत सा सेना विभ्रष्टा नौरिवार्णवे ॥	008c  
अथ रुक्मरथो नाम मद्रेश्वरसुतो बली ।	009a  
त्रस्तामाश्वासयन्सेनामत्रस्तो वाक्यमब्रवीत् ॥	009c  
अलं त्रासेन वः शूरा नैष कश्चिन्मयि स्थिते ।	010a  
अहमेनं ग्रहीष्यामि जीवग्राहं न संशयः ॥	010c  
एवमुक्त्वा तु सौभद्रमभिदुद्राव वीर्यवान् ।	011a  
सुकल्पितेनोह्यमानः स्यन्दनेन विराजता ॥	011c  
सोऽभिमन्युं त्रिभिर्बाणैर्विद्ध्वा वक्षस्यथानदत् ।	012a  
त्रिभिश्च दक्षिणे बाहौ सव्ये च निशितैस्त्रिभिः ॥	012c  
स तस्येष्वसनं छित्त्वा फाल्गुनिः सव्यदक्षिणौ ।	013a  
भुजौ शिरश्च स्वक्षिभ्रु क्षितौ क्षिप्रमपातयत् ॥	013c  
दृष्ट्वा रुक्मरथं रुग्णं पुत्रं शल्यस्य मानिनम् ।	014a  
जीवग्राहं जिघृक्षन्तं सौभद्रेण यशस्विना ॥	014c  
सङ्ग्रामदुर्मदा राजन्राजपुत्राः प्रहारिणः ।	015a  
वयस्याः शल्यपुत्रस्य सुवर्णविकृतध्वजाः ॥	015c  
तालमात्राणि चापानि विकर्षन्तो महाबलाः ।	016a  
आर्जुनिं शरवर्षेण समन्तात्पर्यवारयन् ॥	016c  
शूरैः शिक्षाबलोपेतैस्तरुणैरत्यमर्षणैः ।	017a  
दृष्ट्वैकं समरे शूरं सौभद्रमपराजितम् ॥	017c  
छाद्यमानं शरव्रातैर्हृष्टो दुर्योधनोऽभवत् ।	018a  
वैवस्वतस्य भवनं गतं ह्येनममन्यत ॥	018c  
सुवर्णपुङ्खैरिषुभिर्नानालिङ्गैः सुतेजनैः ।	019a  
अदृश्यमार्जुनिं चक्रुर्निमेषात्ते नृपात्मजाः ॥	019c  
ससूताश्वध्वजं तस्य स्यन्दनं तं च मारिष ।	020a  
आचितं समपश्याम श्वाविधं शललैरिव ॥	020c  
स गाढविद्धः क्रुद्धश्च तोत्रैर्गज इवार्दितः ।	021a  
गान्धर्वमस्त्रमायच्छद्रथमायां च भारत ॥	021c  
अर्जुनो तपस्तप्त्वा गन्धर्वेभ्यो यदाहृतम् ।	022a  
तुम्बुरुप्रमुखेभ्यो वै तेनामोहयताहितान् ॥	022c  
एकधा शतधा राजन्दृश्यते स्म सहस्रधा ।	023a  
अलातचक्रवत्सङ्ख्ये क्षिप्रमस्त्राणि दर्शयन् ॥	023c  
रथचर्यास्त्रमायाभिर्मोहयित्वा परन्तपः ।	024a  
बिभेद शतधा राजञ्शरीराणि महीक्षिताम् ॥	024c  
प्राणाः प्राणभृतां सङ्ख्ये प्रेषिता निशितैः शरैः ।	025a  
राजन्प्रापुरमुं लोकं शरीराण्यवनिं ययुः ॥	025c  
धनूंष्यश्वान्नियन्तॄंश्च ध्वजान्बाहूंश्च साङ्गदान् ।	026a  
शिरांसि च शितैर्बाणैस्तेषां चिच्छेद फाल्गुनिः ॥	026c  
चूतारामो यथा भग्नः पञ्चवर्षः फलोपगः ।	027a  
राजपुत्रशतं तद्वत्सौभद्रेण निपातितम् ॥	027c  
क्रुद्धाशीविषसङ्काशान्सुकुमारान्सुखोचितान् ।	028a  
एकेन निहतान्दृष्ट्वा भीतो दुर्योधनोऽभवत् ॥	028c  
रथिनः कुञ्जरानश्वान्पदातींश्चावमर्दितान् ।	029a  
दृष्ट्वा दुर्योधनः क्षिप्रमुपायात्तममर्षितः ॥	029c  
तयोः क्षणमिवापूर्वः सङ्ग्रामः समपद्यत ।	030a  
अथाभवत्ते विमुखः पुत्रः शरशताहतः ॥ ॥	030c  

इति श्रीमन्महाभारते द्रोणपर्वणि अभिमन्युवधपर्वणि त्रयोदशदिसयुद्धे पञ्चचत्वारिंशोऽध्यायः ॥ 45 ॥

5-45- आयच्छत्प्रयुक्तवान् । रथमायां दुर्लक्ष्यां रथशिक्षाम् ॥ 5-45- फलोपगः फलोन्मुखः ॥ 5-45- पञ्चचत्वारिंशोऽध्यायः ॥
