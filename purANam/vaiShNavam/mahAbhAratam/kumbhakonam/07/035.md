श्रीः
अध्यायः 035
युधिष्ठिरेणाभिमन्युम् प्रति पद्मव्यूहभेदनचोदना ॥ 1 ॥
सञ्जय उवाच 	001  
तदनीकमनाधृष्यं भारद्वाजेन रक्षितम् ।	001a  
पार्थाः समभ्यवर्तन्त भीमसेनपुरोगमाः ॥	001c  
सात्यकिश्चेकितानश्च धृष्टद्युम्नश्च पार्षतः ।	002a  
कुन्तिभोजश्च विक्रान्तो द्रुपदश्च महारथः ॥	002c  
आर्जुनिः क्षत्रधर्मा च बृहत्क्षत्रश्च वीर्यवान् ।	003a  
चेदिपो धृष्टकेतुश्च माद्रीपुत्रौ घटोत्कचः ॥	003c  
युधामन्युश्च विक्रान्तः शिखण्डी चापराजितः ।	004a  
उत्तमौजाश्च दुर्धर्षो विराटश्च महारथः ॥	004c  
द्रौपदेयाश्च संरब्धाः शैशुपालिश्च वीर्यवान् ।	005a  
केकयाश्च महावीर्याः सृञ्जयाश्च सहस्रशः ॥	005c  
एते चान्ये च सगणाः कृतास्त्रा युद्धदुर्मदाः ।	006a  
समभ्यधावन्सहसा भारद्वाजं युयुत्सवः ॥	006c  
समीपे वर्तमानांस्तान्भारद्वाजोऽतिवीर्यवान् ।	007a  
असम्भ्रान्तः शरौघेण महता समवारयत् ॥	007c  
महौघः सलिलस्येव गिरिमासाद्य दुर्भिदम् ।	008a  
द्रोणं ते नाभ्यवर्तन्त वेलामिव जलाशयाः ॥	008c  
पीड्यमानाः शरै राजन्द्रोणचापविनिःसृतैः ।	009a  
न शेकुः प्रमुखे स्थातुं भारद्वाजस्य पाण्डवाः ॥	009c  
तदद्भुतमपश्याम द्रोणस्य भुजयोर्बलम् ।	010a  
यदेनं नाभ्यवर्तन्त पाञ्चालाः सृञ्जयैः सह ॥	010c  
तमायान्तमभिक्रुद्धं द्रोणं दृष्ट्वा युधिष्ठिरः ।	011a  
बहुधा चिन्तयामास द्रोणस्य प्रतिवारणम् ॥	011c  
अशक्यं तु तमन्येन द्रोणं मत्त्वा युधिष्ठिरः ।	012a  
अविषह्यं गुरुं भारं सौभद्रे समवासृजत् ॥	012c  
वासुदेवादनवरं फल्गुनाच्चामितौजसम् ।	013a  
अब्रवीत्परवीरघ्नमभिमन्युमिदं वचः ॥	013c  
युधिष्ठिर उवाच 	014  
एत्य नो नार्जुनो गर्हेद्यथा तात तथा कुरु ।	014a  
द्रोणानीकस्य न वयं विद्मो भेदं कथञ्चन ॥	014c  
त्वं वाऽर्जुनो वा कृष्णो वा भिन्द्यात्प्रद्युम्न एव वा ।	015a  
द्रोणानीकं महाबाहो पञ्चमो नोपपद्यते ॥	015c  
अभिमन्यो वरं तात याचे त्वां दातुमर्हसि ।	016a  
पितॄणां मातुलानां च सैन्यानां चैव सर्वशः ॥	016c  
धनञ्जयो हि नस्तात गर्हयेदेत्य संयुगात् ।	017a  
क्षिप्रमस्त्रं समादाय द्रोणानीकं विशातय ॥	017c  
अभिमन्युरुवाच 	018  
द्रोणस्य दृढमत्युग्रमनीकप्रवरं युधि ।	018a  
पितॄणां जयमाकाङ्क्षन्नवगाहेऽविलम्बितम् ॥	018c  
उपदिष्टो हि मे पित्रा योगोऽनीकविशातने ।	019a  
नोत्सहे हि विनिर्गन्तुमहं कस्याञ्चिदापदि ॥	019c  
युधिष्ठिर उवाच 	020  
भिन्ध्यनीकं युधांश्चेष्ठ द्वारं सञ्जनयस्व नः ।	020a  
वयं त्वाऽनुगमिष्यामो येन त्वं तात यास्यसि ॥	020c  
धनञ्जयसमं युद्धे त्वां वयं तात संयुगे ।	021a  
प्रणिधायानुयास्यामो रक्षन्तः सर्वतोमुखाः ॥	021c  
भीम उवाच 	022  
अहं त्वाऽनुगमिष्यामि धृष्टद्युम्नोऽथ सात्यकिः ।	022a  
पाञ्चलाः केकया मात्स्यास्तथा सर्वे प्रभद्रकाः ॥	022c  
सकृद्भिन्नं त्वया व्यूहं तत्र तत्र पुनः पुनः ।	023a  
वयं प्रध्वंसयिष्यामो निघ्नामाना वरान्वरान् ॥	023c  
अभिमन्युरुवाच 	024  
अहमेतत्प्रवेक्ष्यामि द्रोणानीकं दुरासदम् ।	024a  
पतङ्ग इव सङ्क्रुद्धो ज्वलितं जातवेदसम् ॥	024c  
तत्कर्माद्य करिष्यामि हितं यद्वंशयोर्द्वयोः ।	025a  
मातुलस्य च यत्प्रीतिं करिष्यति पितुश्च मे ॥	025c  
शिशुनैकेन सङ्ग्रामे काल्यमानानि सङ्घशः ।	026a  
द्रक्ष्यन्ति सर्वभूतानि द्विषत्सैन्यानि वै मया ॥	026c  
नाहं पार्थेन जातः स्यां न च जातः सुभद्रया ।	027a  
यदि मे संयुगे कश्चिज्जीवितो नाद्य मुच्यते ॥	027c  
यदि चैकरथेनाहं समग्रं क्षत्रमण्डलम् ।	028a  
न करोम्यष्टधा युद्धे न भवाम्यर्जुनात्मजः ॥	028c  
युधिष्ठिर उवाच 	029  
एवं ते भाषमाणस्य बलं सौभद्र वर्धताम् ।	029a  
यत्समुत्सहसे भेत्तुं द्रोणानीकं दुरासदम् ॥	029c  
रक्षितं पुरुषव्याघ्रैर्महेष्वासैर्महाबलैः ।	030a  
साध्यरुद्रमरुत्तुल्यैर्वस्वग्न्यादित्यविक्रमैः ॥	030c  
सञ्जय उवाच 	031  
तस्य तद्वचनं श्रुत्वा स यन्तारमचोदयत् ॥	031a  
सुमित्राश्वान्रणे क्षिप्रं द्रोणानीकाय चोदय ॥ ॥	031c  

इति श्रीमन्महाभारते द्रोणपर्वणि अभिमन्युवधपर्वणि त्रयोदशदिवसयुद्धे पञ्चत्रिंशोऽध्यायः ॥ 35 ॥

5-35-16 मातुलानां सात्यकिप्रभृतीनाम् ॥ 5-35-19 योग उपायो युक्तिर्वा ॥ 5-35-21 प्रणिधाय प्रविश्य ॥ 5-35-35 पञ्चत्रिंशोःऽध्यायः ॥
