श्रीः
अध्यायः 120
सात्यकियुद्धवर्णनम् ॥
सञ्जय उवाच 	001  
जित्वा यवनकाम्भोजान्युयुधानस्ततोऽर्जुनम् ।	001a  
जगाम तव सैन्यस्य मध्येन रथिनां वरः ॥	001c  
शरदंष्ट्रो नरव्याघ्रो विचित्रकवचच्छविः ।	002a  
मृगं व्याघ्र इवाजिघ्रंस्तव सैन्यमभीषयत् ॥	002c  
स रथेन चरन्मार्गान्धनुरुद्धामयद्भृशम् ।	003a  
रुक्मपृष्ठं महावेगं रुक्मचन्द्रकसङ्कुलम् ॥	003c  
रुक्माङ्गदशिरस्त्राणो रुक्मवर्मसमावृतः ।	004a  
रुक्मध्वजधनुः शूरो मेरुशृङ्गमिवाबभौ ॥	004c  
सधनुर्मण्डलः सङ्ख्ये तेजोभासुररश्मिवान् ।	005a  
शरदीवोदितः सूर्यो नृसूर्यो विरराज ह ॥	005c  
वृषभस्कन्धविक्रान्तो वृषभाक्षो नरर्षभः ।	006a  
तावकानां बभौ मध्ये गवां मध्ये यथा वृषः ॥	006c  
मत्तद्विरदसङ्काशं मत्तद्विरदगामिनम् ।	007a  
प्रभिन्नमिव मातङ्गं यूथमध्ये व्यवस्थितम् ॥	007c  
व्याधा इव जिघांसन्तस्त्वदीयाः समुपाद्रवन् ।	008a  
\'सात्यकिं समरे राजन्परिवव्रुस्तवात्मजाः ॥\'	008c  
द्रोणानीकमतिक्रान्तं भोजानीकं च दुस्तरम् ।	009a  
जलसन्धार्णवं तीर्त्वा काम्भोजानां च वाहिनीम् ॥	009c  
हार्दिक्यमकरान्मुक्तं तीर्णं वै सैन्यसागरम् ।	010a  
परिवव्रुः सुसङ्क्रुद्वास्त्वदीयाः सात्यकिं रथाः ॥	010c  
दुर्योधनश्चित्रसेनो दुःशासनविविंशती ।	011a  
शकुनिर्दुःसहश्चैव युवा दुर्धर्षणः क्रथः ॥	011c  
अन्ये च बहवः शूराः शस्त्रवन्तो दुरासदाः ।	012a  
पृष्ठतः सात्यकिं यान्तमन्वधावन्नमर्षिणः ॥	012c  
अथ शब्दो महानासीत्तव सैन्यस्य मारिष ।	013a  
मारुतोद्धूतवेगस्य सागरस्येव पर्वणि ॥	013c  
तानभिद्रवतः सर्वान्समीक्ष्य शिनिपुङ्गवः ।	014a  
शनैर्याहीति यन्तारमब्रवीत्प्रहसन्निव ॥	014c  
इदमेति समुद्धूतं धार्तराष्ट्रबलं महत् ।	015a  
मामेवाभिमुखं तूर्णं गजाश्वरथपत्तिमत् ।	015c  
नादयद्वै दिशः सर्वा रथघोषेण सारथे ॥	015e  
पृथिवीं चान्तरिक्षं च कम्पयन्सागरानपि ।	016a  
एतद्बलार्णवं सूत वारयिष्ये महारणे ।	016c  
पौर्णमास्यामिवोद्धूतं वेलेव मकरालयम् ॥	016e  
पश्य मे सूत विक्रान्तमिन्द्रस्येव महामृधे ।	017a  
एष सैन्यानि शत्रूणां विधमामि शितैः शरैः ॥	017c  
निहतानाहवे पश्य पदात्यश्वरथद्विपान् ।	018a  
मच्छरैरग्निसङ्काशैर्विद्धदेहान्सहस्रशः ॥	018c  
इत्येवं ब्रुवतस्तस्य सात्यकेरमितौजसः ।	019a  
समीपे सैनिकास्ते तु शीघ्रमीयुर्युयुत्सवः ।	019c  
जह्याद्रवस्व तिष्ठेति पश्यपश्येति वादिनः ॥	019e  
तानेवं ब्रुवतो वीरान्सात्यकिर्निशितैः शरैः ।	020a  
जघान त्रिशतानश्वान्कुञ्जरांश्च चतुःशतान् ।	020c  
\'लध्वस्त्रश्चित्रयोधी च प्रहरञ्शिनिपुङ्गवः ॥\'	020e  
स सम्प्रहारस्तुमुलस्तस्य तेषां च धन्विनाम् ।	021a  
देवासुररणप्रख्यः प्रावर्तत जनक्षयः ॥	021c  
मेघजालनिभं सैन्यं तव पुत्रस्य मारिष ।	022a  
प्रत्यगृह्णाच्छिनेः पौत्रः शरैराशीविषोपमैः ॥	022c  
प्रच्छाद्यमानः समरे शरजालैः स वीर्यवान् ।	023a  
असम्भ्रमन्महाराज तावकानवधीद्बहून् ॥	023c  
आश्चर्यं तत्र राजेन्द्र सुमहद्दृष्टवानहम् ।	024a  
न मोघः सायकः कश्चित्सात्यकेरभवत्प्रभो ॥	024c  
रथनागाश्वकलिलः पदात्यूर्मिसमाकुलः ।	025a  
शैनेयवेलामासाद्य स्थितः सैन्यमहार्णवः ॥	025c  
सम्भ्रान्तनरनागाश्वमावर्तत मुहुर्मुहुः ।	026a  
तत्सैन्यमिषुभिस्तेन वध्यमानं समन्ततः ।	026c  
बभ्राम तत्रतत्रैव गावः शीतार्दिता इव ॥	026e  
पदातिनं रथं नागं सादिनं तुरगं तथा ।	027a  
अविद्धं तत्र नाद्राक्षं युयुधानस्य सायकैः ॥	027c  
न तादृक्कदनं राजन्कृतवांस्तत्र फल्गुनः ।	028a  
यादृक्क्षयमनीकानामकरोत्सात्यकिर्नृप ॥	028c  
अत्यर्जुनं शिनेः पौत्रो युध्यते पुरुषर्षभः ।	029a  
वीतभीर्लाघवोपेतः कृतित्वं सम्प्रदर्शयन् ॥	029c  
ततो दुर्योधनो राजा सात्वतस्य त्रिभिः शरैः ।	030a  
विव्याध सूतं निशितैश्चतुर्भिश्चतुरो हयान् ॥	030c  
सात्यकिं च त्रिभिर्विद्ध्वा पुनरष्टाभिरेव च ।	031a  
दुःशासनः षोडशभिर्विव्याध शिनिपुङ्गवम् ॥	031c  
शकुनिः पञ्चविंशत्या चित्रसेनश्च पञ्चभिः ।	032a  
दुःसहः पञ्चदशभिर्विव्याधोरसि सात्यकिम् ॥	032c  
उत्स्मयन्वृष्णिशार्दूलस्तथा बाणैः समाहतः ।	033a  
तानविध्यन्महाराज सर्वानेव त्रिभिस्त्रिभिः ॥	033c  
गाढविद्धानरीन्कृत्वा मार्गणैः सोऽतितेजनैः ।	034a  
शैनेयः श्येनवत्सङ्ख्ये व्यचरल्लघुविक्रमः ॥	034c  
सौबलस्य धनुश्छित्त्वा हस्तावापं निकृत्य च ।	035a  
दुर्योधनं त्रिभिर्बाणैरभ्यविध्यत्स्तनान्तरे ॥	035c  
चित्रसेनं शतेनैव दशभिर्दुःसहं तथा ।	036a  
दुःशासनं तु विंशत्या विव्याध शिनिपुङ्गवः ॥	036c  
अथान्यद्धनुरादाय श्यालस्तव विशाम्पते ।	037a  
अष्टाभिः सात्यकिं विद्ध्वा पुनर्विव्याध पञ्चभिः ॥	037c  
दुःशासनश्च दशभिर्दुःसहश्च त्रिभिः शरैः ।	038a  
दुर्मुखश्च द्वादशभी राजन्विव्याध सात्यकिम् ॥	038c  
दुर्योधनस्त्रिसप्तत्या विद्ध्वा भारत माधवम् ।	039a  
ततोस्य निशितैर्बाणैस्त्रिभिर्विव्याध सारथिम् ॥	039c  
तान्सर्वान्सहिताञ्शूरान्यतमानान्महारथान् ।	040a  
पञ्चभिः पञ्चभिर्बाणैः पुनर्विव्याध सात्यकिः ॥	040c  
ततः स रथिनां श्रेष्ठस्तव पुत्रस्य सारथिम् ।	041a  
आजघानाशु भल्लेन स हतो न्यपतद्भुवि ॥	041c  
पतिते सारथौ तस्मिंस्तव पुत्ररथः प्रभो ।	042a  
वातायमानैस्तैरश्वैरपानीयत सङ्गरात् ॥	042c  
ततस्तव सुतो राजन्सैनिकाश्च विशाम्पते ।	043a  
राज्ञो रथमभिप्रेक्ष्य विद्रुताः शतशोऽभवन् ॥	043c  
विद्रुतं तत्र तत्सैन्यं दृष्ट्वा भारत सात्यकिः ।	044a  
अवाकिरच्छरैस्तीक्ष्णै रुक्मपुङ्खैः शिलाशितैः ॥	044c  
विद्राव्य सर्वसैन्यानि तावकानि सहस्रशः ।	045a  
प्रययौ सात्यकी राजञ्श्वेताश्वस्य रथं प्रति ॥	045c  
\'तं प्रयान्तं महाबाहुं तावकाः प्रेक्ष्य मारिष ।	046a  
दृष्टं चादृष्टवत्कृत्वा क्रियामन्यामयोजयन् ॥\'	046c  
तं शरानाददानं च रक्षमाणं च सारथिम् ।	047a  
आत्मानं पालयानं च तावकाः समपूजयन् ॥ ॥	047c  

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे विंशत्यधिकशततमोऽध्यायः ॥ 120 ॥
