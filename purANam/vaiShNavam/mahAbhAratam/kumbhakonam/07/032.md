श्रीः
अध्यायः 032
सङ्कुलयुद्धवर्णनम् ॥ 1 ॥
सञ्जय उवाच 	001  
प्रतिघातं तु सैन्यस्य नामृष्यत वृकोदरः ।	001a  
सोऽभ्याहनद्गुरुं षष्ट्या कर्णं च दशभिः शरैः ॥	001c  
तस्य द्रोणः शितैर्बाणैस्तीक्ष्णधारैरजिह्मगैः ।	002a  
जीवितान्तमभिप्रेप्सुर्मर्मण्याशु जघान ह ॥	002c  
आनन्तर्यमभिप्रेप्सुः षड्विंशत्या समार्पयत् ।	003a  
कर्णो द्वादशभिर्बाणैरश्वत्थामा च सप्तभिः ॥	003c  
षड्भिर्दुर्योधनो राजा तत एनमथाकिरत् ।	004a  
भीमसेनोऽपि तान्सर्वान्प्रत्यविध्यन्महाबलः ॥	004c  
द्रोणं पञ्चाशतेषूणां कर्णं च दशभिः शरैः ।	005a  
दुर्योधनं द्वादशभिर्द्रौणिमष्टाभिराशुगैः ॥	005c  
आरावं तुमुलं कुर्वन्नभ्यवर्तत तान्रणे ।	006a  
तस्मिन्सन्त्यजति प्राणान्मृत्युसाधारणीकृते ॥	006c  
अजातशत्रुस्तान्योधान्भीमं त्रातेत्यचोदयत् ।	007a  
ते ययुर्भीमसेनस्य समीपममितौजसः ॥	007c  
युयुधानप्रभृतयो माद्रीपुत्रौ च पाण्डवौ ।	008a  
ते समेत्य सुसंरब्धाः सहिताः पुरुषर्षभाः ॥	008c  
महेष्वासवरैर्गुप्ता द्रोणानीकं बिभित्सवः ।	009a  
समापेतुर्महावीर्या भीमप्रभृतयो रथाः ॥	009c  
तान्प्रत्यगृह्णादव्यग्रो द्रोणोऽपि रथिनां वरः ।	010a  
महारथानतिबलान्वीरान्समरयोधिनः ॥	010c  
बाह्यं मृत्युभयं कृत्वा तावकान्पाण्डवा ययुः ।	011a  
सादिनः सादिनोऽभ्यघ्नंस्तथैव रथिनो रथान् ॥	011c  
असिशक्त्यृष्टिसङ्घातैर्युद्धमासीत्परश्वथैः ।	012a  
प्रकृष्टमसियुद्धं च बभूव कटुकोदयम् ॥	012c  
कुञ्जराणां च सम्पाते युद्धमासीत्सुदारुणम् ।	013a  
अपतत्कुञ्जरादन्यो हयादन्यस्त्ववाक्शिराः ॥	013c  
नरो बाणविनिर्भिन्नो रथादन्यश्च मारिष ।	014a  
तत्रान्यस्य च सम्मर्दे पतितस्य विवर्मणः ॥	014c  
शिरः प्रध्वंसयामास वक्षस्याक्रम्य कुञ्जरः ।	015a  
अपरांश्चापरेऽमृद्नन्वारणाः पतितान्नरान् ॥	015c  
विषाणैश्चावनिं गत्वा व्यभिन्दन्रथिनो बहून् ।	016a  
नरान्त्रैः केचिदपरे विषाणालग्नसंश्रयैः ॥	016c  
बभ्रमुः समरे नागा मृद्नन्तः शतशो नरान् ।	017a  
कार्ष्णायसतनुत्राणान्नराश्वरथकुञ्जरान् ॥	017c  
पतितान्पोथयाञ्चक्रुर्द्विपाः स्थूलनलानिव ।	018a  
गृध्रपत्राधिवासांसि शयनानि नराधिपाः ॥	018c  
ह्रीमन्तः कालसम्पर्कात्सुदुःखान्यनुशेरते ।	019a  
हन्ति स्मात्र पिता पुत्रं रथेनाभ्येत्य संयुगे ॥	019c  
पुत्रश्च पितरं मोहान्निर्मर्यादमवर्तत ।	020a  
रथो भग्नो ध्वजश्छिन्नश्छत्रमुर्व्यां निपातितम् ॥	020c  
युगार्धं च्छिन्नमादाय प्रदुद्राव तथा हयः ।	021a  
सासिर्बाहुर्निपतितः शिरश्छिन्नं सकुण्डलम् ॥	021c  
गजेनाक्षिप्य बलिना रथः सञ्चूर्णितः क्षितौ ।	022a  
रथिना ताडितो नागो नाराचेनापतत्क्षितौ ॥	022c  
सारोहश्चापतद्वाजी गजेनाभ्याहतो भृशम् ।	023a  
निर्मर्यादं महद्युद्धमवर्तत सुदारुणम् ॥	023c  
हा तात हा पुत्र सखे क्वासि तिष्ठ क्व धावसि ।	024a  
प्रहराहर जह्येनं स्मितक्ष्वेडितगर्जितैः ।	024c  
इत्येवमुच्चैरत्यर्थं श्रूयन्ते विविधा गिरः ॥	024e  
नरस्याश्वस्य नाग्स्य समसज्जत शोणितम् ।	025a  
उपाशाम्यद्रजो भौमं भीरून्कश्मलमाविशत् ॥	025c  
चक्रेण चक्रमासाद्य वीरो वीरस्य संयुगे ।	026a  
अतीतेषुपथे काले जहार गदया शिरः ॥	026c  
अासीत्केशपरामर्शो मुष्टियुद्धं च दारुणम् ।	027a  
नखैर्दन्तैश्च शूराणामद्वीपे द्वीपमिच्छताम् ॥	027c  
तत्राच्छिद्यत शूरस्य सखड्गो बाहुरुद्यतः ।	028a  
सधनुश्चापरस्यापि सशरः साङ्कुशस्तथा ॥	028c  
आक्रोशदन्यमन्योऽत्र तथाऽन्यो विमुखोऽद्रवत् ।	029a  
अन्यः प्राप्तस्य चान्यस्य शिरः कायादपाहरत् ॥	029c  
सशब्दमद्रवच्चान्यः शब्दादन्योऽत्रसद्भृशम् ।	030a  
स्वानन्योऽथ परानन्यो जघान निशितैः शरैः ॥	030c  
गिरिशृङ्गोपमश्चात्र नाराचेन निपातितः ।	031a  
मातङ्गो न्यपतद्भूमौ नदीरोध इवोष्णगे ॥	031c  
तथैव रथिनं नागः क्षरन्गिरिरिवारुजन् ।	032a  
अभ्यतिष्ठत्पदा भूमौ सहाश्वं सहसारथिम् ॥	032c  
शूरान्प्रहरतो दृष्ट्वा कृतास्त्रान्रुधिरोक्षितान् ।	033a  
बहूनप्याविशन्मोहो भीरून्हृदयदुर्बलान् ॥	033c  
सर्वमाविग्नमभवन्न प्राज्ञायत किञ्चन ।	034a  
सैन्येन रजसा ध्वस्तं निर्मर्यादमवर्तत ॥	034c  
ततः सेनापतिः शीघ्रमयं काल इति ब्रुवन् ।	035a  
नित्याभित्वरितानेव त्वरयामास पाण्डवान् ॥	035c  
कुर्वन्तः शासनं तस्य पाण्डवा बाहुशालिनः ।	036a  
सरो हंसा इवापेतुर्घ्नन्तो द्रोणरथं प्रति ॥	036c  
गृह्णीताद्रवतान्योन्यं विभीता विनिकृन्तत ।	037a  
इत्यासीत्तुमुलः शब्दो दुर्धर्षस्य रथं प्रति ॥	037c  
ततो द्रोणः कृपः कर्णो द्रौणी राजा जयद्रथः ।	038a  
विन्दानुविन्दावावन्त्यौ शल्यश्चैतान्न्यवारयन् ॥	038c  
ते त्वार्यधर्मसंरब्धा दुर्निवारा दुरासदाः ।	039a  
शरार्ता न जहुर्द्रोणं पाञ्चालाः पाण्डवैः सह ॥	039c  
ततो द्रोणोऽतिसङ्क्रुद्धो विसृजञ्शतशः शरान् ।	040a  
चेदिपाञ्चालपाण्डूनामकरोत्कदनं महत् ॥	040c  
तस्य ज्यातलनिर्घोषः शुश्रुवे दिक्षु मारिष ।	041a  
वज्रसंह्रादसङ्काशस्त्रासयन्मानवान्बहून् ॥	041c  
एतस्मिन्नन्तरे जिष्णुर्जित्वा संशप्तकान्बहून् ।	042a  
अभ्ययात्तत्र यत्रासौ द्रोणः पाण्डून्प्रमर्दति ॥	042c  
ताञ्शरौघान्महावर्ताञ्शोणितोदान्महाह्रदान् ।	043a  
तीर्णः संशप्तकान्हत्वा प्रत्यदृश्यत फल्गुनः ॥	043c  
तस्य कीर्तिमतो लक्ष्म सूर्यप्रतिमतेजसः ।	044a  
दीप्यमानमपश्याम तेजसा वानरध्वजम् ॥	044c  
संशप्तकसमुद्रं तमुच्छोष्यास्त्रगभस्तिभिः ।	045a  
स पाण्डवयुगान्तार्कः कुरूनप्यभ्यतीतपत् ॥	045c  
प्रददाह कुरून्सर्वानर्जुनः शस्त्रतेजसा ।	046a  
युगान्ते सर्वभूतानि धूमकेतुरिवोत्थितः ॥	046c  
तेन बाणसहस्रौधैर्गजाश्वरथयोधिनः ।	047a  
ताड्यमानाः क्षितिं जग्मुर्मुक्तकेशाःशरार्दिताः ॥	047c  
केचिदार्तस्वनं चक्रुर्विनेशुरपरे पुनः ।	048a  
पार्थबाणहताः केचिन्निपेतुर्विगतासवः ॥	048c  
तेषामुत्पतितान्कांश्चित्पतितांश्च पराङ्मुखान् ।	049a  
न जघानार्जुनो योधान्योधव्रतमनुस्मरन् ॥	049c  
ते विकीर्णरथाश्चित्राः प्रायशश्च पराङ्मुखाः ।	050a  
कुरवः कर्णकर्णेति हाहेति च विचुक्रुशुः ॥	050c  
तमाधिरथिराक्रन्दं विज्ञाय शरणैषिणाम् ।	051a  
मा भैष्टेति प्रतिश्रुत्य ययावभिमुखोऽर्जुनम् ॥	051c  
स भारतरथश्रेष्ठः सर्वभारतहर्षणः ।	052a  
प्रादुश्चक्रे तदाग्नेयमस्त्रमस्त्रविदां वारः ॥	052c  
तस्य दीप्तशरौघस्य दीप्तचापधरस्य च ।	053a  
\'वारुणेन तदस्त्रेण विधूयाथ धनञ्जयः। \'	053c  
शरौघाञ्शरजालेन विदुधाव धनञ्जयः ॥	053e  
तथैवाधिरथिस्तस्य बाणाज्ज्वलिततेजसः ।	054a  
अस्त्रमस्त्रेण संवार्य प्राणदद्विसृजञ्शरान् ॥	054c  
धृष्टद्युम्नश्च भीमश्च सात्यकिश्च महारथः ।	055a  
विव्यधुः कर्णमासाद्य त्रिभिस्त्रिभिरजिह्मगैः ॥	055c  
अर्जुनास्त्रं तु राधेयः संवार्य शरवृष्टिभिः ।	056a  
तेषां त्रयाणां चापानि चिच्छेद विशिखैस्त्रिभिः ॥	056c  
ते निकृत्तायुधाः शूरा निर्विषा भुजगा इव ।	057a  
रथशक्तीः समुत्क्षिप्य भृशं सिंहा इवानदन् ॥	057c  
ता भुजाग्रैर्महावेगा निसृष्टा भुजगोपमाः ।	058a  
दीप्यमाना महाशक्त्यो जग्मुराधिरथिं प्रति ॥	058c  
ता निकृत्य शरव्रातैस्त्रिभिस्त्रिभिरजिह्मगैः ।	059a  
ननाद बलवान्कर्णः पार्थाय विसृजञ्शरान् ॥	059c  
अर्जुनश्चापि राधेयं विद्ध्वा सप्तभिराशुगैः ।	060a  
कर्णादवरजं बाणैर्जघान निशितैः शरैः ॥	060c  
ततः शत्रुञ्जयं हत्वा पार्थः षड्भिरजिह्मगैः ।	061a  
जहार सद्यो भल्लेन विपाटस्य शिरो रथात् ॥	061c  
पश्यतां धार्तराष्ट्राणामेकेनैव किरीटिना ।	062a  
प्रमुखे सूतपुत्रस्य सोदर्या निहतास्त्रयः ॥	062c  
ततो भीमः समुत्पत्य स्वरथाद्वैनतेयवत् ।	063a  
वरासिना कर्णपक्षाञ्जघान दश पञ्च च ॥	063c  
पुनस्तु रथमास्थाय धनुरादाय चापरम् ।	064a  
विव्याध दशभिः कर्णं सूतमश्वांश्च पञ्चभिः ॥	064c  
धृष्टद्युम्नोऽप्यसिवरं चर्म चादाय भास्वरम् ।	065a  
जघान चन्द्रवर्माणं बृहत्क्षत्रं च नैषधम् ॥	065c  
ततः स्वरथमास्थाय पाञ्चाल्योऽन्यच्च कार्मुकम् ।	066a  
आदाय कर्णं विव्याध त्रिसप्तत्या नदन्रणे ॥	066c  
शैनेयोऽप्यन्यदादाय धनुरिन्दुसमद्युतिः ।	067a  
सूतपुत्रं चतुःषष्ट्या विद्ध्वा सिंह इवानदत् ॥	067c  
भल्लाभ्यां साधु मुक्ताभ्यां छित्त्वा कर्णस्य कार्मुकम् ।	068a  
पुनः कर्णं त्रिभिर्बाणैर्बाह्वोरुरसि चार्पयत् ॥	068c  
ततो दुर्योधनो द्रोणो राजा चैव जयद्रथः ।	069a  
निमज्जमानं राधेयमुज्जह्रुः सात्यकार्णवात् ॥	069c  
पत्त्यश्वरथमातङ्गास्त्वदीयाः शतशोऽपरे ।	070a  
कर्णमेवाभ्यधावन्त त्रास्यमानाः प्रहारिणः ॥	070c  
धृष्टद्युम्नश्च भीमश्च सौभद्रोऽर्जुन एव च ।	071a  
नकुलः सहदेवश्च सात्यकिं जुगुपू रणे ॥	071c  
एवमेष महारौद्रः क्षयार्थं सर्वधन्विनाम् ।	072a  
तावकानां परेषां च त्यक्त्वा प्राणानभूद्रणः ॥	072c  
पदातिरथनागाश्वा गजाश्वरथपत्तिभिः ।	073a  
रथिनो नागपत्त्यश्वैरथ पत्तीरथ द्विपैः ॥	073c  
अश्वैरश्वा गजैर्नागा रथिनो रथिभिः सह ।	074a  
संयुक्ताः समदृश्यन्त पत्तयश्चापि पत्तिभिः ॥	074c  
एवं सुकलिलं युद्धमासीत्क्रव्यादहर्षणम् ।	075a  
महद्भिस्तैरभीतानां यमराष्ट्रविवर्धनम् ॥	075c  
ततो हता नररथवाजिकुञ्जरैरनेकशो द्विपरथपत्तिवाजिनः ।	076a  
गजैर्गजा रथिभिरुदायुधा रथा हयैर्हयाः पत्तिगणैश्च पत्तयः ॥	076c  
रथैर्द्विपा द्विरदवरैर्महाहया हयैर्नरा वररथिभिश्च वाजिनः ।	077a  
निरस्तजिह्वादशनेक्षणाः क्षितौ क्षयं गताः प्रमथितवर्मभूषणाः ॥	077c  
तथा परैर्बहुकरणैर्वरायुधैर्हता गताः प्रतिभयदर्शनाः क्षितिम् ।	078a  
विपोथिता हयगजपादताडिता भृशाकुला रथमुखनेमिभिः क्षताः ॥	078c  
प्रमोदने श्वापदपक्षिरक्षसां जनक्षये वर्तति तत्र दारुणे ।	079a  
महाबलास्ते कुपिताः परस्परं निषूदयन्तः प्रविचेरुरोजसा ॥	079c  
ततो बले भृशलुलिते परस्परं निरीक्षमाणे रुधिरौघसम्प्लुते ।	080a  
दिवाकरेऽस्तङ्गिरिमास्थिते शनैरुभे प्रयाते शिबिराय भारत ॥ ॥	080c  

इति श्रीमन्महाभारते द्रोणपर्वणि संशप्तकवधपर्वणि द्वादशदिवसयुद्धावहारे द्वात्रिंशोऽध्यायः ॥ 32 ॥

5-32-6 मृत्युसाधारणीकृते मरणतुल्यावस्थां गमिते ॥ 5-32-12 कटुकस्य परुषस्योदयो यत्र ॥ 5-32-16 अवनिं गत्वा अभिहत्य । विषाणालग्नसंश्रयैः दन्तलग्नैकदेशैः ॥ 5-32-18 गृध्रपक्षाधिवासांसि गृध्रपक्षास्तरणानि ॥ 5-32-25 समसज्जत घनतामगमत् ॥ 5-32-26 अतीतः इषुपथः शरावकाशो यत्र ॥ 5-32-27 द्वीपमाश्रयम् ॥ 5-32-29 आक्रोशत् आहूतवान् ॥ 5-32-32 क्षरन्मदमिति शेषः । रथिनं तथैव सहसारथिम् अर्थाद्रथं च पदा आरुजन् भूमौ अभ्यतिष्ठदित्यन्वयः ॥ 5-32-37 विभीता अभीताः । दुर्धर्षस्य द्रोणस्य ॥ 5-32-39 आर्यधर्मेण संरब्धाः सोद्यमाः ॥ 5-32-53 विदुधाव खण्डितवान् ॥ 5-32-61 विघातस्य शिर इति क.पाठः ॥ 5-32-72 प्राणांस्त्यक्त्वा युध्यतामिति शेषः ॥ 5-32-75 अभीतानामभिमुखागतानां भयहीनानां वा ॥ 5-32-78 बहुकरणैरनेकप्रक्रियैः । रथमुखानां रथमुख्यानां नेमिभिश्चक्रान्तैः ॥ 5-32-32 द्वात्रिंशोऽध्यायः ॥

