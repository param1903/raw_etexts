श्रीः
अध्यायः 172
सङ्कुलयुद्धम् ॥ 1 ॥ धृष्टद्युम्नादीनां हर्षात्सिंहनादः ॥ 2 ॥
सञ्जय उवाच 	001  
ततस्ते प्राद्रवन्सर्वे त्वरिता युद्धदुर्मदाः ।	001a  
अमृष्यमाणाः संरब्धा युयुधानरथं प्रति ॥	001c  
ते रथैः कल्पितै राजन्हेमरूप्यविभूषितैः ।	002a  
सादिभिश्च गजैश्चैव परिवव्रुः समन्ततः ॥	002c  
अथैनं कोष्ठकीकृत्य सर्वतस्ते महारथाः ।	003a  
सिंहनादांस्ततश्चक्रुस्तर्जयन्ति स्म सात्यकिम् ॥	003c  
तेऽभ्यवर्षञ्छरैस्तीक्ष्णैः सात्यकिं सत्यविक्रमम् ।	004a  
त्वरमाणा महावीरा माधवस्य वधैषिणः ॥	004c  
तान्दृष्ट्वा पततस्तूर्णं शैनेयः परवीरहा ।	005a  
प्रत्यगृह्णान्महाबाहुः प्रमुञ्चन्विशिखान्बहून् ॥	005c  
तत्र वीरो महेष्वासः सात्यकिर्युद्धदुर्मदः ।	006a  
निचकर्त शिरांस्युग्रैः शरैः सन्नतपर्वभिः ॥	006c  
हस्तिहस्तान्हयग्रीवा बाहूनपि च सायुधान् ।	007a  
क्षुरप्रैः शातयामास तावकानां स माधवः ॥	007c  
पतितैश्चामरैश्चैव श्वेतच्छत्रैश्च भारत ।	008a  
बभूव धरणी पूर्णा नक्षत्रैर्द्यौरिव प्रभो ॥	008c  
एतेषां युयुधानेन युध्यतां युधि भारत ।	009a  
बभूव तुमुलः शब्दः प्रेतानां क्रन्दतामिव ॥	009c  
तेन शब्देन महता पूरिताऽभूद्वसुन्धरा ।	010a  
रात्रिः समभवच्चैव तीव्ररूपा भयावहा ॥	010c  
दीर्यमाणं बलं दृष्ट्वा युयुधानशराहतम् ।	011a  
श्रुत्वा च विपुलं नादं निशीथे रोमहर्षणे ॥	011c  
सुतस्तवाब्रवीद्राजन्सारथिं रथिनां वरः ।	012a  
यत्रैष शब्दस्तत्राश्वांश्चोदयेति पुनःपुनः ॥	012c  
तेन सञ्चोद्यमानस्तु ततस्तांस्तुरगोत्तमान् ।	013a  
सूतः सञ्चोदयामास युयुधानरथं प्रति ॥	013c  
ततो दुर्योधनः क्रुद्धो दृढधन्वा जितक्लमः ।	014a  
शीघ्रहस्तश्चित्रयोधी युयुधानमुपाद्रवत् ॥	014c  
ततः पूर्णायतोत्सृष्टैः शरैः शोणितभोजनैः ।	015a  
दुर्योधनं द्वादशभिर्माधवः प्रत्यविध्यत ॥	015c  
दुर्योधनस्तेन तथा पूर्वमेवार्दितः शरैः ।	016a  
शैनेयं दशभिर्बाणैः प्रत्यविध्यदमर्षितः ॥	016c  
ततः समभवद्युद्धं तुमुलं भरतर्षभ ।	017a  
पाञ्चालानां च सर्वेषां भरतानां च दारुणम् ॥	017c  
शैनेयस्तु रणे क्रुद्धस्तव पुत्रं महारथम् ।	018a  
सायकानामशीत्या तु विव्याधोरसि भारत ॥	018c  
ततोऽस्य वाहान्समरे शरैर्निन्ये यमक्षयम् ।	019a  
सारथिं च रथात्तूर्णं पातयामास पत्रिणा ॥	019c  
हताश्वे तु रथेऽतिष्ठन्पुत्रस्तव विशाम्पते ।	020a  
मुमोच निशितान्बाणाञ्शैनेयस्य रथं प्रति ॥	020c  
शरान्पञ्चशतांस्तस्मै शैनेयः कृतहस्तवत् ।	021a  
चिच्छेद समरे राजन्प्रेषितांस्तनयेन ते ॥	021c  
अथापरेण भल्लेन मुष्टिदेशे महद्धनुः ।	022a  
चिच्छेद तरसा युद्धे तव पुत्रस्य माधव ॥	022c  
विरथो विधनुष्कश्च सर्वलोकेश्वरः प्रभुः ।	023a  
आरुरोह रथं तूर्णं भास्वरं कृतवर्मणः ॥	023c  
दुर्योधने परावृत्ते शैनेयस्तव वाहिनीम् ।	024a  
द्रावयामास विशिखैर्निशामध्ये विशाम्पते ॥	024c  
शकुनिश्चार्जुनं राजन्परिवार्य समन्ततः ।	025a  
रथैरनेकसाहस्रैर्गजैश्चापि सहस्रशः ।	025c  
तथा हयसहस्रैश्च नानाशस्त्रैरवाकिरत् ॥	025e  
ते महास्त्राणि सर्वाणि विकिरन्तोऽर्जुनं प्रति ।	026a  
अर्जुनं योधयन्ति स्म क्षत्रियाः कालचोदिताः ॥	026c  
तान्यर्जुनः सहस्राणि रथवारणवाजिनाम् ।	027a  
प्रत्यवारयदायस्तः प्रकुर्वन्विपुलं क्षयम् ॥	027c  
ततस्तु समरे शूरः शकुनिः सौबलस्तदा ।	028a  
विव्याध निशितैर्बाणैरर्जुनं प्रहसन्निव ॥	028c  
पुनश्चैव शतेनास्य संरुरोध महारथम् ॥	029ac  
तमर्जुनस्तु विंशत्या विव्याध युधि भारत ।	030a  
अथेतरान्महेष्वासांस्त्रिभिस्त्रिभिरविध्यत ॥	030c  
निवार्य तान्बाणगणैर्युधि राजन्धनञ्जयः ।	031a  
जघान तावकान्योधान्वज्रपाणिरिवासुरान् ॥	031c  
भुजैश्छिन्नैर्महीपाल हस्तिहस्तोपमैर्मृधे ।	032a  
समाकीर्णा मही भाति पञ्चास्यैरिव पन्नगैः ॥	032c  
शिरोभिः सकिरीटैश्च सुनसैश्चारुकुण्डलैः ।	033a  
सन्दष्टौष्ठपुटैः क्रुद्धैस्तथैवोद्वृत्तलोचनैः ॥	033c  
निष्कचूडामणिधरैः क्षत्रियाणां प्रियंवदैः ।	034a  
पङ्कजैरिव विन्यस्तैः पर्वतैर्विबभौ मही ॥	034c  
कृत्वा तत्कर्म बीभत्सुरुग्रमुग्रपराक्रमः ।	035a  
विव्याध शकुनिं भूयः पञ्चभिर्नतपर्वभिः ॥	035c  
अताडयदुलूकं च त्रिभिरेव तथा शरैः ।	036a  
उलूकं पुनराजघ्ने त्रिभिरेव महायशाः ॥	036c  
स तु तेन समाविद्धः क्रोधाद्द्विगुणविक्रमः ।	037a  
शरैरनेकसाहस्रैः सोऽर्जुनं प्रत्यविध्यत ॥	037c  
तमुलूकस्तथा विद्धा वासुदेवमताडयत् ।	038a  
ननाद च महानादं पूरयन्निव मेदिनीम् ॥	038c  
अर्जुनः शकुनेश्चापं सायकैरच्छिनद्रणे ।	039a  
निन्ये च चतुरो वाहान्यमस्य सदनं प्रति ॥	039c  
ततो रथादवप्लुत्य सौबलो भरतर्षभ ।	040a  
उलूकस्य रथं तूर्णमारुरोह विशाम्पते ॥	040c  
तावेकरथमारूढौ पितापुत्रौ महारथौ ।	041a  
पार्थं सिषिचतुर्बाणैर्गिरिं मेघाविवाम्बुभिः ॥	041c  
तौ तु विद्ध्वा महाराज पाण्डवो निशितैः शरैः ।	042a  
विद्रावयंस्तव चमूं शतशो व्यधमच्छरैः ॥	042c  
अनिलेन यथाऽभ्राणि विच्छिन्नानि समन्ततः ।	043a  
विच्छिन्नानि तथा राजन्बलान्यासन्विशाम्पते ॥	043c  
तद्बलं भरतश्रेष्ठ वध्यमानं तदा निशि ।	044a  
प्रदुद्राव दिशः सर्वा वीक्षमाणं भयार्दितम् ॥	044c  
उत्सृज्य वाहान्समरे चोदयन्तस्तथाऽपरे ।	045a  
सम्भ्रान्ताः पर्यधावन्त तस्मिंस्तमसि दारुणे ॥	045c  
विजित्य समरे योधांस्तावकान्भरतर्षभ ।	046a  
दध्मतुर्मुदितौ शङ्खौ वासुदेवधनञ्जयौ ॥	046c  
धृष्टद्युम्नो महाराज द्रोणं विद्ध्वा त्रिभिः शरैः ।	047a  
चिच्छेद धनुषस्तूर्णं ज्यां शरेण शितेन ह ॥	047c  
तन्निधाय धनुर्भूमौ द्रोणः क्षत्रियमर्दनः ।	048a  
आददेऽन्यद्धनुः शूरो वेगवत्सारवत्तरम् ॥	048c  
धृष्टद्युम्नं ततो द्रोणो विद्ध्वा सप्तभिराशुगैः ।	049a  
सारथिं पञ्चभिर्बाणै राजन्विव्याध संयुगे ॥	049c  
तं निवार्य शरैस्तूर्णं धृष्टद्युम्नो महारथः ।	050a  
व्यधमत्कौरवीं सेनामासुरीं मघवानिव ॥	050c  
वध्यमाने बले तस्मिंस्तव पुत्रस्य मारिष ।	051a  
प्रावर्तत नदी घोरा शोणितौघतरङ्गिणी ॥	051c  
उभयोः सेनयोर्मध्ये नराधद्विपवाहिनी ।	052a  
तथा वैतरणी राजन्यमराजुपुरं प्रति ॥	052c  
द्रावयित्वा तु तत्सैन्यं धृष्टद्युम्नः प्रतापवान् ।	053a  
अभ्यराजत तेजस्वी शक्रो देवगणेष्विव ॥	053c  
अथ दध्मुर्महाशङ्खान्धृष्टद्युम्नशिखण्डिनौ ।	054a  
यमौ च युयुधानश्च पाण्डवश्च वृकोदरः ॥	054c  
जित्वा रथसहस्राणि तावकानां महारथाः ।	055a  
सिंहनादरवांश्चक्रुः पाण्डवा जितकाशिनः ॥	055c  
पश्यतस्तव पुत्रस्य कर्णस्य च रणोत्कटाः ।	056a  
तथा द्रोणस्य शूरस्य द्रौणेश्चैव विशाम्पते ॥ ॥	056c  

इति श्रीमन्महाभारते द्रोणपर्वणि घटोत्कचवधपर्वणि चतुर्दशरात्रियुद्धे द्विसप्तत्यधिकशततमोऽध्यायः ॥ 172 ॥
	
