श्रीः
अध्यायः 079
श्रीकृष्णेन रात्रावर्जुनेन त्र्यम्बकाय बलिप्रदापनम् ॥ 1 ॥ कृष्णदारुकसम्भाषणम् ॥ 2 ॥
सञ्जय उवाच 	001  
ततोऽर्जुनस्य भवनं प्रविश्याप्रतिमं विभुः ।	001a  
स्पृष्ट्वाम्भः पुण्डरीकाक्षः स्थण्डिले शुभलक्षणे ।	001c  
सन्तस्तार शुभां शय्यां दर्भैर्वैदूर्यसन्निभैः ॥	001e  
ततो माल्येन विधिवल्लाजैर्गन्धैः सुमङ्गलैः ।	002a  
अलञ्चकार तां शय्यां परिवार्यायुधोत्तमैः ॥	002c  
ततः स्पृष्टोदकं पार्थं विनीतपरिचारकम् ।	003a  
नैत्यकं दर्शयाञ्चक्रे नैशं त्रैयम्बकं बलिम् ॥	003c  
ततः प्रीतमनाः पार्थो गन्धमाल्यैश्च माधवम् ।	004a  
अलङ्कृत्योपहारं तं नैशं तस्मै न्यवेदयत् ॥	004c  
साधुसाध्विति गोविन्दः फल्गुनं प्रत्यभाषत ॥	005ac  
सुप्यतां पार्थ भद्रं ते कल्याणाय व्रजाम्यहम् ।	006a  
स्थापयित्वा ततो द्वास्थान्गोप्तॄंश्चात्तायुधान्नरान् ॥	006c  
दारुकानुगतः श्रीमान्विवेश शिबिरं स्वकम् ।	007a  
शिश्ये च शयने शुभ्रे बहुकृत्यं विचिन्तयन् ॥	007c  
पार्थाय सर्वं भगवाञ्शोकदुःखापहं विधिम् ।	008a  
व्यदधात्पुण्डरीकाक्षस्तेजोद्युतिविवर्धनम् ॥	008c  
योगमास्थाय युक्तात्मा सर्वेषामीश्वरेश्वरः ।	009a  
श्रेयस्कामः पृथुयशा विष्णुर्जिष्णुप्रियङ्करः ॥	009c  
न पाण्डवानां शिबिरे कश्चित्सुष्वाप तां निशाम् ।	010a  
प्रजागरः सर्वजनं ह्याविवेश विशाम्पते ॥	010c  
पुत्रशोकाभितप्तेन प्रतिज्ञातो महात्मना ।	011a  
श्वः सिन्धुराजस्य वधः कार्यो गाण्डीवधन्वना ॥	011c  
तत्कथं नु महाबाहुर्वासविः परवीरहा ।	012a  
प्रतिज्ञां सफलां कुर्यादिति ते समचिन्तयन् ॥	012c  
कष्टं हीदं व्यवसितं पाण्डवेन महात्मना ।	013a  
पुत्रशोकाभिभूतेन प्रतिज्ञा महती कृता ॥	013c  
भ्रातरश्चापि विक्रान्ता बहुलानि बलानि च ।	014a  
धृतराष्ट्रस्य पुत्रेण सर्वतः सन्निवेशिताः ॥	014c  
स हत्वा सैन्धवं सङ्ख्ये पुनरेतु जयी सुखी ।	015a  
\'हत्वा रिपुगणं सर्वं पारयित्वा महाव्रतम् ॥	015c  
यद्यस्ति सुकृतं किञ्चिदस्माकं हन्तु सैन्धवम् ।	016a  
जित्वा सर्वान्रिपून्पार्थस्त्रातु नोऽस्मान्महाभयात् ॥	016c  
एवमाशंसमानास्ते केचित्तस्थुरुपश्रुतिम् ।	017a  
श्रुत्वा चेष्टं सुमनसो व्यक्तमाशंसिरे जयम् ॥	017c  
भविता नु कथं कृत्यमिदमित्यब्रुवञ्जनाः ।\'	018a  
श्वोऽहत्वा सिन्धुराजं वै धूमकेतुं प्रवेक्ष्यति ॥	018c  
न शक्यमनृतां कर्तुं प्रतिज्ञां विजयेन हि ।	019a  
\'महद्धि साहसं पार्थः कृतवाच्छोकमोहितः ॥\'	019c  
धर्मपुत्रः कथं राजा भविष्यति मृतेऽर्जुने ।	020a  
तस्मिन्हि विजयः कृत्स्नः पाण्डवेन समाहितः ॥	020c  
यदि नोऽस्ति कृतं किञ्चिद्यदि दत्तं हुतं यदि ।	021a  
फलेन तस्य सर्वस्य सव्यसाची जयत्वरीन् ॥	021c  
सञ्जय उवाच 	022  
एवं कथयतां तेषां जयमाशंसतां प्रभो ।	022a  
कृच्छ्रेण महता राजन्रजनी व्यत्यवर्तत ॥	022c  
तस्या रजन्या मध्ये तु प्रतिबुद्धो जनार्दनः ।	023a  
स्मृत्वा प्रतिज्ञां पार्थस्य दारुकं प्रत्यभाषत ॥	023c  
अर्जुनेन प्रतिज्ञातमार्तेन हतबन्धुना ।	024a  
जयद्रथं वधिष्यामि श्वोभूत इति दारुक ॥	024c  
तत्तु दुर्योधनः श्रुत्वा मन्त्रिभिर्मन्त्रयिष्यति ।	025a  
यथा जयद्रथं पार्थो न हन्यादिति संयुगे ॥	025c  
अक्षौहिण्यो हि ताः सर्वा रक्षिष्यन्ति जयद्रथम् ।	026a  
द्रोणश्च सहपुत्रेण सर्वास्त्रविधिपारगः ॥	026c  
एको वीरः सहस्राक्षो दैत्यदानवदर्पहा ।	027a  
सोऽपि तं नोत्सहेताजौ हन्तुं द्रोणेन रक्षितम् ॥	027c  
सोऽहं श्वस्तत्करिष्यामि यथा कुन्तीसुतोऽर्जुनः ।	028a  
अप्राप्तेऽस्तं दिनकरे हनिष्यति जयद्रथम् ॥	028c  
न हि दारा न मित्राणि ज्ञातयो न च बान्धवाः ।	029a  
कश्चिदन्यः प्रियतरः कुन्तीपुत्रान्ममार्जुनात् ॥	029c  
अनर्जुनमिमं लोकं मुहूर्तमपि दारुक ।	030a  
उदीक्षितुं न शक्तोऽहं भविता न च तत्तथा ॥	030c  
अहं विजित्य तान्सर्वान्सहसा सहयद्विपान् ।	031a  
अर्जुनार्थे हनिष्यामि सकर्णान्ससुयोधनान् ॥	031c  
श्वो निरीक्षन्तु मे वीर्यं त्रयो लोका महाहवे ।	032a  
धनञ्जयार्थे समरे पराक्रान्तस्य दारुक ॥	032c  
श्वो नरेन्द्रसहस्राणि राजपुत्रशतानि च ।	033a  
साश्वद्विपरथान्याजौ विद्रविष्यामि दारुक ॥	033c  
श्वस्तां चक्रप्रमथितां द्रक्ष्यसे नृपवाहिनीम् ।	034a  
मया क्रुद्धेन समरे पाण्डवार्थे निपातिताम् ॥	034c  
श्वः सदेवाः सगन्धर्वाः पिशाचोरगराक्षसाः ।	035a  
ज्ञास्यन्ति लोकाः सर्वे मां सुहृदं सव्यसाचिनः ॥	035c  
यस्तं द्वेष्टि स मां द्वेष्टि यस्तं चानु स मामनु ।	036a  
इति सङ्कल्प्यतां बुद्ध्या शरीरार्धं ममार्जुनः ॥	036c  
यथा त्वं मे प्रभातायामस्यां निशि रथोत्तमम् ।	037a  
कल्पयित्वा यथाशास्त्रमादाय व्रज संयतः ॥	037c  
गदां कौमोदकीं दिव्यां शक्तिं चक्रं धनुः शरान् ।	038a  
आरोप्य वै रथे सूत सर्वोपकरणानि च ॥	038c  
स्थानं च कल्पयित्वाऽथ रथोपस्थे ध्वजस्य मे ।	039a  
वैनतेयस्य वीरस्य समरे रथशोभिनः ॥	039c  
छत्रं जाम्बूनदैर्जालैरर्कज्वलनसप्रभैः |	040a  
विश्वकर्मकृतैर्दिव्यैरश्वानपि विभूषय ॥	040c  
बलाहकं मेघपुष्पं शैब्यं सुग्रीवमेव च ।	041a  
युक्त्वा वाजिवरांस्तत्र कवची तिष्ठ दारुक ॥	041c  
पाञ्चजन्यस्य निर्घोषं पर्जन्यनिनदोपमम् ।	042a  
श्रुत्वा च भैरवं नादमुपेयास्त्वं जवेन माम् ॥	042c  
एकाह्नाऽहममर्षं च सर्वदुःखानि चैव ह ।	043a  
भ्रातुः पैतृष्वसेयस्य व्यपनेष्यामि दारुक ॥	043c  
सर्वोपायैर्यतिष्यामि यथा बीभत्सुराहवे ।	044a  
पश्यतां धार्तराष्ट्राणां हनिष्यति जयद्रथम् ॥	044c  
यस्ययस्य च बीभत्सुर्वधे यत्नं करिष्यति ।	045a  
आशंसेऽहं रणे तन्तं तत्रतत्र हनिष्यति ॥	045c  
दारुक उवाच 	046  
जय एव ध्रुवस्तस्य कुत एव पराजयः ।	046a  
यस्य त्वं पुरुषव्याघ्र सारथ्यमुपजग्मिवान् ॥	046c  
एवं चैतत्करिष्यामि यथा मामनुभाषसे ।	047a  
सुप्रभातामिमां रात्रिं जयाय विजयस्य हि ॥ ॥	047c  

इति श्रीमन्महाभारते द्रोणपर्वणि प्रतिज्ञापर्वणि एकोनाशीतितमोऽध्यायः ॥ 79 ॥

5-79-3 लाजैरक्षतैः ॥ 5-79-4 तस्मै त्र्यम्बकाय ॥ 5-79-8 पार्थाय तादर्थ्ये चतुर्थी । तेजः प्रतापः ॥ 5-79-13 महात्मना इत्यस्यानन्तरं स च राजा महावीर्यः पारयत्वर्जुनः स ताम् इत्येकमर्धं ङ. च. झ. ञ. पुस्तकेषु अधिकं वर्तते ॥ 5-79-31 सहसा बलेन ॥ 5-79-36 अनु अनुगतः ॥ 5-79-79 एकोनाशीतितमोऽध्यायः ॥	
