श्रीः
अध्यायः 164
सेनाद्वये दीपोद्योजनम् ॥ 1 ॥
सञ्जय उवाच 	001  
वर्तमाने यथा यद्धे घोररूपे भयावहे ।	001a  
तमसा संवृते लोके रजसा च महीपते ॥	001c  
नापश्यन्त रणे योधाः परस्परमवस्थिताः ।	002a  
अनुमानेन सञ्ज्ञाभिर्युद्धं तद्ववृधे महत् ॥	002c  
नरनागाश्वमथनं परमं रोमहर्षणम् ।	003a  
द्रोणकर्णकृपा वीरा भीमपार्षतसात्यकाः ।	003c  
अन्योन्यं क्षोभयामासुः सैन्यानि नृपसत्तम ॥	003e  
वध्यमानानि सैन्यानि समन्तात्तैर्महारथैः ।	004a  
तमसा संवृते चैव समन्ताद्विप्रदुद्रुवुः ॥	004c  
ते सर्वतो विद्रवन्तो योधा विध्वस्तचेतनाः ।	005a  
अहन्यन्त महाराज धावमानाश्च संयुगे ॥	005c  
महारथसहस्राणि जघ्नुरन्योन्यमाहवे ।	006a  
अन्ये तमसि मूढानि पुत्रस्य तव मन्त्रिते ॥	006c  
ततः सर्वाणि सैन्यानि सेनागोपाश्च भारत ।	007a  
व्यमुह्यन्त रणे तत्र तमसा संवृते सति ॥	007c  
धृतराष्ट्र उवाच 	008  
तेषां संलोड्यमानानां पाण्डवैर्विहतौजसाम् ।	008a  
अन्धे तमसि मग्नानामासीत्किं वो मनस्तदा ॥	008c  
कथं प्रकाशस्तेषां वा मम सैन्यस्य वा पुनः ।	009a  
बभूव लोके तमसा तथा सञ्जय संवृते ॥	009c  
सञ्जय उवाच 	010  
ततः सर्वाणि सैन्यानि हतशिष्टानि यानि वै ।	010a  
सेनागोप्तॄनथादिश्य पुनर्व्यूहमकल्पयत् ॥	010c  
द्रोणः पुरस्ताज्जघने तु शल्यस्तथा द्रौणिः कृतवर्मा सौबलश्च ।	011a  
स्वयं तु सर्वाणि बलानि राजन्राजाऽभ्ययाद्गोपयन्वै निशायाम् ॥	011c  
उवाच सर्वांश्च पदातिसङ्घान्दुर्योधनः पार्थिवसान्त्वपूर्वम् ।	012a  
उत्सृज्य सर्वे परमायुधानि गृह्णीत हस्तैर्ज्वलितान्प्रदीपान् ॥	012c  
ते चोदिताः पार्थिवसत्तमेन ततः प्रहृष्टा जगृहुः प्रदीपान् ॥	013ac  
देवर्षिगन्धर्वसुरर्षिसङ्घा विद्याधराश्चाप्सरसां गणाश्च ।	014a  
नागाः सयक्षोरगकिन्नराश्च हृष्टा दिविस्था जगृहुः प्रदीपान् ॥	014c  
दिग्दैर्वतेभ्यश्च समापतन्तोऽदृश्यन्त दीपाः ससुगन्धितैलाः ।	015a  
विशेषतो नारदपर्वताभ्यां सम्बोध्यमानाः कुरुपाण्डवार्थम् ॥	015c  
सा भूय एव ध्वजिनी विभक्ता व्यरोचताग्निप्रभया निशायाम् ।	016a  
महाधनैराभरणैश्च दिव्यैः शस्त्रैश्च दीप्तैरपि सम्पतद्भिः ॥	016c  
रथेरथे पञ्च विदीपकास्तु प्रदीपकास्तत्र गजे त्रयश्च ।	017a  
प्रत्यश्वमेकश्च महाप्रदीपः कृतास्तु तैः पाण्डवैः कौरवेयैः ॥	017c  
क्षणेन सर्वे विहिताः प्रदीपा व्यादीपयन्तो ध्वजिनीं तवासु ॥	018ac  
सर्वास्तु सेना व्यतिसेव्यमानाः पदातिभिः पावकतैलहस्तैः ।	019a  
प्रकाश्यमाना ददृशुर्निशायां यथान्तरिक्षे जलदास्तडिद्भिः ॥	019c  
प्रकाशितायां तु ततो ध्वजिन्यां द्रोणोऽग्निकल्पः प्रतपन्सपत्नान् ।	020a  
रराज राजेन्द्र सुवर्णवर्मा मध्यं गतः सूर्य इवांशुमाली ॥	020c  
जाम्बूनदेष्वाभरणेषु चैव निष्केषु शुद्धेषु शरासनेषु ।	021a  
पीतेषु शस्त्रेषु च पावकस्य प्रतिप्रभास्तत्र तदा बभूवुः ॥	021c  
गदाश्च शैक्याः परिघाश्च शुभ्रा रथेषु शक्त्यश्च विवर्तमानाः ।	022a  
प्रतिप्रभारश्मिभिराजमीढ पुनःपुनः सञ्जनयन्ति दीपान् ॥	022c  
छत्राणि वालव्यजनानि खड्गा दीप्ता महोल्काश्च तथैव राजन् ।	023a  
व्याघूर्णमानाश्च सुवर्णमाला व्यायच्छतां तत्र तदा विरेजुः ॥	023c  
शस्त्रप्रभाभिश्च विराजमानं दीपप्रभाभिश्च तदा बलं तत् ।	024a  
प्रकाशितं चाभरणप्रभाभिर्भृशं प्रकाशं नृपते बभूव ॥	024c  
पीतानि शस्त्राण्यसृगुक्षितानि वीरावधूतानि तनुच्छदानि ।	025a  
दीप्तां प्रभां प्राजनयन्त तत्र तपात्यये विद्युदिवान्तरिक्षे ॥	025c  
प्रकम्पितानामभिधातवेगैरभिघ्नतां चापततां जवेन ।	026a  
वक्त्राण्यकाशन्त तदा नराणां वाय्वीरितानीव महाम्बुजानि ॥	026c  
महावने दारुमये प्रदीप्ते यथा प्रभा भास्करस्यापि नश्येत् ।	027a  
तथा तदाऽऽसीद्ध्वजिनी प्रदीप्ता महाभया भारत भीमरूपा ॥	027c  
तत्सम्प्रदीप्तं बलमस्मदीयं निशाम्य पार्थास्त्वरितास्तथैव ।	028a  
सर्वेषु सैन्येषु पदातिसङ्घानचोदयंस्तेऽपि चक्रुः प्रदीपान् ॥	028c  
गजेगजे सप्त कृपाः प्रदीपा रथेरथे चैव दश प्रदीपाः ।	029a  
द्वावश्वपृष्ठे परिपार्श्वतोऽन्ये ध्वजेषु चान्ये जघनेषु चान्ये ॥	029c  
सेनासु सर्वासु च पार्श्वतोऽन्ये पश्चात्पुरस्ताच्च समन्ततश्च ।	030a  
मध्ये तथाऽन्ये ज्वलिताग्निहस्ता व्यदीपयन्पाण्डुसुतस्य सेनाम् ॥	030c  
मध्ये तथाऽन्ये ज्वलिताग्निहस्ताः सेनाद्वयेऽपि स्म नरा विचेरुः ॥	031ac  
सर्वेषु सैन्येषु पदातिसङ्घा विमिश्रिता हस्तिरथाश्ववृन्दैः ।	032a  
व्यदीपयंस्ते ध्वजिनीं प्रदीप्तास्तथा बलं पाण्डवेयाभिगुप्तम् ॥	032c  
तेन प्रदीप्तेन तथा प्रदीप्तं बलं तवासीद्बलवद्बलेन ।	033a  
भाः कुर्वता भानुमता ग्रहेण दिवाकरेणाग्निरिवाभिगुप्तः ॥	033c  
तयोः प्रभाः पृथिवीमन्तरिक्षं सर्वा व्यतिक्रम्य दिशश्च वृद्धाः ।	034a  
तेन प्रकाशेन भृशं प्रकाशं बभूव तेषां तव चैव सैन्यम् ॥	034c  
तेन प्रकाशेन दिवं गतेन सम्बोधिता देवगणाश्च राजन् ।	035a  
गन्धर्वयक्षासुरसिद्धसङ्घाः समागमन्नप्सरसश्च सर्वाः ॥	035c  
तद्देवगन्धर्वसमाकुलं च यक्षासुरेन्द्राप्सरसां गणैश्च ।	036a  
हतैश्च शूरैर्दिवमारुहद्भिरायोधनं दिव्यकल्पं बभूव ॥	036c  
रथाश्वनागाकुलदीपदीप्तं संरब्धयोधं हतविद्रुताश्वम् ।	037a  
महद्बलं व्यूढरथाश्वनागं सुरासुरव्यूहसमं बभूव ॥	037c  
तच्छक्तिसङ्घाकुलचण्डवातं महारथाभ्रं गजवाजिघोषम् ।	038a  
शस्त्रौघवर्षं रुधिराम्बुधारं निशि प्रवृत्तं रथदुर्दिनं तत् ॥	038c  
तस्मिन्महाग्निप्रतिमो महात्मा सन्तापयन्पाण्डवान्विप्रमुख्यः ।	039a  
गभस्तिभिर्मध्यगतो यथाऽर्को वर्षात्यये तद्वदभून्नरेन्द्र ॥ ॥	039c  

इति श्रीमन्महाभारते द्रोणपर्वणि घटोत्कचवधपर्वणि चतुर्दशरात्रियुद्धे चतुःषष्ट्यधिकशततमोऽध्यायः ॥ 164 ॥

5-164-6 अन्धे आन्ध्यहेतौ ॥ 5-164-8 वो युष्मत्सम्बन्धिनां मनः किं किंविधम् । कातरं धृष्टं वेत्यर्थः ॥ 5-164-10 तत इति । द्रोण इत्यपकृष्यते । तेषां सैन्यानां व्यूहमित्याहृत्य योज्यम् ॥ 5-164-14 देवर्षीति । भुवि पदातिभिर्दीपेषु गृहीतेषु दिविस्था देवा अपि दीपान् जगृहुर्युद्धोत्सवप्रेक्षकाः ॥ चतुःषष्ट्यधिकशततमोऽध्यायः ॥
