श्रीः
अध्यायः 087
द्रोणेन शकटव्यूहनिर्माणम् ॥ 1 ॥
सञ्जय उवाच 	001  
तस्यां निशायां व्युष्टायां द्रोणः शस्त्रभृतां वरः ।	001a  
स्वान्यनीकानि सर्वाणि प्राक्रामद्व्यूहितुं ततः ॥	001c  
शूराणां गर्जतां राजन्सङ्क्रुद्धानाममर्षिणाम् ।	002a  
श्रूयन्ते स्म गिरश्चित्राः परस्परवधैषिणाम् ॥	002c  
विष्फार्य च धनूंष्यन्ये ज्याः परे परिमृज्य च ।	003a  
विनिःश्वसन्तः प्राक्रोशन्क्वेदानीं स धनञ्जयः ॥	003c  
विकोशान्सुत्सरूनन्ये कृतधारान्समाहितान् ।	004a  
पीतानाकाशसङ्काशानसीन्केचिच्च चिक्षिपुः ॥	004c  
चरन्तस्त्वसिमार्गांश्च धनुर्मार्गांश्च शिक्षिताः ।	005a  
सङ्ग्राममनसः शूरा दृश्यन्ते स्म सहस्रशः ॥	005c  
सघण्टाश्चन्दनादिग्धाः स्वर्णवज्रविभूषिताः ।	006a  
समुत्क्षिप्य गदाश्चान्ये पर्यपृच्छन्त पाण्डवम् ||	006c  
अन्ये बलमदोन्मत्ताः परिघैर्बाहुशालिनः ।	007a  
चक्रुः सम्बाधमाकाशमुच्छ्रितेन्द्रध्वजोपमैः ॥	007c  
नानाप्रहरणैश्चान्ये विचित्रस्रगलङ्कृताः ।	008a  
सङ्ग्राममनसः शूरास्तत्रतत्र व्यवस्थिताः ॥	008c  
क्वार्जुनः क्व स गोविन्दः क्व च मानी वृकोदरः ।	009a  
क्व च ते सुहृदस्तेषामाह्वयन्ते रणे तदा ॥	009c  
ततः शङ्खमुपाध्माय त्वरयन्वाजिनः स्वयम् ।	010a  
इतस्ततस्तान्रचयन्द्रोणश्चरति वेगितः ॥	010c  
तेष्वनीकेषु सर्वेषु स्थितेष्वाहवनन्दिषु ।	011a  
भारद्वाजो महाराज जयद्रथमथाब्रवीत् ॥	011c  
त्वं चैव सौमदत्तिश्च कर्णश्चैव महारथः ।	012a  
अश्वत्थामा च शल्यश्च वृषसेनः कृपस्तथा ॥	012c  
शतं चाश्वसहस्राणां रथानामयुतानि षट् ।	013a  
द्विरदानां प्रभिन्नानां सहस्राणि चतुर्दश ॥	013c  
पदातीनां सहस्राणि दंशितान्येकविंशतिः ।	014a  
गव्यूतिषु त्रिमात्रासु मामनासाद्य तिष्ठत ॥	014c  
तत्रस्थं त्वां न संसोढुं शक्ता देवाः सवासवाः ।	015a  
किं पुनः पाण्डवाः सर्वे समाश्वसिहि सैन्धव ॥	015c  
सञ्जय उवाच 	016  
एवमुक्तः समाश्वस्तः सिन्धुराजो जयद्रथः ।	016a  
सम्प्रायात्सहगान्धारैर्वृतस्तैश्च महारथैः ।	016c  
वर्मिभिः सादिभिर्यत्तैः प्रासपाणिहयस्थितैः ॥	016e  
चामरापीडिनः सर्वे जाम्बूनदविभूषिताः ।	017a  
जयद्रथस्य राजेन्द्र हयाः साधुप्रवाहिनः ॥	017c  
ते चैकसप्तसाहस्रास्त्रिसाहस्राश्च सैन्धवाः ॥	018ac  
मत्तानां सुविरूढानां हस्त्यारोहैर्विशारदैः ।	019a  
हस्तिनां भीमरूपाणां वर्मिणां रौद्रकर्मिणाम् ॥	019c  
अध्यर्धेन सहस्रेण पुत्रो दुर्मर्षणस्तव ।	020a  
अग्रतः सर्वसैन्यानां योत्स्यमानो व्यवस्थितः ॥	020c  
ततो दुःशासनश्चैव विकर्णश्च तवात्मजौ ।	021a  
सिन्धुराजार्थसिद्ध्यर्थमग्रानीके व्यवस्थितौ ॥	021c  
दीर्घो द्वादशगव्यूतिः पश्चार्धे पञ्चविस्तृतः ।	022a  
व्यूहस्तु चक्रशकटो भारद्वाजेन निर्मितः ॥	022c  
नानानृपतिभिर्वीरैस्तत्रतत्र व्यवस्थितैः ।	023a  
रथाश्वगजपत्त्योघैर्द्रोणेन विहितः स्वयम् ॥	023c  
पश्चार्धे तस्य पद्मस्तु गर्भव्यूहः पुनः कृतः ।	024a  
सूचीपद्मस्य गर्भस्थो गूढो व्यूहः कृतः पुनः ॥	024c  
एवमेतं महाव्यूहं व्यूह्य द्रोणो व्यवस्थितः ।	025a  
सूचीमुखे महेष्वासः कृतवर्मा व्यवस्थितः ॥	025c  
अनन्तरं च काम्भोजो जलसन्धश्च मारिष ।	026a  
दुर्योधनश्च कर्णश्च तदनन्तरमेव च ॥	026c  
ततः शतसहस्राणि योधानानमनिवर्तिनाम् ।	027a  
व्यवस्थितानि सर्वाणि शकटे मुखरक्षिणाम् ॥	027c  
तेषां च पृष्ठतो राजा बलेन महता वृतः ।	028a  
जयद्रथस्ततो राजा सूचीपार्श्वे व्यवस्थितः ॥	028c  
शकटस्य तु राजेन्द्र भारद्वाजो मुखे स्थितः ।	029a  
नात्र तस्याभवद्भेदो जुगोपैनं ततः स्वयम् ॥	029c  
श्वेतवर्माम्बरोष्णीषो व्यूढोरस्को महाभुजः ।	030a  
धनुर्विस्फारयन्द्रोणस्तस्थौ क्रुद्ध इवान्तकः ।	030c  
\'तस्य सैन्यस्य सर्वस्य नेता गोप्ता च वीर्यवान् ॥\'	030e  
पताकिनं शोणहयं वेदीकृष्णाजिनध्वजम् ।	031a  
द्रोणस्य रथमालोक्य प्रहृष्टाः कुरवोऽभवन् ॥	031c  
सिद्धचारणसङ्घानां विस्मयः सुमहानभूत् ।	032a  
द्रोणेन विहितं दृष्ट्वा व्यूहं क्षुब्धार्णवोपमम् ॥	032c  
सशैलसागरवनां नानाजनपदाकुलाम् ।	033a  
ग्रसेद्व्यूहः क्षितिं सर्वामिति भूतानि मेनिरे ॥	033c  
बहुरथमनुजाश्वपत्तिनागं प्रतिभयनिःस्वनमद्भुतानुरूपम् ।	034a  
अहितहृदयभेदनं महद्वै शकटमवेक्ष्य कृतं ननन्द राजा ॥ ॥	034c  

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे सप्ताशीतितमोऽध्यायः ॥ 87 ॥

5-87-4 पीतान् पायितोदकान् ॥ 5-87-9 क्वचेति चकार इत्यर्थे । इत्याह्वयन्त इत्यन्वयः ॥ 5-87-14 त्रिमात्रासु त्रिसङ्ख्यासु तिसृष्वित्यर्थः ॥ 5-87-22 पश्चार्धे पश्चाद्भागे पञ्चगव्यूतिः । चक्रशकटः चक्रगर्भः शकटः ॥ 5-87-34 अद्भुतानुरूपमाश्चर्यरूपं एतत्समययोग्यं च ॥ 5-87-87 सप्ताशीतितमोऽध्यायः ॥ 87 ॥	
