श्रीः
अध्यायः 066
नारदेन सृञ्जयम् प्रति गयगुणानुवर्णनम् ॥ 1 ॥
नारद उवाच 	001  
गयं चाधूर्तरजसं मृतं सृञ्जय शुश्रुम ।	001a  
ये वै वर्षशतं राजा हुतशिष्टाशनोऽभवत् ॥	001c  
तस्मै ह्यग्निर्वरं प्रादात्ततो वव्रे वरं गयः ।	002a  
तपसा ब्रह्मचर्येण व्रतेन नियमेन च ॥	002c  
गुरूणां च प्रसादेन वेदानिच्छामि वेदितुम् ।	003a  
स्वधर्मेणाविहिंस्यान्यान्धनमिच्छामि चाक्षयम् ॥	003c  
विप्रेषु ददतश्चैव श्रद्धा भवतु नित्यशः ।	004a  
कन्यासु च सवर्णासु सुप्रजस्त्वं च मे भवेत् ॥	004c  
अन्नमोजो महो मह्यं धर्मे मे रमतां मनः ।	005a  
अविघ्नं चास्तु मे नित्यं धर्मकार्येषु पावक ॥	005c  
तथा भविष्यतीत्युक्त्वा तत्रैवान्तरधीयत ।	006a  
गयो ह्यवाप्य तत्सर्वं धर्मेणाराधयञ्जगत् ॥	006c  
स दर्शपूर्णमासाभ्यां कालेष्वाग्रयणेन च ।	007a  
चातुर्मास्यैश्च विविधैर्यज्ञैश्चावाप्तदक्षिणैः ॥	007c  
अयजच्छ्रद्धया राजा परिसंवत्सराञ्शतम् ।	008a  
गवां शतसहस्राणि शतमश्वशतानि च ॥	008c  
शतं निष्कसहस्राणि गवां चाप्ययुतानि षट् ।	009a  
उत्थायोत्थाय सम्प्रादात्परिसंवत्सराञ्शतम् ॥	009c  
नक्षत्रेषु च सर्वेषु ददन्नक्षत्रदक्षिणाः ।	010a  
ईजे च विविधैर्यज्ञैर्यथा सोमोऽङ्गिरा यथा ॥	010c  
सौवर्णां पृथिवीं कृत्वा य इमां मणिशर्कराम् ।	011a  
विप्रेभ्यः प्राददद्राजा सोऽश्वमेधे महामखे ॥	011c  
जाम्बूनदमया यूपाः सर्वे रत्नपरिच्छदाः ।	012a  
गयस्यासन्समृद्धास्तु सर्वभूतमनोहराः ॥	012c  
सर्वकामसमृद्धं च प्रादादन्नं गयस्तदा ।	013a  
ब्राह्मणेभ्यः प्रहृष्टेभ्यः सर्वभूतेभ्य एव च ॥	013c  
ससमुद्रवनद्वीपनदीनदवनेषु च ।	014a  
नगरेषु च राष्ट्रेषु दिवि व्योम्नि च येऽवसन् ॥	014c  
भूतग्रामाश्च विविधाः सन्तृप्ता यज्ञसम्पदा ।	015a  
गयस्य सदृशो यज्ञो नास्त्यन्य इति तेऽब्रुवन् ॥	015c  
षट्त्रिंशद्योजनायामा त्रिंशद्योजनमायता ।	016a  
पश्चात्पुरश्चतुर्विंशद्वेदी ह्यासीद्धिरण्मयी ॥	016c  
गयस्य यजमानस्य मुक्तावज्रमणिस्तृता ।	017a  
प्रादात्स ब्राह्मणेभ्योऽथ वासांस्याभरणानि च ॥	017c  
यथोक्ता दक्षिणाश्चान्या विप्रेभ्यो भूरिदक्षिणः ।	018a  
यत्र भोजनशिष्टस्य पर्वताः पञ्चविंशतिः ॥	018c  
कुल्याश्च क्षीरवाहिन्यो रसानां चाभवंस्तदा ।	019a  
वस्त्राभरणगन्धानां राशयश्च पृथग्विधाः ॥	019c  
यस्य प्रभावाच्च गयस्त्रिषु लोकेषु विश्रुतः ।	020a  
वटश्चाक्षय्यकरणः पुण्यं ब्रह्मसरश्च तत् ॥	020c  
स चेन्ममार सृञ्जय चतुर्भद्रतरस्त्वया ।	021a  
पुत्रात्पुण्यतरस्तुभ्यं मा पुत्रमनुतप्यथाः ।	021c  
अयज्वानमदक्षिण्यमभि श्वैत्येत्युदाहरत् ॥ ॥	021e  

इति श्रीमन्महाभारते द्रोणपर्वणि अभिमन्युवधपर्वणि षोडशराजकीये षट्षष्टितमोऽध्यायः ॥ 66 ॥

5-66-1 गयं चामूर्तरयसम् इति घ. झ.पाठः ॥ 5-66-4 पात्रेषु ददतः सामे श्रद्धा भवतु इति क. ङ. ड. पाठः ॥ 5-66-7 पौर्णमासाभ्यम् इति घ. पाठः ॥ 5-66-10 नक्षत्रविहिता दक्षिणाः ॥ 5-66-20 यस्य प्रसादाद्गायत्री त्रिषु लोकेषु विश्रुता इति क. पाठः ॥ 5-66-66 षट्षष्टितमोऽध्यायः ॥	
