श्रीः
अध्यायः 049
अभिमन्युवधः ॥ 1 ॥
सञ्जय उवाच 	001  
विष्णोः स्वसुर्नन्दकरः स विष्ण्वायुधभूषणः ।	001a  
रराजातिरथः सङ्ख्ये जनार्दन इवापरः ॥	001c  
मारुतोद्धूतकेशान्तमुद्यतारिवरायुधम् ।	002a  
वपुः समीक्ष्य पृथ्वीशा दुःसमीक्ष्यं सुरैरपि ॥	002c  
\'यदि पाणितलादेतच्चक्रं मुञ्चेत फाल्गुनिः ।	003a  
वरदानान्मातुलस्य विष्णोश्चक्रमिवापतेत् ॥\'	003c  
तच्चक्रं भृशमुद्विग्नाः सञ्चिच्छिदुरनेकधा ।	004a  
महारथस्ततः कार्ष्णिः स जग्राह महागदाम् ॥	004c  
विधनुःस्यन्दनासिस्तैर्विचक्रश्चारिभिः कृतः ।	005a  
अभिमन्युर्गदापाणिरश्वत्थामानमार्दयत् ॥	005c  
स गदामुद्यतां दृष्ट्वा ज्वलन्तीमशनीमिव ।	006a  
अपाक्रामद्रथोपस्थाद्विक्रमांस्त्रीन्नरर्षभः ॥	006c  
तस्याश्वान्गदया हत्वा तथोभौ पार्ष्णिसारथी ।	007a  
शराचिताङ्गः सौभद्रः श्वाविद्वत्समदृश्यत ॥	007c  
ततः सुबलदायादं कालिकेयमपोथयत् ।	008a  
जघान चास्यानुचरान्गान्धारान्सप्तसप्ततिम् ॥	008c  
पुनश्चैव वसातीयाञ्जघान रथिनो दश ।	009a  
केकयानां रथान्सप्त हत्वा च दश कुञ्जरान् ||	009c  
दौःशासनिरथं साश्वं गदया समपोथयत् ॥	009e  
ततो दौःशासनिः क्रुद्धो गदामुद्यम्य मारिष ।	010a  
अभिदुद्राव सौभद्रं तिष्ठतिष्ठेति चाब्रवीत् ॥	010c  
तावुद्यतगदौ वीरावन्योन्यवधकाङ्क्षिणौ ।	011a  
भ्रातृव्यौ सम्प्रजह्राते पुरेव त्र्यम्बकान्धकौ ॥	011c  
तावन्योन्यं गदाग्राभ्यामाहत्य पतितौ क्षितौ ।	012a  
इन्द्रध्वजाविवोत्सृष्टौ रणमध्ये परन्तपौ ॥	012c  
दौःशासनिरथोत्थाय कुरूणां कीर्तिवर्धनः ।	013a  
उत्तिष्ठमानं सौभद्रं गदया मूर्ध्न्यताडयत् ॥	013c  
गदावेगेन महता व्यायामेन च मोहितः ।	014a  
विचेता न्यपतद्भूमौ सौभद्रः परवीरहा ॥	014c  
एवं विनिहतो राजन्नेको बहुभिराहवे ।	015a  
क्षोभयित्वा चमूं सर्वां नलिनीमिव कुञ्जरः ॥	015c  
अशोभत हतो वीरो व्याधैर्वनगजो यथा ।	016a  
तं तथा पतितं शूरं तावकाः पर्यवारयन् ॥	016c  
दावं दग्ध्वा यथा शान्तं पावकं शिशिरात्यये ।	017a  
विमृद्य नगशृङ्गाणि सन्निवृत्तमिवानिलम् ॥	017c  
अस्तं गतमिवादित्यं तप्त्वा भारत वाहिनीम् ।	018a  
उपप्लुतं यथा सोमं संशुष्कमिव सागरम् ॥	018c  
पूर्णचन्द्राभवदनं काकपक्षवृतालिकम् ।	019a  
तं भूमौ पतितं दृष्ट्वा तावकास्ते महारथाः |	019c  
मुदा परमया युक्ताश्चुक्रुशुः सिंहवन्मुहुः ॥	019e  
आसीत्परमको हर्षस्तावकानां विशाम्पते ।	020a  
इतरेषां तु वीराणां नेत्रेभ्यः प्रापतज्जलम् ॥	020c  
अन्तरिक्षे च भूतानि प्राक्रोशन्त विशाम्पते ।	021a  
दृष्ट्वा निपतितं वीरं च्युतं चन्द्रमिवाम्बरात् ॥	021c  
द्रोणकर्णमुखैः षड्भिर्धार्तराष्ट्रैर्महारथैः ।	022a  
एकोऽयं निहतः शेते नैष धर्मो मतो हि नः ॥	022c  
तस्मिन्विनिहते वीरे बह्वशोभत मेदिनी ।	023a  
द्यौर्यथा पूर्णचन्द्रेण नक्षत्रगणमालिनी ॥	023c  
रुक्मपुङ्खैश्च सम्पूर्णा रुधिरौघपरिप्लुता ।	024a  
उत्तमाङ्गैश्च शूराणां भ्राजमानैः सकुण्डलैः ॥	024c  
विचित्रैश्च परिस्तोमैः पताकाभिश्च संवृता ।	025a  
चामरैश्च कुथाभिश्च प्रविद्धैश्चाम्बरोत्तमैः ॥	025c  
रथाश्वनरनागानामलङ्कारैश्च सुप्रभैः ।	026a  
खड्गैः सुनिशितैः पीतैर्निर्मुक्तैर्भुजगैरिव ॥	026c  
चापैश्च विविधैश्छिन्नैः शक्त्यृष्टिप्रासकम्पनैः ।	027a  
विविधैश्चायुधैश्चान्यैः संवृता भूरशोभत ॥	027c  
\'निष्टनद्भिरतीवान्यैरुद्वहद्रुधिरस्रवैः ।	028a  
नरैः पतद्भिः पतितैरवनी स्वधिकं बभौ ॥	028c  
वाजिभिश्चापि निर्जीवैः श्वसद्भिः शोणितोक्षितैः ।	029a  
सारोहैर्विषमा भूमिः सौभद्रेण निपातितैः ॥	029c  
साङ्कुशैः समहामात्रैः सर्वमायुधकेतुभिः ।	030a  
पर्वतैरिव विध्वस्तैर्विशिखैर्मथितैर्गजैः ॥	030c  
पृथिव्यानुकीर्णैश्च अश्वसारथियोधिभिः ।	031a  
ह्रदैरिव प्रक्षुभितैर्हृतनागै रथोत्तमैः ॥	031c  
पदातिसङ्घैश्च हतैर्विविधायुधभूषणैः ।	032a  
भीरूणां त्रासजननी घोररूपाऽभवन्मही ॥	032c  
तं दृष्ट्वा पतितं भूमौ चन्द्रार्कसदृशद्युतिम् ।	033a  
तावकानां परा प्रीतिः पाण्डूनां चाभवद्व्यथा ॥	033c  
अभिमन्यौ हते राजञ्शिशुकेऽप्राप्तयौवने ।	034a  
सम्प्राद्रवच्चमूः सर्वा धर्मराजस्य पश्यतः ॥	034c  
दीर्यमाणं बलं दृष्ट्वा सौभद्रे विनिपातिते ।	035a  
अजातशत्रुस्तान्वीरानिदं वचनमब्रवीत् ॥	035c  
स्वर्गमेष गतः शूरो यो हतो न पराङ्मुखः ।	036a  
संस्तम्भयत माभैष्ट विजेष्यामो रणे रिपून् ॥	036c  
इत्येवं स महातेजा दुःखितेभ्यो महाद्युतिः ।	037a  
धर्मराजो युधां श्रेष्ठो ब्रुवन्दुःखमपानुदत् ॥	037c  
युद्धे ह्याशीविषाकारान्राजपुत्रान्रणे रिपून् ।	038a  
पूर्वं निहत्य सङ्ग्रामे पश्चादार्जुनिरभ्ययात् ॥	038c  
हत्वा दशसहस्राणि कौसल्यं च महारथम् ।	039a  
कृष्णार्जुनसमः कार्ष्णिः शक्रलोकं गतो ध्रुवम् ॥	039c  
रथाश्वनरमातङ्गान्विनिहत्य सहस्रशः ।	040a  
अवितृप्तः स सङ्ग्रामादशोच्यः पुण्यकर्मकृत् ।	040c  
गतः पुण्यकृतां लोकाञ्शाश्वतान्पुण्यनिर्जितान् ॥ ॥	040e  

इति श्रीमन्महाभारते द्रोणपर्वणि अभिमन्युवधपर्वणि त्रयोदशदिवसयुद्धे एकोनपञ्चाशत्तमोऽध्यायः ॥ 49 ॥

5-49-18 उपप्लुतं राहुग्रस्तम् ॥ 5-49-19 काकपक्षावृताक्षिकम् इति झ. पाठः ॥ 5-49-30 विशाखोन्मथितैर्गजैः इति क.पाठः ॥ 5-49-31 व्यश्वसारथियोधिभिः इति क.पाठः ॥ 5-49-49 एकोनपञ्चाशत्तमोऽध्यायः ॥
