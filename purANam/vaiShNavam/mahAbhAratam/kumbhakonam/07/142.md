श्रीः
अध्यायः 142
सात्यकिभूरिश्रवसोर्युद्धम् ॥ 1 ॥ सात्यकिशिरच्छेदायोन्नमितस्य खड्गभृतो भूरिश्रवोभुजस्यार्जुनेन सञ्छेदः ॥ 2 ॥
सञ्जय उवाच 	001  
तमापतन्तं सम्प्रेक्ष्य सात्वतं युद्धदुर्मदम् ।	001a  
क्रोधाद्भूरिश्रवा राजन्सहसा समुपाद्रवत् ॥	001c  
तमब्रवीन्महाराज कौरव्यः शिनिपुङ्गवम् ।	002a  
अद्य प्राप्तोऽसि दिष्ट्या मे चक्षुर्विषयमित्युत ॥	002c  
चिराभिलषितं काममहं प्राप्स्यामि संयुगे ।	003a  
न हि मे मोक्ष्यसे जीवन्यदि नोत्सृजसे रणम् ॥	003c  
अद्य त्वां समरे हत्वा नित्यं शूराभिमानिनम् ।	004a  
नन्दयिष्यामि दाशार्ह कुरुराजं सुयोधनम् ॥	004c  
अद्य मद्बाणनिर्दग्धं पतितं धरणीतले ।	005a  
द्रक्ष्यतस्त्वां रणे वीरौ सहितौ केशवार्जुनौ ॥	005c  
अद्य धर्मसुतो राजा श्रुत्वा त्वां निहतं मया ।	006a  
सव्रीडो भविता सद्यो येनासीह प्रवेशितः ॥	006c  
अद्य मे विक्रमं पार्थो विज्ञास्यति धनञ्जयः ।	007a  
त्वयि भूमौ विनिहते शयाने रुधिरोक्षिते ॥	007c  
चिराभिलषितो ह्येष त्वया सह समागमः ।	008a  
पुरा देवासुरे युद्धे शक्रस्य बलिना यथा ॥	008c  
अद्य युद्धं महाघोरं तव दास्यामि सात्वत ।	009a  
ततो ज्ञास्यसि तत्त्वेन मद्वीर्यबलपौरुषम् ॥	009c  
अद्य संयमनीं याता मया त्वं निहतो रणे ।	010a  
यथा रामानुजेनाजौ रावणिर्लक्ष्मणेन ह ॥	010c  
अद्य कृष्णश्च पार्थश्च धर्मराजश्च माधव ।	011a  
हते त्वयि निरुत्साहा रणं त्यक्ष्यन्त्यसंशयम् ॥	011c  
अद्य तेऽपचितिं कृत्वा शितैर्माधव सायकैः ।	012a  
तत्स्त्रियो नन्दयिष्यामि ये त्वया निहता रणे ॥	012c  
मच्चक्षुर्विषयं प्राप्तो न त्वं माधव मोक्ष्यसे ।	013a  
सिंहस्य विषयं प्राप्तो यथा क्षुद्रमृगस्तथा ॥	013c  
सञ्जय उवाच 	014  
युयुधानस्तु तं राजन्प्रत्युवाच हसन्निव ।	014a  
कौरवेय न सन्त्रासो विद्यते मम संयुगे ॥	014c  
नाहं भीषयितुं शक्यो वाङ्मात्रेण तु केवलम् ।	015a  
स मां निहन्यात्सङ्ग्रामे यो मां कुर्यान्निरायुधम् ॥	015c  
समास्तु शाश्वतीर्हन्याद्यो मां हन्याद्धि संयुगे ।	016a  
किं वृथोक्तेन बहुना कर्मणा तत्समाचर ॥	016c  
शारदस्येव मेघस्य गर्जितं निष्फलं हि ते ।	017a  
श्रुत्वा त्वद्गर्जितं वीर हास्यं हि मम जायते ॥	017c  
चिरकालेप्सितं लोके युद्धमद्यास्तु कौरव ।	018a  
त्वरते मे मतिस्तात तव युद्धाभिकाङ्क्षिणी ।	018c  
नाहत्वाऽहं निवर्तिष्ये त्वामद्य पुरुषाधम ॥	018e  
सञ्जय उवाच 	019  
अन्योन्यं तौ तथा वाग्भिस्तक्षन्तौ नरपुङ्गवौ ।	019a  
जिघांसू परमक्रुद्धावभिजघ्नतुराहवे ॥	019c  
समेतौ तौ महेष्वासौ शुष्मिणौ स्पर्धिनौ रणे ।	020a  
द्विरदाविव सङ्क्रुद्धौ वासितार्थे मदोत्कटौ ॥	020c  
भूरिश्रवाः सात्यकिश्च ववर्षतुररिन्दमौ ।	021a  
शरवर्षाणि घोराणि मेघाविव परस्परम् ॥	021c  
सौमदत्तिस्तु शैनेयं प्रच्छाद्येषुभिराशुगैः ।	022a  
जिघांसुर्भरतश्रेष्ठ विव्याध निशितैः शरैः ॥	022c  
दशभिः सात्यकिं विद्ध्वा सौमदत्तिरथापरान् ।	023a  
मुमोच निशितान्बाणाञ्जिघांसुः शिनिपुङ्गवम् ॥	023c  
तानस्य विशिखांस्तीक्ष्णानन्तरिक्षे विशाम्पते ।	024a  
अप्राप्तानस्त्रमायाभिरग्रसत्सात्यकिः प्रभो ॥	024c  
तौ पृथक्शस्त्रवर्षाभ्यामवर्षेतां परस्परम् ।	025a  
उत्तमाभिजनौ वीरौ कुरुवृष्णियशस्करौ ॥	025c  
तौ नखैरिव शार्दूलौ दन्तैरिव महाद्विपौ ।	026a  
रथशक्तिभिरन्योन्यं विशिखैश्चाप्यकृन्तताम् ॥	026c  
निर्भिदन्तौ हि गात्राणि विक्षरन्तौ च शोणितम् ।	027a  
व्यष्टम्भयेतामन्योन्यं प्राणद्यूताभिदेविनौ ॥	027c  
एवमुत्तमकर्माणौ कुरुवृष्णियशस्करौ ।	028a  
परस्परमयुध्येतां वारणाविव यूथपौ ॥	028c  
तावदीर्घेण कालेन ब्रह्मलोकपुरस्कृतौ ।	029a  
यियासन्तौ परं स्थानमन्योन्यं सञ्जगर्जतुः ॥	029c  
सात्यकिः सौमदत्तिश्च शरवृष्ट्या परस्परम् ।	030a  
हृष्टवद्धार्तराष्ट्राणां पश्यतामभ्यवर्षताम् ॥	030c  
सम्प्रैक्षन्त जनास्तौ तु युध्यमानौ युधाम्पती ।	031a  
यूथपौ वासिताहेतोः प्रयुद्धाविव कुञ्जरौ ॥	031c  
\'भूयोभूयः शरै राजंस्तक्षन्तौ क्रोधमूर्च्छितौ ।	032a  
अयुध्येतां महारङ्गे वने केसरिणाविव ॥	032c  
मर्मज्ञाविव सङ्क्रुद्धौ जिघांसन्तौ जगर्जतुः ।	033a  
विमर्दन्तावथान्योन्यं बलवज्रधराविव ॥	033c  
अथान्योन्यं पताकाश्च रथोपकरणानि च ।	034a  
सञ्चिच्छिदतुरायान्तौ बाणैः सन्नतपर्वभिः ॥	034c  
पुनश्च शरवर्षाभ्यामन्योन्यमभिवर्षताम् ।	035a  
उभौ तु जघ्नतुस्तूर्णमितरेतरसारथी ॥\'	035c  
अन्योन्यस्य हयान्हत्वा धनुषी विनिकृत्य च ।	036a  
विरथावसियुद्धाय समेयातां महारणे ॥	036c  
आर्षभे चर्मणी चित्रे प्रगृह्य विपुले शुभे ।	037a  
विकोशौ चाप्यसी कृत्वा समरे तौ विचेरतुः ॥	037c  
चरन्तौ विविधान्मार्गान्मण्डलानि च भागशः ।	038a  
मुहुराजघ्नतुः क्रुद्धावन्योन्यमरिमर्दनौ ।	038c  
सखड्गौ चित्रवर्माणौ सनिष्काङ्गदभूषणौ ॥	038e  
भ्रान्तमुद्धान्तमाविद्धमाप्लुतं विप्लुतं सृतम् ।	039a  
सम्पातं समुदीर्णं च दर्शयन्तौ यशस्विनौ ॥	039c  
असिभ्यां सम्प्रजह्राते परस्परमरिन्दमौ ।	040a  
उभौ छिद्रैषिणौ वीरावुभौ चित्रं ववल्गतुः ॥	040c  
दर्शयन्तावुभौ शिक्षां लाघवं सौष्ठवं तथा ।	041a  
रणे रणकृतां श्रेष्ठावन्योन्यं पर्यकर्षताम् ॥	041c  
मुहूर्तमिव राजेन्द्र समाहत्य परस्परम् ।	042a  
पश्यतां सर्वसैन्यानां वीरावाश्वसतां पुनः ॥	042c  
असिभ्यां चर्मणी चित्रे शतचन्द्रे नराधिप ।	043a  
निकृत्य पुरुषव्याघ्रौ बाहुयुद्धं प्रचक्रतुः ॥	043c  
व्यूढोरस्कौ दीर्घभुजौ नियुद्धकुशलावुभौ ।	044a  
बाहुभिः समसज्जेतामायसैः परिघैरिव ॥	044c  
तयो राजन्भुजाघातनिग्रहप्रग्रहास्तथा ।	045a  
शिक्षाबलसमुद्भूताः सर्वयोधप्रहर्षणाः ॥	045c  
तयोर्नृवरयो राजन्समरे युध्यमानयोः ।	046a  
भीमोऽभवन्महाशब्दो वज्रपर्वतयोरिव ॥	046c  
द्विपाविव विषाणाग्रैः शृङ्गैरिव महर्षभौ ।	047a  
भुजयोक्त्रावबन्धैश्च शिरोभ्यां चावघातनैः ॥	047c  
पादावकर्षसन्धानैस्तोमराङ्कशलासनैः ।	048a  
पादोदरविबन्धैश्च भूमावुद्भ्रमणैस्तथा ॥	048c  
गतप्रत्यागताक्षेपैः पातनोत्थानसम्प्लुतैः ।	049a  
युयुधाते महात्मानौ कुरुसात्वतपुङ्गवौ ॥	049c  
द्वात्रिंशत्कारणानि स्युर्यानि युद्धानि भारत ।	050a  
तान्यदर्शयतां तत्र युध्यमानौ महाबलौ ॥	050c  
क्षीणायुधे सात्वते युध्यमाने ततोऽब्रवीदर्जुनं वासुदेवः ।	051a  
पश्यस्वैनं विरथं युध्यमानं रणे वरं सर्वधनुर्धराणाम् ॥	051c  
\'सिन्धुराजवधे सक्तं पार्थं कृष्णोऽब्रवीत्पुनः ।	052a  
सीदन्तं सात्यकिं पश्य पार्थैनं परिरक्ष च ॥\'	052c  
प्रविष्टो भारतीं भित्त्वा तव पाण्डव पृष्ठतः ।	053a  
योधितश्च महावीर्यैः सर्वैर्भारत भारतैः ॥	053c  
धार्तराष्ट्राश्च ये मुख्या ये च मुख्या महारथाः ।	054a  
निहता वृष्णिवीरेण शतशोऽथ सहस्रशः ॥	054c  
परिश्रान्तं युधां श्रेष्ठं सम्प्राप्तो भूरिदक्षिणः ।	055a  
युद्धाकाङ्क्षी समायान्तं नैतत्सममिवार्जुन ॥	055c  
ततो भूरिश्रवाः क्रुद्धः सात्यकिं युद्धदुर्मदः ।	056a  
उद्यम्याभ्याहनद्राजन्मत्तो मत्तमिव द्विपम् ॥	056c  
ततो जलदनिर्घोषः समीपे नृपसत्तम ।	057a  
हाहाकारो महानासीत्सैन्यानां भरतर्षभ ।	057c  
यदुद्यम्य महाबाहुः सात्यकिं न्यहनद्भुवि ॥	057e  
रथस्थयोर्द्वयोर्युद्धे क्रुद्धयोर्योधमुख्ययोः ।	058a  
केशवार्युनयो राजन्समरे प्रेक्षमाणयोः ॥	058c  
अथ कृष्णो महाबाहुरर्जुनं प्रत्यभाषत ।	059a  
पश्य वृष्ण्यन्धकव्याघ्रं सौमदत्तिवशं गतम् ॥	059c  
परिश्रान्तं गतं भूमौ कृत्वा कर्म सुदुष्करम् ।	060a  
तवान्तेवासिनं वीरं पालयार्जुन सात्यकिम् ॥	060c  
न वशं यज्ञशीलस्य गच्छेदेष वरोऽर्जुन ।	061a  
त्वत्कृते पुरुषव्याघ्र तदाऽऽशु क्रियतां विभो ॥	061c  
सञ्जय उवाच 	062  
स सिंह इव मातङ्गं विकर्षन्भूरिदक्षिणः ।	062a  
व्यरोचत कुरुश्रेष्ठः सात्वतप्रवरं युधि ॥	062c  
अथाब्रवीद्धृष्टमना वासुदेवं धनञ्जयः ।	063a  
पश्य वृष्णिप्रवीरेण क्रीडन्तं कुरुपुङ्गवम् ।	063c  
महाद्विपेनेव वने मत्तेन हरियूथपम् ॥	063e  
\'मामेव च महाबाहो परियान्ति महारथाः ।	064a  
यथाशक्ति यतन्तो मां योधयन्तो जनार्दन ॥	064c  
ध्रुवं च योधयाम्येताञ्छिद्रान्वेषणतत्परान् ।	065a  
रक्षामि सात्यकिं चैव सौमदत्तिवशं गतम् ॥	065c  
अप्राप्तोऽयं मया कृष्ण हन्तुं भूरिश्रवा रणे ।	066a  
अन्येन तु समासक्तं मम नोत्सहते मनः ॥	066c  
अवश्यं च मया कृष्ण वृष्णिवीरस्य रक्षणम् ।	067a  
मदर्थं युध्यमानस्य कार्यं प्राणैरपि प्रभो ॥	067c  
अधर्मो वाऽस्तु धर्मो वा मम माधव माधवः ।	068a  
परेण निहतो मा स्म प्राणान्हासीन्महारथः ॥	068c  
सञ्जय उवाच 	069  
एवमुक्त्वाऽर्जुनः कृष्णं परानाशु शितैः शरैः ।	069a  
छादयामास सङ्क्रुद्धः परे चापि धनञ्जयम् ॥	069c  
एवं स्म युध्यते वीरः सात्यकिं च मुहुर्मुहुः ।	070a  
प्रेक्षते स्म नरव्याघ्रो भूरिश्रवसमेव च ॥\'	070c  
तथा तु कृष्यमाणं तं दृष्ट्वा सात्यकिमाहवे ।	071a  
वासुदेवस्तदा वाक्यं भूयोऽप्यर्जुनमब्रवीत् ॥	071c  
पश्य वृष्ण्यन्धकव्याघ्रं सौमदत्तिवशं गतम् ।	072a  
तव शिष्यं महाबाहो धनुष्यनवमं त्वया ॥	072c  
अनित्यो विक्रमः पार्थ यत्र भूरिश्रवा रणे ।	073a  
विशेषयति वार्ष्णेयं सात्यकिं सत्यविक्रमम् ॥	073c  
\'बहुभिर्महारथैरेष पराक्रान्तैर्युयुत्सुभिः ।	074a  
युद्ध्वा भृशं परिश्रान्तः क्षीणायुधरपरिच्छदः ॥\'	074c  
सञ्जय उवाच 	075  
एवमुक्तो महाराज वासुदेवेन पाण्डवः ।	075a  
मनसा पूजयामास भूरिश्रवसमाहवे ॥	075c  
विकर्षन्सात्वतां श्रेष्ठं क्रीडमान इवाहवे ।	076a  
स हर्षयति मां भूयः कुरूणां नन्दिवर्धनः ॥	076c  
प्रवरं वृष्णिवीराणां यन्निहन्त्येष सात्यकिम् ।	077a  
महाद्विपमिवारण्ये कर्षन्निव हरिर्भृशम् ॥	077c  
एवं तु मनसा राजन्पार्थः सम्पूज्य कौरवम् ।	078a  
\'अयुध्यतारिभिर्वीरस्तं च सम्प्रेक्षते मुहुः ॥\'	078c  
अथ कोशाद्विनिष्कृष्य खड्गं भूरिश्रवाः शितम् ।	079a  
मूर्धजेषु च जग्राह पदा चोरस्याताडयत् ।	079c  
\'आक्रम्य चाप्यथोद्यम्य सहासिं सुभुजो भुजम् ॥	079e  
शुशुभे स भुजस्तस्य तपनीयविभूषणः ।	080a  
मध्ये रथसमूहस्य इन्द्रध्वज इवोच्छ्रितः ॥	080c  
हाहाकृतमभूत्सर्वं पाण्डवानां महद्बलम् ।	081a  
तावकाश्च मुदा युक्ताः सिंहनादं विचुक्रुशुः ॥	081c  
निमीलिताक्षास्त्वभवञ्जनाः सङ्ग्रामभीरवः ।	082a  
तथा भूरिश्रवोग्रस्ते सात्वते नष्टविक्रमे ॥	082c  
वासुदेवं महाबाहुरर्जुनः प्रत्यभाषत ।	083a  
सैन्धवे सक्तदृष्टित्वान्न तं पश्यामि माधवम् ॥	083c  
एष त्वसुकरं कर्म यादवार्थे करोम्यहम् ।	084a  
मम शिष्यो ममार्थाय युध्यते मम शत्रुभिः ।	084c  
तं कृष्ण मोक्षयिष्यामि दावात्सिंहशिशुं यथा ॥\'	084e  
सञ्जय उवाच 	085  
इत्युक्त्वा वचनं कुर्वन्वासुदेवस्य पाण्डवः ।	085a  
ततः क्षुरप्रं निशितं गाण्डीवे समयोजयत् ॥	085c  
पार्थबाहुविसृष्टः स महोल्केव नभश्च्युता ।	086a  
सखड्गं यज्ञशीलस्य बाहुं दक्षिणमच्छिनत् ॥ ॥	086c  

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे द्विचत्वारिंशदधिकशततमोऽध्यायः ॥ 142 ॥

5-142-2 उतात्यर्थम् ॥ 5-142-16 शाश्वतीः समाः सर्वकालम् । तुरवधारणे । नित्यमेव असौ हन्यात् । जय एव तस्येत्यर्थः ॥ 5-142-29 ब्रह्मलोकपुरस्कृतौ ब्राह्मणसमूहसत्कृतौ ॥ 5-142-45 भुजाघातो भुजस्फोटः । निग्रहो हस्तधारणम् । प्रग्रहो गलहस्तकः ॥ 5-142-47 भुजयोक्त्रावबन्धैर्बाहुपाशवेष्टनैः । अवघातनैस्ताडनैः ॥ 5-142-48 पादशब्दः प्रत्येकं सम्बध्यते । पादावकर्षैश्चरणावकर्षणैः । पादसन्धानैश्चरणच्छन्दितकैः । तोमरैरतिस्फोटनैः । अङ्कुशैरवलुञ्चनैः । पादोदरविबन्धैः पादाभ्यामुदरक्रोडीकरणैः । उद्भ्रमणैः परिवर्तनैः ॥ 5-142-49 गतैर्गमनैः प्रत्यागतैरावर्तनैः । आक्षेपैरास्फालनैः । पातनैर्भूमिप्रापणैः उत्थानैः उत्पतनैः । सम्प्लुतैः विष्फारानुबन्धैः ॥ 5-142-55 सममनुरूपम् ॥ 5-142-56 अभ्याहनदास्फालितवान् ॥ 5-142-142 द्विचत्वारिंशदधिकशततमोऽध्यायः ॥
