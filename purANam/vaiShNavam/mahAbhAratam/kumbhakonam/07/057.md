श्रीः
अध्यायः 057
नारदेन सृञ्जयम् प्रति अङ्गराजगुणवर्णनम् ॥ 1 ॥
नारद उवाच 	001  
अङ्गं च पौरवं वीरं मृतं सृञ्जय शुश्रुम ।	001a  
सहस्रं यः सहस्राणां श्वेतानश्वानवासृजत् ॥	001c  
तस्याश्वमेधे राजर्षेर्देशाद्देशात्समीयुषाम् ।	002a  
शिक्षाक्षरविधिज्ञानां नासीत्सङ्ख्या विपश्चिताम् ॥	002c  
वेदविद्याव्रतस्नाता वदान्याः प्रियदर्शनाः ।	003a  
सुभिक्षाच्छादनगृहाः सुशय्यासनभोजनाः ॥	003c  
नटनर्तकगन्धर्वैः पूर्णकैर्वर्धमानकैः ।	004a  
नित्योद्योगैश्च क्रीडद्भिस्तत्र स्म परिहर्षिताः ॥	004c  
यज्ञे यज्ञे यथाकालं दक्षिणाः सोऽत्यकालयत् ।	005a  
द्विपान्दशसहस्राख्यानदात्काञ्चनसंवृतान् ॥	005c  
सध्वजान्सपताकांश्च रथान्हेममयांस्तथा |	006a  
यः सहस्रं सहस्राणि कन्या हेमविभूषिताः ॥	006c  
धूर्युजाश्वगजारूढाः सगृहक्षेत्रगोशताः ।	007a  
शतं शतसहस्राणि स्वर्णमालानथर्षभान् ॥	007c  
गवां सहस्रानुचरान्दक्षिणामत्यकालयत् ।	008a  
हेमशृङ्ग्यो रौप्यखुराः सवत्साः कांस्यदोहनाः ॥	008c  
दासीदासखरोष्ट्रांश्च प्रादादाजाविकं बहु ।	009a  
रत्नानां विविधानां च विविधांश्चान्नपर्वतान् ॥	009c  
तस्मिन्संवितते यज्ञे दक्षिणामत्यकालयत् ।	010a  
तत्रास्य गाथा गायन्ति ये पुराणविदो जनाः ॥	010c  
\'अङ्गस्य यजमानस्य अपि विष्णुपदे वयम् ।	011a  
अमाद्यदिन्द्रः सोमेन दक्षिणाभिर्द्विजातयः ।	011c  
देवमानुषगन्धर्वांश्चात्यरोचन्त दक्षिणाः ॥\'	011e  
अङ्गस्य यजमानस्य स्वधर्माधिगताः शुभाः ।	012a  
गुणोत्तरास्तु क्रतवस्तस्यासन्सार्वकामिकाः ॥	012c  
स चेन्ममार सृञ्जय चतुर्भद्रतरस्त्वया ।	013a  
पुत्रात्पुण्यतरस्तुभ्यं मा पुत्रमनुतप्यथाः ।	013c  
अयज्वानमदक्षिण्यमभि श्वैत्येत्युदाहरत् ॥ ॥	013e  

इति श्रीमन्महाभारते द्रोणपर्वणि अभिमन्युवधपर्वणि षोडशराजकीये सप्तपञ्चाशत्तमोऽध्यायः ॥ 57 ॥

5-57-2 राजर्षेः सर्वे देवाः समाययुः इति ढ. पाठः ॥ 5-57-4 पूर्णकैः स्वर्णचूडैः । वर्धमानकैः आरार्तिकहस्तैः ॥ 5-57-7 धूर्युजा रथाः ॥ 5-57-57 सप्तपञ्चाशत्तमोऽध्यायः ॥
