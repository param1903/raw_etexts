श्रीः
अध्यायः 019
अर्जुनस्य संशप्तकैः सह युद्धम् ॥ 1 ॥
सञ्जय उवाच 	001  
दृष्ट्वा तु सन्निवृत्तांस्तान्संशप्तकगणान्पुनः ।	001a  
वासुदेवं महात्मानमर्जुनः समभाषत ॥	001c  
चोदयाश्वान्हृषीकेश संशप्तकगणान्प्रति ।	002a  
नैते हास्यन्ति सङ्ग्रामं जीवन्त इति मे मतिः ॥	002c  
पश्य मेऽस्त्रबलं घोरं बाह्वोरिष्वसनस्य च ।	003a  
अद्यैतान्पातयिष्यामि क्रुद्धो रुद्रः पशूनिव ॥	003c  
सञ्जय उवाच 	004  
ततः कृष्णः स्मितं कृत्वा प्रतिनन्द्य शिवेन तम् ।	004a  
प्रावेशयत दुर्धर्षो यत्रयत्रैच्छदर्जुनः ॥	004c  
स रथो भ्राजतेऽत्यर्थमुह्यमानो रणे तदा ।	005a  
उह्यमानमिवाकाशे विमानं पाण्डुरैर्हयैः ॥	005c  
मण्डलानि ततश्चक्रे गतप्रत्यागतानि च ।	006a  
यथा शक्ररथो राजन्युद्धे देवासुरे पुरा ॥	006c  
अथ नारायणाः क्रुद्धा विविधायुधपाणयः ।	007a  
छादयन्तः शरव्रातैः परिवव्रुर्धनञ्जयम् ॥	007c  
अदृश्यं च मुहूर्तेन चक्रुस्ते भरतर्षभ ।	008a  
कृष्णेन सहितं युद्धे कुन्तीपुत्रं धनञ्जयम् ॥	008c  
क्रुद्धस्तु फल्गुनः सङ्ख्ये द्विगुणीकृतविक्रमः ।	009a  
गाण्डीवं धनुरामृज्य तूर्णं जग्राह संयुगे ॥	009c  
बद्ध्वा च भ्रुकुटिं वक्त्रे क्रोधस्य प्रतिलक्षणम् ।	010a  
देवदत्तं महाशङ्खं पूरयामास पाण्डवः ॥	010c  
अथास्त्रमरिसङ्घघ्नं त्वाष्ट्रमभ्यस्यदर्जुनः ।	011a  
ततो रूपसहस्राणि प्रादुरासन्पृथक्पृथक् ॥	011c  
अर्जुनप्रतिरूपैस्तैर्नानारूपैर्विमोहिताः ।	012a  
अन्योन्येनार्जुनं मत्वा स्वमात्मानं च जघ्निरे ॥	012c  
अयमर्जुनोऽयं गोविन्द इमौ पाण्डवयादवौ ।	013a  
इति ब्रुवाणाः सम्मूढा जघ्नुरन्योन्यमाहवे ॥	013c  
\'अन्योन्यं समरे जघ्नुस्तावका भरतर्षभ।\'	014a  
मोहिताः परमास्त्रेण क्षयं जग्मुः परस्परम् ॥	014c  
\'रुधिरोक्षितगात्रास्ते प्रेक्षमाणाः परस्परम् ।\'	015a  
अशोभन्त रणे योधाः पुष्पिता इव किंशुकाः ॥	015c  
\'रुधिरोत्पीडनास्ते तु रुधिरेण समुक्षिताः ।	016a  
चन्दनस्य रसेनेव व्यभ्राजन्त रणाजिरे ॥	016c  
ततः प्रसह्य बीभत्सुर्व्याक्षिपद्गाण्डिवं धनुः ।	017a  
न्यहनत्ताञ्छरैस्तीक्ष्णैस्तमः सूर्य इवांशुभिः ॥	017c  
हतावशिष्टास्ते भूयः परिवार्य धनञ्जयम् ।	018a  
साश्वध्वजरथं चक्रुरदृश्यं शरवृष्टिभिः ॥\'	018c  
ततः शरसहस्राणि तैर्विमुक्तानि भस्मसात् ।	019a  
कृत्वा तदस्त्रं तान्वीराननयद्यमसादनम् ॥	019c  
अथ प्रहस्य बीभत्सुर्ललित्थान्मालवानपि ।	020a  
मावेल्लकांस्त्रिगर्तांश्च यौधेयांश्चार्दयच्छरैः ॥	020c  
ते हन्यमाना वीरेण क्षत्रियाः कालचोदिताः ।	021a  
व्यसृजञ्छरजालानि पार्थे नानाविधानि च ॥	021c  
न ध्वजो नार्जुनस्तत्र न रथो न च केशवः ।	022a  
प्रत्यदृश्यत घोरेण शरवर्षेण संवृतः ॥	022c  
ततस्ते लब्धलक्षत्वादन्योन्यमभिचुक्रुशुः ।	023a  
हतौ कृष्णाविति प्रीत्या वासांस्यादुधुवुस्तदा ॥	023c  
भेरीमृदङ्गशङ्खांश्च दध्मुर्वीराः सहस्रशः ।	024a  
सिंहनादरवांश्चोग्रांश्चक्रिरे तत्र मारिष ॥	024c  
ततः प्रसिष्विदे कृष्णः खिन्नश्चार्जुनमब्रवीत् ।	025a  
क्वासि पार्थ न पश्यामि कच्चिज्जीवसि शत्रुहन् ॥	025c  
तस्य तद्भाषितं श्रुत्वा त्वरमाणो धनञ्जयः ।	026a  
वायव्यास्त्रेण तैरस्तां शरवृष्टिमपाहरत् ॥	026c  
ततः संशप्तकव्रातान्साश्वद्विपरथायुधान् ।	027a  
उवाह भगवान्वायुः शुष्कपर्णचयानिव ॥	027c  
उह्यमानास्तु ते राजन्बह्वशोभन्त वायुना ।	028a  
प्रडीनाः पक्षिणः काले वृक्षेभ्य इव मारिष ॥	028c  
तांस्तथा व्याकुलीकृत्य त्वरमाणो धनञ्जयः ।	029a  
जघान निशितैर्बाणैः सहस्राणि शतानि च ॥	029c  
शिरांसि भल्लैरहरद्बाहूनपि च सायुधान् ।	030a  
हस्तिहस्तोपमांश्चोरूञ्शरैरुर्व्यामपातयत् ॥	030c  
पृष्ठच्छिन्नान्विचरणान्विमस्तकदृगङ्गुलीन् ।	031a  
नानाङ्गावयवैर्हीनांश्चकारारीन्धनञ्जयः ॥	031c  
गन्धर्वनगराकारान्विधिवत्कल्पितान्रथान् ।	032a  
शरैर्विशकलीकुर्वंश्चक्रे व्यश्वरथद्विपान् ॥	032c  
मुण्डतालवनानीव तत्रतत्र चकाशिरे ।	033a  
छिन्ना रथध्वजव्राताः केचित्तत्र क्वचित्क्वचित् ॥	033c  
सोत्तरायुधिनो नागाः सपताकाङ्कुशध्वजाः ।	034a  
पेतुः शक्राशनिहता द्रुमवन्त इवाचलाः ॥	034c  
चामरापीडकवचाः स्रस्तान्त्रनयनास्तथा ।	035a  
सारोहास्तुरगाः पेतुः पार्थबाणहताः क्षितौ ॥	035c  
विप्रविद्धासिनाराचाश्छिन्नवर्मर्ष्टिशक्तयः ।	036a  
पत्तयश्छिन्नवर्माणः कृपणाः शेरते हताः ॥	036c  
तैर्हतैर्हन्यमानैश्च पतद्भिः पतितैरपि ।	037a  
भ्रमद्भिर्निष्टनद्भिश्च क्रूरमायोधनं बभौ ॥	037c  
रजश्च सुमहज्जातं शान्तं रुधिरवृष्टिभिः | 	038a  
मही चाप्यभवद्दुर्गा कबन्धशतसङ्कुला ॥	038c  
तद्बभौ रौद्रबीभत्सं बीभत्सोर्यानमाहवे ।	039a  
आक्रीडमिव रुद्रस्य घ्नतः कालात्यये पशून् ॥	039c  
ते वध्यमानाः पार्थेन व्याकुलाश्वरथद्विपाः ।	040a  
तमेवाभिमुखाः क्षीणाः शक्रस्यातिथितां गताः ॥	040c  
सा भूमीर्भरतश्रेष्ठ निहतैस्तैर्महारथैः ।	041a  
आस्तीर्णा सम्बभौ सर्वा प्रेतीभूतैः समन्ततः ॥	041c  
एतस्मिन्नन्तरे चैव प्रमत्ते सव्यसाचिनि ।	042a  
व्यूढानीकस्ततो द्रोणो युधिष्ठिरमुपाद्रवत् ॥	042c  
तं प्रत्यगृह्णंस्त्वरिता व्यूढानीकाः प्रहारिणः ।	043a  
युधिष्ठिरं परीप्सन्तस्तदासीत्तुमुलं महत् ॥ ॥	043c  

इति श्रीमन्महाभारते द्रोणपर्वणि संशप्तकवधपर्वणि द्वादशदिवसयुद्धे एकोनविंशोऽध्यायः ॥ 19 ॥

5-19-34 सोत्तरायुधिनः उपरिगतैर्योधैः सहिताः ॥ 5-19-19 एकोनविंशोऽध्यायः ॥
	
