श्रीः
अध्यायः 145
कृष्णार्जुनयोः संवादः कर्णसात्यक्योर्युद्धं च ॥ 1 ॥
धृतराष्ट्र उवाच 	001  
तदवस्थे हते तस्मिन्भूरिश्रवसि कौरवे ।	001a  
यथा भूयोऽभवद्युद्धं तन्ममाचक्ष्व सञ्जय ॥	001c  
सञ्जय उवाच 	002  
भूरिश्रवसि सङ्क्रान्ते परलोकाय भारत ।	002a  
वासुदेवं महाबाहुरर्जुनः समचूचुदत् ॥	002c  
अर्जुन उवाच 	003  
चोदयाश्वान्भृशं कृष्ण यतो राजा जयद्रथः ।	003a  
[श्रूयते पुण्डरीकाक्ष त्रिषु धर्मेषु वर्तते ।]	003c  
प्रतिज्ञां सफलां चापि कर्तुमर्हसि मेऽनघ ॥	003e  
अस्तमेति महाबाहो त्वरमाणो दिवाकरः ॥	004ac  
एतद्धि पुरुषव्याघ्र महदभ्युद्यतं मया ।	005a  
कार्यं संरक्ष्यते चैष कुरुसेनामहारथैः ॥	005c  
यथा नाभ्येति सूर्योऽस्तं यथा सत्यं भवेद्वचः ।	006a  
चोदयाश्वांस्तथा कृष्ण यथा हन्यां जयद्रथम् ॥	006c  
\'ततः कृष्णो महाबाहुरश्वान्रजतसन्निभान् ।	007a  
हयज्ञश्चोदयामास जयद्रथवधं प्रति ॥	007c  
तं प्रयान्तममोघेषुमुत्पतद्भिरिवाशुगैः ।	008a  
त्वरमाणा महाराज सेनामुख्याः समाद्रवन् ॥	008c  
दुर्योधनश्च कर्णश्च वृषसेनोऽथ मद्रराट् ।	009a  
अश्वत्थामा कृपश्चैव स्वयमेव च सैन्धवः ॥	009c  
समासाद्य च बीभत्सुः सैन्धवं समुपस्थितम् ।	010a  
नेत्राभ्यां क्रोधदीप्ताभ्यां सम्प्रैक्षन्निर्दहन्निव ॥\'	010c  
यथाग्निरिन्धनेद्धो वै क्रोधेन्धनसमीरितः ।	011a  
सैन्धवस्य मुखं त्यक्त्वा कर्णः सात्वतमभ्ययात् ॥	011c  
*उपायान्तं तु राधेयं दृष्ट्वा पार्थो महारथः ।	012a  
प्रहसन्देवकीपुत्रमिदं वचनमब्रवीत् ॥	012c  
एष प्रयात्याधिरथिः सात्यकेः स्यन्दनं प्रति ।	013a  
न मृष्यति हतं नूनं भूरिश्रवसमाहवे ॥	013c  
यत्र यात्येष तत्र त्वं चोदयाश्वाञ्जनार्दन ।	014a  
न सौमदत्तिपदवीं गमयेत्सात्यकिं वृषः ॥	014c  
सञ्जय उवाच 	015  
एवमुक्तो महाबाहुः केशवः सव्यसाचिना ।	015a  
प्रत्युवाच महातेजाः कालयुक्तमिदं वचः ॥	015c  
अलमेष महाबाहुः कर्णायैकोऽपि पाण्डव ।	016a  
किं पुनर्द्रौपदेयाभ्यां सहितः सात्वतर्षभः ॥	016c  
न च तावत्क्षमः पार्थ तव कर्णेन सङ्गरः ।	017a  
प्रज्वलन्ती महोल्केव तिष्ठत्यस्मिन्हि वासवी ।	017c  
त्वदर्थं पूज्यमानैषा रक्ष्यते परवीरहन् ॥	017e  
\'न कर्णं प्राकृतं मन्ये तेन योद्धुं न साम्प्रतम् ।	018a  
यः कर्णो बलवानेष शक्तोऽस्माञ्जेतुमोजसा ॥	018c  
कर्णस्यैष महान्दोषो यद्दूयेत पदेपदे ।	019a  
प्रमादाच्च घृणित्वाच्च तेन शोचिति मे मनः ॥\'	019c  
अतः कर्णः प्रयात्वत्र सात्वतस्य यथा तथा ।	020a  
अहं ज्ञास्यामि कौन्तेय कालमस्य दुरात्मनः ॥	020c  
यत्रैनं विशिखैस्तीक्ष्णैः पातयिष्यसि भूतले ।	021a  
तदा गन्तासि पार्थ त्वं तेन योद्धुं दुरात्मना ॥	021c  
धृतराष्ट्र उवाच 	022  
योऽसौ कर्णेन वीरस्य वार्ष्णेयस्य समागमः ।	022a  
हते तु भूरिश्रवसि तद्युद्धमभवत्कथम् ॥	022c  
सात्यकिश्चापि विरथः कं समारूढवान्रथम् ।	023a  
चक्ररक्षौ च पाञ्चाल्यौ तन्ममाचक्ष्व सञ्जय ॥	023c  
सञ्जय उवाच 	024  
हन्त ते कथयिष्यामि यथावृत्तं महारणे ।	024a  
पश्यतां सर्वसैन्यानां केशवार्जुनयोरपि ।	024c  
शुश्रूषस्व स्थिरो भूत्वा दुराचरितमात्मनः ॥	024e  
पूर्वमेव हि कृष्णस्य मनोगतमिदं प्रभो ।	025a  
विजेतव्यो यथा वीरः सात्यकिः सौमदत्तिना ॥	025c  
अतीतानागते राजन्स हि वेत्ति जनार्दनः ।	026a  
ततः सूतं समाहूय दारुकं सन्दिदेश ह ।	026c  
रथो मे युज्यतां कल्यमिति राजन्महाबालः ॥	026e  
न हि देवा न गन्धर्वा न यक्षोरगराक्षसाः ।	027a  
मानवा वाऽपि जेतारः कृष्णयोः सन्ति केचन ||	027c  
पितामहपुरोगाश्च देवाः सिद्धाश्च तं विदुः ।	028a  
तयोः प्रभावमतुलं शृणु युद्धं तु तत्तथा ॥	028c  
सात्यकिं विरथं दृष्ट्वा कर्णं चाभ्युद्यतं रणे ।	029a  
दध्मौ शङ्खं महानादमार्षभेणाथ माधवः ॥	029c  
दारुकोऽवेत्य सन्देशं श्रुत्वा शङ्खस्य च स्वनम् ।	030a  
रथमन्वानयत्तस्मै सुपर्णोच्छ्रितकेतनम् ॥	030c  
स केशवस्यानुमते रथं दारुकसंयुतम् ।	031a  
आरुरोह शिनेः पौत्रो ज्वलनादित्यसन्निभम् ॥	031c  
कामगैः शैब्यसुग्रीवमेघपुष्पबलाहकैः ।	032a  
हयोदग्रैर्महावेगैर्हेमभाण्डविभूषितैः ॥	032c  
युक्तं समारुह्य च तं विमानप्रतिमं रथम् ।	033a  
अभ्यद्रवत राधेयं प्रवपन्सायकान्बहून् ॥	033c  
चक्ररक्षावपि तदा युधामन्यूत्तमौजसौ ।	034a  
धनञ्जयरथं हित्वा राधेयं प्रत्युदीयतुः ॥	034c  
राधेयोऽपि महाराज शरवर्षं समुत्सृजन् ।	035a  
अभ्यद्रवत्सुसङ्क्रुद्धो रणे शैनेयमच्युतम् ॥	035c  
नैव दैवं न गान्धर्वं नासुरं न च राक्षसम् ।	036a  
तादृशं भुवि नो युद्धं दिवि वा श्रुतमित्युत ।	036c  
उपारमत तत्सैन्यं सरथाश्वनरद्विपम् ॥	036e  
तयोर्दृष्ट्वा महाराज कर्म सम्मूढचेतसः ।	037a  
सर्वे च समपश्यन्त तद्युद्धमतिमानुषम् ॥	037c  
तयोर्नृवरयो राजन्सारथ्यं दारुकस्य च ॥	038ac  
गतप्रत्यागतावृत्तैर्मण्डलैः सन्निवर्तनैः ।	039a  
सारथेस्तु रथस्थस्य काश्यपेयस्य विस्मिताः ॥	039c  
नभस्तलगताश्चैव देवगन्धर्वदानवाः ।	040a  
अतीवावहिता द्रष्टुं कर्णशैनेययो रणम् ॥	040c  
मित्रार्थे तौ पराक्रान्तौ शुष्मिणौ स्पर्धिनौ रणे ॥	041ac  
कर्णश्चामरसङ्काशो युयुधानश्च सात्यकिः ।	042a  
अन्योन्यं तौ महाराज शरवर्षैरवर्षताम् ॥	042c  
प्रममाथ शिनेः पौत्रं कर्णः सायकवृष्टिभिः ।	043a  
अमृष्यमाणो निधनं कौरव्यजलसन्धयोः ॥	043c  
कर्णः शोकसमाविष्टो महोरग इव श्वसन् ।	044a  
स शैनेयं रणे क्रुद्धः प्रदहन्निव चक्षुषा ।	044c  
अभ्यधावत वेगेन पुनःपुनररिन्दम ॥	044e  
तं तु सक्रोधमालोक्य सात्यकिः प्रत्ययुध्यत ।	045a  
महता शरवर्षेण गजं प्रतिगजो यथा ॥	045c  
तौ समेतौ नरव्याघ्रौ व्याघ्राविव तरस्विनौ ।	046a  
अन्योन्यं सन्ततक्षाते रणेऽनुपमविक्रमौ ॥	046c  
ततः कर्णं शिनेः पौत्रः सर्वपारसवैः शरैः ।	047a  
बिभेद सर्वगात्रेषु पुनःपुनररिन्दम ॥	047c  
सारथिं चास्य भल्लेन रथनीडादपातयत् ।	048a  
अश्वांश्च चतुरः श्वेतान्निजघान शितैः शरैः ॥	048c  
छित्त्वा ध्वजं रथं चैव शतधा पुरुषर्षभ ।	049a  
चकार विरथं कर्णं तव पुत्रस्य पश्यतः ॥	049c  
ततो विमनसो राजंस्तावकास्ते महारथाः ।	050a  
वृषसेनः कर्णसुतः शल्यो मद्राधिपस्तथा ।	050c  
द्रोणपुत्रश्च शैनेयं सर्वतः पर्यवारयन् ॥	050e  
ततः पर्याकुलं सर्वं न प्राज्ञायत किञ्चन ॥	051ac  
तथा सात्यकिना वीरे विरथे सूतजे कृते ।	052a  
हाहाकारस्ततो राजन्सर्वसैन्येष्वभून्महान् ॥	052c  
कर्णोऽपि विरथो राजन्सात्वतेन कृतः शरैः ।	053a  
दुर्योधनरथं तूर्णमारुरोह विनिःश्वसन् ॥	053c  
मानयंस्तव पुत्रस्य बाल्यात्प्रभृति सौहृदम् ।	054a  
कृतां राज्यप्रदानेन प्रतिज्ञां परिपालयन् ॥	054c  
तथा तु विरथं कर्णं पुत्रांश्च परिपालयन् |	055a  
दुःशासनमुखान्वीरान्नावधीत्सात्यकिर्वशी ॥	055c  
रक्षन्प्रतिज्ञां भीमेन पार्थेन च पुराकृताम् ।	056a  
विरथान्विह्वलांश्चक्रे न तु प्राणैर्व्ययोजयत् ॥	056c  
भीमसेनेन तु वधः पुत्राणां ते प्रतिश्रुतः ।	057a  
अनुद्यूते च पार्थेन वधः कर्णस्य संश्रुतः ॥	057c  
वधे त्वकुर्वन्यत्नं ते तस्य कर्णमुखास्तदा ।	058a  
नाशक्नुवंस्ततो हन्तुं सात्यकिं प्रवरा रथाः ॥	058c  
द्रौणिश्च कृतवर्मा च तथैवान्ये महारथाः ।	099a  
निर्जिता धनुषैकेन शतशः क्षत्रियर्षभाः ।	059c  
काङ्क्षता परलोकं च धर्मराजस्य च प्रियम् ॥	059e  
कृष्णयोः सदृशो वीर्ये सात्यकिः शत्रुतापनः ।	060a  
जितवान्सर्वसैन्यानि तावकानि हसन्निव ॥	060c  
कृष्णो वाऽपि भवेल्लोके पार्थो वाऽपि धनुर्धरः ।	061a  
शैनेयो वा नरव्याघ्र चतुर्थस्तु न विद्यते ॥	061c  
धृतराष्ट्र उवाच 	062  
अजय्यं वासुदेवस्य रथमास्थाय सात्यकिः ।	062a  
विरथं कृतवान्कर्णं वासुदेवसमो युधि ।	062c  
दारुकेण समायुक्तः स्वबाहुबलदर्पितः ॥	062e  
कच्चिदन्यं समारूढः सात्यकिः शत्रुतापनः ।	063a  
एतदिच्छाम्यहं श्रोतुं कुशलो ह्यसि भाषितुम् ।	063c  
असह्यं तमहं मन्ये तन्ममाचक्ष्व सञ्जय ॥	063e  
सञ्जय उवाच 	064  
शृणु राजन्यथावृत्तं रथमन्यं महामतिः ।	064a  
दारुकस्यानुजस्तूर्णं कल्पनाविधिकल्पितम् ॥	064c  
आयसैः काञ्चनैश्चापि पट्टैः सन्नद्धकूबरम् ।	065a  
तारासहस्रखचितं सिंहध्वजपताकिनम् ॥	065c  
अश्वैर्वातजवैर्युक्तं हेमभाण्डपरिच्छदैः ।	066a  
सैन्धवैरिन्दुसङ्काशैः सर्वशब्दातिगैर्दृढैः ॥	066c  
चित्रकाञ्चनसन्नाहैर्वाजिमुख्यैर्विशाम्पते ।	067a  
घण्टाजालाकुलरवं शक्तितोमरविद्युतम् ॥	067c  
युक्तं साङ्ग्रामिकैर्द्रव्यैर्बहुशस्त्रपरिच्छदैः ।	068a  
रथं सम्पादयामास मेघगम्भीरनिःस्वनम् ॥	068c  
तं समारुह्य शैनेयस्तव सैन्यमुपाद्रवत् ।	069a  
दारुकोऽपि यथाकामं प्रययौ केशवान्तिकम् ॥	069c  
कर्णस्यापि रथं राजञ्शङ्खगोक्षीरपाण्डुरैः ।	070a  
चित्रकाञ्चनसन्नाहैः सदश्वैर्वेगवत्तरैः ॥	070c  
हेमकक्ष्याध्वजोपेतं क्लृप्तयन्त्रपताकिनम् ।	071a  
अग्र्यं रथं सुयन्तारं बहुशस्त्रपरिच्छदम् ।	071c  
उपाजह्रुस्तमास्थाय कर्णोऽप्यभ्यद्रवद्रिपून् ॥	071e  
एतत्ते सर्वमाख्यातं यन्मां त्वं परिपृच्छसि ।	072a  
भूयश्चापि निबोधेमं तवापनयजं क्षयम् ॥	072c  
एकत्रिंशत्तव सुता भीमसेनेन पातिताः ।	073a  
दुर्मुखं प्रमुखे कृत्वा सततं चित्रयोधिनम् ॥	073c  
शतशो निहताः शूराः सात्वतेनार्जुनेन च ।	074a  
भीष्मं प्रमुखतः कृत्वा भगदत्तं च भारत ।	074c  
एवमेष क्षयो वृत्तो राजन्दुर्मन्त्रिते तव ॥ ॥	074e  

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे पञ्चचत्वारिंशदधिकशततमोऽध्यायः ॥ 145 ॥

5-145-3 हेपुण्डरीकाक्ष स जयद्रथस्त्रिषु धर्मेषु वर्तते इति श्रूयते के पुनस्ते त्रयो धर्माः । अत्रोच्यते । यदि युध्यमानो हन्यते तदा तूर्णं स्वर्गप्राप्तिरेव तस्य धर्मः । अथ पलायमानो हन्यते तदा नरकप्राप्तिरेव तस्य धर्मः । अथ मद्भयात्स्वदेशं गच्छति तदा यशःशरीरनाश एव तस्य धर्मः । यावदसौ युद्धाभिमुखः प्रथमधर्मे तिष्ठति तावदेव हन्तुमुचितः अतः शीघ्रमश्वांश्चोदयेति । कुण्डलितोऽयं श्लोकार्धः झ. पुस्तक एव दृश्यते ॥ 5-145-7 हयज्ञः हयहृदयज्ञः ॥ 5-145-8 आशुगैः मारुतैः ॥ 5-145-14 वृषः कर्णः ॥ 5-145-* इत आरभ्य उत्तराध्यायस्थ-मन्दरश्मिः सहस्रांशुरस्तङ्गिरिमुपाद्रवत् इति 25 तमश्लोकपर्यन्तं विद्यमानाः श्लोकाः झ. पुस्तके जयद्रथवधादनन्तरं वर्तन्ते । 5-145-17 वासवी शक्तिरिति शेषः ॥ 5-145-20 यथा प्रयाति तथा प्रयात्विति योज्यम् । ज्ञास्यामि ज्ञापयिष्यामि ॥ 5-145-21 यत्र काले ॥ 5-145-25 पूर्वं पूर्वेद्युः ॥ 5-145-26 कल्यं प्रातः ॥ 5-145-29 आर्षभेण स्वार्थे तद्धितः । ऋषभस्वरेण ॥ 5-145-39 काश्यपेयस्य दारुकस्य ॥ 5-145-57 अनुद्यूते पुनर्द्यूते ॥ 5-145-145 पञ्चचत्वारिंशदधिकशततमोऽध्यायः ॥
