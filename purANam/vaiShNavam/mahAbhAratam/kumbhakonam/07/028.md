श्रीः
अध्यायः 028
भगदत्तार्जुनसमागमः ॥ 1 ॥
सञ्जय उवाच 	001  
यियासतस्ततः कृष्णः पार्थस्याश्वान्मनोजवान् ।	001a  
सम्प्रैषीद्धेमसञ्छन्नान्द्रोणानीकाय सन्त्वरन् ॥	001c  
तं प्रयान्तं कुरुश्रेष्ठं स्वांस्त्रातुं द्रोणतापितान् ।	002a  
सुशर्मा भ्रातृभिः सार्धं युद्धार्थी पृष्ठतोऽन्वयात् ॥	002c  
ततः श्वेतहयः कृष्णमब्रवीदजितञ्जयः ।	003a  
एष मां भ्रातृभिः सार्धं सुशर्माऽऽह्वयतेऽच्युत ॥	003c  
दीर्यते चोत्तरेणैव तत्सैन्यं मधुसूदन ।	004a  
द्वैधीभूतं मनो मेऽद्य कृतं संशप्तकैरिदम् ॥	004c  
किन्नु संशप्तकान्हन्मि स्वान्रक्षाम्यहितार्दितान् ।	005a  
इति मे त्वं मतं वेत्सि तत्र किं सुकृतं भवेत् ॥	005c  
एवमुक्तस्तु दाशार्हः स्यन्दनं प्रत्यवर्तयत् ।	006a  
येन त्रिगर्ताधिपतिः पाण्डवं समुपाह्वयत् ॥	006c  
ततोऽर्जुनः सुशर्माणं विद्ध्वा सप्तभिराशुगैः ।	007a  
ध्वजं धनुश्चास्य तथा क्षुराभ्यां समकृन्तत ॥	007c  
त्रिगर्ताधिपतेश्चापि भ्रातरं षड्भिराशुगैः ।	008a  
साश्वं ससूतं त्वरितः पार्थः प्रैषीद्यमक्षयम् ॥	008c  
ततो भुजगसङ्काशां सुशर्मा शक्तिमायसीम् ।	009a  
चिक्षेपार्जुनमादिश्य वासुदेवाय तोमरम् ॥	009c  
शक्तिं त्रिभिः शरैश्छित्त्वा तोमरं त्रिभिरर्जुनः ।	010a  
सुशर्माणं शरव्रातैर्मोहयित्वा न्यवर्तयत् ॥	010c  
तं वासवमिवायान्तं भूरिवर्षं शरौघिणम् ।	011a  
राजंस्तावकसैन्यानां नोग्रं कश्चिदवारयत् ॥	011c  
ततो धनञ्जयो बाणैः सर्वानेव महारथान् ।	012a  
आयाद्विनिघ्नन्कौरव्यान्दहन्कक्षमिवानलः ॥	012c  
तस्य वेगमसह्यं तं कुन्तीपुत्रस्य धीमतः ।	013a  
नाशक्नुवंस्ते संसोढुं स्पर्शमग्नेरिव प्रजाः ॥	013c  
संवेष्टयन्ननीकानि शरवर्षेण पाण्डवः ।	014a  
सुपर्ण इव नागेन्द्रं प्रायात्प्राग्ज्योतिषं प्रति ॥	014c  
यत्तदानामयज्जिष्णुर्भरतानामपापिनाम् ।	015a  
धनुः क्षेमकरं सङ्ख्ये द्विषतामश्रुवर्धनम् ॥	015c  
तदेव तव पुत्रस्य राजन्दुर्द्यूतदेविनः ।	016a  
कृते क्षत्रविनाशाय धनुरायच्छदर्जुनः ॥	016c  
तथा विक्षोभ्यमाणा सा पार्थेन तव वाहिनी ।	017a  
व्यशीर्यत महाराज नौरिवासाद्य पर्वतम् ॥	017c  
ततो दशसहस्राणि न्यवर्तन्त धनुष्मताम् ।	018a  
मतिं कृत्वा रणे क्रूरां वीरा जयपराजये ॥	018c  
व्यपेतहृदयत्रासा आवव्रुस्तं महारथाः ।	019a  
आर्च्छत्पार्थो गुरुं भारं सर्वभारसहो युधि ॥	019c  
यथा नलवनं क्रुद्धः प्रभिन्नः षष्टिहायनः ।	020a  
मृद्नीयात्तद्वदायस्तः पार्थोऽमृद्नाच्चमूं तव ॥	020c  
तस्मिन्प्रमथिते सैन्ये भगदत्तो नराधिपः ।	021a  
तेन नागेन सहसा धनञ्जयमुपाद्रवत् ॥	021c  
तं रथेन नरव्याघ्रः प्रत्यगृह्णाद्धनञ्जयः ।	022a  
स सन्निपातस्तुमुलो बभूव नरनागयोः ॥	022c  
कल्पिताभ्यां यथाशास्त्रं रथेन च गजेन च ।	023a  
सङ्ग्रामे चेरतुर्वीरौ भगदत्तधनञ्जयौ ॥	023c  
ततो जीमूतसङ्काशान्नागादिन्द्र इव प्रभुः ।	024a  
अभ्यवर्षच्छरौघेण भगदत्तो धनञ्जयम् ॥	024c  
स चापि शरवर्षं तं शरवर्षेण वासविः ।	025a  
अप्राप्तमेव चिच्छेद भगदत्तस्य वीर्यवान् ॥	025c  
ततः प्राग्ज्योतिषो राजा शरवर्षे निवारिते ।	026a  
संरक्तनयनो रोषात्पार्थं पुनरवाकिरत् ॥	026c  
स तथा शरवर्षेण पार्थं समभिहत्य वै ।	027a  
चोदयामास तं नागं वधायाच्युतपार्थयोः ॥	027c  
तमापतन्तं द्विरदं दृष्ट्वा क्रुद्धमिवान्तकम् ।	028a  
चक्रेऽपसव्यं त्वरितः स्यन्दनेन जनार्दनः ॥	028c  
सम्प्राप्तमपि नेयेष परावृत्तं महाद्विपम् ।	029a  
सारोहं मृत्युसात्कर्तुं स्मरन्धर्मं धनञ्जयः ॥	029c  
स तु नागो द्विपरथान्हयांश्चामृद्य मारिष ।	030a  
प्राहिणोन्मृत्युलोकाय ततः क्रुद्धो धनञ्जयः ॥ ॥	030c  

इति श्रीमन्महाभारते द्रोणपर्वणि संशप्तकवधपर्वणि द्वादशदिवसयुद्धे अष्टाविंशोऽध्यायः ॥ 28 ॥

5-28-16 आयच्छद्गृहीतवान् । यदेवार्जुनस्य धनुर्भरतानां क्षेमकरमासीत्तदेव त्वत्पुत्रनिमित्तं क्षत्रक्षयकरमभवदिति वाक्यार्थः || 5-28-28 अष्टाविंशोऽध्यायः ॥

