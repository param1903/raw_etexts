श्रीः
अध्यायः 113
अर्जुनं गच्छतः सात्यकेः कृतवर्मणासह युद्धम् ॥ 1 ॥
सञ्जय उवाच 	001  
प्रयाते तव सैन्यं तु युयुधाने युयुत्सया ।	001a  
धर्मराजो महाराज स्वेनानीकेन संवृतः ।	001c  
प्रायाद्द्रोणरथं प्रेप्सुर्युयुधानस्य पृष्ठतः ॥	001e  
ततः पाञ्चालराजस्य पुत्रः समरदुर्मदः ।	002a  
\'प्रयाते माधवे राजन्निदं वचनमब्रवीत् ॥\'	002c  
प्राक्रोशत्पाण्डवानीके वसुदानश्च पार्थिवः ।	003a  
आगच्छत प्रहरत द्रुतं विपरिधावत ॥	003c  
यथा सुखेन गच्छेत सात्यकिर्युद्धदुर्मदः ।	004a  
महारथा हि बहवो यतिष्यन्तेऽस्य निर्जये ॥	004c  
सञ्जय उवाच 	005  
\'सेनापतिवचः श्रुत्वा पाण्डवेयाः समन्ततः ।	005a  
अभ्युद्ययुर्महाराज तव सैन्यं समन्ततः ॥	005c  
जहि प्रहर गृह्णीहि विध्य विद्रव चाद्रव ।\'	006a  
इति ब्रुवन्तो वेगेन निपेतुस्ते महारथाः ॥	006c  
वयं प्रतिजिगीषन्तस्तत्र तान्समभिद्रुताः ।	007a  
\'बाणशङ्खरवान्कृत्वा विमिश्रान्वाद्यनिस्वनैः ॥	007c  
युयुधानरथं दृष्ट्वा तावका अभिदुद्रुवुः ।\'	008a  
ततः शब्दो महानासीद्युयुधानरथं प्रति ॥	008c  
आकीर्यमाणा धावन्ती तव पुत्रस्य वाहिनी ।	009a  
सात्वतेन महाराज शतधाऽभिव्यशीर्यत ॥	009c  
तस्यां विदीर्यमाणायां शिनेः पुत्रो महारथः ।	010a  
सप्तवीरान्महेष्वासानग्रानीकेष्वपोथयत् ॥	010c  
अथान्यानपि राजेन्द्र नानाजनपदेश्वरान् ।	011a  
शरैरनलसङ्काशैर्निन्ये वीरान्यमक्षयम् ॥	011c  
शतमेकेन विव्याध शतेनैकं च पत्रिणाम् ।	012a  
द्विपारोहान्द्विपांश्चैव हयारोहान्हयांस्तथा ।	012c  
रथिनः साश्वसूतांश्च जघानेशः पशूनिव ॥	012e  
तं तथाऽद्भुतकर्माणं शरसम्पातवर्षिणम् ।	013a  
न केचनाभ्यधावन्वै सात्यकिं तव सैनिकाः ॥	013c  
ते भीता मृद्यमानाश्च प्रमृष्टा दीर्घबाहुना ।	014a  
आयोधनं जहुर्वीरा दृष्टा तमतिमानिनम् ॥	014c  
तमेकं बहुधा पश्यन्मोहितास्तस्य तेजसा ॥	015ac  
रथैर्विमथितैश्चैव भग्ननीडैश्च मारिष ।	016a  
चक्रैर्विमथितैश्छत्रैर्ध्वजैश्च विनिपातितैः ॥	016c  
अनुकर्षैः पताकाभिः शिरस्त्राणैः सकाञ्चनैः ।	017a  
बाहुभिश्चन्दनादिग्धैः साङ्गदैश्च विशाम्पते ॥	017c  
हस्तिहस्तोपमैश्चापि भुजङ्गाभोगसन्निभैः ।	018a  
ऊरुभिः पृथिवी च्छन्ना मनुजानां नराधिप ॥	018c  
शशाङ्कसन्निभैश्चैव वदनैश्चारुकुण्डलैः ।	019a  
पतितैर्ऋषभाक्षाणां बभौ भारत मेदिनी ॥	019c  
गजैश्च बहुधा छिन्नैः शयानैः पर्वतोपमैः ।	020a  
रराजातिभृशं भूमिर्विकीर्णैरिव पर्वतैः ॥	020c  
तपनीयमयैर्योक्त्रैर्मुक्ताजालविभूषितैः ।	021a  
उरश्छदैर्विचित्रैश्च व्यशोभन्त तुरङ्गमाः ।	021c  
गतसत्वा महीं प्राप्य प्रमृष्टा दीर्घबाहुना ॥	021e  
नानाविधानि सैन्यानि तव हत्वा तु सात्वतः ।	022a  
प्रविष्टस्तावकं सैन्यं द्रावयित्वा चमूं भृशम् ॥	022c  
ततस्तेनैव मार्गेण येन यातो धनञ्जयः ।	023a  
इयेष सात्यकिर्गन्तुं ततो द्रोणेन वारितः ॥	023c  
भारद्वाजं समासाद्य युयुधानश्च सात्यकिः ।	024a  
न न्यवर्तत सङ्क्रुद्धो वेलामिव जलाशयः ॥	024c  
निवार्य तु रणे द्रोणो युयुधानं महारथम् ।	025a  
विव्याध निशितैर्बाणैः पञ्चभिर्मर्मभेदिभिः ॥	025c  
सात्यकिस्तु रणे द्रोणं राजन्विव्याध सप्तभिः ।	026a  
हेमपुङ्खैः शिलाधौतैः कङ्कबर्हिणवाजितैः ॥	026c  
तं षड्भिः सायकैर्द्रोणः साश्वयन्तारमार्दयत् ।	027a  
स तं न ममृषे द्रोणं युयुधानो महारथः ॥	027c  
सिंहनादं ततः कृत्वा द्रोणं विव्याध सात्यकिः ।	028a  
दशभिः सायकैश्चान्यैः षड्भिरष्टाभिरेव च ॥	028c  
युयुधानः पुनर्द्रोणं विव्याध दशभिः शरैः ।	029a  
एकेन सारथिं चास्य चतुर्भिश्चतुरो हयान् ।	029c  
ध्वजमेकेन बाणेन विव्याध युधि मारिष ॥	029e  
तं द्रोणः साश्वयन्तारं सरथध्वजमाशुगैः ।	030a  
त्वरन्प्राच्छादयद्बाणैः शलभानामिव व्रजैः ॥	030c  
तथैव युयुधानोऽपि द्रोणं बहुभिराशुगैः ।	031a  
\'प्राच्छादयदसम्भ्रान्तस्त्वरमाणो महारथः ॥	031c  
द्रोणस्तु परमक्रुद्धः सात्यकिं परवीरहा ।	032a  
अवाकिरच्छितैर्बाणैर्वासुदेवपराक्रमम् ॥	032c  
तं तथा शरजालेन प्रच्छाद्य महता पुनः ।	033a  
द्रोणः प्रहस्य शैनेयमिदं वचनमब्रवीत् ॥\'	033c  
तवाचार्यो रणं हित्वा गतः कापुरुषो यथा ।	034a  
युध्यमानं च मां हित्वा प्रदक्षिणमवर्तत ॥	034c  
त्वं हि मे युध्यतो नाद्य जीवन्यास्यसि माधव ।	035a  
यदि मां त्वं रणे हित्वा न यास्याचार्यवद्द्रुतम् ॥	035c  
सात्यकिरुवाच 	036  
धनञ्जयस्य पदवीं धर्मराजस्य शासनात् ।	036a  
गच्छामि स्वस्ति ते ब्रह्मन्न मे कालात्ययो भवेत् ॥	036c  
आचार्यानुगतो मार्गः शिष्यैरन्वास्यते सदा ।	037a  
तस्मादेव व्रजाम्याशु यथा मे स गुरुर्गतः ॥	037c  
सञ्जय उवाच 	038  
एतावदुक्त्वा शैनेय आचार्यं परिवर्जयन् ।	038a  
प्रयातः सहसा राजन्सारथिं चेदमब्रवीत् ॥	038c  
द्रोणः करिष्यते यत्नं सर्वथा मम वारणे ।	039a  
यत्तो याहि रणे सूत शृणु चेदं वचः परम् ॥	039c  
एतदालोक्यते सैन्यमावन्त्यानां महाप्रभम् ।	040a  
अस्यानन्तरतस्त्वेतद्दाक्षिणात्यं महद्बलम् ॥	040c  
तदनन्तरमेतच्च बाह्लिकानां महद्बलम् ।	041a  
बाह्लिकाभ्याशतो युक्तं कर्णस्य च महद्बलम् ॥	041c  
अन्योन्येन हि सैन्यानि भिन्नान्येतानि सारथे ।	042a  
अन्योन्यं समुपाश्रित्य न त्यक्ष्यन्ति रणाजिरम् ॥	042c  
एतदन्तरमासाद्य चोदयाश्वान्प्रहृष्टवत् ।	043a  
मध्यमं जवमास्थाय वह मामत्र सारथे ॥	043c  
बाह्लिका यत्र दृश्यन्ते नानाप्रहरणोद्यताः ।	044a  
दाक्षिणात्याश्च बहवः सूतपुत्रपुरोगमाः ॥	044c  
हस्त्यश्वरथसम्बाधं यच्चानीकं विलोक्यते ।	045a  
नानादेशसमुत्थैश्च पदातिभिरधिष्ठितम् ॥	045c  
\'*ततः शक्यो महाव्यूहो भेत्तुं स सहसा रणे ।	046a  
तं देशं त्वरिता यामो मृद्नन्तो युधि शात्रवान् ॥	046c  
तत्रैते सम्प्रहृष्टत्वान्नास्मान्प्रति युयुत्सवः ॥	047ac  
अयुध्यमानो बहुभिरेकं प्राप्य सुदुर्बलम् ।	048a  
बलं प्रमथ्य गच्छामि मिषतां सर्वधन्विनाम् ॥	048c  
मध्यतो याहि यत्रोग्रं कर्णस्य सुमहद्बलम् ।	049a  
यत्रैते परमक्रुद्धा दाक्षिणात्या महारथाः ।	049c  
एतान्विजित्य सङ्ग्रामे ततो यामो धनञ्जयम् ॥	049e  
सञ्जय उवाच 	050  
युयुधानवचः श्रुत्वा युयुधानस्य सारथिः ।	050a  
यथोक्तमगमद्राजन्वर्जयन्द्रोणमाहवे ॥\'	050c  
तं द्रोणोऽनुययौ क्रुद्धो विकिरन्विशिखान्बहून् ।	051a  
युयुधानं महाभागं गच्छन्तमनिवर्तिनम् ॥	051c  
स च सैन्यं महद्भित्त्वा दाक्षिणात्यबलं च तत् ।	052a  
कर्णस्य सैन्यं सुमहदभिहत्य शितैः शरैः ॥	052c  
प्राविशद्भारतीं सेनामपर्यन्तां स सात्यकिः ।	053a  
सात्यको हि ततः सैन्यं द्रावयन्स समन्ततः ॥	053c  
प्रविष्टे युयुधाने तु सैनिकेषु द्रुतेषु च ।	054a  
अमर्षी कृतवर्मा तु सात्यकिं पर्यवारयत् ॥	054c  
तमापतन्तं विशिखैः षड्भिराहत्य सात्यकिः ।	055a  
चतुर्भिश्चतुरोऽस्याश्वानाजघानाशु वीर्यवान् ॥	055c  
ततः पुनः षोडशभिर्नतपर्वभिराशुगैः ।	056a  
सात्यकिः कृतवर्माणं प्रत्यविध्यत्स्तनान्तरे ॥	056c  
स ताड्यमानो विशिखैर्बहुभिस्तिग्मतेजनैः ।	057a  
सात्वतेन महाराज कृतवर्मा न चक्षमे ॥	057c  
स वत्सदन्तं सन्धाय तिग्मांश्वनलसप्रभम् ।	058a  
आकृष्य राजन्नाकर्णाद्विव्याधोरसि सात्यकिम् ॥	058c  
स तस्य देहावरणं भित्त्वा देहं च सायकः ।	059a  
सपुङ्खपत्रः पृथिवीं विवेश रुधिरोक्षितः ॥	059c  
अथास्य बहुभिर्बाणैरच्छिनत्परमास्त्रवित् ।	060a  
स मार्गणगणं राजन्कृतवर्मा शरासनम् ॥	060c  
विव्याध च रणे राजन्सात्यकिं सत्यविक्रमम् ।	061a  
दशभिर्विशिखैस्तीक्ष्णैरभिक्रुद्धः स्तनान्तरे ॥	061c  
ततः प्रशीर्णे धनुषि शक्त्या शक्तिमतां वरः ।	062a  
जघान दक्षिणं बाहुं सात्यकिः कृतवर्मणः ॥	062c  
ततोऽन्यत्सुदृढं चापं पूर्णमायम्य सात्यकिः ।	063a  
व्यसृजद्विशिखांस्तूर्णं शतशोऽथ सहस्रशः ॥	063c  
सरथं कृतवर्माणं समन्तात्पर्यवारयत् ।	064a  
छादयित्वा रणे राजन्हार्दिक्यं स तु सात्यकिः ।	064c  
अथास्य भल्लेन शिरः सारथेः समकृन्तत ॥	064e  
स पपात हतः सूतो हार्दिक्यस्य महारथात् ।	065a  
ततस्ते यन्तृरहिताः प्राद्रवंस्तुरगा भृशम् ॥	065c  
अथ भोजस्तु सम्भ्रान्तो निगृह्य तुरगान्स्वयम् ।	066a  
तस्थौ वीरो धनुष्पाणिस्तत्सैन्यान्यभ्यपूजयन् ॥	066c  
स मुहूर्तमिवाश्वास्य सदश्वान्समनोदयत् ।	067a  
व्यपेतभीरमित्राणामावहत्सुमहद्भयम् ॥	067c  
सात्यकिश्चात्यगात्तस्मात्स तु भीममुपाद्रवत् ॥	068ac  
युयुधानोऽपि राजेन्द्र भोजानीकाद्विनिःसृतः ।	069a  
प्रययौ त्वरितस्तूर्णं काम्भोजानां महाचमूम् ॥	069c  
स तत्र बहुभिः शूरैः सन्निरुद्धो महारथैः ।	070a  
न चचाल तदा राजन्सात्यकिः सत्यविक्रमः ॥	070c  
सन्धाय च चमूं द्रोणो भोजे भारं निवेश्य च ।	071a  
अभ्यधावद्रणे यत्तो युयुधानं युयुत्सया ॥	071c  
तथा तमनुधावन्तं युयुधानस्य पृष्ठतः ।	072a  
न्यवारयन्त संहृष्टाः पाण्डुसैन्ये बृहत्तमाः ।	072c  
समासाद्य तु हार्दिक्यं रथानां प्रवरं रथम् ॥	072e  
पाञ्चाला विगतोत्साहा भीमसेनपुरोगमाः ।	073a  
विक्रम्य वारिता राजन्वीरेण कृतवर्मणा ॥	073c  
यतमानांश्च तान्सर्वानीषद्विगतचेतसः ।	074a  
अभितस्ताञ्शरौघेण क्लान्तवाहानकारयत् ॥	074c  
निगृहीतास्तु भोजेन भोजानीकेप्सवो रणे ।	075a  
अतिष्ठन्नार्यवद्वीराः प्रार्थयन्तो महद्यशः ।	075c  
\'हार्दिक्यं समरे यत्ता न शेकुः प्रतिवीक्षितुम् ॥\'	075e  

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे त्रयोदशाधिकशततमोऽध्यायः ॥ 2 ॥

5-113-12 ईशो रुद्रः ॥ 5-113-19 ऋषभस्येवाक्षीणि येषाम् ॥ 5-113-35 त्वंहि त्वमपि ॥ 5-113-42 भिन्नानि पृथग्भूतानि ॥ 5-113-* एतदादि पञ्चश्लोकानां स्थाने अधो लिखित एकएव श्लोकः झ. पुस्तकेऽस्ति ।
 एतावदुक्त्वा यन्तारं ब्राह्मणं परिवर्जयन् ।
 मध्यतो याहि यच्चोग्रं कर्णस्य च महद्बलम् ॥ 5-113-58 जिह्मगानिलसन्निभम् इति । झ. पाठः ॥ 5-113-71 सन्धाय यथास्थानमानीय ॥ 5-113-75 आर्यवत्कुलीनवत् । कुलीनत्वादितियावत् ॥ 5-113-113 त्रयोदशाधिकशततमोऽध्यायः ॥
