श्रीः
अध्यायः 131
भीमेन कर्णस्य पराजयः ॥ 1 ॥
सञ्जय उवाच 	001  
वर्तमाने महाराज सङ्ग्रामे रोमहर्षणे ।	001a  
व्याकुलेषु च सर्वेषु पीड्यमानेषु सर्वशः ॥	001c  
राधेयो भीममानर्च्छ युद्धाय भरतर्षभ ।	002a  
यथा नागो वने नागं मत्तो मत्तमभिद्रवेत् ॥	002c  
\'ततो व्यायच्छतामस्त्रैः पृथक्पृथगरिन्दमौ ।	003a  
मृदुपूर्वं च राधेयो दृढपूर्वं च पाण्डवः ॥\'	003c  
धृतराष्ट्र उवाच 	004  
यौ तौ कर्णश्च भीमश्च सम्प्रयुद्धौ महाबलौ ।	004a  
अर्जुनस्य रथोपान्ते कीदृशः सोऽभवद्रणः ॥	004c  
पूर्वं हि निर्जितः कर्णो भीमसेनेन संयुगे ।	005a  
कथं भूयः स राधेयो भीममागान्महारथः ॥	005c  
भीमो वा सूततनयं प्रत्युद्यातः कथं रणे ।	006a  
महारथसमाख्यातं पृथिव्यां प्रवरं रथम् ॥	006c  
भीष्मद्रोणावतिक्रम्य धर्मराजो युधिष्ठिरः ।	007a  
नान्यतो भयमादत्त विना कर्णान्महारथात् ॥	007c  
भयाद्यस्य महाबाहो न शेते बहुलाः समाः ।	008a  
चिन्तयन्नित्यशो वीर्यं राधेयस्य महात्मनः ।	008c  
तं कथं सूतपुत्रं तु भीमोऽयोधयताहवे ॥	008e  
ब्रह्मण्यं वीर्यसम्पन्नं समरेष्वनिवर्तिनम् ।	009a  
कथं कर्णं युधां श्रेष्ठं योधयामास पाण्डवः ॥	009c  
यौ तौ समीयतुर्वीरौ वैकर्तनवृकोदरौ ।	010a  
कथं तावत्र युध्येतां महाबलपराक्रमौ ॥	010c  
भ्रातृत्वं दर्शितं पूर्वं घृणी चापि स सूतजः ।	011a  
कथं भीमेन युयुधे कुन्त्या वाक्यमनुस्मरन् ॥	011c  
भीमो वा सूतपुत्रेण स्मरन्वैरं पुरा कृतम् ।	012a  
अयुध्यत कथं शूरः कर्णेन सह संयुगे ॥	012c  
आशास्ते च सदा सूतपुत्रे दुर्योधनो मम ।	013a  
कर्णो जेष्यति सङ्ग्रामे समस्तान्पाण्डवानिति ॥	013c  
जयाशा यत्र पुत्रस्य मम मन्दस्य संयुगे ।	014a  
स कथं भीमकर्माणं भीमसेनमयोधयत् ॥	014c  
यं समासाद्य पुत्रैर्मे कृतं वैरं महारथैः ।	015a  
तं सूततनयं तात कथं भीमो ह्ययोधयत् ॥	015c  
अनेकान्विप्रकारांश्च सूतपुत्रसमुद्भवान् ।	016a  
स्मरमाणः कथं भीमो युयुधे सूतसूनुना ॥	016c  
योऽजयत्पृथिवीं सर्वां रथेनैकेन वीर्यवान् ।	017a  
तं सूततनयं युद्धे कथं भीमो ह्ययोधयत् ॥	017c  
यो जातः कुण्डलाभ्यां च कवचेन सहैव च ।	018a  
तं सूतपुत्रं समरे भीमः कथमयोधयत् ॥	018c  
\'अस्त्रहेतोः पुरा तात भार्गवं समपूजयत् ।	019a  
तस्य प्रसादाद्ब्रह्मास्त्रं लब्धवांश्च भृगूत्तमात् ॥\'	019c  
यथा तयोर्युद्धमभूद्यश्चासीद्विजयी तयोः ।	020a  
तन्ममाचक्ष्व तत्त्वेन कुशलो ह्यसि सञ्जय ॥	020c  
सञ्जय उवाच 	021  
भीमसेनस्तु राधेयमुत्सृज्य रथिनां वरम् ।	021a  
इयेष गन्तुं यत्रास्तां वीरौ कृष्णधनञ्जयौ ॥	021c  
तं प्रयान्तमभिद्रुत्य राधेयः कङ्कपत्रिभिः ।	022a  
अभ्यवर्षन्महाराज मेघो वृष्ट्येव पर्वतम् ॥	022c  
फुल्लता पङ्कजेनेव वक्त्रेण विहसन्बली ।	023a  
आजुहाव रणे यान्तं भीममाधिरथिस्तदा ॥	023c  
कर्ण उवाच 	024  
भीमाहितैस्तव रणः स्वप्नेऽपि न विभावितः ।	024a  
तद्दर्शयसि कस्मान्मे पृष्ठं पार्थदिदृक्षया ॥	024c  
कुन्त्याः पुत्रस्य सदृशं नेदं पाण्डवनन्दन ।	025a  
तेन मामभितः स्थित्वा शरवर्षैरवाकिर ॥	025c  
सञ्जय उवाच 	026  
भीमसेनस्तदाह्वानं कर्णान्नामर्षयद्युधि ।	026a  
अर्धमण्डलमावृत्य सूतपुत्रमयोधयत् ॥	026c  
अवक्रगामिभिर्बाणैरभ्यवर्षन्महायशाः ।	027a  
दंशितं द्वैरथे यत्तं सर्वशस्त्रविशारदम् ॥	027c  
विधित्सुः कलहस्यान्तं जिघांसुः कर्णमक्षिणोत् ॥	028ac  
हत्वा तस्यानुगांस्तं च हन्तुकामो महाबलः ।	029a  
तस्मै व्यसृजदुग्राणि विविधानि परन्तपः ।	029c  
अमर्षात्पाण्डवः क्रुद्धः शरवर्षाणि मारिष ॥	029e  
तस्य तानीषुवर्षाणि मत्तद्विरदगामिनः ।	030a  
सूतपुत्रोऽस्त्रमायाभिरग्रसत्परमास्त्रवित् ॥	030c  
स यथावन्महाबाहुर्विद्यया वै सुपूजितः ।	031a  
आचार्यवन्महेष्वासः कर्णः पर्यचरद्बली ॥	031c  
युध्यमानं तु संरम्भाद्भीमसेनं हसन्निव ।	032a  
अभ्यपद्यत कौन्तेयं कर्णो राजन्वृकोदरम् ॥	032c  
तन्नामृष्यत कौन्तेयः कर्णस्य स्मितमाहवे ।	033a  
युध्यमानेषु वीरेषु पश्यत्सु च समन्ततः ॥	033c  
तं भीमसेनः सम्प्राप्तं वत्सदन्तैः स्तनान्तरे ।	034a  
विव्याध बलवान्क्रुद्धस्तोत्रैरिव महाद्विपम् ॥	034c  
पुनश्च सूतपुत्रं तु स्वर्णपुङ्खैः शिलाशितैः ।	035a  
सुमुक्तैश्चित्रवर्माणं निर्बिभेद त्रिसप्तभिः ॥	035c  
कर्णो जाम्बूनदैर्जालैः सञ्छन्नान्वातरंहसः ।	036a  
हयान्विव्याध भीमस्य पञ्चभिः पञ्चभिः शरैः ॥	036c  
ततो बाणमयं जालं भीमसेनरथं प्रति ।	037a  
कर्णेन विहितं राजन्निमेषार्धाददृश्यत ॥	037c  
सरथः सध्वजस्तत्र ससूतः पाण्डवस्तदा ।	038a  
प्राच्छाद्यत महाराज कर्णचापच्युतैः शरैः ॥	038c  
तस्य कर्णश्चतुःषष्ट्या व्यधमत्कवचं दृढम् ।	039a  
क्रुद्धश्चाप्यहनत्पार्थं नाराचैर्मर्मभेदिभिः ॥	039c  
ततोऽचिन्त्य महाबाहुः कर्णकार्मुकनिःसृतान् ।	040a  
समाश्लिष्यदसम्भ्रान्तः सूतपुत्रं वृकोदरः ॥	040c  
स कर्णचापप्रभवानिषूनाशीविषोपमान् ।	041a  
बिभ्रद्भीमो महाराज न जगाम व्यथां रणे ॥	041c  
ततो द्वात्रिंशता भल्लैर्निशितैस्तिग्मतेजनैः ।	042a  
विव्याध समरे कर्णं भीमसेनः प्रतापवान् ॥	042c  
अयत्नेनैव तं कर्णः शरैर्भृशमवाकिरत् ।	043a  
भीमसेनं महाबाहुं सैन्धवस्य वधैषिणम् ॥	043c  
मृदुपूर्वं तु राधेयो भीममाजावयोधयत् ।	044a  
क्रोधपूर्वं तथा भीमः पूर्ववैरमनुस्मरन् ॥	044c  
तं भीमसेनो नामृष्यदवमानममर्षणः ।	045a  
स तस्मै व्यसृजत्तूर्णं शरवर्षममित्रहा ॥	045c  
ते शराः प्रेषितास्तेन भीमसेनेन संयुगे ।	046a  
निपेतुः सर्वतो वीरे कूजन्त इव पक्षिणः ॥	046c  
हेमपुङ्खा महावेगा भीमसेनधनुश्च्युताः ।	047a  
प्राच्छादयंस्ते राधेयं शलभा इव पावकम् ॥	047c  
कर्णस्तु रथिनां श्रेष्ठश्छाद्यमानः समन्ततः ।	048a  
राजन्व्यसृजदुग्राणि शरवर्षाणि भारत ॥	048c  
तस्य तानशनिप्रख्यानिषून्समरशोभिनः ।	049a  
चिच्छेद बहुभिर्भल्लैरसम्प्राप्तान्वृकोदरः ॥	049c  
पुनश्च शरवर्षेण च्छादयामास भारत ।	050a  
कर्णो वैकर्तनो युद्धे भीमसेनमरिन्दमः ॥	050c  
तत्र भारत भीमं तु दृष्टवन्तः स्म सायकैः ।	051a  
समाचिततनुं सङ्ख्ये श्वाविधं शललैरिव ॥	051c  
हेमपुङ्खाञ्छिलाधौतान्कर्णचापच्युताञ्छरान् ।	052a  
दधार समरे वीरः स्वरश्मीनिव रश्मिमान् ॥\'	052c  
रुधिरोक्षितसर्वाङ्गो भीमसेनो व्यराजत ।	053a  
समृद्धकुसुमापीडो वसन्तेऽशोकवृक्षवत् ॥	053c  
तत्तु भीमो महाबाहोः कर्णस्य चरितं रणे ।	054a  
नामृष्यत महाबाहुः क्रोधादुद्वृत्तलोचनः ॥	054c  
स कर्णं पञ्चविंशत्या नाराचानां समार्पयत् ।	055a  
महीधरमिव श्वेतं गूढपादैर्विषोल्बणैः ॥	055c  
पुनरेव च विव्याध षड्भिरष्टाभिरेव च ।	056a  
मर्मस्वमरविक्रान्तः सूतपुत्रं तनुत्यजम् ॥	056c  
पुनरन्येन बाणेन भीमसेनः प्रतापवान् ।	057a  
चिच्छेद कार्मुकं तूर्णं कर्णस्य प्रहसन्निव ॥	057c  
जघान चतुरश्चाश्वान्सूतं च त्वरितः शरैः ।	058a  
नाराचैरर्करश्म्याभैः कर्णं विव्याध चोरसि ॥	058c  
ते जग्मुर्धरणीमाशु कर्णं निर्भिद्य पत्रिणः ।	059a  
यथा जलधरं भित्त्वा दिवाकरमरीचयः ॥	059c  
स वैक्लव्यं महत्प्राप्य च्छिन्नधन्वा शराहतः ।	060a  
तथा पुरुषमानी स लज्जामुत्सृज्य भारत ।	060c  
भीमसेनभयात्कर्णः प्रत्यपायाद्रथान्तरम् ॥ ॥	060e  

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे एकत्रिंशदधिकशततमोऽध्यायः ॥ 131 ॥

5-131-11 पूर्वमुद्योगे दर्शितमुद्भावितं भ्रातृत्वं कुन्त्या वाक्यं च चतुर्णामवध्यत्वलक्षणं चानुस्मरन्नित्यन्वयः ॥ 5-131-25 अभितः सम्मुखे ॥ 5-131-131 एकत्रिंशदधिकशततमोऽध्यायः ॥
