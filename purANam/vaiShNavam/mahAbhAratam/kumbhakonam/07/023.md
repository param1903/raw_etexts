श्रीः
अध्यायः 023
धृतराष्ट्र उवाच 	001  
सर्वेषामेव मे ब्रूहि रथचिह्वानि सञ्जय ।	001a  
ये द्रोणमभ्यवर्तन्त क्रुद्धा भीमपुरोगमाः ।	001c  
\'तान्यहं श्रोतुमिच्छामि विस्तरेण पृथक्पृथक् ॥	001e  
दूयते मे मनस्तात द्रोणं प्रति परन्तपम् ।	002a  
श्रुत्वा भीष्मस्य निधनं तद्वदेतद्भविष्यति\' ॥	002c  
सञ्जय उवाच 	003  
ऋक्षवर्णैर्हयैर्दृष्ट्वा व्यायच्छन्तं वृकोदरम् ।	003a  
रजताश्वस्ततः शूरः शैनेयः सन्न्यवर्तत ॥	003c  
सारङ्गाश्वो युधामन्युः स्वयं प्रत्वरयन्हयान् ।	004a  
पर्यवर्तत दुर्धर्षः क्रुद्धो द्रोणरथं प्रति ॥	004c  
पारावतसवर्णैस्तु हेमभाण्डैर्महाजवैः ।	005a  
पाञ्चालराजस्य सुतो धृष्टद्युम्नो न्यवर्तत ॥	005c  
पितरं तु परिप्रेप्सुः क्षत्रधर्मा यतव्रतः ।	006a  
सिद्धिं चास्य परां काङ्क्षञ्शोणाश्वः सन्न्यवर्तत ॥	006c  
पद्मपत्रनिभांश्चाश्वान्मल्लिकाक्षान्स्वलङ्कृतान् ।	007a  
शैखण्डिः क्षत्रदेवस्तु स्वयं प्रत्वरयन्ययौ ॥	007c  
दर्शनीयास्तु काम्भोजाः शुकपत्रपरिच्छदाः ।	008a  
वहन्तो नकुलं शीघ्रं तावकानाभिदुद्रुवुः ॥	008c  
कृष्णास्तु मेघसङ्काशा अवहन्नुत्तमौजसम् ।	009a  
दुर्धर्षायाभिसन्धाय क्रुद्धं युद्धाय भारत ॥	009c  
तथा तित्तिरिकल्माषा हया वातसमा जवे ।	010a  
अवहंस्तुमुले युद्धे सहदेवमुदायुधम् ॥	010c  
दन्तवर्णास्तु राजानं कालवाला युधिष्ठिरम् ।	011a  
भीमवेगा नरव्याघ्रमवहन्वातरंहसः ॥	011c  
हेमोत्तमप्रतिच्छन्नैर्हयैर्वातसमैर्जवे ।	012a  
अभ्यवर्तन्त सैन्यानि सर्वाण्येव युधिष्ठिरम् ॥	012c  
राज्ञस्त्वनन्तरो राजा पाञ्चाल्यो द्रुपदोऽभवत् ।	013a  
जातरूपमयच्छत्रः सर्वैस्तैरभिरक्षितः ॥	013c  
ललामैर्हरिभिर्युक्तः सर्वशब्दक्षमैर्युधि ।	014a  
राज्ञं मध्ये महेष्वासः शान्तभीरभ्यवर्तत ॥	014c  
तं विराटोऽन्वयाच्छीघ्रं सह सर्वैर्महारथैः ।	015a  
केकयाश्च सिखण्डी च धृष्टकेतुस्तथैव च ।	015c  
स्वैः स्वैः सैन्यैः परिवृता मात्स्यराजानमन्वयुः ॥	015e  
तं तु पाटलिपुष्पाणां समवर्णा हयोत्तमाः ।	016a  
वहमाना व्यराजन्त मास्त्यस्यामित्रघातिनः ॥	016c  
हरिद्रासमवर्णास्तु जवना हेममालिनः ।	017a  
पुत्रं विराटराजस्य सत्वरं समुदावहन् ॥	017c  
इन्द्रगोपकवर्णैश्च भ्रातरः पञ्च केकयाः ।	018a  
जातरूपसमाभासाः सर्वे लोहितकध्वजाः ॥	018c  
ते हेममालिनः शूराः सर्वे युद्धविशारदाः ।	019a  
वर्षन्त इव जीमूताः प्रत्यदृश्यन्त दंशिताः ॥	019c  
आमपात्रनिकाशास्तु पाञ्चाल्यममितौजसम् ।	020a  
दत्तास्तुम्बुरुणा दिव्याः शिखण्डिनमुदावहन् ॥	020c  
तथा द्वादशसाहस्राः पाञ्चालानां महारथाः ।	021a  
तेषां तु षट्सहस्राणि ये शिखण्डिनमन्वयुः ॥	021c  
पुत्रं तु शिशुपालस्य नरसिंहस्य मारिष ।	022a  
आक्रीडन्तो वहन्ति स्म सारङ्गशबला हयाः ॥	022c  
धृष्टकेतुस्तु चेदीनामृषभोऽतिबलोदितः ।	023a  
काम्भोजैः शबलैरश्वैरभ्यवर्तत दुर्जयः ॥	023c  
बृहत्क्षत्रं तु कैकेयं सुकुमारं हयोत्तमाः ।	024a  
पलालधूमसङ्काशाः सैन्धवाः शीघ्रमावहन् ॥	024c  
मल्लिकाक्षाः पद्मवर्णा बाह्लिजाताः स्वलङ्कृताः ।	025a  
शूरं शिखण्डिनः पुत्रमृक्षदेवमुदावहन् ॥	025c  
रुक्मभाण्डप्रतिच्छन्नाः कौशेयसदृशा हयाः ।	026a  
क्षमावन्तोऽवहन्सङ्ख्ये सेनाबिन्दुमरिन्दमम् ॥	026c  
युवानमवहन्युद्धे क्रौञ्चवर्णा हयोत्तमाः ।	027a  
काश्यस्याभिभुवः पुत्रं सुकुमारं महारथम् ॥	027c  
श्वेतास्तु प्रतिविन्ध्यन्तं कृष्णग्रीवा मनोजवाः ।	028a  
यन्तुः प्रेष्यकरा राजन्राजपुत्रमुदावहन् ॥	028c  
सुतसोमं तु योधाग्र्यं भीमपुत्रं महाबलम् ।	029a  
माषपुष्पसवर्णास्तमवहन्वाजिनो रणे ॥	029c  
सहस्रसोमप्रतिमो बभूव पुरे कुरूणामुदयेन्दुनाम्नि ।	030a  
तस्मिञ्जातः सोमसङ्क्रन्दमध्ये यस्मात्तस्मात्सुतसोमोऽभवत्सः ॥	030c  
नाकुलिं तु शतानीकं शालपुष्पनिभा हयाः ।	031a  
आदित्यतरुणप्रख्याः श्लाघनीयमुदावहन् ॥	031c  
काञ्चनापिहितैर्योक्त्रैर्मयूरग्रीवसन्निभाः ।	032a  
द्रौपदेयं नरव्याघ्रं श्रुतकर्माणमाहवे ॥	032c  
श्रुतकीर्तिं श्रुतनिधिं द्रौपदेयं हयोत्तमाः ।	033a  
ऊहुः पार्थसमं युद्धे चाषपत्रनिभा हयाः ॥	033c  
यमाहुरध्यर्धगुणं कृष्णात्पार्थाच्च संयुगे ।	034a  
अभिमन्युं पिशङ्गास्तं कुमारमवहन्रणे ॥	034c  
एकस्तु धार्तराष्ट्रेभ्यः पाण्डवान्यः समाश्रितः ।	035a  
तं बृहन्तो महाकाया युयुत्सुमवहन्रणे ।	035c  
\'ये तु पुष्करसारस्य तुल्यवर्णा हयोत्तमाः\' ॥	035e  
पलालकाण्डवर्णास्तु वार्धक्षेमिं तरस्विनम् ।	036a  
ऊहुः सुतुमुले युद्धे हया हृष्टाः स्वलङ्कृताः ॥	036c  
कुमारं शितिपादास्तु रुक्मचित्रैरुरश्छदैः ।	037a  
सौचित्तिमवहद्युद्धे यन्तुः प्रेष्यकरा हयाः ॥	037c  
रुक्मपीठावकीर्णास्तु कौशेयसदृशा हयाः ।	038a  
सुवर्णमालिनः क्षान्ताः श्रेणिमन्तमुदावहन् ॥	038c  
रुक्ममालाधराः शूरा हेमपृष्ठाः स्वलङ्कृताः ।	039a  
काशिराजं नरश्रेष्ठं श्लाघनीयमुदावहन् ॥	039c  
अस्त्राणां च धनुर्वेदे ब्राह्मे वेदे च पारगम् ।	040a  
तं सत्यधृतिमायान्तमरूणाः समुपावहन् ॥	040c  
यः स पाञ्चालसेनानीद्रोणमंशमकल्पयत् ।	041a  
पारावतसवर्णास्तं धृष्टद्युम्नमुदावहन् ॥	041c  
तमन्वयात्सत्यधृतिः सौचित्तिर्युद्धदुर्मदः ।	042a  
श्रेणिमान्वसुदानश्च पुत्रः काश्यस्य चाभिभूः ॥	042c  
युक्तैः परमकाम्भोजैर्जवनैर्हेममालिभिः ।	043a  
भीषयन्तो द्विषत्सैन्यं यमवैश्रवणोपमाः ॥	043c  
प्रभद्रकास्तु काम्भोजाः षट्सहस्राण्युदायुधाः ।	044a  
नानावर्णैर्हयैः श्रेष्ठैर्हेमवर्णरथध्वजाः ॥	044c  
शरव्रातैर्विधुन्वन्तः शत्रून्विततकार्मुकाः ।	045a  
समानमृत्यवो भूत्वा धृष्टद्युम्नं समन्वयुः ॥	045c  
बभ्रुकौशेयवर्णास्तु सुवर्णवरमालिनः ।	046a  
ऊहुरम्लानमनसश्चेकितानं हयोत्तमाः ॥	046c  
इन्द्रायुधसवर्णैस्तु कुन्तिभोजो हयोत्तमैः ।	047a  
आयात्सदश्वैः पुरुजिन्मातुलः सव्यसाचिनः ॥	047c  
अन्तरिक्षसवर्णास्तु तारकाचित्रिता इव ।	048a  
राजानं रोचमानं ते हयाः सङ्ख्ये समावहन् ॥	048c  
कर्बुराः शितिपादास्तु स्वर्णजालपरिच्छदाः ।	049a  
जारासन्धिं हयाः श्रेष्ठाः सहदेवमुदावहन् ॥	049c  
ये तु पुष्करनालस्य समवर्णा हयोत्तमाः ।	050a  
जवे श्येनसमाश्चित्राः सुदामानमुदावहन् ॥	050c  
शशलोहितवर्णास्तु पाण्डुरोद्गतराजयः ।	051a  
पाञ्चाल्यं गोपतेः पुत्रं सिंहसेनमुदावहन् ॥	051c  
पाञ्चालानां नरव्याघ्रो यः ख्यातो जनमेजयः ।	052a  
तस्य सर्षपपुष्पाणां तुल्यवर्णा हयोत्तमाः ॥	052c  
माषवर्णाश्च जवना बृहन्तो हेममालिनः ।	053a  
दधिपृष्ठाश्चित्रमुखाः पाञ्चाल्यमवहन्द्रुतम् ॥	053c  
शूराश्च भद्रकाश्चैव शरकाण्डनिभा हयाः ।	054a  
पद्मकिञ्जल्कवर्णाभा दण्डधारमुदावहन् ॥	054c  
रासभारुणवर्णाभाः पृष्ठतो मूषिकप्रभाः ।	055a  
वल्गन्त इव संयत्ता व्याघ्रदत्तमुदावहन् ॥	055c  
हरयः कालकाश्चित्राश्चित्रमाल्यविभूषिताः ।	056a  
सुधन्वानं नरव्याघ्रं पाञ्चाल्यं समुदावहन् ॥	056c  
इन्द्राशनिसमस्पर्शा इन्द्रगोपकसन्निभाः ।	057a  
काये चित्रान्तराश्चित्राश्चित्रायुधमुदावहन् ॥	057c  
बिभ्रतो हेपमालास्तु चक्रवाकोदरा हयाः ।	058a  
कोसलाधिपतेः पुत्रं सुक्षत्रं वाजिनोऽवहन् ॥	058c  
शबलास्तु बृहन्तोऽश्वा दान्ता जाम्बूनदस्रजः ।	059a  
युद्धे सत्यधृतिं क्षेमिमवहन्प्रांशवः शुभाः ॥	059c  
एकवर्णेन सर्वेण ध्वजेन कवचेन च ।	060a  
अश्वैश्च धनुषा चैव शुक्लैः शुक्लो न्यवर्तत ॥	060c  
समुद्रसेनपुत्रं तु सामुद्रा रुद्रतेजसम् ।	061a  
अश्वाः शशाङ्कसदृशाश्चन्द्रसेनमुदावहन् ॥	061c  
नीलोत्पलसवर्णास्तु तपनीयविभूषिताः ।	062a  
शैब्यं चित्ररथं सङ्ख्ये चित्रमाल्याऽवहन्हयाः ॥	062c  
कलायपुष्पवर्णास्तु श्वेतलोहितराजयः ।	063a  
रथसेनं हयश्रेष्ठाः समूहुर्युद्धदुर्मदम् ॥	063c  
यं तु सर्वमनुष्येभ्यः प्राहुः शूरतरं नृपम् ।	064a  
तं पटच्चरहन्तारं शुकवर्णाऽवहन्हयाः ॥	064c  
चित्रायुधं चित्रमाल्यं चित्रवर्मायुधध्वजम् ।	065a  
ऊहुः किंशुकपुष्पाणां समवर्णा हयोत्तमाः ॥	065c  
एकवर्णेन सर्वेण ध्वजेन कवचेन च ।	066a  
धनुषा रथवाहैश्च नीलैर्नीलोऽभ्यवर्तत ॥	066c  
नानारूपै रत्नचिह्नैर्वरूथरथकार्मुकैः ।	067a  
वाजिध्वजपताकाभिश्चित्रैश्चित्रोऽभ्यवर्तत ॥	067c  
ये तु पुष्करवर्णस्य तुल्यवर्णा हयोत्तमाः ।	068a  
ते रोचमानस्य सुतं हेमवर्णमुदावहन् ॥	068c  
योधाश्च भद्रकाराश्च शरदण्डानुदण्डयः ।	069a  
श्वेताण्डाः कुक्कुटाण्डाभा दण्डकेतुं हयाऽवहन् ॥	069c  
केशवे न हते सङ्ख्ये पितर्यथ नराधिपे ।	070a  
भिन्ने कपाटे पाण्डानां विद्रुतेषु च बन्धुषु ॥	070c  
भीष्मादवाप्य चास्त्राणि द्रोणाद्रामात्कृपात्तथा ।	071a  
अस्त्रैः समत्वं सम्प्राप्य रुक्मिकर्णार्जुनाच्युतैः ॥	071c  
इयेष द्वारकां हन्तुं कृत्स्नां जेतुं च मेदिनीम् ।	072a  
निवारितस्ततः प्राज्ञैः सुहृद्भिर्हितकाम्यया ॥	072c  
वैरानुबन्धमुत्सज्य स्वराज्यमनुशास्ति यः ।	073a  
स सागरध्वजः पाण्ड्यश्चन्द्ररश्मिनिभैर्हयैः ॥	073c  
वैडूर्यजालसञ्छन्नैर्वीर्यद्रविणमाश्रितः ।	074a  
दिव्यं विस्फारयंश्चापं द्रोणमभ्यद्रवद्बली ॥	074c  
आरकूटकवर्णाश्च हयाः पाण्ड्यानुयायिनाम् ।	075a  
अवहन्रथमुख्यानामयुतानि चतुर्दश ॥	075c  
नानावर्णेन रूपेण नानाकृतिमुखा हयाः ।	076a  
रथचक्रध्वजं वीरं घटोत्कचमुदावहन् ॥	076c  
भारतानां समेतानामुत्सृज्यैको मतानि यः ।	077a  
गतो युधिष्ठिरं भक्त्या त्यक्त्वा सर्वमभीप्सितम् ॥	077c  
लोहिताक्षं महाबाहुं युयुत्सुं मकरध्वजम् ।	078a  
महासत्वा महाकायाः सौवर्णस्यन्दने स्थितम् ॥	078c  
सुवर्णवर्णा धर्मज्ञमनीकस्थं युधिष्ठिरम् ।	079a  
राजश्रेष्ठं हयश्रेष्ठाः सर्वतः पृष्ठतोऽन्वयुः ॥	079c  
वर्णैरुच्चावचैरन्यैः सदश्वानां प्रभद्रकाः ।	080a  
सन्न्यवर्तन्त युद्धाय बहवो देवरूपिणः ॥	080c  
ते यत्ता भीमसेनेन सहिताः काञ्चनध्वजाः ।	081a  
प्रत्यदृश्यन्त राजेन्द्र सेन्द्रा इव दिवौकसः ॥	081c  
अत्यरोचत तान्सर्वान्धृष्ठद्युम्नः समागतान् ।	082a  
सर्वाण्यति च सैन्यानि भारद्वाजो व्यरोचत ॥	082c  
अतीव शुशुभे तस्य ध्वजः कृष्णाजिनोत्तरः ।	083a  
कमण्डलुर्महाराज जातरूपमयः शुभः ॥	083c  
ध्वजं तु भीमसेनस्य वै2डूर्यमणिलोचनम् ।	084a  
भ्राजमानं महासिंहं राजन्तं दृष्टवानहम् ॥	084c  
ध्वजं तु कुरुराजस्य पाण्डवस्य महौजसः ।	085a  
दृष्टवानस्मि सौवर्णं सोमं ग्रहगणान्वितम् ॥	085c  
मृदङ्गौ चात्र विपुलौ दिव्यौ नन्दोपनन्दकौ ।	086a  
यन्त्रेणाहन्यमानौ च सुस्वनौ हर्षवर्धनौ ॥	086c  
शरभं पृष्ठसौवर्णं नकुलस्य महाध्वजम् ।	087a  
अपश्याम रथेत्युग्रं भीषयाणमवस्थितम् ॥	087c  
हंसस्तु राजतः श्रीमान्ध्वजे घण्टापताकवान् ।	088a  
सहदेवस्य दुर्धर्षो द्विषतां शोकवर्धनः ॥	088c  
पञ्चानां द्रौपदेयानां प्रतिमाध्वजभूषणम् ।	089a  
धर्ममारुतशक्राणामश्विनोश्च महात्मनोः ॥	089c  
अभिमन्योः कुमारस्य शार्ङ्गपक्षी हिरण्मयः ।	090a  
रथे ध्वजवरो राजंस्तप्तचामीकरोज्ज्वलः ॥	090c  
घटोत्कचस्य राजेन्द्र ध्वजे गृध्रो व्यरोचत ।	091a  
अश्वाश्च कामगास्तस्य रावणस्य पुरा यथा ॥	091c  
माहेन्द्रं च धनुर्दिव्यं धर्मराजे युधिष्ठिरे ।	092a  
वायव्यं भीमसेनस्य धनुर्दिव्यमभून्नृप ॥	092c  
त्रैलोक्यरक्षणार्थाय ब्रह्मणा सृष्टमायुधम् ।	093a  
तद्दिव्यमजरं चैव फाल्गुनार्थाय वै धनुः ॥	093c  
वैष्णवं नकुलायाथ सहदेवाय चाश्चिजम् ।	094a  
घटोत्कचाय पौलस्त्यं धनुर्दिव्यं भयामकम् ॥	094c  
रौद्रमाग्नेयकौबेरं याम्यं गिरिशमेव च ।	095a  
पञ्चानां द्रौपदेयानां धनूरत्नानि भारत ॥	095c  
रौद्रं धनुर्वरं श्रेष्ठं लेभे यद्रोहिणीसुतः ।	096a  
तत्तुष्टः प्रददौ रामः सौभद्राय महात्मने ॥	096c  
एते चान्ये च बहवो ध्वजा हेमविभूषिताः ।	097a  
तत्रादृश्यन्त शूराणां द्विषतां शोकवर्धनाः ॥	097c  
तदभूद्ध्वजसम्बाधमकापुरुषसेवितम् ।	098a  
द्रोणानीकं महाराज पटे चित्रमिवार्पितम् ॥	098c  
शुश्रुवुनार्मगोत्राणि वीराणां संयुगे तदा ।	099a  
द्रोणमाद्रवतां राजन्स्वयंवर इवाहवे ॥ ॥	099c  

इति श्रीमन्महाभारते द्रोणपर्वणि संशप्तकवधपर्वणि द्वादशदिवसयुद्धे त्रयोविंशोऽध्यायः ॥ 23 ॥

5-23-1 रथचिह्नानि हयान् ध्वजांश्चेत्यर्थः ॥ 5-23-3 व्यायच्छन्तं निवर्तमानम् ॥ 5-23-4 सितनीलारुणो वर्णः सारङ्गसदृशश्च सः ॥ 5-23-5 पारावतकपोताभः सितनीलसमन्वयात् ॥ 5-23-6 शोणः कोकनदच्छविः ॥ 5-23-7 मल्लिकाक्षान्निर्मलेक्षणान् ॥ 5-23-8 महाललाटजधनस्कन्धवक्षोजवा हयाः । दीर्घग्रीवायता हस्वमुष्काः काम्भोजकाः स्मृताः । शुकपत्रपरिच्छदाः शुकपत्राभरोमाणः ॥ 5-23-11 दन्तवर्णः गजदन्तगौराः ॥ 5-23-14 श्वेतं ललाटमध्यश्थं तारारूपं हयस्य यत् । ललामं चापि तत्प्राहुर्ललामोऽश्वस्तदन्वितः । सकेसराणि रोमाणि सुवर्णभानि यस्य तु । हरिःस स वर्णतोऽश्वस्तु पीतकौशेयसन्निभः ॥ 5-23-16 पाटलिपुष्पाणां समवर्णाः श्वेतरक्ताः ॥ 5-23-17 विराटराजस्य पुत्र उत्तरम् ॥ 5-23-20 आमपात्रनिकाशाः मलिनश्वेताः ॥ 5-23-26 क्षमावन्तो विनीताः ॥ 5-23-28 प्रेष्यकराः इच्छानुविधायिनः ॥ 5-23-30 सहस्रसोमप्रतिमः सोमसहस्रसमः सौम्यतम इत्यर्थः । तस्मिन् उदयेन्दुनाम्नि उदयेन्दुपर्याये पुरे शक्रप्रस्थ एव सोमसङ्क्रन्दः सोमाभिषवणं तस्य मध्ये । तमधिकृत्य तत्फेनेनेत्यर्थस्तस्माद्धोतोः ॥ 5-23-31 शालपुष्पनिभाः रक्तपीताः ॥ 5-23-32 योक्त्रैराबन्धैः । मयूरग्रीवो मरकतविशेषः ॥ 5-23-34 पिशङ्गाः कपिलाः ॥ 5-23-36 पलालकाण्डो निष्फलव्रीहिदण्डस्तद्वर्णाः ॥ 5-23-37 रुक्मपीठेन रुक्मवर्णेन पीठेन पृष्ठेनावकीर्णा व्याप्ताः ॥ 5-23-40 अरुणा अव्यक्तरागाः ॥ 5-23-41 धृष्टद्युम्नस्य पुनर्वचनं द्रोणहन्तृत्वदृढीकरणार्थम् ॥ 5-23-46 बभ्रुकौशेयवर्णाः पिङ्गगौराः ॥ 5-23-47 इन्द्रायुधसवर्णैंस्त्रिवर्णैः ॥ 5-23-48 अन्तरिक्षसवर्णा नीलाः ॥ 5-23-49 कर्बुराश्चित्राः ॥ 5-23-53 माषवर्णाः मलिनश्यामाः ॥ 5-23-54 भद्रकाः शोभनशिरसः । शरकाण्डनिभाः सितगौराः ॥ 5-23-55 रासभारुणवर्णाभा अरुणमलिनाः । मूषिकप्रभाः मलिनश्वेताः ॥ 5-23-56 कालकाः कृष्णमस्तकाः ॥ 5-23-57 चित्रान्तरा विचित्रावकाशाः । चित्रा अद्भुतदर्शनाः ॥ 5-23-58 चक्रवाकोदरा ईषच्छ्वेताः ॥ 5-23-63 कलायपुष्पवर्णाः मिश्रश्यामाः ॥ 5-23-64 पटच्चराणामसुरविशेषाणां हन्तारं समुद्राधिपम् ॥ 5-23-69 योधा युद्धक्षमाः । भद्रकाराः शोभनक्रियाः । शरदण्डः शरप्रकाण्ड इव अनुदण्डिः पृष्ठवंशो येषाम् । सितगौरपृष्ठा इत्यर्थः ॥ 5-23-70 कपाटे नगरविशेषे ॥ 5-23-75 आटरूषकवर्णाभाः इति झ पाठः । तत्र आटरूषकस्य वासकस्य कुसुमं तद्वर्णसदृशवर्णा इत्यर्थः ॥ 5-23-78 हया अवहन् इति पूर्वस्मादनुकृष्यते ॥ 5-23-79 सुवर्णवर्णा इति पूर्वोत्तरान्वयि ॥ 5-23-86 नन्दोपनन्दकौ नाम्ना ॥ 5-23-23 त्रयोविंशोऽध्यायः ॥
