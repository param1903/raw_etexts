श्रीः
अध्यायः 092
अर्जुनेन श्रुतायुधसुदक्षिणयोर्वधः ॥ 1 ॥
सञ्जय उवाच 	001  
सन्निरुद्धस्तु तैः पार्थो महाबलपराक्रमः ।	001a  
द्रुतं समनुयातश्च द्रोणेन रथिनां वरः ॥	001c  
किरन्निषुगणांस्तीक्ष्णान्स रश्मीनिव भास्करः ।	002a  
तापयामास तत्सैन्यं देहं व्याधिगणो यथा ॥	002c  
अश्वो विद्धो रथश्छिन्नः सारोहः पातितो गजः ।	003a  
छत्राणि चापविद्धानि रथाश्चक्रैर्विना कृताः ॥	003c  
विद्रुतानि च सैन्यानि शरार्तानि समन्ततः ।	004a  
इत्यासीत्तुमुलं युद्धं न प्राज्ञायत किञ्चन ॥	004c  
तेषां संयच्छतां सङ्ख्ये परस्परमजिह्मगैः ।	005a  
अर्जुनो ध्वजिनीं राजन्नभीक्ष्णं समकम्पयत् ॥	005c  
सत्यां चिकीर्षमाणस्तु प्रतिज्ञां सत्यसङ्गरः ।	006a  
अभ्यद्रवद्रथश्रेष्ठं शोणाश्वं श्वेतवाहनः ॥	006c  
तं द्रोणः पञ्चविंशत्या मर्मभिद्भिरजिह्मगैः ।	007a  
अन्तेवासिनमाचार्यो महेष्वासं समार्पयत् ॥	007c  
तं तूर्णमिव बीभत्सुः सर्वशस्त्रभृतां वरः ।	008a  
अभ्यधावदिषूनस्यन्निषुवेगविघातकान् ॥	008c  
तस्याशु क्षिपतो भल्लान्भल्लैः सन्नतपर्वभिः ।	009a  
प्रत्यविध्यदमेयात्मा ब्रह्मास्त्रं समुदीरयन् ॥	009c  
तदद्भुतमपश्याम द्रोणस्याचार्यकं युधि ।	010a  
यतमानो युवा नैनं प्रत्यविध्यद्यदर्जुनः ॥	010c  
क्षरन्निव महामेघो वारिधाराः सहस्रशः ।	011a  
द्रोणमेघः पार्थशैलं ववर्ष शरवृष्टिभिः ॥	011c  
अर्जुनः शरवर्षं तच्छरवर्षेण वीर्यवान् ।	012a  
अवारयदसम्भ्रान्तो न त्वाचार्यमपीडयत् ॥	012c  
द्रोणस्तु पञ्चविंशत्या श्वेतवाहनमार्दयत् ।	013a  
वासुदेवं च सप्तत्या बाह्वोरुरसि चाशुगैः ॥	013c  
पार्थस्तु प्रहसन्धीमानाचार्यं स शरौघिणम् ।	014a  
विसृजन्तं शितान्बाणानवारयत तं युधि ॥	014c  
अथ तौ वध्यमानौ तु द्रोणेन रथसत्तमौ ।	015a  
अवर्जयेतां दुर्धर्षं युगान्ताग्निमिवोत्थितम् ॥	015c  
वर्जयन्निशितान्बाणान्द्रोणचापविनिःसृतान् ।	016a  
किरीटमाली कौन्तेयो भोजानीकमथाविशत् ॥	016c  
सोऽन्तरा कृतवर्माणं काम्भोजं च सुदक्षिणम् ।	017a  
अभ्ययाद्वर्जयन्द्रोणं मैनाकमिव पर्वतम् ॥	017c  
ततो भोजो नरव्याघ्रो दुर्धर्षं कुरुसत्तमम् ।	018a  
अविध्यत्तूर्णमव्यग्रो दशभिः कङ्कपत्रिभिः ॥	018c  
तमर्जुनः शतेनाजौ राजन्विव्याध पत्रिणाम् ।	019a  
पुनश्चान्यैस्त्रिभिर्बाणैर्मोहयन्निव सात्वतम् ॥	019c  
भोजस्तु प्रहसन्पार्थं वासुदेवं च माधवम् ।	020a  
एकैकं पञ्चविंशत्या सायकानां समार्पयत् ॥	020c  
तस्यार्जुनो धनुश्छित्त्वा वियाधैनं त्रिसप्तभिः ।	021a  
शरैरग्निशिखाकारैः क्रुद्धाशीविषसन्निभैः ॥	021c  
अथान्यद्धनुरादाय कृतवर्मा महारथः ।	022a  
पञ्चभिः सायकैस्तूर्णं विव्याधोरसि भारत ॥	022c  
पुनश्च निशितैर्बाणैः पार्थं विव्याध पञ्चभिः ।	023a  
तं पार्थो नवभिर्बाणैराजघान स्तनान्तरे ॥	023c  
दृष्ट्वा विषक्तं कौन्तेयं कृतवर्मरथं प्रति ।	024a  
चिन्तयामास वार्ष्णेयो न नः कालात्ययो भवेत् ॥	024c  
ततः कृष्णोऽब्रवीत्पार्थं कृतवर्मणि मा दयाम् ।	025a  
कुरु सम्बन्धकं हित्वा प्रमथ्यैनं विशातय ॥	025c  
ततः स कृतवर्माणं महोयित्वाऽर्जुनः शरैः ।	026a  
अभ्यगाज्जवनैरश्वैः काम्भोजानामनीकिनीम् ॥	026c  
अमर्षितस्तु हार्दिक्यः प्रविष्टे श्वेतवाहने ।	027a  
विधुन्वन्सशरं चापं पाञ्चाल्याभ्यां समागतः ॥	027c  
चक्ररक्षौ तु पाञ्चाल्यावर्जुनस्य पदानुगौ ।	028a  
पर्यवारयदायान्तौ कृतवर्मा रथेषुभिः ॥	028c  
तावविध्यत्ततो भोजः कृतवर्मा शितैः शरैः ।	029a  
त्रिभिरेव युधामन्युं चतुर्भिश्चोत्तमौजसम् ॥	029c  
तावप्येनं विविधतुर्दशभिर्दशभिः शरैः ।	030a  
त्रिभिरेव युधामन्युरुत्तमौजास्त्रिभिस्तथा ।	030c  
सञ्चिच्छिदतुरप्यस्य ध्वजं कार्मुकमेव च ॥	030e  
अथान्यद्धनुरादाय हार्दिक्यः क्रोधमूर्च्छितः ।	031a  
कृत्वा विधनुषौ वीरौ शरवर्षैरवाकिरत् ॥	031c  
तावन्ये धनुषी सज्ये कृत्वा भोजं विजघ्नतुः ।	032a  
तेनान्तरेण बीभत्सुर्विवेशामित्रवाहिनीम् ॥	032c  
न लेभाते तु तौ द्वारं वारितौ कृतवर्मणा ।	033a  
धार्तराष्ट्रेष्वनीकेषु यतमानौ नरर्षभौ ॥	033c  
अनीकान्यर्दयन्युद्धे त्वरितः श्वेतवाहनः ।	034a  
नावधीत्कृतवर्माणं प्राप्तमप्यरिसूदनः ॥	034c  
तं दृष्ट्वा तु तथाऽऽयान्तं शूरो राजा श्रुतायुधः ।	035a  
अभ्यद्रवत्सुसङ्क्रुद्धो विधुन्वानो महद्धनुः ॥	035c  
स पार्थं त्रिभिरानर्च्छत्सप्तत्या च जनार्दनम् ।	036a  
क्षुरप्रेण सुतीक्ष्णेन पार्थकेतुमताडयत् ॥	036c  
ततोऽर्जुनो नवत्या तु शराणां नतपर्वणाम् ।	037a  
आजघान भृशं क्रुद्धस्तोत्रैरिव महाद्विपम् ॥	037c  
स तन्न ममृषे राजन्पाण्डवेयस्य विक्रमम् ।	038a  
अथैनं सप्तसप्तत्या नाराचानां समार्पयत् ॥	038c  
तस्यार्जुनो धनुश्छित्त्वा शरावापं निकृत्य च ।	039a  
आजघानोरसि क्रुद्धः सप्तभिर्नतपर्वभिः ॥	039c  
अथान्यद्धनुरादाय स राजा क्रोधमूर्च्छितः ।	040a  
वासविं नवभिर्बाणैर्बाह्वोरुरसि चार्पयत् ॥	040c  
ततोऽर्जुनः स्मयन्नेव श्रुतायुधमरिन्दमः ।	041a  
शरैरनेकसाहस्रैः पीडयामास भारत ॥	041c  
अश्वांश्चास्यावधीत्तूर्णं सारथिं च महारथः ।	042a  
विव्याध चैनं सप्तत्या नाराचानां महाबलः ॥	042c  
हताश्वं रथमुत्सृज्य स तु राजा श्रुतायुधः ।	043a  
अभ्यद्रवद्रणे पार्थं गदामुद्यम्य वीर्यवान् ॥	043c  
वरुणस्यात्मजो वीरः स तु राजा श्रुतायुधः ।	044a  
पर्णाशाजननी यस्य शीततोया महानदी ॥	044c  
तस्य माताऽब्रवीद्राजन्वरुणं पुत्रकारणात् ।	045a  
अवध्योऽयं भवेल्लोके शत्रूणां तनयो मम ॥	045c  
वरुणस्त्वब्रवीत्प्रीतो ददाम्यस्मै वरं हितम् ।	046a  
दिव्यमस्त्रं सुतस्तेऽयं येनावध्यो भविष्यति ॥	046c  
नास्ति चाप्यमरत्वं वै मनुष्यस्य कथञ्चन ।	047a  
सर्वेणावश्यमर्तव्यं जातेन सरितां वरे ॥	047c  
दुर्धर्षस्त्वेष शत्रूणां रणेषु भविता सदा ।	048a  
अस्त्रस्यास्य प्रभावाद्वै व्येतु ते मानसो ज्वरः ॥	048c  
इत्युक्त्वा वरुणः प्रादाद्गदां मन्त्रपुरस्कृताम् ।	049a  
यामासाद्य दुराधर्षः सर्वलोके श्रुतायुधः ॥	049c  
उवाच चैनं भगवान्पुनरेव जलेश्वरः ।	050a  
अयुध्यति न मोक्तव्या सा त्वय्येव पतेदिति ॥	050c  
हन्यादेषा प्रतीपं हि प्रयोक्तारमपि प्रभो ।	051a  
न चाकरोत्स तद्वाक्यं प्राप्ते काले श्रुतायुधः ॥	051c  
स तया वीरघातिन्या जनार्दनमताडयत् ।	052a  
प्रतिजग्राह तां कृष्णः पीनेनांसेन वीर्यवान् ।	052c  
नाकम्पयत शौरिं सा विन्ध्यं गिरिमिवानिलः ॥	052e  
\'ततोऽर्जुनः क्षुरप्राभ्यां भुजौ परिघसन्निभौ ।	053a  
चिच्छेद पाण्डवः शीघ्रं जलेश्वरसुतस्य वै ॥	053c  
स ज्वलन्ती महोल्केव समासाद्य जनार्दनम् ।\'	054a  
प्रत्यागता महावेगा कृत्येव दुरधिष्ठिता ॥	054c  
जघान चास्थितं वीरं श्रुतायुधममर्षणम् ।	055a  
\'स पपात हतो भूमौ विशिरा विभुजो बली ।	055c  
सम्भग्न इव वातेन बहुशाखो वनस्पतिः ॥	055e  
सा विस्फुरन्ती ज्वलिता वज्रवेगसमा गदा ।\'	056a  
हत्वा श्रुतायुधं वीरं धरणीमन्वपद्यत ॥	056c  
गदां निवर्तितां दृष्ट्वा निहतं च श्रुतायुधम् ।	057a  
हाहाकारो महांस्तत्र सैन्यानां समजायत ।	057c  
स्वेनास्त्रेण हतं दृष्ट्वा श्रुतायुधमरिन्दमम् ॥	057e  
अयुध्यमानाय ततः केशवाय नराधिप ।	058a  
क्षिप्ता श्रुतायुधेनाथ तस्मात्तमवधीद्गदा ॥	058c  
यथोक्तं वरुणेनाजौ तथा स निधनं गतः ।	059a  
व्यसुश्चाप्यपतद्भूमौ प्रेक्षतां सर्वधन्विनाम् ॥	059c  
पतमानस्तु स बभौ पर्णाशायाः प्रियः सुतः ।	060a  
सम्भग्न इव वातेन बहुशाखो वनस्पतिः ॥	060c  
ततः सर्वाणि सैन्यानि सेनामुख्याश्च सर्वशः ।	061a  
प्राद्रवन्त हतं दृष्ट्वा श्रुतायुधमरिन्दमम् ॥	061c  
ततः काम्भोजराजस्य पुत्रः शूरः सुदक्षिणः ।	062a  
अभ्ययाज्जवनैरश्वैः फल्गुनं शत्रुसूदनम् ॥	062c  
तस्य पार्थः शरान्सप्त प्रेषयामास भारत ।	063a  
ते तं शूरं विनिर्भिद्य प्राविशन्धरणीतलम् ॥	063c  
सोऽतिविद्धः शरैस्तीक्ष्णैर्गाण्डीवप्रेषितैर्मृधे ।	064a  
अर्जुनं प्रतिविव्याध दशभिः कङ्कपत्रिभिः ॥	064c  
वासुदेवं त्रिभिर्विद्ध्वा पुनः पार्थं च पञ्चभिः ।	065a  
तस्य पार्थो धनुश्छित्त्वा केतुं चिच्छेद मारिष ॥	065c  
भल्लाभ्यां भृशतीक्ष्णाभ्यां तं च विव्याध पाण्डवः ।	066a  
स तु पार्थं त्रिभिर्विद्ध्वा सिंहनादमथानदत् ॥	066c  
सर्वपारशवीं चैव शक्तिं शूरः सुदक्षिणः ।	067a  
सघण्टां प्राहिणोद्घोरां क्रुद्धो गाण्डीवधन्वने ॥	067c  
सा ज्वलन्ती महोल्केव तमासाद्य महारथम् ।	068a  
सविस्फुलिङ्गा निर्भिद्य निपपात महीतले ॥	068c  
शक्या त्वभिहतो गाढं मूर्च्छयाऽभिपरिप्लुतः ।	069a  
समाश्वास्य महातेजाः सृक्विणी परिलेलिहन् ॥	069c  
तं चतुर्दशभिः पार्थो नाराचैः कङ्कपत्रिभिः ।	070a  
साश्वध्वजधनुःसूतं विव्याधाचिन्त्यविक्रमः ॥	070c  
रथं चान्यैः सुबहुभिश्चक्रे विशकलं शरैः ।	071a  
सुदक्षिणं तं काम्भोजं मोघसङ्कल्पविक्रमम् ।	071c  
बिभेद हृदि बाणेन पृथुधारेण पाण्डवः ॥	071a  
स भिन्नवर्मा स्रस्ताङ्गः प्रभ्रष्टमुकुटाङ्गदः ।	072c  
पपाताभिमुखः शूरो यन्त्रमुक्त इव ध्वजः ॥	072a  
गिरेः शिखरजः श्रीमान्सुशाखः सुप्रतिष्ठितः ।	073c  
निर्भग्न इव वातेन कर्णिकारो हिमात्यये ।	073a  
विशीर्णः पतितो राजा प्रसार्य विपुलौ भुजौ ॥	073c  
शेते स्म निहतो भूमौ काम्भोजास्तरणोचितः ।	074a  
महार्हाभरणोपेतः सानुमानिव पर्वतः ॥	074c  
सुदर्शनीयस्ताम्राक्षः कर्णिना स सुदक्षिणः ।	075a  
पुत्रः काम्भोजराजस्य पार्थेन विनिपातितः ॥	075c  
धारयन्नग्निसङ्काशां शिरसा काञ्चनीं स्रजम् ।	076a  
अशोभत महाबाहुर्व्यसुर्भूमौ निपातितः ॥	076c  
ततः सर्वाणि सैन्यानि व्यद्रवन्त सुतस्य ते ।	077a  
हतं श्रुतायुधं दृष्ट्वा काम्भोजं च सुदक्षिणम् ॥ ॥	077c  

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे द्विनवतितमोऽध्यायः ॥ 92 ॥

5-92-15 तेषां संयच्छतां विधारयताम् ॥ 5-92-10 आचार्यकं शिक्षाम् ॥ 5-92-28 रथेषुभिः अदूरस्थायिभिर्बाणैः ॥ 5-92-54 कृत्या अभिचारदेवता ॥ 5-92-72 ध्वजः शक्रध्वजः ॥ 5-92-92 द्विनवतितमोऽध्यायः ॥
