श्रीः
अध्यायः 104
अर्जुनस्य भूरिश्रवःप्रभृतिभिरष्टभिर्युद्धम् ॥ 1 ॥
सञ्जय उवाच 	001  
तावकास्त्वभिसम्प्रेक्ष्य वृष्ण्यन्धककुरूद्वहौ ।	001a  
सत्वरास्तौ जिघांसन्तस्तथैव विजयः परान् ॥	001c  
सुवर्णचित्रैर्वैयाघ्रैः स्वनवद्भिर्महारथैः ।	002a  
दीपयन्तो दिशः सर्वा ज्वलद्भिरिव पावकैः ॥	002c  
रुक्मपुङ्खैश्च दुष्प्रेक्ष्यैः कार्मुकैः पृथिवीपते ।	003a  
कूजद्भिरतुलान्नादन्रोषितैरुरगैरिव ॥	003c  
भूरिश्रवाः शलः कर्णो वृषसेनो जयद्रथः ।	004a  
कृपश्च मद्रराजश्च द्रोणिश्च रथिनां वरः ॥	004c  
ते पिबन्त इवाकाशमश्वैरष्टौ महारथाः ।	005a  
व्यराजयन्दश दिशो वैयार्घ्रैर्हेमचन्द्रकैः ॥	005c  
ते दंशिताः सुसंरब्धा रथैर्मेघौघनिःस्वनैः ।	006a  
समावृण्वन्दश दिशः पार्थस्य निशितैः शरैः ॥	006c  
कौलूतका हयाश्चित्रा वहन्तस्तान्महारथान् ।	007a  
व्यशोभन्त तदा शीघ्रा दीपयन्तो दिशो दश ॥	007c  
आजानेयैर्महावेगैर्नानादेशसमुत्थितैः ।	008a  
पार्वतीयैर्नदीजैश्च सैन्धवैश्च हयोत्तमैः ॥	008c  
कुरुयोधवरा राजंस्तव पुत्रं परीप्सवः ।	009a  
धनञ्जयरथं शीघ्रं सर्वतः समुपाद्रवन् ॥	009c  
ते प्रगृह्य महाशङ्खान्दध्मुः पुरुषसत्तमाः ।	010a  
पूरयन्तो दिवं राजन्पृथिवीं च ससागराम् ॥	010c  
तथैव दध्मतुः शङ्खौ वासुदेवधनञ्जयौ ।	011a  
प्रवरौ सर्वदेवानां सर्वशङ्खवरौ भुवि ॥	011c  
देवदत्तं च कौन्तेयः पाञ्चजन्यं च केशवः ।	012a  
शब्दस्तु देवदत्तस्य धनञ्जयसमीरितः ॥	012c  
पृथिवीं चान्तरिक्षं च दिशश्चैव समावृणोत् ।	013a  
तथैव पाञ्चजन्योऽपि वासुदेवसमीरितः ॥	013c  
सर्वशब्दानतिक्रम्य पूरयामास रोदसी ।	014a  
तस्मिंस्तथा वर्तमाने दारुणे नादसङ्कुले ॥	014c  
भीरूणां त्रासजनने शूराणां हर्षवर्धने ।	015a  
प्रवादितासु भेरीषु झर्झरेष्वानकेषु च ॥	015c  
मृदङ्गेष्वपि राजेन्द्र वाद्यमानेष्वेनकशः ।	016a  
महारथसमाख्याता दुर्योधनहितैषिणः ॥	016c  
अमृष्यमाणास्तं शब्दं क्रुद्धाः परमधन्विनः ।	017a  
कर्णादयो महेष्वासास्त्वत्सैन्यपरिरक्षिणः ॥	017c  
अमर्षिता महाशङ्खान्दध्मुर्वीरा महारथाः ।	018a  
कृते प्रतिकरिष्यन्तः केशवस्यार्जुनस्य च ॥	018c  
बभूव तव तत्सैन्यं शङ्खशब्दे समीरिते ।	019a  
उद्विग्नरथनागाश्वमस्वस्थमिव चाभिभो ॥	019c  
तत्प्रहृष्टजनाबाधं भेरीशङ्खनिनादितम् ।	020a  
बभूव भृशमुद्विग्नं निर्घातैरिव संवृतम् ॥	020c  
स शब्दः सुमहान्राजन्दिशः सर्वा व्यनादयत् ।	021a  
त्रासयामास तत्सैन्यं युगान्त इव सम्भृतः ॥	021c  
ततो दुर्योधनोऽष्टौ च राजानस्ते महारथाः ।	022a  
जयद्रथस्य रक्षार्थं पाण्डवं पर्यवारयन् ॥	022c  
ततो द्रौणिस्त्रिसप्तत्या वासुदेवमताडयत् ।	023a  
अर्जुनं च त्रिभिर्भल्लैर्ध्वजमश्वांश्च पञ्चभिः ॥	023c  
तमर्जुनः पृषत्कानां शतैः षड्भिरताडयत् ।	024a  
अत्यर्थमिव सङ्क्रुद्धः प्रतिविद्धे जनार्दने ॥	024c  
कर्णं च दशभिर्विद्ध्वा वृषसेनं त्रिभिस्तथा ।	025a  
शल्यस्य सशरं चापं मुष्टौ चिच्छेद वीर्यवान् ॥	025c  
गृहीत्वा धनुरन्यत्तु शल्यो विव्याध पाण्डवम् ।	026a  
भूरिश्रवास्त्रिभिर्बाणैर्हेमपुङ्खैः शिलाशितैः ॥	026c  
कर्णो द्वात्रिंशता चैव वृषसेनश्च सप्तभिः ।	027a  
जयद्रथस्त्रिसप्तत्या कृपश्च दशभिः शरैः ।	027c  
मद्रराजश्च दशभिर्विव्यधुः फल्गुनं रणे ॥	027e  
ततः शराणां षष्ट्या तु द्रौणिः पार्थमवाकिरत् ।	028a  
वासुदेवं च विंशत्या पुनः पार्थं च पञ्चभिः ॥	028c  
प्रहसंस्तु नरव्याघ्रः श्वेताश्वः कृष्णसारथिः ।	029a  
प्रत्यविध्यत्स तान्सर्वान्दर्शयन्पाणिलाघवम् ॥	029c  
कर्णं द्वादशभिर्विद्ध्वा वृषसेनं त्रिभिः शरैः ।	030a  
शल्यस्य सशरं चापं मुष्टिदेशे व्यकृन्तत ॥	030c  
सौमदत्तिं त्रिभिर्विद्ध्वा शल्यं च दशभिः शरैः ।	031a  
शितैरग्निशिखाकारैर्द्रौणिं विव्याध चाष्टभिः ॥	031c  
गौतमं पञ्चविंशत्या सैन्धवं च शतेन ह ।	032a  
पुनर्द्रौणिं च सप्तत्या शराणां सोऽभ्यताडयत् ॥	032c  
भूरिश्रवास्तु सङ्क्रुद्धः प्रतोदं चिच्छिदे हरेः ।	033a  
अर्जुनं च त्रिसप्तत्या बाणानामाजघान ह ॥	033c  
ततः शरशतैस्तीक्ष्णैस्तानरीन्श्वेतवाहनः ।	034a  
प्रत्यषेधद्द्रुतं क्रुद्धो महावातो घनानिव ॥ ॥	034c  

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे चतुरधिकशततमोऽध्यायः ॥ 104 ॥

5-104-2 वैयाघ्रैर्व्याघ्रचर्मचित्रैः ॥ 5-104-7 कौलूतकाः कुलूतदेशजाः पार्वतीयसमानलक्षणाः ॥ 5-104-8 आजानेयैः कुलीनैः । नदीजैर्नदीतीरजैः ॥ 5-104-104 चतुरधिकशततमोऽध्यायः ॥
