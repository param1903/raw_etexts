श्रीः
अध्यायः 148
कृष्णेनार्जुनम् प्रति सैन्धवमूर्ध्नो धरण्यामनिपातनीयत्वे कारणाभिधानम् ॥ 1 ॥ कृष्णाज्ञयाऽर्जुनेन स्यमन्तपञ्चके सन्ध्यमुपासमानस्य वृद्धक्षत्रस्योत्सङ्गे जयद्रथशिरसो निपातनम् ॥ 2 ॥ उत्तिष्ठमानस्य तस्योत्सङ्गाच्छिरसि धरणौ पतिते वृद्धक्षत्रमूर्ध्नो विदारणम् ॥ 3 ॥
सञ्जय उवाच 	001  
एवस्मिन्नेव काले तु त्वरमाणे दिवाकरे ।	001a  
अब्रवीत्पाण्डवं तत्र त्वरमाणो जनार्दनः ॥	001c  
पार्थ पार्थ शिरो ह्येनद्यत्कृते न पतेद्भुवि ।	002a  
श्रूयतां तद्यथावृत्तं कारणं सैन्धवं *प्रति ॥	002c  
वृद्धक्षत्रः सैन्धवस्य पिता जगति विश्रुतः ।	003a  
स च घोरेण तपसा सैन्धवं प्राप्तवान्सुतम् ॥	003c  
जयद्रथममित्रघ्नं वागुवाचाशरीरिणी ।	004a  
नृपमन्तर्हिता वाणी मेघदुन्दुभिनिःस्वना ॥	004c  
तवात्मजो मनुष्येन्द्र कुलशीलदमादिभिः ।	005a  
गुणैर्भविष्यति विभो सदृशो वंशयोर्द्वयोः ।	005c  
क्षत्रियप्रवरो लोके नित्यं शूराभिसत्कृतः ॥	005e  
शिरश्छेत्स्यति सङ्क्रुद्धः शत्रुश्चालक्षितो भुवि ॥	006ac  
एतच्छ्रुत्वा सिन्धुराजो ध्यात्वा चिरमरिन्दमः ।	007a  
ज्ञातीन्सर्वानुवाचेदं पुत्रस्नेहाभिचोदितः ॥	007c  
सङ्ग्रामे युध्यमानस्य वहतो महतीं धुरम् ।	008a  
धरण्यां मम पुत्रस्य पातयिष्यति यः शिरः ॥	008c  
तस्यापि शतधा मूर्धा फलिष्यति न संशयः ।	009a  
\'यदि चेदस्ति मे लाभस्तपसो वा दमस्य वा ॥\'	009c  
एवमुक्त्वा ततो राज्ये स्थापयित्वा जयद्रथम् ।	010a  
वृद्धक्षत्रो वनं यातस्तपश्चोग्रं समास्थितः ॥	010c  
सोऽयं तप्यति तेजस्वी तपो घोरं दुरासदम् ।	011a  
स्यमन्तपञ्चकादस्माद्बहिर्वानरकेतन ॥	011c  
तस्माज्जयद्रथस्य त्वं शिरश्छित्त्वा महामृधे ।	012a  
दिव्येनास्त्रेण रिपुहन्घोरेणाद्भुतकर्मणा ॥	012c  
सकुण्डलं सिन्धुपतेः प्रभञ्जनसुतानुज ।	013a  
उत्सङ्गे पातयस्वास्य वृद्धक्षत्रस्य भारत ॥	013c  
अथ त्वमस्य मूर्धानं पातयिष्यसि भूतले ।	014a  
तवापि शतधा मूर्धा फलिष्यति न संशयः ॥	014c  
यथा चेदं न जानीयात्स राजा तपसि स्थितः ।	015a  
तथा कुरु कुरुश्रेष्ठ दिव्यमस्त्रमुपाश्रितः ॥	015c  
न ह्यसाध्यमकार्यं वा विद्यते तव किञ्चन ।	016a  
समस्तेष्वपि लोकेषु त्रिषु वासवनन्दन ॥	016c  
\'यथैतत्सैन्धवशिरः शरैरेव धनञ्जय ।	017a  
वृद्धक्षत्रे पतत्येव तथा नीतिर्विधीयताम् ॥\'	017c  
सञ्जय उवाच 	018  
ततः सुमहदाश्चर्यं तत्रापश्याम भारत ।	018a  
स्यमन्तपञ्चकाद्बाह्यं शिरो यद्व्यहरत्ततः ॥	018c  
एतस्मिन्नेव काले तु वृद्धक्षत्रो महीपतिः ।	019a  
सन्ध्यामुपास्ते तेजस्वी सम्बन्धी तव मारिष ॥	019c  
उपासीनस्य तस्याथ कृष्णकेशं सकुण्डलम् ।	020a  
सिन्धुराजस्य मूर्धानमुत्सङ्गे समपातयत् ॥	020c  
तस्योत्सङ्गे निपतितं शिरस्तच्चारुकुण्डलम् ।	021a  
वृद्धक्षत्रस्य नृपतेरलक्षितमरिन्दम ॥	021c  
कृतजप्यस्य तस्याथ वृद्धक्षत्रस्य भारत ।	022a  
प्रोत्तिष्ठतस्तत्सहसा शिरोऽगच्छद्धरातलम् ॥	022c  
ततस्तस्य नरेन्द्रस्य पुत्रमूर्धनि भूतले ।	023a  
गते तस्यापि शतधा मूर्धाऽगच्छदरिन्दम ॥	023c  
ततः सर्वाणि सैन्यानि विस्मयं जग्मुरुत्तमम् ।	024a  
वासुदेवश्च बीभत्सुं प्रशशंस महारथम् ॥	024c  
\'ततो दृष्ट्वा विनिहतं सिन्धुराजं जयद्रथम् ।	025a  
कर्मणा तेन पार्थस्य विस्मिताः सर्वदेवताः ॥	025c  
सर्वदा समरे यस्य गोप्ता नित्यं जनार्दनः ।	026a  
कथं तस्य जयो न स्यादिति भूतानि मेनिरे ॥	026c  
एतदर्थं शिरस्तस्य व्यापयामास पाण्डवः ।	027a  
स्यमन्तपञ्चकाद्बाह्यं शरैरेव यथाक्रमम् ॥	027c  
कृत्वा तच्च महत्कर्म निहत्य च जयद्रथम् ।	028a  
अस्त्रं पाशुपतं पार्थः संहर्तुमुपचक्रमे ॥	028c  
संहरत्यपि कौन्तेये तदस्त्रं तत्र भारत ।	029a  
ववौ शीतः सुगन्धश्च पवनो ह्लादयन्निव ॥	029c  
संहारं च प्रमोक्षं च दृष्ट्वा तत्र दिवौकसः ।	030a  
विस्मयं परमं जग्मुः प्रशशंसुश्च पाण्डवम् ॥	030c  
एवमस्त्रेण तान्वीरो योधयित्वा धनञ्जयः ।	031a  
जयद्रथशिरः पश्चाद्व्यापयामास पाण्डवः ॥	031c  
तच्छिरश्च्यावमानं तु ददृशुस्तावका युधि ।	032a  
शल्यकर्णकृपा राजन्मोहिताः सव्यसाचिना ॥	032c  
शिरसि च्याविते तस्य शरैराशीविषोपमैः ।	033a  
पश्चात्कायोऽपतद्भूमिं शोचयन्सर्वपार्थिवान् ॥	033c  
दृष्ट्वा तु निहतं सङ्ख्ये सिन्धुराजं महारथम् ।	034a  
पुत्राणां तव नेत्रेभ्यो दुःखादास्रं प्रवर्तत ॥\'	034c  
ततो विनिहते राजन्सिन्धुराजे किरीटिना ।	035a  
तमस्तद्वासुदेवेन संहृतं भरतर्षभ ॥	035c  
पश्चाज्ज्ञातं महीपाल तव पुत्रैः सहानुगैः ।	036a  
वासुदेवप्रयुक्तेयं मायेति नृपसत्तम ॥	036c  
एवं स निहतो राजन्पार्थेनामिततेजसा ।	037a  
अक्षौहिणीरष्ट हत्वा जामाता तव सैन्धवः ॥	037c  
हतं जयद्रथं दृष्ट्वा तव पुत्रा नराधिप ।	038a  
दुःखादश्रूणि मुमुचुर्निराशाश्चाभवज्जये ॥	038c  
ततो जयद्रथे राजन्हते पार्थेन केशवः ।	039a  
दध्मौ शङ्खं महाबाहुरर्जुनश्च परन्तपः ॥	039c  
भीमश्च वृष्णिसिंहश्च युधामन्युश्च भारत ।	040a  
उत्तमौजाश्च विक्रान्तः शङ्खान्दध्मुः पृथक्पृथक् ॥	040c  
श्रुत्वा महान्तं तं शब्दं धर्मराजो युधिष्ठिरः ।	041a  
सैन्धवं निहतं मेने फल्गुनेन महात्मना ॥	041c  
ततो वादित्रघोषेण स्वान्योधान्पर्यहर्षयत् ।	042a  
अभ्यवर्तत सङ्ग्रामे भारद्वाजं युयुत्सया ॥	042c  
ततः प्रववृते राजन्नस्तं गच्छति भास्करे ।	043a  
द्रोणस्य सोमकैः सार्धं सङ्ग्रामो रोमहर्षणः ॥	043c  
ते तु सर्वे प्रयत्नेन भारद्वाजं जिघांसवः ।	044a  
सैन्धवे निहते राजन्नयुध्यन्त महारथाः ॥	044c  
पाण्डवास्तु जयं लब्ध्वा सैन्धवं विनिहत्य च ।	045a  
अयोधयंस्तु ते द्रोणं जयोऽन्मत्तास्ततस्ततः ॥	045c  
अर्जुनोऽपि ततो योधांस्तावकान्रथसत्तमान् ।	046a  
अयोधयन्महाबाहुर्हत्वा सैन्धवकं नृपम् ॥ ॥	046c  

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे अष्टचत्वारिंशदधिकशततमोऽध्यायः ॥ 148 ॥

5-148-* 147 तमाध्याये आदित्यं प्रेक्षमाणस्तु इत्यादि 61 तमश्लोकमारभ्य 148 तमाध्याये श्रूयतां तद्यथावृत्तं कारणं सैन्धवं प्रतीति 2 तीयश्लोकपर्यन्तं विद्यमानानां 23 विंशतिश्लोकानां स्थाने ग. घ.ङ. झ. पुस्तकेषु अधोलिखिताः 45 श्लोकाः दृश्यन्ते । 
एतस्मिन्नेव काले तु द्रुतं गच्छति भास्करे । 
अब्रवीत्पाण्डवं राजंस्त्वरमाणो जनार्दनः ॥ 1 ॥ 
एष मध्ये कृतः षड्भिः पार्थ वीरैर्महारथैः । 
जीवितेप्सुर्महाबाहो भीतस्तिष्ठति सैन्धवः ॥ 2 ॥ 
एताननिर्जित्य रणे षड्रथान्पुरुषर्षभ । 
न शक्यः सैन्धवो हन्तुं यतो निर्व्याजमर्जुन ॥ 3 ॥ 
योगमत्र विधास्यामि सूर्यस्यावरणं प्रति । 
अस्तं गत इति व्यक्तं द्रक्ष्यत्येकः स सिन्धुराट् ॥ 4 ॥ 
हर्षेण जीविताकाङ्क्षी विनाशार्थं तव प्रभो । 
न गोप्स्यति दुराचारः स आत्मानं कथञ्चन ॥ 5 ॥ 
तत्र च्छिद्रे प्रहर्तव्यं त्वयास्य कुरुसत्तम । 
व्यपेक्षा नैव कर्तव्या गतोऽस्तमिति भास्करः ॥ 6 ॥ 
एवमस्त्विति बीभत्सुः केशवं प्रत्यभाषत । 
ततोऽसृजत्तमः कृष्णः सूर्यस्यावरणं प्रति ॥ 7 ॥ 
योगी योगेन संयुक्तो योगिनामीश्वरो हरिः ॥ 8 ॥ 
सृष्टे तमसि कृष्णेन गतोऽस्तमिति भास्करः । 
त्वदीया जहृषुर्योधाः पार्थनाशान्नराधिप ॥ 9 ॥ 
ते प्रहृष्टा रणे राजन्नापश्यन्सैनिका रविम् । 
उन्नाम्य वक्त्राणि तदा स च राजा जयद्रथः ॥ 10 ॥ 
वीक्षमाणे ततस्तस्मिन्सिन्धुराजे दिवाकरम् । 
पुनरेवाब्रवीत्कृष्णो धनञ्जयमिदं वचः ॥ 11 ॥ 
पश्य सिन्धुपतिं वीरं प्रेक्षमाणं दिवाकरम् । 
भयं हि विप्रमुच्यैतत्त्वत्तो भरतसत्तम ॥ 12 ॥ 
अयं कालो महाबाहो वधायास्य दुरात्मनः । 
छिन्धि मूर्धानमस्याशु कुरु साफल्यमात्मनः ॥ 13 ॥ 
इत्येवं केशवेनोक्तः पाण्डुपुत्रः प्रतापवान् । 
न्यवधीत्तावकं सैन्यं शरैरर्काग्निसन्निभैः ॥ 14 ॥ 
कृपं विव्याध विंशत्या कर्णं पञ्चाशता शरैः । 
शल्यं दुर्योधनं चैव षड्भिः षड्भिरताडयत् ॥ 15 ॥ 
वृषसेनं तथाष्टाभिः षष्ट्या सैन्धवमेव च । 
तथैव स महाबाहुस्त्वदीयान्पाण्डुनन्दनः । 
गाढं विद्ध्वा शरै राजञ्जयद्रथमुपाद्रवत् ॥ 16 ॥ 
तं समीपस्थितं दृष्ट्वा लेलिहानमिवानलम् । 
जयद्रथस्य गोप्तारः संशयं परमं गताः ॥ 17 ||
ततः सर्वे महाराज तव योधा जयैषिणः । 
सिषिचुः शरधाराभिः पाकशासनिमाहवे ॥ 18 || 
सञ्छाद्यमानः कौन्तेयः शरजालैरनेकशः । 
अक्रुध्यत्स महाबाहुरजितः कुरुनन्दनः ॥ 19 ॥ 
ततः शरमयं जालं तुमुलं पाकशासनिः । 
व्यसृजत्पुरुषव्याघ्रस्तव सैन्यजिघांसया ॥ 20 ॥ 
ते हन्यमाना वीरेण योधा राजन्रणे तव । 
प्रजहुः सैन्धवं भीता द्वौ समं नाप्यधावताम् ॥ 21 ॥ 
तत्राद्भुतमपश्याम कुन्तीपुत्रस्य विक्रमम् । 
तादृङ्न भावी भूतो वा यच्चकार महायशाः ॥ 22 ॥ 
द्विपान्द्विपगतांश्चैव हयान्हयगतानपि । 
तथा स रथिनश्चैव न्यहन्रुद्रः पशूनिव ॥ 23 ॥ 
न तत्र समरे कश्चिन्मया दृष्टो नराधिप । 
गजो वाजी नरो वापि यो न पार्थशराहतः ॥ 24 ॥ 
रजसा तमसा चैव योधाः सञ्छन्नचक्षुषः । 
कश्मलं प्राविशन्घोरं नान्वजानन्परस्परम् ॥ 25 ॥ 
ते शरैर्भिन्नमर्माणः सैनिकाः पार्थचोदितैः । 
बभ्रमुश्चस्खलुः पेतुः सेदुर्मम्लुश्च भारत ॥ 26 ॥ 
तस्मिन्न्महाभीषणके प्रजानामिव सङ्क्षये । 
रणे महति दुष्पारे वर्तमाने सुदारुणे ॥ 27 ॥ 
शोणितस्य प्रसेकेन शीघ्रत्वादनिलस्य च । 
अशाम्यत्तद्रजो भौममसृक्सिक्ते धरातले ॥ 28 ॥ 
आनाभि निरमज्जंश्च रथचक्राणि शोणिते । 
मत्ता वेगवता राजंस्तावकानां रणाङ्गणे ॥ 29 ॥ 
हस्तिनश्च हतारोहा दारिताङ्गाः सहस्रशः । 
स्वान्यनीकानि मृद्नन्त आर्तनादाः प्रदुद्रुवुः ॥ 30 ॥ 
हयाश्च पतितारोहाः पत्तयश्च नराधिप । 
प्रदुद्रुवुर्भयाद्राजन्धनञ्जयशराहताः ॥ 31 ॥ 
मुक्तकेशा विकवचाः क्षरन्तः क्षतजं क्षतैः । 
प्रापलायन्त सन्त्रस्तास्त्यक्त्वा रणशिरो जनाः ॥ 32 ॥ 
ऊरुग्राहगृहीताश्च केचित्तत्राभवन्भुवि । 
हतानां चापरे मध्ये द्विरदानां निलिल्यिरे ॥ 33 ॥ 
एवं तव बलं राजन्द्रावयित्वा धनञ्जयः । 
न्यवधीत्सायकैर्घोरैः सिन्धुराजस्य रक्षिणः ॥ 34 ॥ 
द्रौणिं कृपं कर्णशल्यौ वृषसेनं सुयोधनम् । 
छादयामास तीव्रेण शरजालेन पाण्डवः ॥ 35 ॥ 
न गृह्णन्नक्षिपरन्राजन्मुञ्चन्नापि च सन्दधत् । 
अदृश्यतार्जुनः सङ्ख्ये शीघ्रास्त्रत्वात्कथञ्चन ॥ 36 ॥ 
धनुर्मण्डलमेवास्य दृश्यते स्मास्यतः सदा । 
सायकाश्च व्यदृश्यन्त निश्चरन्तः समन्ततः ॥ 37 ॥ 
कर्णस्य तु धनुश्छित्त्वा वृषसेनस्य चैव ह । 
शल्यस्य सूतं भल्लेन रथनीडादपातयत् ॥ 38 ॥ 
गाढविद्धावुभौ कृत्वा शरैः स्वस्रीयमातुलौ । 
अर्जुनो जयतां श्रेष्ठो द्रौणिशारद्वतौ रणे ॥ 39 ॥ 
एवं तान्व्याकुलीकृत्य त्वदीयानां महारथान् । 
उज्जहार शरं घोरं पाण्डवोऽनलसन्निभम् ॥ 40 ॥ 
इन्द्राशनिसमप्रख्यं दिव्यमस्त्राभिमन्त्रितम् । 
सर्वभारसहं शश्वद्गन्धमाल्यार्चितं महत् ॥ 41 ॥ 
वज्रेणास्त्रेण संयोज्य विधिवत्कुरुनन्दनः । 
समादधन्महाबाहुर्गाण्डीवे क्षिप्रमर्जुनः ॥ 42 ॥ 
तस्मिन्सन्धीयमाने तु शरे ज्वलनतेजसि । 
अन्तरिक्षे महानादो भूतानामभवन्नृप ॥ 43 ॥ 
अब्रवीच्च पुनस्तत्र त्वरमाणो जनार्दनः । 
धनञ्जय शिरश्छिन्धि सैन्धवस्य दुरात्मनः ॥ 44 ॥ 
अस्तं महीधरश्रेष्ठं यियासति दिवाकरः । 
शृणुष्वैतच्च वाक्यं मे जयद्रथवधं प्रति ॥ 45 ॥
