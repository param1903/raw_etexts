श्रीः
अध्यायः 129
भीमेन कर्णपराजयो दुःशलवधश्च ॥ 1 ॥
धृतराष्ट्र उवाच 	001  
निनदन्तं तथा तं तु भीमसेनं महाबलम् ।	001a  
मेघस्तनितनिर्घोषं के वीराः पर्यवारयन् ॥	001c  
न हि पश्याम्यहं तं वै त्रिषु लोकेषु कञ्चन ।	002a  
क्रुद्धस्य भीमसेनस्य यस्तिष्ठेदग्रतो रणे ॥	002c  
गदां युयुत्समानस्य कालस्येवेह सञ्जय ।	003a  
न हि पश्याम्यहं युद्धे यस्तिष्ठेदग्रतः पुमान् ॥	003c  
रथं रथेन यो हन्यात्कुञ्जरं कुञ्जरेण च ।	004a  
कस्तस्य समरे स्थाता साक्षादपि पुरन्दरः ॥	004c  
क्रुद्धस्य भीमसेनस्य मम पुत्राञ्जिघांसतः ।	005a  
दुर्योधनहिते युक्ताः समतिष्ठन्त केऽग्रतः ॥	005c  
भीमसेनदवाग्नेस्तु मम पुत्रांस्तृणोलपम् ।	006a  
प्रधक्ष्यतो रणमुखे केऽतिष्ठन्नग्रतो नराः ॥	006c  
काल्यमानांस्तु पुत्रान्मे दृष्ट्वा भीमस्य संयुगे ।	007a  
कालेनेव प्रजाः सर्वाः के भीमं पर्यवारयन् ॥	007c  
न मेऽर्जुनाद्भयं तादृक्कृष्णान्नापि च सात्वतात् ।	008a  
हुतभुग्जन्मनो नैव यादृग्भीमाद्भयं मम ॥	008c  
भीमवह्नेः प्रदीप्तस्य मम पुत्रान्दिधक्षतः ।	009a  
के शूराः पर्यवर्तन्त तन्ममाचक्ष्व सञ्जय ॥	009c  
सञ्जय उवाच 	010  
तथा तु नर्दमानं तं भीमसेनं महाबलम् ।	010a  
तुमुलेनैव शब्देन कर्णोऽप्यभ्यद्रवद्बली ॥	010c  
व्याक्षिपन्सुमहच्चापमतिमात्रममर्षणः ।	011a  
कर्णः सुयुद्धमाकाङ्क्षन्दर्शयिष्यन्बलं मृधे ॥	011c  
रुरोध मार्गं भीमस्य वातस्येव महीरुहः ।	012a  
भीमोऽपि दृष्ट्वा सावेगं पुरो वैकर्तनं स्थितम् ॥	012c  
चुकोप बलवद्वीरश्चिक्षेपास्य शिलाशितान् ।	013a  
तान्प्रत्यगृह्णात्कर्णोऽपि प्रतीपं प्रापयच्छरान् ॥	013c  
ततस्तु सर्वयोधानां यततां प्रेक्षतां तदा ।	014a  
प्रावेपन्निव गात्राणि कर्णभीमसमागमे ॥	014c  
रथिनां सादिनां चैव तयोः श्रुत्वा तलस्वनम् ।	015a  
भीमसेनस्य निनदं श्रुत्वा घोरं रणाजिरे ॥	015c  
खं च भूमिं च संरुद्धां मेनिरे क्षत्रियर्षभाः ।	016a  
पुनर्घोरेण नादेन पाण्डवस्य महात्मनः ॥	016c  
समरे सर्वयोधानां धनूंष्यभ्यपतन्क्षितौ ।	017a  
शस्त्राणि न्यपतन्दोर्भ्यः केषाञ्चिच्चासवोऽद्रवन् ॥	017c  
वित्रस्तानि च सर्वाणि शकृन्मूत्रं प्रसुस्रुवुः ।	018a  
वाहनानि च सर्वाणि बभूवुर्विमनांसि च ॥	018c  
प्रादुरासन्निमित्तानि घोराणि सुबहून्युत ।	019a  
गृध्रकङ्कबलैश्चासीदन्तरिक्षं समावृतम् ॥	019c  
तस्मिन्सुतुमुले राजन्कर्णभीमसमागमे ।	020a  
ततः कर्णस्तु विंशत्या शराणां भीममार्दयत् ॥	020c  
विव्याध चास्य त्वरितः सूतं पञ्चभिराशुगैः ।	021a  
प्रहस्य भीमसेनोऽपि कर्णं प्रत्याद्रवद्रणे ॥	021c  
सायकानां चतुःषष्ट्या क्षिप्रकारी महायशाः ।	022a  
तस्य कर्णो महेष्वासः सायकांश्चतुरोऽक्षिपत् ॥	022c  
असम्प्राप्तांश्च तान्भीमः सायकैर्नतपर्वभिः ।	023a  
चिच्छेद बहुधा राजन्दर्शयन्पाणिलाघवम् ॥	023c  
तं कर्णश्छादयामास शरव्रातैरनेकशः ।	024a  
सञ्छाद्यमानः कर्णेन बहुधा पाण्डुनन्दनः ॥	024c  
चिच्छेद चापं कर्णस्य मुष्टिदेशे महारथः ।	025a  
विव्याध चैनं बहुभिः सायकैर्नतपर्वभिः ॥	025c  
अथान्यद्धनुरादाय सञ्यं कृत्वा च सूतजः ।	026a  
विव्याध समरे भीमं भीमकर्मा महारथः ॥	026c  
तस्य भीमो भृशं क्रुद्धस्त्रीञ्शरान्नतपर्वणः ।	027a  
निचखानोरसि क्रुद्धः सूतपुत्रस्य वेगतः ॥	027c  
तैः कर्णोऽराजत शरैरुरोमध्यगतैः सदा ।	028a  
महीधर इवोदग्रस्त्रिशृङ्गो भरतर्षभ ॥	028c  
सुस्राव चास्य रुधिरं विद्धस्य परमेषुभिः ।	029a  
धातुप्रस्यन्दिनः शैलाद्यथा गैरिकधातवः ॥	029c  
किञ्चिद्विचलितः कर्णः सुप्रहाराभिपीडितः ।	030a  
आकर्णपूर्णमाकृष्य भीमं विव्याध सायकैः ॥	030c  
चिक्षेप च पुनर्बाणाञ्शतशोऽथ सहस्रशः ।	031a  
स शरैरर्दितस्तेन कर्णेन दृढधन्विना ।	031c  
धनुर्ज्यामच्छिनत्तूर्णं भीमस्तस्य क्षुरेण ह ॥	031e  
सारथिं चास्य भल्लेन रथनीडादपातयत् ।	032a  
वाहांश्च चतुरस्तस्य व्यसूंश्चक्रे महारथः ॥	032c  
हताश्वात्तु रथात्कर्णः समाप्लुत्य विशाम्पते ।	033a  
स्यन्दनं वृषसेनस्य तूर्णमापुप्लुवे भयात् ॥	033c  
निर्जित्य तु रणे कर्णं भीमसेनः प्रतापवान् ।	034a  
ननाद बलवान्नादं पर्जन्यनिनदोपमम् ॥	034c  
तस्य तं निनदं श्रुत्वा प्रहृष्टोऽभूद्युधिष्ठिरः ।	035a  
कर्णं पराजितं मत्वा भीमसेनेन संयुगे ॥	035c  
समन्ताच्छङ्खनिनदं पाण्डुसेनाऽकरोत्तदा ।	036a  
शत्रुसेनाध्वनिं श्रुत्वा तावका ह्यनदन्भृशम् ॥	036c  
स शङ्खबाणनिनदैर्हर्षाद्राजा स्ववाहिनीम् ।	037a  
चक्रे युधिष्ठिरः सङ्ख्ये हर्षनादैश्च सङ्कुलाम् ॥	037c  
गाण्डीवं व्याक्षिपत्पार्थः कृष्णोऽप्यब्जमवादयत् |	038a  
तमन्तर्धाय निनदं भीमस्य नदतो ध्वनिः ।	038c  
अश्रूयत तदा राजन्सर्वसैन्येषु दारुणः ॥	038e  
ततो व्यायच्छतामस्त्रैः पृथक्पृथगजिह्मगैः ।	039a  
मृदुपूर्वं तु राधेयो दृढपूर्वं तु पाण्डवः ॥	039c  
\'भीमोऽपि च महाराज वैकर्तनमुपाद्रवत् ।	040a  
आसुरे तु महासैन्ये तारकं पावकिर्यथा ॥	040c  
तयोरेवं महद्युद्धमभवद्भीमकर्णयोः ।	041a  
तं भीमसेनो महता शरवर्षेण वारयन् ॥	041c  
विव्याध सारथिं चास्य हयांश्च चतुरः शरैः ।	042a  
ध्वजं चास्य पताकां च भल्लैः सन्नतपर्वभिः ।	042c  
रथं च चक्ररक्षौ च भीमश्चिच्छेद मारिष ॥	042e  
कर्णोऽपि रथिनां श्रेष्ठो भीमसेनेन कम्पितः ।	043a  
खड्गचर्मधरो राजन्भीममभ्यद्रवद्बली ॥	043c  
भीमश्चिच्छेद खड्गं च चर्मणा सह मारिष ॥	044ac  
दृष्ट्वा कर्णं च पार्थेन बाधितं बहुभिः शरैः ।	045a  
दुर्योधनो महाराज दुश्शलं प्रत्यभाषत ।	045c  
कर्णं कृच्छ्रगतं पश्य शीघ्रं यानं प्रयच्छ ह ॥	045e  
सञ्जय उवाच 	046  
एवमुक्तस्ततो राज्ञा दुश्शलः समुपाद्रवत् ।	046a  
दुश्शलस्य रथं कर्णश्चारुरोह महारथः ॥	046c  
तौ पार्थः सहसा गत्वा विव्याध दशभिः शरैः ।	047a  
पुनश्च कर्णं विद्ध्वाऽपि दुश्शलस्य शिरोऽहरत् ॥	047c  
दुश्शलं निहतं दृष्ट्वा भीमसेनेन मारिष ।	048a  
तस्यैव धनुरादाय कर्णो विव्याध पाण्डवम् ॥	048c  
अन्योन्यं समरे वीरौ युयुधाते महाबलौ ।	049a  
शत्रुघ्नौ शत्रुमध्ये तु बलवज्रभृताविव ॥	049c  
भीमो विद्ध्वा हयांश्चैव सारथिं च पुनः पुनः ।	050a  
कर्णमभ्यद्रवत्पार्थः प्रहसंश्च महाबलः ॥	050c  
ततो व्यायच्छमानस्य भीमसेनस्य संयुगे ।	051a  
तत्सैन्यं कलिलीभूतं न प्राज्ञायत किञ्चन ॥ ॥	051c  

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे एकोनत्रिंशदधिकशततमोऽध्यायः ॥ 129 ॥

5-129-03 युयुत्समानस्य व्यापारयतः ॥ 5-129-12 सावेगं सत्वरम् ॥ 5-129-16 संरुद्धामेकतामापन्नाम् ॥ 5-129-39 व्यायच्छतां प्रहरताम् ॥ एकोनत्रिंशदधिकशततमोऽध्यायः ॥ 129 ॥
