श्रीः
अध्यायः 093
अर्जुनेन श्रुतायुःप्रभृतीनां वधः ॥ 1 ॥
सञ्जय उवाच 	001  
हते सुदक्षिणे राजन्वीरे चैव श्रुतायुधे ।	001a  
जवेनाभ्यद्रवन्पार्थं कुपिताः सैनिकास्तव ॥	001c  
अभीषाहाः शूरसेनाः शिबयोऽथ वसातयः ।	002a  
अभ्यवर्षंस्ततो राजञ्शरवर्षैर्धनञ्जयम् ॥	002c  
तेषां षष्टिशतानन्यान्प्रामथ्नात्पाण्डवः शरैः ।	003a  
ते स्म भीताः पलायन्ते व्याघ्रात्क्षुद्रमृगा इव ॥	003c  
ते निवृत्ताः पुनः पार्थं सर्वतः पर्यवारयन् ।	004a  
रणे सपत्नान्निघ्नन्तं जिगीषन्तं परान्युधि ॥	004c  
तेषामापततां तूर्णं गाण्डीवप्रेषितैः शरैः ।	005a  
शिरांसि पातयामास बाहूंश्चापि धनञ्जयः ॥	005c  
शिरोभिः पातितैस्तत्र भूमिरासीन्निरन्तरा ।	006a  
अभ्रच्छायेव चैवासीद्ध्वाङ्क्षगृध्रबलैर्युधि ॥	006c  
तेषु तूत्साद्यमानेषु क्रोधामर्षसमन्वितौ ।	007a  
श्रुतायुश्चाश्रुतायुश्च धनञ्जयमयुध्यताम् ॥	007c  
बलिनौ स्पर्धिनौ वीरौ कुलजौ बाहुशालिनौ ।	008a  
तावेनं शरवर्षाणि सव्यदक्षिणमस्यताम् ॥	008c  
त्वरायुक्तौ महाराज प्रार्थयानौ महद्यशः ।	009a  
अर्जुनस्य वधप्रेप्सू पुत्रार्थे तव धन्विनौ ॥	009c  
तावर्जुनं सहस्रेण पत्रिणां नतपर्वणाम् ।	010a  
पूरयामासतुः क्रुद्धौ तटाकं जलदौ यथा ॥	010c  
श्रुतायुश्च ततः क्रुद्धस्तोमरेण धनञ्जयम् ।	011a  
आजघान रथश्रेष्ठः पीतेन निशितेन च ॥	011c  
सोऽतिविद्धो बलवता शत्रुणा शत्रुकर्शनः ।	012a  
जगाम परमं मोहं मोहयन्केशवं रणे ॥	012c  
एतस्मिन्नेव काले तु सोऽश्रुतायुर्महारथः ।	013a  
शूलेन भृशतीक्ष्णेन ताडयामास पाण्डवम् ॥	013c  
क्षते क्षारं स हि ददौ पाण्डवस्य महात्मनः ।	014a  
पार्थोऽपि भृशसंविद्धो ध्वजयष्टिं समाश्रितः ॥	014c  
ततः सर्वस्य सैन्यस्य तावकस्य विशाम्पते ।	015a  
सिंहनादो महानासीद्धतं मत्वा धनञ्जयम् ॥	015c  
कृष्णश्च भृशसन्तप्तो दृष्ट्वा पार्थं विचेतनम् ।	016a  
आश्वासयत्सुहृद्याभिर्वाग्भिस्तत्र धनञ्जयम् ॥	016c  
ततस्तौ रथिनां श्रेष्ठौ लब्धलक्षौ धनञ्जयम् ।	017a  
वासुदेवं च वार्ष्णेयं शरवर्षैः समन्ततः ॥	017c  
सचक्रकूबररथं साश्वध्वजपताकिनम् ।	018a  
अदृश्यं चक्रतुर्युद्धे तदद्भुतमिवाभवत् ॥	018c  
प्रत्याश्वस्तस्तु बीभत्सुः शनकैरिव भारत ।	019a  
प्रेतराजपुरं प्राप्य पुनः प्रत्यागतो यथा ॥	019c  
सञ्छन्नं शरजालेन रथं दृष्ट्वा सकेशवम् ।	020a  
शत्रू चाभिमुखौ दृष्ट्वा दीप्यमानाविवानलौ ॥	020c  
प्रादुश्चक्रे ततः पार्थः शाक्रमस्त्रं महारथः ।	021a  
तस्मादासन्सहस्राणि शराणां नतपर्वणाम् ॥	021c  
ते जघ्नुस्तौ महेष्वासौ ताभ्यां मुक्तांश्च सायकान् ।	022a  
विचेरुराकाशगताः पार्थचापविनिःसृताः ॥	022c  
प्रतिहत्य शरांस्तूर्णं शरवेगेन पाण्डवः ।	023a  
प्रतस्थे तत्रतत्रैव योधयन्वै महारथान् ॥	023c  
तौ च फल्गुनबाणौघैर्विबाहुशिरसौ कृतौ ।	024a  
वसुधामन्वपद्येतां वातनुन्नाविव द्रुमौ ॥	024c  
श्रुतायुषश्च निधनं वधश्चेवाश्रुतायुषः ।	025a  
लोकविस्मापनमभूत्समुद्रस्येव शोषणम् ॥	025c  
तयोः पदानुगान्हत्वा पुनः पञ्चशतं रथान् ।	026a  
प्रत्यगाद्भारतीं सेनां निघ्नन्पार्थो वरान्वरान् ॥	026c  
श्रुतायुषं च निहतं प्रेक्ष्य चैवाश्रुतायुषम् ।	027a  
नियतायुश्च सङ्क्रुद्धो दीर्घायुश्चैव भारत ॥	027c  
पुत्रौ तयोर्नरश्रेष्ठौ कौन्तेयं प्रति जग्मतुः ।	028a  
किरन्तौ विविधान्बाणान्पितृव्यसनकर्शितौ ॥	028c  
तावर्जुनो मुहूर्तेन शरैः सन्नतपर्वभिः ।	029a  
प्रैषयत्परमक्रुद्धो यमस्य सदनं प्रति ॥	029c  
लोडयन्तमनीकानि द्विपं पद्मसरो यथा ।	030a  
नाशक्नुवन्वारयितुं पार्थं क्षत्रियपुङ्गवाः ॥	030c  
अङ्गास्तु गजसङ्घैश्च पाण्डवं पर्यवारयन् ।	031a  
क्रुद्धाः सहस्रशो राजञ्शिक्षिता हस्तिसादिनः ॥	031c  
दुर्योधनसमादिष्टाः कुञ्जरैः पर्वतोपमैः ।	032a  
प्राच्याश्च दाक्षिणात्याश्च कलिङ्गप्रमुखा नृपाः ॥	032c  
तेषामापततां शीघ्रं गाण्डीवप्रेषितैः शरैः ।	033a  
निचकर्त शिरांस्युग्रो बाहूनपि सुभूषणान् ॥	033c  
तैः शिरोभिर्मही कीर्णा बाहुभिश्च सहाङ्गदैः ।	034a  
बभौ कनकपाषाणा भुजगैरिव संवृता ॥	034c  
बाहवो विशिखैश्छिन्नाः शिरांस्युन्मथितानि च ।	035a  
पतमानान्यदृश्यन्त द्रुमेभ्य इव पक्षिणः ॥	035c  
शरैः सहस्रशो विद्धा द्विपाः प्रसृतशोणिताः ।	036a  
अदृश्यन्ताद्रयः काले गैरिकाम्बुस्रवा इव ॥	036c  
निहताः शेरते स्मान्ये बीभत्सोर्निशितैः शरैः ।	037a  
गजपृष्ठगता म्लेच्छा नानाविकृतदर्शनाः ॥	037c  
नानावेषधरा राजन्नानाशस्त्रौघसंवृताः ।	038a  
रुधिरेणानुलिप्ताङ्गा भान्ति चित्रैः शरैर्हताः ॥	038c  
शोणितं निर्वमन्ति स्म द्विपाः पार्थशराहताः ।	039a  
सहस्रशश्छिन्नगात्राः सारोहाः सपदानुगाः ॥	039c  
चुक्रुशुश्च निपेतुश्च बभ्रमुश्चापरे दिशः ।	040a  
भृशं त्रस्ताश्च बहवः स्वानेव ममृदुर्गजाः ॥	040c  
सोत्तरायुधिनश्चैव द्विपास्तीक्ष्णविषोपमाः ।	041a  
विदन्त्यसुरमायां ये सुघोरा घोरचक्षुषः ॥	041c  
यवनाः पारदाश्चैव शकाश्च सह बाह्लिकैः ।	042a  
काकवर्णा दुराचाराः स्त्रीलोलाः कलहप्रियाः ॥	042c  
द्राविडास्तत्र युध्यन्ते मत्तमातङ्गविक्रमाः ।	043a  
गोयोनिप्रभवा म्लेच्छाः कालकल्पाः प्रहारिणः ॥	043c  
दार्वातिसारा दरदाः पुण्ड्राश्चैव सहस्रशः ।	044a  
ते न शक्याः स्म सङ्ख्यातुं व्राताः शतसहस्रशः ॥	044c  
अभ्यवर्षन्त ते सर्वे पाण्डवं निशितैः शरैः ।	045a  
अवाकिरंश्च ते म्लेच्छा नानायुद्धविशारदाः ॥	045c  
तेषामपि ससर्जाशु शरवृष्टिं धनञ्जयः ।	046a  
सृष्टिस्तथाविधा ह्यासीच्छलभानामिवायतिः ॥	046c  
अभ्रच्छायामिव शरैः सैन्ये कृत्वा धनञ्जयः ।	047a  
मुण्डार्धमुण्डाञ्जटिलानशुचीञ्जटिलाननान् ।	047c  
म्लेच्छानशातयत्सर्वान्समेतानस्त्रतेजसा ॥	047e  
शरैश्च शतशो विद्धास्ते सङ्घा गिरिचारिणः ।	048a  
प्राद्रवन्त रणे भीता गिरिगह्वरवासिनः ॥	048c  
गजाश्वसादिम्लेच्छानां पतितानां शितैः शरैः ।	049a  
बकाः कङ्का वृका भूमावपिबन्रुधिरं मुदा ॥	049c  
पत्त्यश्वरथनागैश्च प्रच्छन्नकृतसङ्क्रमाम् ।	050a  
शरवर्षप्लवां घोरां केशशैवलशाद्वलाम् ।	050c  
प्रावर्तयन्नदीमुग्रां शोणितौघतरङ्गिणीम् ॥	050e  
छिन्नाङ्गुलीक्षुद्रमत्स्यां युगान्ते कालसन्निभाम् ।	051a  
प्राकरोद्गजसम्बाधां नदीमुत्तरशोणिताम् ॥	051c  
देहेभ्यो राजपुत्राणां नागाश्वरथसादिनाम् ।	052a  
यथा स्थलं च निम्नं च न स्याद्वर्षति वासवे ।	052c  
तथाऽऽसीत्पृथिवी सर्वा शोणितेन परिप्लुता ॥	052e  
षट्सहस्रान्हयान्वीरान्पुनर्दशशतान्वरान् ।	053a  
प्राहिणोन्मृत्युलोकाय क्षत्रियान्क्षत्रियर्षभः ॥	053c  
शरैः सहस्रशो विद्धा विधिवत्कल्पिता द्विपाः ।	054a  
शेरते भूमिमासाद्य शैला वज्रहता इव ॥	054c  
स वाजिरथमातङ्गान्निघ्नन्व्यचरदर्जुनः ।	055a  
प्रभिन्न इव मातङ्गो मृद्गन्नलवनं यथा ॥	055c  
भूरिद्रुमलतागुल्मं शुष्केन्धनतृणोलपम् ।	056a  
निर्दहेदनलोऽरण्यं यथा वायुसमीरितः ॥	056c  
सेनारण्यं तव तथा कृष्णानिलसमीरितः ।	057a  
शरार्चिरदहत्क्रुद्धः पाण्डवोऽग्निर्धनञ्जयः ॥	057c  
शून्यान्कुर्वन्रथोपस्थान्मानवैः संस्तरन्महीम् ।	058a  
प्रानृत्यदिव सम्बाधे चापहस्तो धनञ्जयः ।	058c  
वज्रकल्पैः शरैर्भूमिं कुर्वन्नुत्तरशोणिताम् ॥	058e  
\'ततः प्रावर्तत नदी शोणितौघतरङ्गिणी ।	059a  
नराश्वद्विपकायेभ्यः पर्वतेभ्य इवापगा ॥	059c  
अस्थिशर्करसम्बाधा ध्वजवृक्षा रथह्रदा ।	060a  
सञ्छिन्नशीर्षपाषाणा हस्तिहस्तमहाग्रहा ॥	060c  
मांसमज्जास्थिपङ्काढ्यां हताश्वमकराकुला ।	061a  
उष्णीषफेनसञ्छन्ना शरघोरझषाकुला ॥	061c  
रुद्रस्याक्रीडसदृशीं भूमिं कुर्वन्विभीषणाम् ।\'	062a  
प्राविशद्भारतीं सेनां सङ्क्रुद्धो वै धनञ्जयः ॥	062c  
तं श्रुतायुस्तथाम्बष्ठो व्रजमानं न्यवारयत् ॥	063ac  
तस्यार्जुनः शरैस्तीक्ष्णैः कङ्कपत्रपरिच्छदैः ।	064a  
न्यपातयद्धयाञ्शीघ्रं यतमानस्य मारिष ।	064c  
धनुश्चास्यापरैश्छित्त्वा शरैः पार्थो विचक्रमे ॥	064e  
अम्बष्ठस्तु गदां गृह्य क्रोधपर्याकुलेक्षणः ।	065a  
आससाद रणे पार्थं केशवं च महारथम् ॥	065c  
ततः सम्प्रहरन्वीरो गदामुद्यम्य भारत ।	066a  
रथमावार्य गदया केशवं समताडयत् ॥	066c  
गदया ताडितं दृष्ट्वा केशवं परवीरहा ।	067a  
अर्जुनोऽथ भृशं क्रुद्धः सोऽम्बष्ठं प्रति भारत ॥	067c  
ततः शरैर्हेमपुङ्खैः सगदं रथिनां वरम् ।	068a  
छादयामास समरे मेघः सूर्यमिवोदितम् ॥	068c  
अथापरैः शरैश्चापि गदां तस्य महात्मनः ।	069a  
अचूर्णयत्तदा पार्थस्तिदद्भुतमिवाभवत् ॥	069c  
अथ तां पतितां दृष्ट्वा गृह्यान्यां च महागदाम् ।	070a  
अर्जुनं वासुदेवं च पुनः पुनरताडयत् ॥	070c  
तस्यार्जुनः क्षुरप्राभ्यां सगदावुद्यतौ भुजौ ।	071a  
चिच्छेदेन्द्रध्वजाकारौ शिरश्चान्येन पत्रिणा ॥	071c  
स पपात हतो राजन्वसुधामनुनादयन् ।	072a  
इन्द्रध्वज इवोत्सृष्टो यन्त्रनिर्मुक्तबन्धनः ॥	072c  
अम्बष्ठे तु तदा भग्ने तव सैन्यमभज्यत ॥	073ac  
रथानीकावगाढश्च वारणाश्वशतैर्वृतः ।	074a  
अदृश्यत तदा पार्थो घनैः सूर्य इवावृतः ॥	074c  

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे त्रिनवतितमोऽध्यायः ॥ 93 ॥

5-93-43 गोयोनिप्रभवा नन्दिन्यां जाताः ॥ 5-93-46 सृष्टिः संसृष्टिः ॥ 5-93-47 जटिलाननान् जटिलानि रूढश्मश्रूण्याननानि येषाम् ॥ 5-93-50 प्रच्छन्नेन प्रच्छादनेन कृतो रचितः सङ्क्रमो यस्याम् ॥ 5-93-51 उत्तरशोणितां शोणितप्रधानाम् ॥ 5-93-53 हयान् अश्वारोहान् ॥ 5-93-93 त्रिनवतितमोऽध्यायः ॥	
