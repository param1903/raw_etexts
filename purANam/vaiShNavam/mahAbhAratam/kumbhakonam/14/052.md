अध्यायः 052

अनुगीतोपदेशानन्तरं कृष्णार्जुनाभ्यां हास्तिनपुरं प्रति प्रस्थानम् ॥ 1 ॥ तत्र मध्येमार्गमर्जुनेन कृष्णं प्रति स्तुतिपूर्वकं व्यासनारदादिभ्यः स्वस्य कृष्णयाथात्म्यावगतिनिवेदनम् ॥ 2 ॥ ततः कृष्णेन सहार्जुनेन हास्तिनपुरमेत्य धृतराष्ट्रादिभ्यः पादाभिवादनम् ॥ 3 ॥ ततो युधिष्ठिराद्यनुमत्या सुभद्रामानीय सहसात्यकिना द्वारकां प्रति प्रस्थानम् ॥ 4 ॥

वैशम्पायन उवाच ।	001  
ततोऽभ्यनोदयत्कृष्णो युज्यतामिति दारुकम् ।	001a  
मुहूर्तादिव चाचष्ट युक्तमित्येव दारुकः ॥	001c  
तथैव चानुयात्राणि चोदयामास पाण्डवः ।	002a  
सन्नह्यध्वं प्रयास्यामो नगरं गजसाह्वयम् ॥	002c  
इत्युक्ताः सैनिकास्ते तु सज्जीभूता विशाम्पते ।	003a  
आचख्युः सज्जमित्येवं पार्थायामिततेजसे ॥	003c  
ततस्तौ रथमास्थाय प्रयातौ कृष्णपाण्डवौ ।	004a  
विकुर्वाणौ कथाश्चित्राः प्रीयमाणौ विशाम्पते ॥	004c  
रथस्थं तु महातेजा वासुदेवं धनञ्जयः ।	005a  
पुनरेवाब्रवीद्वाक्यमिदं भरतसत्तम ॥	005c  
त्वत्प्रसादाज्जयः प्राप्तो राज्ञा वृष्णिकुलोद्वह ।	006a  
निहताः शत्रवश्चापि प्राप्तं राज्यमकण्टकम् ॥	006c  
नाथवन्तश्च भवता पाण्डवा मधुसूदन ।	007a  
भवन्तं प्लवमासाद्य तीर्णाः स्म कुरुसागरम् ।	007c  
\'भक्तांस्त्वमाश्रितानस्मान्पालयामुत्र चेह च ॥\'	007e  
विश्वकर्मन्नमस्तेऽस्तु विश्वात्मन्विश्वसत्तम ।	008a  
तथा त्वामभिजानामि तथा चाहं भवान्मतः ॥	008c  
त्वत्तेजःसम्भवो नित्यं हुताशो मधुसूदन ।	009a  
रतिः क्रीडामयी तुभ्यं माया ते रोदसी विभो ॥	009c  
त्वयि सर्वमिदं विश्वं यदिदं स्थाणु जङ्गमम् ।	010a  
त्वं हि सर्वं विकुरुषे भूतग्रामं चतुर्विधम् ॥	010c  
पृथिवीं चान्तरिक्षं च तथा स्थावरजङ्गमम् ।	011a  
हसितं तेऽमला ज्योत्स्ना ऋतवश्चेन्द्रियाणि ते ॥	011c  
प्राणो वायुः सततगः क्रोधो मृत्युः सनातनः ।	012a  
प्रसादे चापि पद्मा श्रीर्नित्यं त्वयि महामते ॥	012c  
रतिस्तुष्टिर्धृतिः क्षान्तिर्मतिः कान्तिश्चराचरम् ।	013a  
त्वमेवेह युगान्तेषु निधनं प्रोच्यसेऽनघ ॥	013c  
सुदीर्घेणापि कालेन न ते शक्या गुणा मया ।	014a  
आत्मा च परमो वक्तुं नमस्ते नलिनेक्षण ॥	014c  
विदितो मे सुदुर्धर्ष नारदाद्देवलात्तथा ।	015a  
कृष्णद्वैपायनाच्चैव तथा कुरुपितामहात् ॥	015c  
त्वयि सर्वं समासक्तं त्वमेवैको जनेश्वरः ।	016a  
यच्चानुग्रहसंयुक्तमेतदुक्तं त्वयाऽनघ ॥	016c  
एतत्सर्वमहं सम्यगाचरिष्ये जनार्दन ।	017a  
इदं चाद्भुतमत्यन्तं कृतमस्मत्प्रियेप्सया ॥	017c  
यत्पापो निहतः सङ्ख्ये कौरव्यो धृतराष्ट्रजः ।	018a  
त्वया दग्धं हि तत्सैन्यं मया विजितमाहवे ॥	018c  
भवता तत्कृतं कर्म येनावाप्तो जयो मया ।	019a  
दुर्योधनस्य सङ्ग्रामे तव बुद्धिपराक्रमैः ॥	019c  
कर्णस्य च वधोपायो यथावत्सम्प्रदर्शितः ।	020a  
सैन्धवस्य च पापस्य भूरिश्रवस एव च ॥	020c  
\'तस्मात्त्वमेव सञ्चिन्त्य हितं कुरु यथा तथा ।\'	021a  
अहं च प्रीयमाणेन त्वया देवकिनन्दन ।	021c  
यदुक्तस्तत्करिष्यामि न हि मेऽत्र विचारणा ॥	021e  
राजानं च समासाद्य धर्मात्मानं युधिष्ठिरम् ।	022a  
चोदयिष्यामि धर्मज्ञ गमनार्थं तवानघ ॥	022c  
आदृतं हि ममैतत्ते द्वारकागमनं प्रभो ।	023a  
अचिरादेव द्रष्टा त्वं मातुलं मे जनार्दन ।	023c  
बलदेवं च दुर्धर्षं तथाऽन्यान्वृष्णिपुङ्गवान् ॥	023e  
एवं सम्भाषमाणौ तौ प्राप्तौ वारणसाह्वयम् ।	024a  
तथा विविशतुश्चोभौ सम्प्रहृष्टनराकुलम् ॥	024c  
तौ गत्वा धृतराष्ट्रस्य गृहं शक्रगृहोपमम् ।	025a  
ददृशाते महाराज धृतराष्ट्रं जनेश्वरम् ॥	025c  
विदुरं च महाबुद्धिं राजानं च युधिष्ठिरम् ।	026a  
भीमसेनं च दुर्धर्षं माद्रीपुत्रौ च पाण्डवौ ॥	026c  
धृतराष्ट्रमुपासीनं युयुत्सुं चापराजितम् ।	027a  
गान्धारीं च महाप्रज्ञां पृथां कृष्णां च भामिनीम् ॥	027c  
सुभद्राद्याश्च ताः सर्वा भरतानां स्त्रियस्तथा ।	028a  
ददृशाते स्त्रियः सर्वा गान्धारीपरिचारिकाः ॥	028c  
ततः समेत्य राजानं धृतराष्ट्रमरिन्दमौ ।	029a  
निवेद्य नामधेये स्वे तस्य पादावगृह्णताम् ॥	029c  
गान्धार्याश्च पृथायाश्च धर्मराजस्य चैव हि ।	030a  
भीमस्य च महात्मानौ तथा पादावगृह्णताम् ॥	030c  
क्षत्तारं चापि सङ्गृह्य पृष्ट्वा कुशलमव्ययम् ।	031a  
\'परिष्वज्य महात्मानं वेश्यापुत्रं महारथम् ।\'	031c  
तैः सार्धं नृपतिं वृद्धं ततस्तौ पर्युपासताम् ॥	031e  
ततो निशि महाराजो धृतराष्ट्रः कुरूद्वहान् ।	032a  
जनार्दनं च मेधावी व्यसर्जयत वै गृहान् ॥	032c  
तेऽनुज्ञाता नृपतिना ययुः स्वं स्वं निवेशनम् ।	033a  
धनञ्जयगृहानेव ययौ कृष्णस्तु वीर्यवान् ॥	033c  
तत्रार्चितो यथान्यायं सर्वकामैरुपस्थितः ।	034a  
कृष्णः सुष्वाप मेधावी धनञ्जयसहायवान् ॥	034c  
प्रभातायां तु शर्वर्यां कृत्वा पौर्वाह्णिकीं क्रियाम् ।	035a  
धर्मराजस्य भवनं जग्मतुः परमार्चितौ ।	035c  
यत्राऽऽस्ते स सहामात्यो धर्मराजो महाबलः ॥	035e  
तौ प्रविश्य महात्मानौ तद्गृहं परमार्चितम् ।	036a  
धर्मराजं ददृशतुर्देवराजमिवाश्विनौ ॥	036c  
समासाद्य तु राजानं वार्ष्णेयकुरुपुङ्गवौ ।	037a  
निषीदतुरनुज्ञातौ प्रीयमाणेन तेन तौ ॥	037c  
ततः स राजा मेधावी विवक्षू प्रेक्ष्य तावुभौ ।	038a  
प्रोवाच वदतां श्रेष्ठो वचनं राजसत्तमः ॥	038c  
विवक्षू हि युवां मन्ये वीरौ यदुकुरूद्वहौ ।	039a  
ब्रूतं कर्ताऽस्मि सर्वं वां नचिरान्मा विचार्यताम् ॥	039c  
इत्युक्तः फल्गुनस्तत्र धर्मराजानमब्रवीत् ।	040a  
विनीतवदुपागम्य वाक्यं वाक्यविशारदः ॥	040c  
अयं चिरोषितो राजन्वासुदेवः प्रतापवान् ।	041a  
भवन्तं समनुज्ञाप्य पितरं द्रष्टुमिच्छति ॥	041c  
स गच्छेदभ्यनुज्ञातो भवता यदि मन्यसे ।	042a  
आनर्तनगरीं वीरस्तदनुज्ञातुमर्हसि ॥	042c  
युधिष्ठिर उवाच ।	043  
पुण्डरीकाक्ष भद्रं ते गच्छ त्वं मदुसूदन ।	043a  
पुरीं द्वारवतीमद्य द्रष्टुं शूरसुतं प्रभो ॥	043c  
रोचते मे महाबाहो गमनं तव केशव ।	044a  
मातुलश्चिरदृष्टो मे त्वया देवी च देवकी ॥	044c  
समेत्य मातुलं गत्वा बलदेवं च मानद ।	045a  
पूजयेथा महाप्राज्ञ मद्वाक्येन यथाऽर्हतः ॥	045c  
स्मरेथाश्चापि मां नित्यं भीमं च बलिनां वरम् ।	046a  
फाल्गुनं सहदेवं च नकुलं चैव मानद ॥	046c  
आनर्तानवलोक्य त्वं पितरं च महाभुजः ।	047a  
वृष्णींश्च पुनरागच्छेर्हयमेधे ममानघ ॥	047c  
स गच्छ रत्नान्यादाय विविधानि वसूनि च ।	048a  
यच्चप्यन्यन्मनोज्ञं ते तदप्यादत्स्व सात्वत ॥	048c  
इयं च वसुधा कृत्स्ना प्रसादात्तव केशव ।	049a  
अस्मानुपागता वीर निहताश्चापि शत्रवः ॥	049c  
स्वर्गापवर्गविषयं त्वद्भक्तानां न दुर्लभम् ।	050a  
संसारगहने चेद्धपापाग्निप्रशमाम्बुद ॥\'	050c  
एवं ब्रुवति कौरव्ये धर्मराजे युधिष्ठिरे ।	051a  
वासुदेवो वरः पुंसामिदं वचनमब्रवीत् ॥	051c  
तवैव रत्नानि धनं च केवलं धरा तु कृत्स्ना तु महाभुजाऽद्य वै ।	052a  
यदस्ति चान्यद्द्रविणं गृहे मम त्वमेव तस्येश्वर नित्यमीश्वरः ॥	052c  
तथेत्यथोक्तः प्रतिपूजितस्तदा गदाग्रजो धर्मसुतेन वीर्यवान् ।	053a  
पितृष्वसारं त्ववदद्यथाविधि सम्पूजितश्चाप्यगमत्प्रदक्षिणम् ॥	053c  
तया स सम्यक् प्रतिनन्दितस्ततस्तथैव सर्वैर्विदुरादिभिस्तथा ।	054a  
विनिर्ययौ नागपुराद्गदाग्रजो रथेन दिव्येन चतुर्भुजः स्वयम् ॥	054c  
रथे सुभद्रामधिरोप्य भामिनीं युधिष्ठिरस्यानुमते जनार्दनः ।	055a  
पितृष्वसुश्चापि तथा महाभुजो विनिर्ययौ पौरजनाभिसंवृतः ॥	055c  
तमन्वयाद्वानरवर्यकेतनः ससात्यकिर्माद्रवतीसुतावपि ।	056a  
अगाधबुद्धिर्विदुरश्च माधवं स्वयं च भीमो गजराजविक्रमः ॥	056c  
निवर्तयित्वा कुरुराष्ट्रवर्धनांस्ततः स सर्वान्विदुरं च वीर्यवान् ।	057a  
जनार्दनो दारुकमाह सत्वरः प्रचोदयाश्वानिति सात्यकिं तथा ॥	057c  
ततो ययौ शत्रुगणप्रमर्दनः शिनिप्रवीरानुगतो जनार्दनः ।	058a  
यथा निहत्यारिगणं शतकतुर्दिवं तथाऽऽनर्तपुरीं प्रतापवान् ॥ ॥	058c  

इति श्रीमन्महाभारते आश्वमेधिकपर्वणि अनुगीतापर्वणि द्विपञ्चाशोऽध्यायः ॥ 52 ॥

14-52-01 रथ इति रथमिति चार्धद्वयेऽपि शेषः ॥ 14-52-16 अनुग्रहः एतत्सम्यगाचरेत्याज्ञारूपः ॥
