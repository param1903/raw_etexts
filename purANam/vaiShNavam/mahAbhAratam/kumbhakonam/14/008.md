अध्यायः 008

संवर्तेन मरुत्तं प्रति हिमवत्सन्निहिते मुञ्जवतिगिरौ महादेवस्य निवासकथनपूर्वकं स्वोक्तनामशतकेन स्तुत्या तत्प्रसादनेन यागाय तत्रत्यबहुसुवर्णहरणचोदना ॥ 1 ॥ संवर्तेन तदाहरणेन शिल्पिभिर्यागोपयोगिभाण्डनिर्मापणम् ॥ 2 ॥ इन्द्रेण तच्छ्रवणनिर्विण्णस्य बृहस्पतेः समीपं प्रत्यागमनम् ॥ 3 ॥

संवर्त उवाच ।	001  
गिरेर्हिमवतः पृष्ठे मुञ्जवान्नाम पर्वतः ।	001a  
तप्यते यत्र भगवांस्तपो नित्यमुमापतिः ॥	001c  
वनस्पतीनां मूलेषु शृङ्गेषु विषमेषु च ।	002a  
गुहासु शैलराजस्य यथाकामं यथासुखम् ॥	002c  
उमासहायो भगवान्यत्र नित्यं महेश्वरः ।	003a  
आस्ते शूली महातेजा नानाभूतगणावृतः ॥	003c  
तत्र रुद्राश्च साध्याश्च विश्वेऽथ वसवस्तथा ।	004a  
यमश्च वरुणश्चैव कुबेरश्च सहानुगः ॥	004c  
भूतानि च पिशाचाश्च नासत्यावपि चाश्विनौ ।	005a  
गन्धर्वाप्सरसश्चैव यक्षा देवर्षयस्तथा ॥	005c  
आदित्या मरुतश्चैव यातुधानाश्च सर्वशः ।	006a  
उपासन्ते महात्मानं बहुरूपमुमापतिम् ॥	006c  
रमते भगवांस्तत्र कुबेरानुचरैः सह ।	007a  
विकृतैर्विकृताकारैः क्रीडद्भिः पृथिवीपते ॥	007c  
श्रिया ज्वलन्दृश्यते वै बालादित्यसमद्युतिः ।	008a  
न रूपं शक्यते तस्य संस्थानं वा कदाचन ।	008c  
निर्देष्टुं प्राणिभिः कैश्चित्प्राकृतैर्मांसलोचनैः ॥	008e  
नोष्णं न शिशिरं तत्र न वायुर्न च भास्करः ।	009a  
न जरा क्षुत्पिपासे वा न मृत्युर्न भयं नृप ॥	009c  
तस्य शैलस्य पार्श्वेषु सर्वेषु जयतांवर ।	010a  
धातवो जातरूपस्य रश्मयः सवितुर्यथा ॥	010c  
रक्ष्यन्ते ते कुबेरस्य सहायैरुद्यतायुधैः ।	011a  
चिकीर्षद्भिः प्रियं राजन्कुबेरस्य महात्मनः ॥	011c  
\'तत्र गत्वा समन्वास्य महायोगेश्वरं शिवम् ।	012a  
कुरु प्रणामं राजर्षे भक्त्या परमया यतुः ॥\'	012c  
तस्मै भगवते कृत्वा नमः शर्वाय वेधसे ।	013a  
\'एभिस्तं नामभिर्देवं सर्वविद्याधरं स्तुहि ॥\'	013c  
रुद्राय शितिकण्ठाय सुरूपाय सुवर्चसे ।	014a  
कपर्दिने करालाय हर्यक्ष्णे वरदाय च ॥	014c  
त्र्यक्ष्णे पूष्णो दन्तभिदे वामनाय शिवाय च ।	015a  
याम्यायाव्यक्तरूपाय सद्वृत्ते शङ्कराय च ॥	015c  
क्षेम्याय हरिकेशाय स्थाणवे पुरुषाय च ।	016a  
हरिनेत्राय मुण्डाय क्रुद्धायोत्तरणाय च ॥	016c  
भास्वराय सुतीर्थाय देवदेवाय रंहसे ।	017a  
उष्णीषिणे सुवक्त्राय सहस्राक्षाय मीढुषे ॥	017c  
गिरिशाय प्राशान्ताय यतये चीरवाससे ।	018a  
बिल्वदण्डाय सिद्धाय सर्वदण्डधराय च ॥	018c  
मृगव्याधाय महते धन्विनेऽथ भवाय च ।	019a  
वराय सोमवक्त्राय सिद्धमन्त्राय चक्षुषे ॥	019c  
हिरण्यबाहवे राजन्नुग्राय पतये दिशाम् ।	020a  
लेलिहानाय गोष्ठाय सिद्धमन्त्राय वृष्णये ॥	020c  
पशूनां पतये चैव भूतानां पतये नमः ।	021a  
वृषाय मातृभक्ताय सेनान्ये मध्यमाय च ॥	021c  
\'अभिवक्त्राय पतये सर्वदेवमयाय च ।\'	022a  
स्रुवहस्ताय पतये धन्विने भार्गवाय च ।	022c  
अजाय कृष्णनेत्राय विरूपाक्षाय चैव ह ॥	022e  
तीक्ष्णदंष्ट्राय तीक्ष्णाय वैश्वानरमुखाय च ।	023a  
महात्मने चानङ्गाय सर्वाय पतये विशाम् ॥	023c  
\'तथा रुद्राय पतये पृथवे कृत्तिवाससे ।\'	024a  
विलोहिताय दीप्ताय दीप्ताक्षाय महौजसे ।	024c  
वसुरेतःसुवपुषे पृथवे कृत्तिवाससे ॥	024e  
कपालमालिने चैव सुवर्णमुकुटाय च ।	025a  
महादेवाय कृष्णाय त्र्यम्बकायानघाय च ॥	025c  
क्रोधनायाऽऽनृशंसाय मृदवे बाहुशालिने ।	026a  
दण्डिने तप्ततपसे तथैवाक्रूरकर्मणे ॥	026c  
सहस्रशिरसे चैव सहस्रचरणाय च ।	027a  
नमः स्वधास्वरूपाय बहुरूपाय दंष्ट्रिणे ॥	027c  
पिनाकिनं महादेवं महाभोगिनमव्ययम् ।	028a  
त्रिशूलहस्तं वरदं त्र्यम्बकं भुवनेश्वरम् ॥	028c  
त्रिपुरघ्नं त्रिनयनं त्रिलोकेशं महौजसम् ।	029a  
प्रभवं सर्वभूतानां दातारं धरणीधरम् ॥	029c  
ईशानं शङ्करं सर्वं शिवं विश्वेश्वरं भवम् ।	030a  
उमापतिं पशुपतिं विश्वरूपं महेश्वरम् ॥	030c  
विरूपाक्षं दशभुजं विष्यन्दं गोवृषध्वजम् ।	031a  
उग्रं स्थाणुं शिवं रौद्रं शर्वं गौरीशमीश्वरम् ॥	031c  
शितिकण्ठमजं शुक्रं पृथुं पृथुहरं वरम् ।	032a  
विश्वरूपं विरूपाक्षं बहुरूपमुमापतिम् ॥	032c  
प्रणम्य शिरसा देवमनङ्गाङ्गहरं हरम् ।	033a  
शरण्यं शरणं याहि महादेवं चतुर्मुखम् ॥	033c  
\'विरोचमानं वपुषा दिव्याभरणभूषितम् ।	034a  
अनाद्यन्तमजं शम्भुं सर्वव्यापिनमीश्वरम् ॥	034c  
निस्त्रैगुण्यं निरुद्वेगं निर्मलं निधिमोजसाम् ।	035a  
प्रणम्य प्राञ्जलिः शर्वं प्रयामि शरणं हरम् ॥	035c  
सम्मान्यं निश्चलं नित्यमकारुण्यमलेपनम् ।	036a  
अध्यात्मवेदमासाद्य प्रयामि शरणं मुहुः ॥	036c  
यस्य नित्यं विदुः स्थानं मोक्षमध्यात्मचिन्तकाः ।	037a  
योगीशं तत्वमार्गस्थाः कैवल्यं पदमक्षरम् ॥	037c  
यं विदुः सङ्गिनं मुक्ताः सामान्यं समदर्शिनः ।	038a  
तं प्रपद्ये जगद्योनिमयोनिं निर्गुणात्मकम् ॥	038c  
असृजद्यस्तु भूतादीन्सप्त लोकान्सनातनान् ।	039a  
स्थितः सत्योपरि स्थाणुस्तं प्रपद्ये सनातनम् ॥	039c  
भक्तानां सुलभं तं हि दुर्लभं दूरपातिनाम् ।	040a  
अदूरस्थममुं देवं प्रकृतेः परतः स्थितम् ॥	040c  
नमामि सर्वलोकस्थं व्रजामि शरणं शिवम् ।\'	041a  
एवं कृत्वा नमस्तस्मै महादेवाय रंहसे ।	041c  
महात्मने क्षितिपते तत्सुवर्णमवाप्स्यसि ॥	041e  
\'लभन्ते गाणपत्यं च तदेकाग्रा हि मानवाः ।	042a  
किं पुनः स्वर्णिभाण्डानि तस्मात्त्वं गच्छ मा चिरं ॥	042c  
महत्तरं हि ते लाभं हस्त्यश्वोष्ट्रादिभिः सह ।\'	043a  
सुवर्णमाहरिष्यन्तस्तत्र गच्छन्तु ते नराः ॥	043c  
व्यास उवाच ।	044  
इत्युक्तः स वचस्तस्य चक्रे कारन्धमात्मजः ।	044a  
\'गङ्गाधरं नमस्कृत्य लब्धवान्धनमुत्तमम् ॥	044c  
कुबेर इव तत्प्राप्य महादेवप्रसादतः ।\'	045a  
ततोऽतिमानुषं सर्वं चक्रे यज्ञस्य संविधिम् ॥	045c  
सौवर्णानि च भाण्डानि सञ्चक्रुस्तत्र शिल्पिनः ।	046a  
\'शालाश्च सर्वसम्भारांस्तत्र संवर्तशासनात् ॥\'	046c  
बृहस्पतिस्तु तां श्रुत्वा मरुत्तस्य महीपतेः ।	047a  
समृद्धिमति देवेभ्यः सन्तापमकरोद्भृशम् ॥	047c  
सन्तप्यमानो वैवर्ण्यं कृशत्वं चागमत्परम् ।	048a  
भविष्यति हि मे शत्रुः संवर्तो वसुमानिति ॥	048c  
तं श्रुत्वा भृशसन्तप्तं देवराजो बृहस्पतिम् ।	049a  
अभिगम्यामरवृतः प्रोवाचेदं वचस्तदा ॥ ॥	049c  

इति श्रीमन्महाभारते आश्वमेधिकपर्वणि अश्वमेधपर्वणि अष्टमोऽध्यायः ॥ 8 ॥

14-8-15 दैत्यानामशिवाय चेति क. ट. थ. पाठः ॥ 14-8-19 धन्विने भार्गवाय चेति ट. पाठः ॥ वराय सौम्यवक्त्राय पशुहस्ताय वर्षिणे इति क. ट. थ. पाठः  ॥ 14-8-27 विरूपाय सुरूपाय महारूपाय दंष्ट्रिणे इति थ. पाठः ॥
