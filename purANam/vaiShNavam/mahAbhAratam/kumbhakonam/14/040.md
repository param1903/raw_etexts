अध्यायः 040

ब्रह्मणा महर्षीन्प्रति सत्वादिगुणत्रयनिरूपणम् ॥ 1 ॥

ब्रह्मोवाच ।	001  
नैव शक्या गुणा वक्तुं पृथक्त्वेनैव सर्वशः ।	001a  
अविच्छिन्नानि दृश्यन्ते रजः सत्वं तमस्तथा ॥	001c  
अन्योन्यमनुरज्यन्ते ह्यन्योन्येनानुजीविनः ।	002a  
अन्योन्यापाश्रयाः सर्वे तथाऽन्योन्यानुवर्तिनः ॥	002c  
यावत्सत्वं रजस्तावद्वर्तते नात्र संशयः ।	003a  
यावत्तमश्च सत्वं च रजस्तावदिहोच्यते ॥	003c  
संहत्य कुर्वते यात्रां सहिताः सङ्घचारिणः ।	004a  
सङ्घातवृत्तयो ह्येते वर्तन्ते हेत्वहेतुभिः ॥	004c  
उद्रेकव्यतिरिक्तानां तेषामन्योन्यवर्तिनाम् ।	005a  
वक्ष्यते तद्यथाऽन्यूनं व्यतिरिक्तं च सर्वशः ॥	005c  
व्यतिरिक्तं तमो यत्र तिर्यग्भावगतं भवेत् ।	006a  
अल्पं तत्र रजो ज्ञेयं सत्वमल्पतरं तथा ॥	006c  
उद्रिक्तं च रजो यत्र मध्यस्रोतोगतं भवेत् ।	007a  
अल्पं तत्र तमो ज्ञेयं सत्वमल्पतरं तथा ॥	007c  
उद्रिक्तं च यदा सत्वमूर्ध्वस्रोतोगतं भवेत् ।	008a  
अल्पं तत्र तमो ज्ञेयं रजश्चाल्पतरं तथा ॥	008c  
सत्वं वैकारिकी योनिरिन्द्रियाणां प्रकाशिका ।	009a  
न हि सत्वात्परो भावः कश्चिदन्यो विधीयते ॥	009c  
ऊर्ध्वं गच्छन्ति सत्वस्था मध्ये तिष्ठन्ति राजसाः ।	010a  
जघन्यगुणसंयुक्ता यान्त्यधस्तामसा जनाः ॥	010c  
तमः शूद्रे रजः क्षत्रे ब्राह्मणे सत्वमुत्तमम् ।	011a  
इत्येवं त्रिषु वर्णेषु विवर्तन्ते गुणास्त्रयः ॥	011c  
दूरादपि हि दृश्यन्ते सहिताः सङ्घचारिणः ।	012a  
तमः सत्वं रजश्चैव पृथक्त्वेनानुशुश्रुम ॥	012c  
दृष्ट्वा त्वादित्यमुद्यन्तं कुचोराणां भयं भवेत् ।	013a  
अध्वगाः परितप्येयुरुष्णतो दुःखभागिनः ॥	013c  
आदित्यः सत्वमुद्दिष्टः कुचोरास्तु तथा तमः ।	014a  
परितापोऽध्वगानां च रजसो गुण उच्यते ॥	014c  
प्राकाश्यं सत्वमादित्यः सन्तापो रजसो गुणः ।	015a  
उपप्लवस्तु विज्ञेयस्तामसस्तस्य पर्वसु ॥	015c  
एवं ज्योतिष्षु सर्वेषु प्रवर्तन्ते गुणास्त्रयः ॥	016a  
पर्यायेण च वर्न्तते तत्रतत्र तथातथा ॥	016c  
स्थावरेषु तु भावेषु तिर्यग्भावगतं तमः ।	017a  
राजसास्तु विवर्तन्ते स्नेहभावस्तु सात्विकः ॥	017c  
अहस्त्रिधा तु विज्ञेयं त्रिधा रात्रिर्विधीयते ।	018a  
मासार्धमासवर्षाणि ऋतवः सन्धयस्तथा ॥	018c  
त्रिधा दानानि दीयन्ते त्रिधा यज्ञः प्रवर्तते ।	019a  
त्रिधा लोकास्त्रिधा देवास्त्रिधा विद्यास्त्रिधा गतिः ॥	019c  
भूतं भव्यं भविष्यं च धर्मोऽर्थः काम एव च ।	020a  
प्राणापानावुदानश्चाप्येत एव त्रयो गुणाः ॥	020c  
पर्यायेण प्रवर्तन्ते तत्रतत्र तथातथा ।	021a  
यत्किञ्चिदिह लोकेऽस्मिन्सर्वमेते त्रयो गुणाः ॥	021c  
त्रयो गुणाः प्रवर्तन्ते ह्यव्यक्ता नित्यमेव तु ।	022a  
सत्वं रजस्तमश्चैव गुणसर्गः सनातनः ॥	022c  
तमोऽव्यक्तं शिवं धाम रजो योनिः सनातनः ।	023a  
प्रकृतिर्विकारः प्रलयः प्रधानं प्रभवाप्ययौ ॥	023c  
अनुद्रिक्तमनूनं वाऽप्यकम्पमचलं ध्रुवम् ।	024a  
सदसच्चैव तत्सर्वमव्यक्तं त्रिगुणं स्मृतम् ।	024c  
ज्ञेयानि नामधेयानि नरैरध्यात्मचिन्तकैः ॥	024e  
अव्यक्तनामानि गुणांश्च तत्त्वतो यो वेद सर्वाणि गतीश्च केवलाः ।	025a  
विमुक्तदेहः प्रविभागतत्त्ववित् स मुच्यते सर्वगुणैर्निरामयः ॥ ॥	025c  

इति श्रीमन्महाभारते आश्वमेधिकपर्वणि अनुगीतापर्वणि चत्वारिंशोऽध्यायः ॥ 40 ॥

14-40-1 अविच्छिन्नानि अपृथग्भूतानि । इदं सात्विकमिदं राजसमिदं तामसं कार्यमिति व्यपदेशस्तु तत्तद्गुणप्राधान्यमात्रादित्यर्थः ॥ 14-40-4 संहत्य मिश्रीभूय यात्रां व्यवहारं कुर्वते । यतः सङ्घचारिणः संहतस्वभावाश्चरन्ति ॥
