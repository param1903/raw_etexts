अध्यायः 063

युधिष्ठिरेण व्यासाज्ञया भीमादिभिः सहालोच्य यज्ञार्थं धनाहरणाय सहभ्रात्रादिभिर्हिमवत्पार्श्वं प्रति प्रस्थानम् ॥ 1 ॥

जनमेजय उवाच ।	001  
श्रुत्वैतद्वचनं ब्रह्मन्व्यासेनोक्तं महात्मना ।	001a  
अश्वमेधं प्रति तदा किं भूयः प्रचकार ह ॥	001c  
रत्नं च यन्मरुत्तेन निहितं वसुधातले ।	002a  
तदवाप कथं चेति तन्मे ब्रूहि द्विजोत्तम ॥	002c  
वैशम्पायन उवाच ।	003  
श्रुत्वा द्वैपायनवचो धर्मराजो युधिष्ठिरः ।	003a  
भ्रातॄन्सर्वान्समानाय्य काले वचनमब्रवीत् ॥	003c  
अर्जुनं भीमसेनं च माद्रीपुत्रौ यमावपि ।	004a  
श्रुतं वो वचनं वीराः सौहृदाद्यन्महात्मना ॥	004c  
कुरूणां हितकामेन प्रोक्तं कृष्णेन धीमता ।	005a  
तपोवृद्धेन महता सुहृदां भूतिमिच्छता ॥	005c  
गुरुणा धर्मशीलेन व्यासेनाद्भुतकर्मणा ।	006a  
भीष्मेण च महाप्राज्ञ गोविन्देन च धीमता ॥	006c  
संस्मृत्य तदहं सम्यक्कर्तुमिच्छामि पाण्डवाः ।	007a  
आयत्यां च तदात्वे च सर्वेषां तद्धि नो हितम् ॥	007c  
अनुबन्धे च कल्याणं यद्वचो ब्रह्मवादिनः ।	008a  
इयं हि वसुधा सर्वा क्षीणरत्ना कुरूद्वहाः ॥	008c  
तच्चाचष्ट तदा व्यासो मरुत्तस्य धनं नृपाः ।	009a  
यद्येतद्वो बहुमतं मन्यध्वं वा क्षमं यदि ।	009c  
तदानयामहे सर्वे कथं वा भीम मन्यसे ॥	009e  
इत्युक्तवाक्ये नृपतौ तदा कुरुकुलोद्वह ।	010a  
भीमसेनो नृपश्रेष्ठं प्राञ्जलिर्वाक्यमब्रवीत् ॥	010c  
रोचते मे महाबाहो यदिदं भाषितं त्वया ।	011a  
व्यासाख्यातस्य वित्तस्य समुपानयनं प्रति ॥	011c  
तत्प्राप्नुयामहे धर्माद्यद्धनं काङ्क्षितं प्रभो ।	012a  
कृतमेव महाराज भवेदिति मतिर्मम ॥	012c  
ते वयं प्रणिपातेन गिरीशस्य महात्मनः ।	013a  
तदानयाम भद्रं ते समभ्यर्च्य कपर्दिनम् ॥	013c  
\'तं विभुं देवदेवेशं शूलपाणिं त्रिलोचनम् ।	014a  
अनादिनिधनं शम्भुं नमस्याम महेश्वरम् ॥\'	014c  
लोकनाथं गणाध्यक्षं तस्यैवानुचरांश्च तान् ।	015a  
प्रसाद्यार्थमवाप्स्यामो नूनं वाग्बुद्धिकर्मभिः ॥	015c  
रक्षन्ते ये च तद्द्रव्यं किन्नरा रौद्रदर्शनाः ।	016a  
ते च वश्या भविष्यन्ति प्रसन्ने वृषभध्वजे ॥	016c  
\'स हि देवः प्रसन्नात्मा भक्तानां परमेश्वरः ।	017a  
ददात्यमरतां चापि किं पुनः काञ्चनं प्रभुः ॥	017c  
वनस्थस्य पुरा जिष्णोरस्त्रं पाशुपतं महत् ।	018a  
रौद्रं ब्रह्मशिरश्चादात्प्रसन्नः किं पुनर्धनम् ॥	018c  
वयं सर्वे हि तद्भक्ताः स चास्माकं प्रसीदति ।	019a  
तत्प्रसादादिदं राज्यं प्राप्तं कौरवनन्दन ॥	019c  
अभिमन्योर्वधे वृत्ते प्रतिज्ञाते धनञ्जये ।	020a  
जयद्रथवधार्थाय स्वप्ने लोकगुरुर्निशि ।	020c  
प्रसाद्य लब्धवानस्त्रमर्जुनः सहकेशवः ॥	020e  
तत्र प्रभातां रजनीं फल्गुनस्याग्रतः प्रभुः ।	021a  
जघान सैन्यं शूलेन प्रत्यक्षं सव्यसाचिनः ॥	021c  
कस्तां सेनां महाराज मनसाऽपि प्रधर्षयेत् ।	022a  
द्रोणकर्णबलैर्युक्तां महेष्वासैः प्रहारिभिः ।	022c  
ऋते देवान्महेष्वासाद्बहुरूपान्महेश्वरात् ॥	022e  
तस्यैव च प्रसादेन निहतास्तव शत्रवः ।	023a  
अश्वमेधस्य संसिद्धिं तव सम्पादयिष्यति ।\'	023c  
श्रुत्वैवं वदतस्तस्य वाक्यं भीमस्य भारत ।	024a  
प्रीतो धर्मात्मजो राजा बभूवातीव भारत ।	024c  
अर्जुनप्रमुखाश्चापि तथेत्येवाब्रुवन्वचः ॥	024e  
कृत्वा तु पाण्डवाः सर्वे रत्नाहरणनिश्चयम् ।	025a  
सेनामाज्ञापयामासुर्नक्षत्रेऽहनि च ध्रुवे ॥	025c  
ततो ययुः पाण्डुसुता ब्राह्मणान्स्वस्ति वाच्य च ।	026a  
अर्चयित्वा सुरश्रेष्ठं पूर्वमेव महेश्वरम् ॥	026c  
मोदकैः पायसेनाथ मांसापूपैस्तथैव च ।	027a  
आशास्य च महात्मानं प्रययुर्मुदिता भृशम् ॥	027c  
तेषां प्रयास्यतां तत्र मङ्गलानि शुभान्यथ ।	028a  
प्राहुः प्रहृष्टमनसो द्विजाग्र्या नागराश्च ते ॥	028c  
ततः प्रदक्षिणीकृत्य शिरोभिः प्रणिपत्य च ।	029a  
ब्राह्मणानग्निसहितान्प्रययुः पाण्डुनन्दनाः ॥	029c  
समनुज्ञाप्य राजानं पुत्रशोकसमाहतम् ।	030a  
धृतराष्ट्रं सभार्यं वै पृथां च पृथुलोचनाम् ॥	030c  
मूले निक्षिप्य कौरव्यं युयुत्सुं धृतराष्ट्रजम् ।	031a  
सम्पूज्यमानाः पौरैश्च ब्राह्मणैश्च मनीषिभिः ।	031c  
\'प्रययुः पाण्डवा वीरा नियमस्थाः शुचिव्रताः\' ॥ ॥	031e  

इति श्रीमन्महाभारते आश्वमेधिकपर्वणि अनुगीतापर्वणि त्रिषष्टितमोऽध्यायः ॥ 63 ॥

14-63-25 ध्रुवे नक्षत्रे रोहिण्यामुत्तरात्रये च । अहानि वारे ध्रुवे रविवारे । उत्तरार्केऽमृतसिद्धयोगे इत्यर्थः ॥ 14-63-31 मूले वंशस्याद्ये । कुन्तीधृतराष्ट्रसमीपे इत्यर्थः ॥
