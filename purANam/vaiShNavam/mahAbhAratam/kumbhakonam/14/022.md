अध्यायः 022

कृष्णेनार्जुनं प्रति दशेन्द्रियगुणादिप्रतिपादकब्राह्मणदम्पतिसंवादानुवादः ॥ 1 ॥

ब्राह्मण उवाच ।	001  
अत्राप्युदाहरन्तीममितिहासं पुरातनम् ।	001a  
निबोध दशहोतॄणां विधानमिह यादृशम् ॥	001c  
श्रोत्रं त्वक्चक्षुषी जिह्वा नासिका चरणौ करौ ।	002a  
उपस्थं पायुरिति वाग्घोतॄणि दश भामिनि ॥	002c  
शब्दस्पर्शौ रूपरसौ गन्धो वाक्यं क्रिया गतिः ।	003a  
रेतोमूत्रपुरीषाणां त्यागो दश हवींषि च ॥	003c  
दिशो वायू रविश्चन्द्रः पृथ्व्यग्नी विष्णुरेव च ।	004a  
इन्द्रः प्रजापतिर्मित्रमग्नयो दश भामिनि ॥	004c  
दशेन्द्रियाणि होतॄणि हवींषि दश भामिनि ।	005a  
विषया नाम समिधो हूयन्ते तु दशाग्निषु ॥	005c  
चित्तं स्रुवश्च वित्तं च पवित्रं ज्ञानमुत्तमम् ।	006a  
सुविभक्तमिदं पूर्वं जगदासीदिति श्रुतम् ॥	006c  
\'ततो विविक्ता वित्तासीत्सा वित्तं पर्यवेक्षते ।\'	007a  
सर्वमेवात्र विज्ञेयं चित्ते ज्ञानमवेक्षता ।	007c  
रेतः शरीरभृत्काये विज्ञाता तु शरीरभृत् ॥	007e  
शरीरभृद्गार्हपत्यस्तस्मादग्निः प्रणीयते ।	008a  
मनश्चाहवनीयस्तु तस्मिन्प्रक्षिप्यते हविः ॥	008c  
ततो वाचस्पतिर्जज्ञे तं मनः पर्यवेक्षते ।	009a  
रूपं भवति वै वक्त्रं तदनुद्रवते मनः ॥	009c  
ब्राह्मण्युवाच ।	010  
कस्माद्वागभवत्पूर्वं कस्मात्पश्चान्मनोऽभवत् ।	010a  
मनसा चिन्तितं पूर्वं वाक्यं समभिपद्यते ॥	010c  
केन विज्ञानयोगेन मतिश्चित्तं समास्थिता ।	011a  
समुन्नीता नाध्यगच्छत्को वै तां प्रतिबाधते ॥	011c  
ब्राह्मण उवाच ।	012  
तन्मनस्थः पतिर्भूत्वा तस्मात्प्रेहन्निवायति ।	012a  
तां मतिं मनसः प्राहुर्मनस्तस्मादपेक्षते ॥	012c  
प्रश्नं तु वाङ्मनसयोर्यस्मात्त्वमनुपृच्छसि ।	013a  
तस्मात्ते वर्तयिष्यामि तयोरेव समाह्वयम् ॥	013c  
उभे वाङ्मनसी गत्वा भूतात्मानमपृच्छताम् ।	014a  
आवयोः श्रेष्ठमाचक्ष्व च्छिन्धि नौ संशयं विभो ॥	014c  
मन इत्येव भगवांस्तदा प्राह सरस्वतीम् ।	015a  
अहं वै कामधुक्तुभ्यमिति तं प्राह वागथ ॥	015c  
ब्राह्मण उवाच ।	016  
स्थावरं जङ्गमं चैव विद्ध्युभे मनसी मम ।	016a  
स्थावरं मत्सकाशे वै जङ्गमं विषये तव ॥	016c  
यस्तु ते विषये गच्छन्मन्त्रो वर्णः स्वरोपि वा ।	017a  
तन्मनो जङ्गमं नाम तस्मादसि गरीयसी ॥	017c  
तस्माद्भवितुमर्हामि स्वयमभ्येत्य शोभने ।	018a  
तस्मादुच्छ्वासमासाद्य प्रवक्ष्यामि सरस्वति ॥	018c  
प्राणापानावन्तरे यद्वाग्वै नित्यं स्म तिष्ठति ।	019a  
प्रीयमाणा महाभागे विना प्राणांश्च मामपि ।	019c  
प्रजापतिमुपाधावत्प्रसीद भगवन्निति ॥	019e  
ततः प्राणः प्रादुरभूद्वाचमाप्याययन्पुनः ।	020a  
तस्मादुच्छ्वासमासाद्य न वाग्वदति कर्हिचित् ॥	020c  
घोषिणी जातनिर्घोषा नित्यमेव प्रवर्तते ।	021a  
तयोरपि च घोषिण्या निर्घोषैव गरीयसी ॥	021c  
गौरिव प्रस्रवत्यर्थान्रसमुत्तमशालिनी ।	022a  
सततं स्यन्दते ह्येषा शाश्वतं ब्रह्मवादिनी ॥	022c  
दिव्यादिव्यप्रभावेन भारती गौः शुचिस्मिते ।	023a  
एतयोरन्तरं पश्य सूक्ष्मयोर्यतमानयोः ॥	023c  
ब्राह्मण्युवाच ।	024  
अनुत्पन्नेषु वाक्येषु चोद्यमाना सिसृक्षया ।	024a  
किन्नु पूर्वं तदा देवी व्याजहार सरस्वती ॥	024c  
ब्राह्मण उवाच ।	025  
प्राणेन या सम्भवते शरीरे प्राणादपानं प्रतिपद्यते च ।	025a  
उदानभूता च विसृज्य देहं व्यानेन सर्वं दिवमावृणोति ॥	025c  
ततः समाने प्रतितिष्ठतीह इत्येव पूर्वं प्रजजल्प वागपि ।	026a  
तस्मान्मनः स्थावरत्वाद्विशिष्टं तथा देवी जङ्गमत्वाद्विशिष्टाः ॥ ॥	026c  

इति श्रीमन्महाभारते आश्वमेधिकपर्वणि अनुगीतापर्वणि द्वाविंशोऽध्यायः ॥ 22 ॥

14-22-9 जज्ञे समानः पर्युपेक्षत इति ट. थ. पाठः । 14-22-13 सम्यक्सुखम् आह्वयन्ते विजिगीषवोऽस्मिन्निति समाह्वयः संवादस्तम् । 14-22-22 मासमुत्तमशालिनीति क.ट.थ.पाठः ॥ 
