अध्यायः 025

कृष्णेनार्जुनं प्रति ब्राह्मणेन ब्राह्मणीं प्रत्युक्तसृष्ट्यादिप्रतिपादकनारददेवमतसंवादानुवादः ॥ 1 ॥

ब्राह्मण उवाच ।	001  
अत्राप्युदाहरन्तीममितिहासं पुरातनम् ।	001a  
नारदस्य च संवादमृषेर्देवमतस्य च ॥	001c  
देवमत उवाच ।	002  
जन्तोः सञ्जायमानस्य किन्नु पूर्वं प्रवर्तते ।	002a  
प्राणोऽपानः समानो वा व्यानो वोदान एव च ॥	002c  
नारद उवाच ।	003  
येनायं सृज्यते जन्तुस्ततोऽन्यः पूर्वमेति तम् ।	003a  
प्राणद्वन्द्वं हि विज्ञेयं तिर्यगूर्ध्वमधश्च यत् ॥	003c  
देवमत उवाच ।	004  
केनायं सृज्यते जन्तुः कश्चान्यः पूर्वमेति तम् ।	004a  
प्राणद्वन्द्वं च मे ब्रूहि तिर्यगूर्ध्वमधश्च यत् ॥	004c  
नारद उवाच ।	005  
सङ्कल्पाज्जायते हर्षः शब्दादपि च जायते ।	005a  
रसात्सञ्जायते चापि रूपादपि च जायते ॥	005c  
\'स्पर्शात्सञ्जायते चापि गन्धादपि च जायते ।\'	006a  
शुक्राच्छोणितसंसृष्टात्पूर्वं प्राणः प्रवर्तते ।	006c  
प्राणेन विकृते शुक्रे ततोऽपानः प्रवर्तते ॥	006e  
शुक्रात्सञ्जायते चापि रसादपि च जायते ।	007a  
एतद्रूपमुदानस्य हर्षो मिथुनमन्तरा ॥	007c  
कामात्सञ्जायते शुक्रं शुक्रात्सञ्जायते रजः ।	008a  
समानव्यानजनिते सामान्ये शुक्रशोणिते ॥	008c  
प्राणापानाविदं द्वन्द्वमवाक् चोर्ध्वं च गच्छतः ।	009a  
व्यानः समानश्चैवोभौ तिर्यग्द्वन्द्वत्वमुच्यते ॥	009c  
अग्निर्वै देवताः सर्वा इति देवस्य शासनात् ।	010a  
सञ्जायते हि प्राणेषु ज्ञानं बुद्धिसमन्वितम् ॥	010c  
तस्य धूमस्तमोरूपं रजो भस्म सुतेजसः ।	011a  
सर्वं सञ्जायते तस्य यत्र प्रक्षिप्यते हविः ॥	011c  
हविः समानो व्यानश्च इति यज्ञविदो विदुः ।	012a  
प्राणापानावाज्यभागौ तयोर्मध्ये हुताशनः ॥	012c  
एतद्रूपमुदानस्य परमं ब्राह्मणा विदुः ।	013a  
निर्द्वन्द्वमिति यत्त्वेतत्तन्मे निगदतः शृणु ॥	013c  
अहोरात्रमिदं द्वन्द्वं तयोर्मध्ये हुताशनः ।	014a  
एतद्रूपमुदानस्य परमं ब्राह्मणा विदुः ॥	014c  
\'उभे सत्यानृते द्वन्द्वं तयोर्मध्ये हुताशनः ।	015a  
एतद्रूपमुदानस्य परमं ब्राह्मणा विदुः ॥\'	015c  
सच्चासच्चैव तद्द्वन्द्वं तयोर्मध्ये हुताशनः ।	016a  
एतद्रूपमुदानस्य परमं ब्राह्मणा विदुः ॥	016c  
\'उभे शुभाशुभे द्वन्द्वं तयोर्मध्ये हुताशनः ।	017a  
एतद्रूपमुदानस्य परमं ब्राह्मणा विदुः ॥\'	017c  
ऊर्ध्वं समानो व्यानश्च व्यस्यते कर्म तेन तत् ।	018a  
द्वितीयं तु समानेन पुनरेव व्यवस्यते ॥	018c  
शान्त्यर्थं वामदेव्यं च शान्तिर्ब्रह्म सनातनम् ।	019a  
एतद्रूपमुदानस्य परमं ब्राह्मणा विदुः ॥ ॥	019c  

इति श्रीमन्महाभारते आश्वमेधिकपर्वणि अनुगीतापर्वणि पञ्चविंशोऽध्यायः ॥ 25 ॥

14-25-18 पूर्वं समानो व्यानोऽथ व्यस्यते तेन कर्मकृत् इति क.ट.पाठः ॥ 
