अध्यायः 083

अर्जुनेनाश्वानुसरणवशान्मगधदेशगमनम् ॥ 1 ॥ तत्र जरासन्धपौत्रस्य मेघसन्धेः पराजयपूर्वकं तत्रतत्र म्लेच्छादिपराजयः ॥ 2 ॥

वैशम्पायन उवाच ।	001  
स तु वाजी समुद्रान्तां पर्येत्य वसुधामिमाम् ।	001a  
निवृत्तोऽभिमुखो राजन्येन वारणसाह्वयम् ॥	001c  
अनुगच्छंश्च तुरगं निवृत्तोऽथ किरीटभृत् ।	002a  
यदृच्छया समापेदे पुरं राजगृहं तदा ॥	002c  
तमभ्याशगतं दृष्ट्वा सहदेवात्मजः प्रभो ।	003a  
क्षत्रधर्मे स्थितो वीरः समरायाऽऽजुहाव ह ॥	003c  
ततः पुरात्स निष्क्रम्य रथी धन्वी शरी तली ।	004a  
मेघसन्धिः पदातिं तं धनञ्जयमुपाद्रवत् ॥	004c  
आसाद्य च महातेजा मेघसन्धिर्धनञ्जयम् ।	005a  
बालभावान्महाराज प्रोवाचेदं न कौशलात् ॥	005c  
किमयं चार्यते वाजी स्त्रीमध्य इव भारत ।	006a  
हयमेनं हरिष्यामि प्रयतस्व विमोक्षणे ॥	006c  
अदत्तानुनयो युद्धे यदि त्वं पितृभिर्मम ।	007a  
करिष्यामि तवाऽऽतिथ्यं प्रहर प्रहरामि च ॥	007c  
इत्युक्तः प्रत्युवाचैनं प्रहसन्निव पाण्डवः ।	008a  
विघ्नकर्ता मया वार्य इति मे व्रतमाहितम् ॥	008c  
भ्रात्रा ज्येष्ठेन नृपते तवापि विदितं ध्रुवम् ।	009a  
प्रहरस्व यथाशक्ति न मन्युर्विद्यते मम ॥	009c  
इत्युक्तः प्राहरत्पूर्वं पाण्डवं मगधेश्वरः ।	010a  
किरञ्शरसहस्राणि वर्षाणीव सहस्रदृक् ॥	010c  
ततो गाण्डीवभृच्छूरो गाण्डीवप्रहितैः शरैः ।	011a  
चकार मोघांस्तान्बाणान्सयत्नान्भरतर्षभ ॥	011c  
स मोघं तस्य बाणौघं कृत्वा वानरकेतनः ।	012a  
शरान्मुमोच ज्वलितान्दीप्तास्यानिव पन्नगान् ॥	012c  
ध्वजे पताकादण्डेषु रथे यन्त्रे हयेषु च ।	013a  
अन्येषु च रथाङ्गेषु न शरीरे न सारथौ ॥	013c  
संरक्ष्यमाणः पार्थेन शरीरे सव्यसाचिना ।	014a  
मन्यमानः स्ववीर्यं तन्मागधः प्राहिणोच्छरान् ॥	014c  
ततो गाण्डीवधन्वा तु मागधेन भृशाहतः ।	015a  
बभौ वसन्तसमये पलाशः पुष्पितो यथा ॥	015c  
अवध्यमानः सोऽभ्यघ्नन्मागधः पाण्डवर्षभम् ।	016a  
तेन तस्थौ स कौरव्य लोकवीरस्य दर्शने ॥	016c  
सव्यसाची तु सङ्क्रुद्धो विकृष्य बलवद्धनुः ।	017a  
हयांश्चकार निर्जीवान्सारथेश्च शिरोऽहरत् ॥	017c  
धनुश्चास्य महच्चित्रं क्षुरेण प्रचकर्त ह ।	018a  
हस्तावापं पताकां च ध्वजं चास्य न्यपातयत् ॥	018c  
स राजा व्यथितो व्यश्वो विधनुर्हतसारथिः ।	019a  
गदामादाय कौन्तेयमभिदुद्राव वेगवान् ॥	019c  
तस्यापतत एवाशु गदां हेमपरिष्कृताम् ।	020a  
शरैश्चकर्त बहुधा बहुभिर्गृध्रवाजितैः ॥	020c  
सा गदा शकलीभूता विशीर्णमणिबन्धना ।	021a  
व्याली विमुच्यमानेव पपात धरणीतले ॥	021c  
विरथं विधनुष्कं च गदया परिवर्जितम् ।	022a  
\'नैच्छत्ताडयितुं धीमानर्जुनः समराग्रणीः ॥	022c  
तत एनं विमनसं क्षत्रधर्मे व्यवस्थितम् ॥\'	023a  
सान्त्वपूर्वमिदं वाक्यमब्रवीत्कपिकेतनः ॥	023c  
पर्याप्तः क्षत्रधर्मोऽयं दर्शितः पुत्र गम्यताम् ।	024a  
बह्वेतत्समरे कर्म तव बालस्य पार्थिव ॥	024c  
युधिष्ठिरस्य सन्देशो न हन्तव्या नृपा इति ।	025a  
तेन जीवसि राजंस्त्वमपराद्धोऽपि मे रणे ॥	025c  
इति मत्वा तदाऽऽत्मानं प्रत्यादिष्टं स्म मागधः ।	026a  
तथ्यमित्यभिगम्यैनं प्राञ्जलिः प्रत्यपूजयत् ॥	026c  
पराजितोऽस्मि भद्रं ते नाहं योद्धुमिहोत्सहे ।	027a  
यद्यत्कृत्यं मया तेऽद्य तद्ब्रूहि कृतमेव तु ॥	027c  
तमर्जुनः समाश्वास्य पुनरेवेदमब्रवीत् ।	028a  
आगन्तव्यं परां चैत्रीमश्वमेधे नृपस्य नः ॥	028c  
इत्युक्तः स तथेत्युक्त्वा पूजयामास तं हयम् ।	029a  
फल्गुनं च युधिश्रेष्ठं विदिवत्सहदेवजः ॥	029c  
ततो यथेष्टमगमत्पुनरेव स कौरवः ।	030a  
ततः समुद्रतीरेण वङ्गान्पुण्ड्रान्सकेरलान् ॥	030c  
तत्रतत्र च भूरीणि म्लेच्छसैन्यान्यनेकशः ।	031a  
विजिग्ये धनुषा राजन्गाण्डीवेन धनञ्जयः ॥ ॥	031c  

इति श्रीमन्महाभारते आश्वमेधिकपर्वणि अनुगीतापर्वणि त्र्यशीतितमोऽध्यायः ॥ 83 ॥

14-83-7 अदत्तानुनयः अशिक्षितः ॥ 14-83-20 गृध्रवाजितैः गृध्रपक्षयुतैः ॥
