अध्यायः 010

इन्द्रेण गन्धर्वमुखात्स्वेन याजनाय बृहस्पतिवरणं चोदितेनापि मरुत्तेन तदनङ्गीकारे यज्ञविघाताय साटोपं यज्ञवाटं प्रत्यागमनम् ॥ 1 ॥ संवर्तेन मरुत्तप्रार्थनया विद्याबलेनेन्द्रादीनां संस्तम्भनम् ॥ 2 ॥ ततः संवर्तानुवर्तिनेन्द्रेण सभानिर्मापणादिना यज्ञनिर्वर्तनपूर्वकं देवैः सह हविर्ग्रहणम् ॥ 3 ॥ व्यासेनैवं युधिष्ठिरं प्रति मरुत्तयज्ञप्रवृत्तिप्रकारकथनपूर्वकं तच्छिष्टद्रव्याहरणेनाश्वमेधकरणविधानम् ॥ 4 ॥

इन्द्र उवाच ।	001  
एवमेतद्ब्रह्मबलं गरीयो न ब्राह्मणात्किञ्चिदन्यद्ररीयः ।	001a  
आविक्षितस्य तु बलं न मृष्ये वज्रमस्मै प्रहरिष्यामि घोरम् ॥	001c  
धृतराष्ट्र गच्छ प्रहितो मरुत्तं संवर्तेन सङ्गतं तं वदस्व	002a  
बृहस्पतिं त्वमुपशिक्षस्व राजन्वज्रं वा ते प्रहरिष्यामि घोरम् ॥	002c  
व्यास उवाच ।	003  
ततो गत्वा धृतराष्ट्रो नरेन्द्रं प्रोवाचेदं वचनं वासवस्य ॥	003ac  
गन्धर्वं मां धृतराष्ट्रं निबोध त्वामागतं वक्तुकामं नरेन्द्र ।	004a  
ऐन्द्रं वाक्यं शृणु मे राजसिंह यत्प्राह लोकाधिपतिर्महात्मा ॥	004c  
बृहस्पतिं याजकं त्वं वृणीष्व वज्रं वा ते प्रहरिष्यामि घोरम् ।	005a  
वचश्चेदेतन्न करिष्यसे मे प्राहैतदेतावदचिन्त्यकर्मा ॥	005c  
मरुत्त उवाच ।	006  
त्वं चैवैतद्वेत्थ पुरन्दरश्च विश्वेदेवा वसवश्चाश्विनौ च ।	006a  
मित्रद्रोहे निष्कृतिर्नास्ति लोके महत्पापं ब्रह्महत्यासमं तत् ॥	006c  
बृहस्पतिर्याजयतां महेन्द्रं देवश्रेष्ठं वज्रभृतां वरिष्ठम् ।	007a  
संवर्तो मां याजयिताऽद्य राजन्न ते वाक्यं तस्य वा रोचयामि ॥	007c  
गन्धर्व उवाच ।	008  
घोरो नादः श्रूयतां वासवस्य नभस्तले गर्जतो राजसिंह ।	008a  
व्यक्तं वज्रं मोक्ष्यते ते महेन्द्रः क्षेमं राजंश्चिन्त्यतामेष कालः ॥	008c  
व्यास उवाच ।	009  
इत्येवमुक्तो धृतराष्ट्रेण राजञ्श्रुत्वा नादं नदतो वासवस्य ।	009a  
तपोनित्यं धर्मविदां वरिष्ठं संवर्तं तं ज्ञापयामास कार्यम् ॥	009c  
मरुत्त उवाच ।	010  
पश्याऽऽत्मानं प्लवमानं त्वमारादध्वा दूरं तेन न दृश्यतेऽद्य ।	010a  
प्रपद्येऽहं शर्म विप्रेन्द्र त्वत्तः प्रयच्छ तस्मादभयं विप्रमुख्य ॥	010c  
अयमायाति वे वज्री दिशो विद्योतयन्दश ।	011a  
अमानुषेण घोरेण सदस्यास्त्रासिता हि नः ॥	011c  
संवर्त उवाच ।	012  
भयं शक्राद्व्येतु ते राजसिंह प्रणोत्स्येऽहं भयमेतत्सुघोरम् ।	012a  
संस्तम्भिन्या विद्यया क्षिप्रमेव मा भैस्त्वमस्याभिभवात्प्रतीतः ॥	012c  
अहं संस्तम्भयिष्यामि मा भैस्त्वं शक्रतो नृप ।	013a  
सर्वेषामेव देवानां क्षयितान्यायुधानि मे ॥	013c  
दिशो वज्रं व्रजतां वायुरेतु वर्षं भूत्वा वर्षतां काननेषु ।	014a  
आपः प्लवन्त्वन्तरिक्षे वृथा च सौदामनी दृश्यते माऽपि भैस्त्वम् ॥	014c  
वह्निर्देवस्त्रातु वा सर्वतस्ते कामान्सर्वान्वर्षतु वासवो वा ।	015a  
वज्रं तथा स्थापयतां वधाय महाघोरं प्लवमानं जलौघैः ॥	015c  
मरुत्त उवाच ।	016  
घोरः शब्दः श्रूयते वै महास्वनो वज्रस्यैष सहितो मारुतेन ।	016a  
आत्मा हि मे प्रव्यथते मुहुर्मुहुर्न मे स्वास्थ्यं जायते चाद्य विप्र ॥	016c  
संवर्त उवाच ।	017  
वज्रादुग्राद्व्येतु भयं तवाद्य वातो भूत्वा व्रजतु नरेन्द्र वज्रम् ।	017a  
भयं त्वक्त्वा वरमन्यं वृणीष्व कं ते कामं तपसा साधयामि ॥	017c  
मरुत्त उवाच ।	018  
इन्द्रः साक्षात्सहसाऽभ्येतु विप्र हविर्यज्ञे प्रतिगृह्णातु चैव ।	018a  
स्वंस्वं हविश्चैव जुषन्तु देवा हुतं सोमं प्रतिगृह्णन्तु चैव ॥	018c  
संवर्त उवाच ।	019  
अयमिन्द्रो हरिभिरायाति राजन्देवैः सर्वैस्त्वरितैः स्तूयमानः ।	019a  
मन्त्राहूतो यज्ञमिमं मयाऽद्य पश्यस्वैनं मन्त्रविस्रस्तकायम् ॥	019c  
व्यास उवाच ।	020  
ततो देवैः सहितो देवराजो रथे युङ्क्त्वा तान्हरीन्वाजिमुख्यान् ।	020a  
आयाद्यज्ञमथ राज्ञः पिपासुराविक्षितस्याप्रमेयस्य सोमम् ॥	020c  
तमायान्तं सहितं देवसङ्घैः प्रत्युद्ययौ सपुरोधा मरुत्तः ।	021a  
चक्रे पूजां देवराजाय चाग्र्यां यथाशास्त्रं विधिवत्प्रीयमाणः ॥	021c  
संवर्त उवाच ।	022  
सुस्वागतं ते पुरुहूतेह विद्वन्यज्ञोऽप्ययं सन्निहिते त्वयीन्द्र ।	022a  
शोशुभ्यते बलवृत्रघ्न भूयः पिबस्व सोमं सुतमुद्यतं मया ॥	022c  
मरुत्त उवाच ।	023  
शिवेन मां पश्य नमश्च तेऽस्तु प्राप्तो यज्ञः सफलं जीवितं मे ।	023a  
अयं यज्ञं कुरुते मे सुरेन्द्रबृहस्पतेरवरो जन्मना च ।	023c  
इन्द्र उवाच ।	024  
जानामि ते गुरुमेनं तपोधनं बृहस्पतेरनुजं तिग्मतेजसम्	024a  
यस्याह्वानादागतोऽहं नरेन्द्र प्रीतिर्मेऽद्य त्वयि मन्युः प्रनष्टः ॥	024c  
संवर्त उवाच ।	025  
यदि प्रीतस्त्वमसि वै देवराज तस्मात्स्वयं शाधि यज्ञे विधानम् ।	025a  
स्वयं सर्वान्कुरु भागान्सुरेन्द्र जानात्वयं सर्वलोकश्च देव ॥	025c  
व्यास उवाच ।	026  
एवमुक्तस्त्वाङ्गिरसेन शक्रः समादिदेश स्वयमेव देवान् ।	026a  
सभाः क्रियन्तामावसथाश्च मुख्याः सहस्रशश्चित्रभूताः समृद्धाः ॥	026c  
क्लृप्ताः स्थूणाः कुरुताऽऽरोहणानि गन्धर्वाणामप्सरसां च शीघ्रम् ।	027a  
यत्र नृत्येरन्नप्सरसः समस्ताः स्वर्गोपमः क्रियतां यज्ञवाटः ॥	027c  
इत्युक्तास्ते चक्रुराशु प्रतीता दिवौकसः शक्रवाक्यान्नरेन्द्र ।	028a  
ततो वाक्यं प्राह राजानमिन्द्रः प्रीतो राजन्पूज्यमानो मरुत्तम् ॥	028c  
एष त्वयाऽहमिह राजन्समेत्य ये चाप्यन्ये तव पूर्वे नरेन्द्र ।	029a  
सर्वाश्चान्या देवताः प्रीयमाणा हविस्तुभ्यं प्रतिगृह्णन्तु राजन् ॥	029c  
आग्नेयं वै लोहितमालभन्तां वैश्वदेवं बहुरूपं हि राजन् ।	030a  
निलं चोक्षाणं मेद्यमप्यालभन्तां चलच्छिश्नं सम्प्रदिष्टं द्विजाग्र्याः ॥	030c  
ततो यज्ञो ववृधे तस्य राजन्यत्र देवाः स्वयमन्नानि जह्रुः ।	031a  
यस्मिञ्शक्रो ब्राह्मणैः पूज्यमानः सदस्योऽभूद्धरिमान्देवराजः ॥	031c  
ततः संवर्तश्चैत्यगतो माहात्मा यथा वह्निः प्रज्वलितो द्वितीयः ।	032a  
हवींष्युच्चैराह्वयन्देवसङ्घाञ्जुहावाग्नौ मन्त्रवत्सुप्रतीतः ॥	032c  
ततः पीत्वा बलभित्सोममग्र्यंये चाप्यन्ते सोमपा देवसङ्घाः ।	033a  
सर्वेऽनुज्ञाताः प्रययुः पार्थिवेन यथाजोषं तर्पिताः प्रीतिमन्तः ॥	033c  
ततो राजा जातरूपस्य राशीन्पदेपदे कारयामास हृष्टः ।	034a  
द्विजातिभ्यो विसृजन्भूरि वित्तं रराज वित्तेश इवारिहन्ता ॥	034c  
ततो वित्तं विविधं सन्निधाय यथोत्साहं कारयित्वा च कोशम् ।	035a  
अनुज्ञातो गुरुणा सन्निवृत्त्य शशास गामखिलां सागरान्ताम् ॥	035c  
एवङ्गुणः सम्बभूवेह राजा यस्य क्रतौ तत्सुवर्णं प्रभूतम् ।	036a  
तत्त्वं समादाय नरेन्द्र वित्तं यजस्व देवांस्तपनीयैर्विधानैः ॥	036c  
वैशम्पायन उवाच ।	037  
ततो राजा पाण्डवो हृष्टरूपः श्रुत्वा वाक्यं सत्यवत्याः सुतस्य ।	037a  
मनश्चक्रे तेन वित्तेन यष्टुन्ततोऽमात्यैर्मन्त्रयामास भूयः ॥ ॥	037c  

इति श्रीमन्महाभारते आश्वमेधिकपर्वणि अश्वमेधपर्वणि दशमोऽध्यायः ॥ 10 ॥

14-10-6 मित्रद्रोहे निष्कृतिर्वै यथेह नास्तीति सदैव वाद इति क.ट.थ.पाठः ॥ 14-10-8 क्षमं राजन्निति क.ट.थ.पाठः ॥ 14-10-30 विलोभ्य च्छित्त्वा मत्प्रतिष्ठा द्विनेन्द्राः इति क.ट.थ.पाठः ॥ 14-10-36 देवांस्तर्पयानो निवापैः इति झ.पाठः ॥
