अध्यायः 070

कृष्णेनाभिमन्युसुतस्य पदप्रवृत्तिनिमित्तकथनपूर्वकं नामकरणम् ॥ 1 ॥ अत्रान्तरे युधिष्ठिरादीनां स्वर्णभारानयनेन हस्तिनपुरं प्रत्यागमनश्रवणेन कृष्णादिभिस्तत्प्रत्युद्यानम् ॥ 2 ॥

वैशम्पायन उवाच ।	001  
ब्रह्मास्त्रं तु यदा राजन्कृष्णेन प्रतिसंहृतम् ।	001a  
तदा तद्वेश्म ते पित्रा तेजसाऽभिविदीपितम् ॥	001c  
ततो रक्षांसि सर्वाणि नेशुस्त्यक्त्वा गृहं तु तत् ।	002a  
अन्तरिक्षे च वागासीत्साधु केशव साध्विति ॥	002c  
तदस्त्रं ज्वलितं चापि पितामहमगात्तदा ।	003a  
ततः प्राणान्पुनर्लेभे पिता तव नरेश्वर ॥	003c  
व्यचेष्टत च बालोऽसौ यथोत्साहं यथाबलम् ।	004a  
बभूवुर्मुदिता राजंस्ततस्ता भरतस्त्रियः ॥	004c  
ब्राह्मणा वाचयामासुर्गोविन्दस्यैव शासनात् ।	005a  
ततस्ता मुदिताः सर्वाः प्रशशंसुर्जनार्दनम् ॥	005c  
स्त्रियो भरतसिंहानां नावं लब्ध्वेव पारगाः ।	006a  
कुन्ती द्रुपदपुत्री च सुभद्रा चोत्तरा तथा ।	006c  
स्त्रियश्चान्या नृसिंहानां बभूवुर्हृष्टमानसाः ॥	006e  
तत्र मल्ला नटाश्चैव ग्रन्थिकाः सौख्यशायिकाः ।	007a  
सूतमागधसङ्घाश्चाप्यस्तुवंस्तं जनार्दनम् ॥	007c  
कुरुवंशस्तवाख्याभिराशीर्भिर्भरतर्षभ ।	008a  
\'सभाजयत संहृष्टो महाराज महाजनः ॥\'	008c  
उत्थाय तु यथाकालमुत्तरा यदुनन्दनम् ।	009a  
अभ्यवादयत प्रीता सह पुत्रेण भारत ॥	009c  
ततस्तस्यै ददौ प्रीतो बहुरत्नं विशेषतः ।	010a  
तथैव वृष्णिशार्दूलो नाम चास्याकरोत्प्रभुः ।	010c  
पितुस्तव महाराज सत्यसन्धो जनार्दनः ॥	010e  
परिक्षीणे कुले यस्माज्जातोऽयमभिमन्युजः ।	011a  
परिक्षिदिति नामास्य भवत्वित्यब्रवीत्तदा ॥	011c  
सोऽवर्धत यथाकालं पिता तव जनाधिप ।	012a  
मनःप्रह्लादनश्चासीत्सर्वलोकस्य भारत ॥	012c  
मासजातस्तु ते वीर पिता भवति भारत ।	013a  
अथाऽऽजग्मुः सुबहुलं रत्नमादाय पाण्डवाः ॥	013c  
\'मेरुकूटनिभान्भाण्डान्कलशान्भाजनानि च ।	014a  
कृताकृतं महद्भीममादाय पुरुषोत्तमाः ॥	014c  
भारतैर्वाहनैस्तत्र गोरुते गोरुते पथि ।	015a  
निवसन्तो ययुर्देवं स्मरन्तः परमेष्ठिनः ॥	015c  
नासीत्तत्र नृपः कश्चिदभारार्तो नृपं विना ।	016a  
भीमादयोऽपि यज्ञार्थं वहन्ते किं पुनर्जनाः ॥\'	016c  
तान्समीपगताञ्श्रुत्वा निर्ययुर्वृष्णिपुङ्गवाः ।	017a  
अलञ्चक्रुश्च माल्यौघैर्नगरं नागसाह्वयम् ॥	017c  
पताकाभिर्विचित्राभिर्ध्वजैश्च विविधैरपि ।	018a  
वेश्मानि समलञ्चक्रुः पौराश्चापि जनेश्वरः ॥	018c  
देवतायतनानां च पूजाः सुविविधास्तथा ।	019a  
सन्दिदेशाथ विदुरः पाण्डुपुत्रप्रियेप्सया ॥	019c  
राजमार्गाश्च तत्राऽऽसन्सुमनोभिरलङ्कृताः ।	020a  
शुशुभे तत्पुरं चापि समुद्रौघनिभस्वनम् ॥	020c  
नर्तकैश्चापि नृत्यद्भिर्गायकानां च निःस्वनैः ।	021a  
आसीद्वैश्रवणस्येव निवासस्तत्पुरं तदा ॥	021c  
बन्दिभिश्च नरै राजन्स्त्रीसहायैश्च सर्वशः ।	022a  
तत्रतत्र विविक्तेषु समन्तादुपशोभितम् ॥	022c  
पताका धूयमानाश्च समन्तान्मातरिश्वना ।	023a  
अदर्शयन्निव तदा कुरून्वै दक्षिणोत्तरान् ॥	023c  
अघोषयंस्तदा चापि पुरुषा राजमार्गतः ।	024a  
सर्वरात्रविहारोऽद्य रत्नाभरणलक्षणः ॥ ॥	024c  

इति श्रीमन्महाभारते आश्वमेधिकपर्वणि अनुगीतापर्वणि सप्ततितमोऽध्यायः ॥ 70 ॥

14-70-5 वाचयामासुः स्वस्तीति शेषः ॥ 14-70-7 ग्रन्थिकाः दैवज्ञाः सुखावहं सौख्यं शयनं इति पृच्छन्ति ते सौख्यशायिकाः ॥ 14-70-8 कुरुवंशस्य स्तवं आचक्षते ताभिः कुरुवंशस्तवाख्याभिः ॥ 14-70-9 उत्थाय तु यथाकाममिति क.ट.थ.पाठः ॥ 14-70-10 तस्य कृष्णो ददौ हृष्टो बहुरत्नं विशेषतः । तथाऽन्ये वृष्णिशार्दूला इति झ.पाठः ॥
