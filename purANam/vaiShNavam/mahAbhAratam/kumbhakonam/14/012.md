अध्यायः 012

कृष्णेन युधिष्ठिरम्प्रति शारीरमानसभेदनेन व्याधेर्द्वैविध्याभिधानपूर्वकं तत्परिहारोपायकथनम् ॥ 1 ॥

वासुदेव उवाच ।	001  
द्विविधो जायते व्याधिः शारीरो मानसस्तथा ।	001a  
परस्परं तयोर्जन्म निर्द्वन्द्वं नोपपद्यते ॥	001c  
शरीरे जायते व्याधिः शारीरः स निगद्यते ।	002a  
मानसे जायते व्याधिर्मानसस्तु निगद्यते ॥	002c  
शीतोष्णे चैव वायुश्च गुणा राजञ्शरीरजाः ।	003a  
तेषां गुणानां साम्यं चेत्तदाहुः स्वस्थलक्षणम् ॥	003c  
उष्णेन बाध्यते शीतं शीतेनोष्णं च बाध्यते ॥	004ac  
सत्वं रजस्तमश्चेति त्रय आत्मगुणाः स्मृताः ।	005a  
तेषां गुणानां साम्यं चेत्तदाहुः स्वस्थलक्षणम् ॥	005c  
तेषामन्यतमोत्सेके विधानमुपदिश्यते ।	006a  
हर्षेण बाध्यते शोको हर्षः शोकेन बाध्यते ॥	006c  
कश्चिद्दुःखे वर्तमानः सुखस्य स्मर्तुमिच्छति ।	007a  
कश्चित्सुखे वर्तमानो दुःखस्य स्मर्तुमिच्छति ॥	007c  
स त्वं न दुःखी दुःखस्य न सुखी सुसुखस्य वा ।	008a  
स्मर्तुमिच्छसि कौन्तेय दैवं हि बलवत्तरम् ।	008c  
अथवा ते स्वभावोऽयं येन पार्थावकृष्यसे ॥	008e  
दृष्ट्वा सभागतां कृष्णामेकवस्त्रां रजस्वलाम् ।	009a  
मिषतां पाण्डवेयानां न तस्य स्मर्तुमिच्छसि ॥	009c  
प्रव्राजनं च नगरादजिनैश्च विवासनम् ।	010a  
महारण्यनिवासश्च न तस्य स्मर्तुमिच्छसि ॥	010c  
जटासुरात्परिक्लेशश्चित्रसेनेन चाहवः ।	011a  
सैन्धवाच्च परिक्लेशो न तस्य स्मर्तुमिच्छसि ॥	011c  
पुनरज्ञातचर्यायां कीचकेन पदा वधः ।	012a  
याज्ञसेन्यास्तथा पार्थ न तस्य स्मर्तुमिच्छसि ॥	012c  
यच्च ते द्रोणभीष्माभ्यां युद्धमासीदरिन्दम ।	013a  
मनसैकेन योद्धव्यं तत्ते युद्धमुपस्थितम् ॥	013c  
तस्मादभ्युपगन्तव्यं युद्धाय भरतर्षभ ।	014a  
परमव्यक्तरूपस्य पारं युक्त्या स्वकर्मभिः ॥	014c  
यत्र नैव शरैः कार्यं न भृत्यैर्न च बन्धुभिः ।	015a  
आत्मनैकेन योद्धव्यं तत्ते युद्धमुपस्थितम् ॥	015c  
तस्मिन्ननिर्जिते युद्धे कामवस्थां गमिष्यसि ।	016a  
एतज्ज्ञात्वा तु कौन्तेय कृतकृत्यो भविष्यसि ॥	016c  
एतां बुद्धिं विनिश्चित्य भूतानामागतिं गतिम् ।	017a  
पितृपैतामहे वृत्ते शाधि राज्यं यथोचितम् ॥ ॥	017c  

इति श्रीमन्महाभारते आश्वमेधिकपर्वणि अश्वमेधपर्वणि द्वादशोऽध्यायः ॥ 12 ॥

14-12-3 शीतोष्णे कफपित्ते वायुर्वातः तेषां साम्ये स्वास्थ्यं वैषम्ये व्याधिर्भवतीत्यर्थः ॥ 14-12-4 शीतोष्णयोरन्यतराधिक्यजं दोषमितरवर्धकेनौषधादिनापनयेदित्यर्थः ॥ 14-12-12 कीचकेन पराभव इति क.पाठः ॥ 14-12-15 आत्मना मनसा ॥ 
