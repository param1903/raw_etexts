अध्यायः 076

अर्जुनेन भगदत्तात्मजपराजयः ॥ 1 ॥

एवं त्रिरात्रमभवत्तद्युद्धं भरतर्षभ ।	001a  
अर्जुनस्य नरेन्द्रेण वृत्रेणेव शतक्रतोः ॥	001c  
ततश्चतुर्थे दिवसे यज्ञदत्तो महाबलः ।	002a  
जहास सस्वनं हासं वाक्यं चेदमथाब्रवीत् ॥	002c  
अर्जुनार्जुन तिष्ठस्व न मे जीवन्विमोक्ष्यसे ।	003a  
त्वां निहत्य करिष्यामि पितुस्तोयं यथाविधि ॥	003c  
त्वया वृद्धो मम पिता भगदत्तः पितुः सखा ।	004a  
हतो वृद्धोऽपि बाधित्वा शिशुं मामद्य योधय ॥	004c  
इत्येवमुक्त्वा सङ्क्रुद्धो यज्ञदत्तो नराधिपः ।	005a  
प्रेषयामास कौरव्य वारणं पाण्डवं प्रति ॥	005c  
सम्प्रेष्यमाणो नागेन्द्रो यज्ञदत्तेन धीमता ।	006a  
उत्पतिष्यन्निवाऽऽकाशमभिदुद्राव पाण्डवम् ॥	006c  
अग्रहस्तसुमुक्तेन शीकरेण स नागराट् ।	007a  
समौक्षत गुडाकेशं शैलं नील इवाम्बुदः ॥	007c  
स तेन प्रेषितो राज्ञा मेघवद्विनदन्मुहुः ।	008a  
मुखाडम्बरसंह्रादैरभ्यद्रवत फल्गुनम् ॥	008c  
स नृत्यन्निव नागेन्द्रो यज्ञदत्तप्रचोदितः ।	009a  
आससाद द्रुतं राजन्कौरवाणां महारथम् ॥	009c  
तमायान्तमथाऽऽलक्ष्य यज्ञदत्तस्य वारणम् ।	010a  
गाण्डीवमाश्रित्य बली न व्यकम्पत शत्रुहा ॥	010c  
चुक्रोध बलवच्चापि पाण्डवस्तस्य भूपतेः ।	011a  
कार्यविघ्नमनुस्मृत्य पूर्ववैरं च भारत ॥	011c  
ततस्तं वारणं क्रुद्धः शरजालेन पाण्डवः ।	012a  
निवारयामास तदा वेलेव मकरालयम् ॥	012c  
स नागप्रवरः श्रीमानर्जुनेन निवारितः ।	013a  
तस्थौ शरैर्विनुन्नाङ्गः श्वाविच्छललितो यथा ॥	013c  
निवारितं गजं दृष्ट्वा भगदत्तसुतो नृपः ।	014a  
उत्ससर्ज शितान्बाणानर्जुने क्रोधमूर्छितः ॥	014c  
अर्जुनस्तु महाबाहुः शरैररिनिघातिभिः ।	015a  
वारयामास तान्बाणांस्तदद्भुतमिवाभवत् ॥	015c  
ततः पुनरभिक्रुद्धो राजा प्राग्ज्योतिषाधिपः ।	016a  
प्रेषयामास नागेन्द्रं बलवत्पर्वतोपमम् ॥	016c  
तमापतन्तं सम्प्रेक्ष्य बलवान्पाकशासनिः ।	017a  
नाराचमग्निसङ्काशं प्राहिणोद्वारणं प्रति ॥	017c  
स तेन वारणो राजन्मर्मस्वभिहतो भृशम् ।	018a  
पपात सहसा भूमौ वज्ररुग्ण इवाचलः ॥	018c  
स पतञ्शुशुभे नागो धनञ्जयशराहतः ।	019a  
विशन्निव महाशैलो महीं वज्रप्रपीडितः ॥	019c  
तस्मिन्निपतिते नागे यज्ञदत्तस्य पाण्डवः ।	020a  
तं न भेतव्यमित्याह ततो भूमिगतं नृपम् ॥	020c  
अब्रवीद्धि महातेजाः प्रस्थितं मां युधिष्ठिरः ।	021a  
राजानस्ते न हन्तव्या धनञ्जय कथञ्चन ॥	021c  
सर्वमेतन्नरव्याघ्र भवत्येतावता कृतम् ।	022a  
योधाश्चापि न हन्तव्या धनञ्जय रणे त्वया ॥	022c  
वक्तव्याश्चापि राजानः सर्वे सह सुहृज्जनैः ।	023a  
युधिष्ठिरस्याश्वमेधो भवद्भिरनुभूयताम् ॥	023c  
इति भ्रातृवचः श्रुत्वा न हन्मि त्वां नराधिप ।	024a  
उत्तिष्ठ न भयं तेऽस्ति स्वस्तिमान्गच्छ पार्थिव ॥	024c  
आगच्छेथा महाराज परां चैत्रीमुपस्थिताम् ।	025a  
तदाऽश्वमेधो भविता धर्मिराजस्य धीमतः ॥	025c  
एवमुक्तः स राजा तु भगदत्तात्मजस्तदा ।	026a  
तथेत्येवाब्रवीद्वाक्यं पाण्डवेनाभिनिर्जितः ॥ ॥	026c  

इति श्रीमन्महाभारते आश्वमेधिकपर्वणि अनुगीतापर्वणि षट्सप्ततितमोऽध्यायः ॥ 76 ॥

14-76-13 शललितः शलाकाप्रोतः ॥
