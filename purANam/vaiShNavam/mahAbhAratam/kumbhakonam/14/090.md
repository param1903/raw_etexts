श्रीः
अध्यायः 090

युधिष्ठिरेणाश्वमेधसमापनानन्तरं राज्ञां यथोचितं सम्मानपूर्वकं स्वस्वदेशान्प्रति प्रस्थापनम् ॥ 1 ॥

वैशम्पायन उवाच 	KK-14-02-90-001  
श्रपयित्वा पशूनन्यान्विधिवद्द्विजसत्तमाः ।	KK-14-02-90-001a  
तं तुरङ्गं यथाशास्त्रमालभन्त द्विजातयः ॥	KK-14-02-90-001c  
ततः सञ्ज्ञप्य तुरगं विधिवद्याजकर्षभाः ।	KK-14-02-90-002a  
उपसंवेशयाञ्चक्रुस्ततस्तां द्रुपदात्मजाम् ।	KK-14-02-90-002c  
कलाभिस्तिसृभी राजन्यथाविधि मनस्विनीम् ॥	KK-14-02-90-002e  
उद्धृत्य तु वपां तस्य यथाशास्त्रं द्विजातयः ।	KK-14-02-90-003a  
श्रपयामासुरव्यग्रा विधिवद्भरतर्षभ ॥	KK-14-02-90-003c  
तं वपाधूमगन्धं तु धर्मराजः सहानुजैः ।	KK-14-02-90-004a  
उपाजिघ्रद्यथाशास्त्रं सर्वपापापहं तदा ॥	KK-14-02-90-004c  
शिष्टान्यङ्गानि यान्यासंस्तस्याश्वस्य नराधिप ।	KK-14-02-90-005a  
तान्यग्रौ जुहुवुर्धीराः समस्ताः षोडशर्त्विजः ॥	KK-14-02-90-005c  
संस्थाप्यैवं तस्य राज्ञस्तं यज्ञं शक्रतेजसः ।	KK-14-02-90-006a  
व्यासः सशिष्यो भगवान्वर्धयामास तं नृपम् ॥	KK-14-02-90-006c  
ततो युधिष्ठिरः प्रादात्सदस्येभ्यो यथाविधि ।	KK-14-02-90-007a  
कोटीः सहस्रं निष्काणां व्यासाय तु वसुन्धराम् ॥	KK-14-02-90-007c  
प्रतिगृह्य धरां राजन्व्यासः सत्यवतीसुतः ।	KK-14-02-90-008a  
अब्रवीद्भरतश्रेष्ठं धर्मराजं युधिष्ठिरम् ॥	KK-14-02-90-008c  
वसुधा भवतस्त्वेषां सन्न्यस्ता राजसत्तम ।	KK-14-02-90-009a  
निष्क्रयो दीयतां मह्यं ब्राह्मणा हि धनार्थिना ॥	KK-14-02-90-009c  
युधिष्ठिरस्तु तान्विप्रान्प्रत्युवाच महामनाः ।	KK-14-02-90-010a  
भ्रातृभिः सहितो धीमान्मध्ये राज्ञां महात्मनाम् ॥	KK-14-02-90-010c  
अश्वमेधे महायज्ञे पृथिवी दक्षिणा स्मृता ।	KK-14-02-90-011a  
अर्जुनेन जिता चेयमृत्विग्भ्यः प्रापिता मया ॥	KK-14-02-90-011c  
वनं प्रवेक्ष्ये विप्राग्र्या विभजध्वं महीमिमाम् ।	KK-14-02-90-012a  
चतुर्धा पृथिवीं कृत्वा चातुर्होत्रप्रमाणतः ॥	KK-14-02-90-012c  
नाहमादातुमिच्छामि ब्रह्मस्वं द्विजसत्तमाः |	KK-14-02-90-013a  
इदं नित्यं मनो विप्रा भ्रातॄणां चैव मे सदा ॥	KK-14-02-90-013c  
इत्युक्तवति तस्मिंस्तु भ्रातरो द्रौपदी च सा ।	KK-14-02-90-014a  
एवमेतदिति प्राहुस्तदभूद्रोमहर्षणम् ॥	KK-14-02-90-014c  
ततोऽन्तरिक्षे वागासीत्साधुसाध्विति भारत ।	KK-14-02-90-015a  
तथैव द्विजसङ्घानां शंसतां विबभौ स्वनः ॥	KK-14-02-90-015c  
द्वैपायनस्तथा कृष्णः पुनरेव युधिष्ठिरम् ।	KK-14-02-90-016a  
प्रोवाच मध्ये विप्राणामिदं सम्पूजयन्मुनिः ॥	KK-14-02-90-016c  
दत्तैषा भवता मह्यं तां ते प्रतिददाम्यहम् ।	KK-14-02-90-017a  
हिरण्यं दीयतामेभ्यो ब्राह्मणेभ्यो धराऽस्तु ते ॥	KK-14-02-90-017c  
ततोऽब्रवीद्वासुदेवो धर्मराजं युधिष्ठिरम् ।	KK-14-02-90-018a  
यथाऽऽह भगवान्व्यासस्तथा त्वं कर्तुमर्हसि ॥	KK-14-02-90-018c  
इत्युक्तः स कुरुश्रेष्ठः प्रीतात्मा भ्रातृभिः सह ।	KK-14-02-90-019a  
कोटिं कोटिं गवां प्रादाद्दक्षिणां त्रिगुणीकृताम् ॥	KK-14-02-90-019c  
न करिष्यति तल्लोके कश्चिदन्यो नराधिपः ।	KK-14-02-90-020a  
यत्कृतं कुरुराजेन मरुत्तस्यानुकुर्वता ॥	KK-14-02-90-020c  
प्रतिगृह्य तु तद्द्रव्यं कृष्णद्वैपायनो मुनिः ।	KK-14-02-90-021a  
ऋत्विग्भ्यः प्रददौ विद्वांश्चतुर्धा व्यभजंश्च ते ॥	KK-14-02-90-021c  
धरण्या निष्क्रयं दत्त्वा तद्धिरण्यं युधिष्ठिरः ।	KK-14-02-90-022a  
धूतपापो जितस्वर्गो मुमुदे भ्रातृभिः सह ॥	KK-14-02-90-022c  
ऋत्विजस्तमपर्यन्तं सुवर्णनिचयं तथा ।	KK-14-02-90-023a  
व्यभजन्त द्विजातिभ्यो यथोत्साहं यथासुखम् ॥	KK-14-02-90-023c  
यज्ञवाटे च यत्किञ्चिद्धिरण्यं सविभूषणम् ।	KK-14-02-90-024a  
तोरणानि च यूपांश्च घटान्पात्रीस्तथेष्टकाः ।	KK-14-02-90-024c  
युधिष्ठिराभ्यनुज्ञाताः सर्वं तद्व्यभजन्द्विजाः ॥	KK-14-02-90-024e  
अनन्तरं द्विजातिभ्यः क्षत्रिया जह्रिरे वसु ।	KK-14-02-90-025a  
तथा विट्शूद्रसङ्घाश्च तथाऽन्ये म्लेच्छजातयः ।	KK-14-02-90-025c  
\'कालेन महता जह्रुस्तत्सुवर्णं ततस्ततः ॥\'	KK-14-02-90-025e  
ततस्ते ब्राह्मणाः सर्वे मुदिता जग्मुरालयान् ।	KK-14-02-90-026a  
तर्पिता वसुना तेन धर्मराजेन धीमता ॥	KK-14-02-90-026c  
स्वमंशं भगवान्व्यासः कुन्त्यै पादाभिवादितः ।	KK-14-02-90-027a  
प्रददौ तस्य महतो हिरण्यस्य महाद्युतिः ॥	KK-14-02-90-027c  
श्वशुरात्प्रीतिदायं तं प्राप्य सा प्रीतमानसा ।	KK-14-02-90-028a  
चकार पुण्यकं तेन सुमहत्सङ्घशः पृथा ॥	KK-14-02-90-028c  
गत्वा त्ववभृथं राजा विपाप्मा भ्रातृभिः सह ।	KK-14-02-90-029a  
सभाज्यमानः शुशुभे महेन्द्रस्त्रिदशैरिव ॥	KK-14-02-90-029c  
पाण्डवाश्च महीपालैः समेतैरभिसंवृताः ।	KK-14-02-90-030a  
अशोभन्त महाराज ग्रहस्तारागणैरिव ॥	KK-14-02-90-030c  
राजभ्योपि ततः प्रादाद्रत्नानि विविधानि च ।	KK-14-02-90-031a  
गजानश्वानलङ्कारान्स्त्रियो वासांसि काञ्चनम् ॥	KK-14-02-90-031c  
तद्धनौघमपर्यन्तं पार्थः पार्थिवमण्डले ।	KK-14-02-90-032a  
विसृजञ्शुशुभे राजन्यथा वैश्रवणस्तथा ॥	KK-14-02-90-032c  
आनीय च तथा वीरं राजानं बभ्रुवाहनम् ।	KK-14-02-90-033a  
प्रदाय विपुलं वित्तं गृहात्प्रास्थापयत्तदा ॥	KK-14-02-90-033c  
दुःशलायाश्च तं पौत्रं बालकं भरतर्षभ ।	KK-14-02-90-034a  
स्वराज्येऽथ पितुर्धामान्स्वसुः प्रीत्या न्यवेशयत् ॥	KK-14-02-90-034c  
नृपतींश्चैव तान्सर्वान्सुविभक्तान्सुपूजितान् ।	KK-14-02-90-035a  
प्रस्थापयामास वशी कुरुराजो युधिष्ठिरः ॥	KK-14-02-90-035c  
गोविन्दं च महात्मानं बलदेवं महाबलम् ।	KK-14-02-90-036a  
तथाऽन्यान्वृष्णिवीरांश्च प्रद्युम्नाद्यान्सहस्रशः ॥	KK-14-02-90-036c  
पूजयित्वा महाराज यथाविधि महाद्युतिः ।	KK-14-02-90-037a  
भ्रातृभिः सहितो राजा प्रास्थापयदरिन्दमः ॥	KK-14-02-90-037c  
एवं बभूव यज्ञः स धर्मराजस्य धीमतः ।	KK-14-02-90-038a  
बह्वन्नधनरत्नौघः सुरामैरेयसागरः ॥	KK-14-02-90-038c  
सर्पिःपङ्का ह्रदा यत्र बभूवुश्चान्नपर्वताः ।	KK-14-02-90-039a  
रसालकर्दमा नद्यो बभूवुर्भरतर्षभ ॥	KK-14-02-90-039c  
भक्ष्यखाण्डवरागाणां क्रियतां भुज्यतां तथा ।	KK-14-02-90-040a  
पशूनां वध्यतां चैव नान्तं ददृशिरे जनाः ॥	KK-14-02-90-040c  
मत्तप्रमत्तमुदितं सुप्रीतयुवतीजनम् ।	KK-14-02-90-041a  
मृदङ्गशङ्खनादैश्च मनोरममभूत्तदा ||	KK-14-02-90-041c  
दीयतां भुज्यतां चापि तत्र शब्दो महानभूत् ।	KK-14-02-90-042a  
दीयतां दीयतां चेति दिवारात्रमवारितम् ॥	KK-14-02-90-042c  
तं महोत्सवसङ्काशं हृष्टपुष्टजनाकुलम् ।	KK-14-02-90-043a  
कथयन्ति स्म पुरुषा नानादेशनिवासिनः ॥	KK-14-02-90-043c  
वर्षित्वा धनधाराभिः कामै रत्नै रसैस्तथा ।	KK-14-02-90-044a  
विपाप्मा भरतश्रेष्ठः कृतार्थः प्राविशत्पुरम् ॥ 	KK-14-02-90-044c  

इति श्रीमन्महाभारते आश्वमेधिकपर्वणि अनुगीतापर्वणि नवतितमोऽध्यायः ॥ 90 ॥

14-90-2 सञ्ज्ञप्य हिंसित्वा तुरगम् । तस्य समीपे तिसृभिः कलाभिः कलनाभिः मन्त्रद्रव्यश्रद्धाख्याभिरुपेतां द्रौपदीम् उपसंवेशयाञ्चक्रुः ॥ 14-90-5 अङ्गानि हृदयजिह्वावक्षादीनि ॥ 14-90-6 संस्थाप्य समाप्य ॥ 14-90-7 तुशब्दश्चार्थे । तेन सर्वेभ्यो वसुन्धरां ददावित्यर्थः ॥ 14-90-25 अनन्तरं द्विजातिभ्यः विप्रेषु गृहीत्वा निवृत्तेषु शिष्टात् क्षत्रियादयो गृहीतवन्त इत्यर्थः ॥ 7-90-38 मैरेयं वृक्षजं मद्यम् ॥ 14-90-40 पिप्पलीशुण्ठीयुक्तो मुद्गयूषः खाण्डवः स एव शर्कारयुक्तो रागः ||
