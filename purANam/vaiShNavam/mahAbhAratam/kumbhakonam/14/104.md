अध्यायः 104
	
कृष्णेन युधिष्ठिरम्प्रति पञ्चमहायज्ञनिरूपणं, स्नानविधिनिरूपणं, वैष्णवलक्षणाभिधानं स्वपूजायोग्ययोग्यपुष्पविवेचनं च ॥ 1 ॥
युधिष्ठिर उवाच ।	001  
विप्रयोगे शरीरस्य सेन्द्रियस्य विशेषतः ।	001a  
अन्तरा वर्तमानस्य गतिः प्राणस्य कीदृशी ॥	001c  
भगवानुवाच ।	002  
शुभाशुभकृतं सर्वं प्राप्नोतीह फलं नरः ।	002a  
न तु सर्वस्य भूतस्य पञ्चत्वं विद्यते नृप ॥	002c  
पञ्चत्वं पाण्डवश्रेष्ठ भूरिभूतिकरं नृणाम् ।	003a  
तेषां पञ्च महायज्ञान्ये कुर्वन्ति द्विजोत्तम ॥	003c  
पञ्चत्वं पञ्चभिर्भूतैर्वियोगं सम्प्रचक्षते ।	004a  
न जायते न म्रियते पुरुषः शाश्वतः सदा ॥	004c  
प्रायेण मरणं नाम पापिनामेव पाण्डव ।	005a  
येषां तु न गतिः पुण्या तेषां मरणमुच्यते ॥	005c  
प्रायेणाकृतकृत्यस्तु मृत्योरुद्विजते जनः ।	006a  
कृतकृत्याः प्रतीक्षन्ते मृत्युं प्रियमिवातिथिम् ॥	006c  
युधिष्ठिर उवाच ।	007  
पञ्च यज्ञाः कथं देव क्रियन्तेऽत्र द्विजातिभिः ।	007a  
तेषां नाम च देवेश वक्तुमर्हस्यशेषतः ॥	007c  
श्रीभगवानुवाच ।	008  
शृणु पञ्च महायज्ञान्कीर्त्यमानान्युधिष्ठिर ।	008a  
यैरेव ब्रह्मसालोक्यं लभ्यते गृहमेधिना ॥	008c  
ऋभुयज्ञं ब्रह्मयज्ञं भूतयज्ञं च पाण्डव ।	009a  
नृयज्ञं पितृयज्ञं च पञ्च यज्ञान्प्रचक्षते ॥	009c  
तर्पणं ऋभुयज्ञः स्यात्स्वाध्यायो ब्रह्मयज्ञकः ।	010a  
भूतयज्ञो बलिर्यज्ञो नृयज्ञोऽतिथिपूजनम् ।	010c  
पितॄनुद्दिश्य यत्कर्म पितृयज्ञः प्रकीर्तितः ॥	010e  
हुतं चाप्यहुतं चैव तथा प्रहुतमेव च ।	011a  
प्राशितं बलिदानं च पाकयज्ञान्प्रचक्षते ॥	011c  
वैश्वदेवादयो होमा हुतमित्युच्यते बुधैः ।	012a  
अहुतं च भवेद्दत्तं प्रहुतं ब्राह्मणाशितम् ॥	012c  
प्राणाग्निहोत्रहोमं च प्राशितं विधिवद्विदुः ।	013a  
बलिकर्म च राजेन्द्र पाकयज्ञाः प्रकीर्तिताः ॥	013c  
केचित्पञ्च महायज्ञान्पाकयज्ञान्प्रचक्षते ।	014a  
अपरे ब्रह्मयज्ञादीन्महायज्ञविदो विदुः ॥	014c  
सर्व एते महायज्ञाः सर्वथा परिकीर्तिताः ।	015a  
बुभुक्षितान्ब्राह्मणांस्तु यथाशक्ति न हापयेत् ॥	015c  
अहन्यहनि ये त्वेतानकृत्वा भुञ्जते स्वयम् ।	016a  
केवलं मलमश्नन्ति ते नार न च संशयः ॥	016c  
तस्मात्स्नात्वा द्विजो विद्वान्कुर्यादेतान्दिनेदिने ।	017a  
अतोऽन्यथा तु भुञ्जन्वै प्रायश्चित्ती भवेद्द्विजः ॥	017c  
युधिष्टिर उवाच ।	018  
देवदेवेश दैत्यघ्न त्वद्भक्तस्य जनार्दन ।	018a  
वक्तुमर्हसि देवेश स्नानस्य च विधिं मम ॥	018c  
भगवानुवाच ।	019  
शृणु पाण्डव तत्सर्व पवित्रं पापनाशनम् ।	019a  
स्नात्वा येन विधानेन मुच्यन्ते किल्बिषाद्द्विजाः ॥	019c  
मृदं च गोमयं चैव तिलं दर्भांस्तथैव च ।	020a  
पुष्पाण्यपि यथान्यायमादाय तु जलं व्रजेत् ॥	020c  
नद्यां स्नात्वा न च स्नायदन्यत्र द्विजसत्तम ।	021a  
सति प्रभूते पयसि नाल्पे स्नायात्कदाचन ॥	021c  
गत्वोदकसमीपं तु शुचौ देशे मनोरमे ।	022a  
ततो मृद्गोमयादीनि तत्र विप्रो विनिक्षिपेत् ॥	022c  
बहिः प्रक्षाल्य पादौ च द्विराचम्य प्रयत्नतः ।	023a  
प्रदक्षिणं समावृत्य नमस्कुर्यात्तु तज्जलम् ॥	023c  
न च प्रक्षालयेद्विद्वांस्तीर्थमद्भिः कदाचन ।	024a  
न च पादेन वा हन्याद्धस्तेनान्येन तज्जलम् ॥	024c  
सर्वदेवमया ह्यापो मन्मयाः पाण्डुनन्दन ।	025a  
तस्मात्तास्तु न हन्तव्यास्त्वद्भिः प्रक्षालयेत्स्थलं ॥	025c  
केवलं प्रथमं मज्जेन्नाङ्गानि विमृशेद्बुधः ।	026a  
तत्तु तीर्थं समासाद्य कुर्यादाचमनं पुनः ॥	026c  
गोकर्णाकृतिवत्कृत्वा करं त्रिः प्रपिबेज्जलम् ।	027a  
द्विस्तत्परिमृजेद्वक्त्रं पादावभ्युक्ष्य चात्मनः ।	027c  
शीर्षण्यांस्तु ततः प्राणान्सकृदेवतु संस्पृशेन ॥	027e  
बाहू द्वौ च ततः स्पृष्ट्वा हृदयं नाभिमेव च ।	028a  
प्रत्यङ्गमुदकं स्पृष्ट्वा मूर्धानं तु पुनः स्पृशेत् ॥	028c  
आपः पुनन्त्वित्युक्त्वा च पुनराचमनं चरेत् ।	029a  
सोङ्कारव्याहृतीर्वाऽपि सदसस्पतिमित्यृचम् ॥	029c  
आचम्य मृत्तिकाः पश्चात्त्रिधा कृत्वा समालभेत् ।	030a  
ऋचेदं विष्णुरित्यङ्गमुत्तमाधममध्यमम् ।	030c  
आलभ्य वारुणैः सूक्तैर्नमस्कृत्य जलं ततः ॥	030e  
स्रवन्ती चेत्प्रतिस्रोतः प्रत्यर्कं चान्यवारिषु ।	031a  
मज्जेदोमित्युदाहृत्य न च विक्षोभयेज्जलम् ॥	031c  
गोमयं च त्रिधा कृत्वा जले पूर्वं समालभेत् ।	032a  
सव्याहृतीकां सप्रणवां गायत्रीं च जपेत्पुनः ॥	032c  
पुनराचमनं कृत्वा मद्गतेनान्तरात्मना ।	033a  
आपोहिष्ठेति तिसृभिर्ऋग्भिः पूतेन वारिणा ।	033c  
तथा तरत्समन्दीभिः सिञ्चेच्चतसृभिः क्रमात् ॥	033e  
गोसूक्तेनाश्वसूक्तेन शुद्धवर्गेणि चात्मनः ।	034a  
वैष्णवैर्वारुणैः सूक्तैः सावित्रैरिन्द्रदेवतैः ॥	034c  
वामदैव्येन चात्मानमन्यैर्मन्मयसामभिः ।	035a  
स्थित्वाऽन्तःसलिले सूक्तं जपेद्वाचाऽघमर्षणं ॥	035c  
सव्याहृतीकां सप्रणवां गायत्रीं वा ततो जपेत् ।	036a  
आश्वासमोक्षात्प्रणवं जपेद्वा मामनुस्मरन् ॥	036c  
उत्प्लुत्य तीर्थमासाद्य धौते शुक्ले च वाससी ।	037a  
शुद्धे चाच्छादयेत्कक्षे न कुर्यात्परिपाशके ॥	037c  
पाशेन बद्ध्वा कक्षे यत्कुरुते कर्म वैदिकम् ।	038a  
राक्षसा दानवा दैत्यास्तद्विलुम्पन्ति हर्षिताः ।	038c  
तस्मत्सर्वप्रयत्नेन कक्ष्यापाशं न धारयेत् ॥	038e  
ततः प्रक्षाल्य पादौ च हस्तौ चैव मृदा शनैः ।	039a  
आचम्य पुनराचामेत्पुनः सावित्रिया द्विजः ॥	039c  
प्राङ्मुखोदङ्मुखो वाऽपि ध्यायन्वेदान्समाहितः ।	040a  
जले जलगतः शुद्धः स्थल एव स्थलस्थितः ।	040c  
उभयत्र स्थितस्तस्मादाचामेदात्मशुद्धये ॥	040e  
दर्भेषु दर्भपाणिः सन्प्राङ्मुखः सुसमाहितः ।	041a  
प्राणायामांस्ततः कुर्यान्मद्गतेनान्तरात्मना ॥	041c  
सहस्रकृत्वः सावित्रीं शतकृत्वस्तु वा जपेत् ॥	042ac  
समाहितो जपेत्तस्मात्सावित्र्या चाभिमन्त्र्य च ।	043a  
मन्देहानां विनाशाय रक्षसां विक्षिपेज्जलम् ॥	043c  
उद्वर्गोसीत्यथा चान्तःप्रायश्चित्तजलं क्षिपेत् ॥	044ac  
अथादाय सुपुष्पाणि तोयमञ्जलिना द्विजः ।	045a  
प्रक्षिप्य प्रतिसूर्यं च व्योममुद्रां प्रकल्पयेत् ॥	045c  
ततो द्वादशकृत्वस्तु सूर्यस्येकाक्षरं जपेत् ।	046a  
ततः षडक्षरादीनि षट्कृत्वः परिवर्तयेत् ॥	046c  
प्रदक्षिणं परामृश्य मुद्रया स्वमुखान्तरे ।	047a  
ऊर्ध्वबाहुस्ततो भूत्वा सूर्यमीक्षेत्समाहितः ॥	047c  
तन्मण्डलस्थं मां ध्यायंस्तोजोमूर्तिं चतुर्भुजम् ।	048a  
उदुत्यं च जपेन्मन्त्रं चित्रं तच्चक्षुरित्यपि ॥	048c  
सावित्रीं च यथाशत्ति जप्त्वा सूक्तं च मामकम् ।	049a  
मन्मयानि च सामानि पुरुषव्रतमेव च ॥	049c  
ततश्चालोकयेदर्कं हंसः शुचिषदित्यपि ।	050a  
प्रदक्षिणं समावृत्य नमस्कृत्य दिवाकरम् ॥	050c  
ततस्तु तर्पयेदद्भिर्ब्रह्माणं मां च शङ्करम् ।	051a  
प्रजापतिं च देवांश्च तथा देवमुनीनपि ॥	051c  
साङ्गानपि तथा वेदानितिहासान्क्रतूनपि ।	052a  
पुराणानि च सर्वाणि कुलान्यप्सरसां तथा ॥	052c  
क्रतून्संवत्सरं चैव कलाकाष्ठात्मकं तथा ।	053a  
भूतग्रामांश्च भूतानि सरितः सागरांस्तथा ।	053c  
शैलाञ्शैलस्थितान्देवानोषधीः सवनस्पतीः ॥	053e  
तर्पयेदुपवीती च प्रत्येकं तृप्यतामिति ।	054a  
अन्वारभ्य च सव्येन पाणिना दक्षिणेन तु ॥	054c  
निवीती तर्पयेद्विद्वानृषीन्मन्त्रकृतस्तथा ।	055a  
मरीच्यादीनृषींश्चैव नारदाद्यान्समाहितः ॥	055c  
प्राचीनावीत्यथैतास्तु तर्पयेद्देवताः पितॄत् ।	056a  
ततस्तु कव्यवाडग्निं सों वैवस्वतं तथा ॥	056c  
ततश्चार्यमणं चापि ह्यग्निष्वात्तांस्तथैव च ।	057a  
सोमपांश्चैव दर्भेषु सतिलैरेव वारिभिः ।	057c  
तृप्यतामिति पश्चात्तु स पितॄंस्तर्पयेत्ततः ॥	057e  
पितॄन्पितामहांश्चैव तथैव प्रपितामहान् ।	058a  
पितामहीस्तता चापि तथैव प्रपितामहीः ॥	058c  
मातरं चात्मनश्चैव गुरुमाचार्यमेव च ।	059a  
पितृमातृष्वसारौ च तथा मातामहीमपि ॥	059c  
उपाध्यायान्सखीन्बन्धूञ्शिष्यर्त्विग्ज्ञातिबान्धवान् ।	060a  
प्रमीतानानृशंस्यार्थं तर्पयेत्तानमत्सरः ॥	060c  
तर्पयित्वा तथाऽऽचम्य स्नानवस्त्रं प्रपीडयेत् ।	061a  
वृत्तिं भृत्यजनस्याहुः स्नानं पानं च तद्विदः ॥	061c  
अतर्पयित्वा तान्पूर्वं स्नानवस्त्रं न पीडयेत् ।	062a  
पीडयेच्चेत्पुरा मोहाद्देवाः सर्पिगणास्तथा ।	062c  
पितरस्तु निराशास्ते शप्त्वा यान्ति यथागतं ॥	062e  
प्रक्षाल्य तु मृदा पादावाचम्य प्रयतः पुनः ।	063a  
दर्भेषु दर्भपाणिः सन्स्वाध्यायं तु समारभेत् ॥	063c  
वेदमादौ समारभ्य ततोपर्युपरि क्रमात् ।	064a  
यदधीतेऽन्वहं शक्त्या तत्स्वाध्यायं प्रचक्षते ॥	064c  
ऋचो वाऽपि यजुर्वाऽपि सामगायमथापि च ।	065a  
इतिहासपुराणानि यथाशक्ति न हापयेत् ॥	065c  
उत्थाय तु नमस्कृत्य दिशो दिग्देवता अपि ।	066a  
ब्रह्माणं च ततश्चाग्निं पृथिवीमोषधीस्तथा ॥	066c  
वाचं वाचस्पतिं चैव मां चैव सरितस्तथा ।	067a  
नमस्कृत्य तथाऽद्भिस्तु प्रणवादि च पूर्ववत् ॥	067c  
ततो नमोऽद्भ्य इत्युक्त्वा नमस्कुर्यात्तु तज्जलम् ।	068a  
घृणिः सूर्यस्तथाऽऽदित्यस्तं प्रणम्य स्वमूर्धनि ॥	068c  
ततस्त्वालोकयन्नर्कं प्रणवेन समाहितः ।	069a  
ततो मामर्चयेत्पुष्पैर्मत्प्रियैरेव नित्यशः ॥	069c  
युधिष्ठिर उवाच ।	070  
त्वत्प्रियाणि प्रसूनानि त्वदधिष्ठानि माधव ।	070a  
सर्वाण्याचक्ष्व देवेश त्वद्भक्तस्य ममाच्युत ॥	070c  
भगवानुवाच ।	071  
शृणुष्वावहितो राजन्पुष्पाणि प्रियकृन्ति मे ।	071a  
कुमुदं करवीरं च चणकं चम्पकं तथा ॥	071c  
मल्लिकाजातिपुष्पं च नन्द्यावर्तं च नन्दिकम् ।	072a  
पलाशपुष्पपत्राणि दूर्वा भृङ्गकमेव च ॥	072c  
वनमाला च राजेन्द्र मत्प्रियाणि विशेषतः ।	073a  
सर्वेषामपि पुष्पाणां सहस्रगुणमुत्पलम् ॥	073c  
तस्मात्पद्मं तथा राजन्पद्मात्तु सतपत्रकम् ।	074a  
तस्मात्सहस्रपत्रं तु पुण्डरीकं ततः परम् ॥	074c  
पुण्डरीकसहस्रात्तु तुलसी गुणतोऽधिका ।	075a  
बकपुष्पं ततस्तस्मात्सौवर्णं तु ततोऽधिकम् ।	075c  
सौवर्णात्तु प्रसूनाच्च मत्प्रियं नास्ति पाण्डव ॥	075e  
पुष्पाभावे तुलस्यास्तु पत्रैर्मामर्चयेत्पुनः ।	076a  
पत्रालाभे तु शाखाभिः शाखालाभे शिफालवैः ।	076c  
शिफाभावे मृदा तत्र भक्तिमानर्चयेत माम् ॥	076e  
वर्जनीयानि पुष्पाणि शृणु राजन्समाहितः ।	077a  
किङ्किणी मुनिपुष्पं च धुर्धूरं पाटलं तथा ॥	077c  
तथाऽतिमुक्तकं चैव पुन्नागं नक्तमालिकम् ।	078a  
यौधिकं क्षीरिकापुष्पं निर्गुण्डी लाङ्गुली जपा ॥	078c  
कर्णिकारं तथाऽशोकं शल्मलीपुष्पमेव च ।	079a  
ककुभाः कोविदाराश्च वैभीतकमथापि च ॥	079c  
कुरण्टकप्रसूनं च कल्पकं कालकं तथा ।	080a  
अङ्कोलं गिरिकर्णी च नीलान्येव च सर्वशः ।	080c  
एकपर्णानि चान्यानि सर्वाण्येव विवर्जयेत् ॥	080e  
अर्कपुष्पाणि वर्ज्यानि अर्कपत्रस्थितानि च ।	081a  
व्याघृताः पिचुमन्दानि सर्वाण्येव विवर्जयेत् ॥	081c  
अन्यैस्तु शुक्लपत्रैस्तु गन्धवद्भिर्नराधिप ।	082a  
अवर्ज्यैस्तैर्यथालाभं मद्भक्तो मां समर्चयेत् ॥	082c  
युधिष्ठिर उवाच ।	083  
कथं त्वमर्चनीयोसि मूर्तयः कीदृशास्तु ते ।	083a  
वैखानसाः कथं ब्रुयूः कथं वा पाञ्चरात्रिकाः ॥	083c  
भगवानुवाच ।	084  
शृणु पाण्डव तत्सर्वमर्चनाक्रममात्मनः ।	084a  
स्थण्डिले पद्मकं कृत्वा चाष्टपत्रं सकर्णिकम् ॥	084c  
अष्टाक्षरविधानेन ह्यथवा द्वादशाक्षरैः ।	085a  
वैदिकैरथ मन्त्रैश्च मम सूक्तेन वा पुनः ॥	085c  
स्थापितं मां ततस्तस्मिन्नर्ययित्वा विचक्षणः ।	086a  
पुरुषं च ततः सत्यमत्युतं च युधिष्टिर ॥	086c  
अनिरुद्धं च मां प्राहुर्वैखानसविदो जनाः ।	087a  
अन्ये त्वेवं विजानन्ति मां राजन्पाञ्चरात्रिकाः ।	087c  
वासुदेवं च राजेन्द्र सङ्कर्षणमथापि वा ।	088a  
प्रद्युम्नं चानिरुद्धं च चतुर्मूर्तिं प्रचक्षते ॥	088c  
एताश्चान्याश्च राजेन्द्र सञ्ज्ञाभेदेन मूर्तयः ।	089a  
विद्ध्यार्थान्तरा एवं मामेवं चार्चयेद्बुधः ॥	089c  
युधिष्ठिर उवाच ।	090  
त्वद्भक्ताः कीदृशा देव कानि तेषां व्रतानि च ।	090a  
एतत्कथय देवेश त्वद्भक्तस्य ममाच्युत ॥	090c  
भगवानुवाच ।	091  
अनन्यदेवताभक्ता चे मद्भक्तजनप्रियाः ।	091a  
मामेव शरणं प्राप्ता मद्भक्तास्ते प्रकीर्तिताः ॥	091c  
स्वर्ग्याण्यपि यशस्यानि मत्प्रियाणि विशेषतः ।	092a  
मद्भक्तः पाण्डवश्रेष्ठ व्रतानीमानि धारयेत् ॥	092c  
नान्यदाच्छादयेद्वस्त्रं मद्भक्तो जलतारणे ।	093a  
स्वस्थस्तु न दिवा स्वप्येन्मधुमांसानि वर्जयेत् ॥	093c  
प्रदक्षिणं व्रजेद्विप्रान्गामश्वत्थं हुताशनम् ।	094a  
न धावेत्पतिते वर्षे नाग्नभिक्षां च लोपयेत् ॥	094c  
प्रत्यक्षलवणं नाद्यत्सौभाञ्जनकरञ्जनौ ।	095a  
ग्रासमुष्टिं गवे दद्याद्धान्याम्लं चैव वर्जयेत् ॥	095c  
तथा पर्युषितं चापि पक्वं परगृहागतम् ।	096a  
अनिवेदितं च यद्द्रव्यं तत्प्रयत्नेन वर्जयेत् ॥	096c  
विभितककरञ्जानां छायां दूरे विवर्जयेत् ।	097a  
पिप्रदेवपरीवादान्न वदेत्पीडितोपि सन् ॥	097c  
सात्विका राजसाश्चापि तामसाश्चापि पाण्डव ।	098a  
मामर्चयन्ति मद्भक्तास्तेषामीदृग्विदा गतिः ॥	098c  
तामसास्तिमिरं यान्ति राजसा रज एव तत् ।	099a  
सात्विकाः सत्वसम्पन्नाः सत्वमेव प्रयान्ति ते ॥	099c  
ये सिद्धाः सन्ति साङ्ख्येन योगसत्वबलेन च ।	100a  
नभस्यादित्यचन्द्राभ्यां पश्यन्ति पदविस्तरम् ॥	100c  
एकस्तम्भे नवद्वारे त्रिस्थूणे पञ्चसाक्षिके ।	101a  
एतस्मिन्देहनगरे राजसस्तु सदा भवेत् ॥	101c  
उदिते सवितर्याप्य क्रियायुक्तस्य धीमतः ।	102a  
चतुर्वेदविदश्चापि देहे षड्वृषलाः स्मृताः ॥	102c  
क्षत्रियाः सप्त विज्ञेया वैश्यास्त्वष्टौ प्रकीर्तिताः ।	103a  
नियताः पाण्डवश्रेष्ठ शूद्राणामेकविंशतिः ॥	103c  
कामः क्रोधश्च लोभश्च मोहश्च मद एव च ।	104a  
महामोहश्च इत्येते देहे षड्वृषलाः स्मृताः ॥	104c  
गर्वः स्तम्भो ह्यहङ्कार ईर्ष्या च द्रोह एव च ।	105a  
पारुष्यं क्रूरता चैव सप्तैत क्षत्रियाः स्मृताः ॥	105c  
तीक्ष्णता निकृतिर्माया शाठ्यं डम्भो ह्यनार्जवम् ।	106a  
पैशुन्यमनृतं चैव वेश्यास्त्वष्टौ प्रकीर्तिताः ॥	106c  
तृष्णा बुभुक्षा निद्रा च ह्यालस्यं चाघृणादयः ।	107a  
आधिश्चापि विषादश्च प्रमादो हीनसत्वता ॥	107c  
भयं विक्लबता जाड्यं पापकं मन्युरेव च ।	108a  
आशा चाश्रद्दधानत्वमनवस्थाप्यमन्त्रणम् ॥	108c  
आशौचं मलिनत्वं च शूद्रा ह्येते प्रकीर्तिताः ।	109a  
यस्मिन्नेते न दृश्यन्ते स वै ब्राह्मण उच्यते ॥	109c  
येषुयेषु हि भावेषु यत्कालं वर्तते द्विजः ।	110a  
तत्कालं वै स विज्ञेयो ब्राह्मणो ज्ञानदुर्बलः ॥	110c  
प्राणानायम्य यत्कालं येन मां चापि चिन्तयेत् ।	111a  
तत्कालो वै द्विजो ज्ञेयः शेषकालो ह्यथेतरः ॥	111c  
तस्मात्तु सात्विको भूत्वा शुचिः क्रोधविवर्जितः ।	112a  
मामर्चयेत्तु सततं मत्प्रियत्वं यदीच्छति ॥	112c  
अलोलजिह्वः समुपस्थितो धृतिं निधाय चक्षुर्युगमात्रमेव तत् ।	113a  
मनश्च वाचं च निगृह्य चञ्चलं भयान्निवृत्तो मम भक्त उच्यते ॥	113c  
ईदृशाध्यात्मिनो ये तु ब्राह्मणा नियतेन्द्रियाः ।	114a  
तेषां श्राद्धेषु तृप्यन्ति तेन तृप्ताः पितामहाः ॥	114c  
धर्मो जयति नाधर्मः सत्यं जयति नानृतम् ।	115a  
क्षमा जयति न क्रोधः क्षमावान्ब्राह्मणो भवेत् ॥ ॥	115c  

इति श्रीमन्महाभारते आश्वमेधिकपर्वणि वैष्णवधर्मपर्वणि चतुरधिकशततमोऽध्यायः ॥ 104 ॥

