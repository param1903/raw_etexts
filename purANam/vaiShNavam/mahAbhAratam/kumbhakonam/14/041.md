अध्यायः 041

ब्रह्मणा महर्षीन्प्रति महदहङ्कारतत्वनिरूपणम् ॥ 1 ॥

ब्रह्मोवाच ।	001  
अव्यक्तात्पूर्वमुत्पन्नो महानात्मा महामतिः ।	001a  
आदिर्गुणानां सर्वेषां प्रथमः सर्ग उच्यते ॥	001c  
महानात्मा मतिर्विष्णुर्जिष्णुः शम्भुश्च वीर्यवान् ।	002a  
बुद्धिः प्रज्ञोपलब्धिश्च तथा ख्यातिर्धृतिः स्मृतिः ।	002c  
पर्यायवाचकैः शब्दैर्महानात्मा विभाव्यते ।	003a  
तं जानन्ब्राह्मणो विद्वान्प्रमोहं नाधिगच्छति ॥	003c  
सर्वतः पाणिपादं च सर्वतोक्षिशिरोमुखम् ।	004a  
सर्वतः श्रुतिमल्लोके सर्वं व्याप्यावतिष्ठति ॥	004c  
महाप्रभावः पुरुषः सर्वस्य हृदि निष्ठितः ।	005a  
अणिमा लघिमा प्राप्तिरीशानो ज्योतिरव्ययः ॥	005c  
तत्र बुद्धिमतां लोके सद्भावनिरताश्च ये ।	006a  
ध्यानिनो नित्ययोगाश्च सत्यसन्धा जितेन्द्रियाः ॥	006c  
ज्ञानवन्तश्च ये केचिदलुब्धा जितमन्यवः ।	007a  
प्रसन्नमनसो धीरा निर्ममा निरहङ्क्रियाः ॥	007c  
विमुक्ताः सर्व एवैते महत्त्वमुपयान्त्युत ।	008a  
आत्मनो महतो वेद यः पुण्यां गतिमुत्तमाम् ॥	008c  
अहङ्कारात्प्रसूतानि महाभूतानि पञ्च वै ।	009a  
पृथिवी वायुराकाशमापो ज्योतिश्च पञ्चमम् ॥	009c  
तेषु भूतानि युज्यन्ते महाभूतेषु पञ्चसु ।	010a  
ते शब्दस्पर्शरूपेषु रसगन्धक्रियासु च ॥	010c  
महाभूतविनाशान्ते प्रलये प्रत्युपस्थिते ।	011a  
सर्वप्राणभृतां धीरा महदुत्पद्यते भयम् ॥	011c  
स धीरः सर्वलोकेषु न मोहमधिगच्छति ।	012a  
विष्णुरेवाऽऽदिसर्गेषु स्वयम्भूर्भवति प्रभुः ॥	012c  
एवं हि यो वेद गुहाशयं प्रभुं परं पुराणं पुरुषं विश्वरूपम् ।	013a  
हिरण्मयं बुद्धिमतां परां गतिं स बुद्धिमान्बुद्धिमतीत्य तिष्ठति ॥	013c  
य उत्पन्नो महान्पूर्वमहङ्कारः स उच्यते ।	014a  
अहमित्येव सम्भूतो द्वितीयः सर्ग उच्यते ॥	014c  
अहङ्कारश्च भूतादिर्वैकारिक इति स्मृतः ।	015a  
तेजसश्चेतना धातुः प्रजासर्गः प्रजापतिः ॥	015c  
देवानां प्रभवो देवो मनसश्च त्रिलोककृत् ।	016a  
अहमित्येव तत्सर्वमभिमानः स उच्यते ॥	016c  
अध्यात्मज्ञानतृप्तानां मुनीनां भावितात्मनाम् ।	017a  
स्वाध्यायक्रतुसिद्धानामेष लोकः सनातनः ॥	017c  
अहङ्कारेणाहरतो गुणानिमान्भूतादिरेवं सृजते स भूतकृत् ।	018a  
वैकारिकः सर्वमिदं विचेष्टते स्वतेजसा रञ्जयते जगत्तथा ॥ ॥	018c  

इति श्रीमन्महाभारते आश्वमेधिकपर्वणि अनुगीतापर्वणि एकचत्वारिंशोऽध्यायः ॥ 41 ॥ 
