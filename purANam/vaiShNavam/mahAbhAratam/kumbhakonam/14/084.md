अध्यायः 084

दक्षिणां दिशमुपागतेनार्जुनेन चेदीशितुः शिशुपालात्मजस्य पूजापरिग्रहणम् ॥ 1 ॥ तथा काशिकोसलादिदेशाधिपतिपराजयपूर्वकं गान्धारदेशगमनम् ॥ 2 ॥

वैशम्पायन उवाच ।	001  
मागधेनार्चितो राजन्पाण्डवः श्वेतवाहनः ।	001a  
दक्षिणां दिशमास्थाय चारयामास तं हयम् ॥	001c  
ततः स पुनरावर्त्य हयः कामचरो बली ।	002a  
आससाद पुरीं रम्यां चेदीनां शुक्तिसाह्वयाम् ॥	002c  
शरभेणार्चितस्तत्र शिशुपालसुतेन सः ।	003a  
युद्धपूर्वं तदा तेन पूजया च महाबलः ॥	003c  
ततोऽर्चितो ययौ राजंस्तदा स तुरगोत्तमः ।	004a  
काशीनङ्गान्कोसलांश्च किरातानाथ तङ्गणात् ॥	004c  
पूजां तत्र यथान्यायं प्रतिगृह्य धनञ्जयः ।	005a  
पुनरावृत्त्य कौन्तेयो दशार्णानगमत्तदा ॥	005c  
तत्र चित्राङ्गदो नाम बलवानरिमर्दनः ।	006a  
तेन युद्धमभूत्तस्य विजयस्यातिभैरवम् ॥	006c  
तं चापि वशमानीय किरीटी पुरुषर्षभः ।	007a  
निषादराज्ञो विषयमेकलव्यस्य जग्मिवान् ॥	007c  
एकलव्यसुतश्चैनं युद्धेन जगृहे तदा ।	008a  
तत्र चक्रे निषादैः स सङ्ग्रामं रोमहर्षणम् ॥	008c  
ततस्तमपि कौन्तेयः समरेष्वपराजितः ॥	009a  
जिगाय युधि दुर्धर्षो यज्ञविघ्नार्थमागतम् ॥	009c  
स तं जित्वा महाराज नैषादिं पाकशासनिः ।	010a  
अर्चितः प्रययौ भूयो दक्षिणं सलिलार्णवम् ॥	010c  
तत्रापि द्रविडैरान्ध्रै रौद्रैर्माहिषकैरपि ।	011a  
तथा कोल्लगिरेयैश्च युद्धमासीत्किरीटिनः ॥	011c  
तांश्चापि विजयो जित्वा नातितीव्रेण कर्मणा ।	012a  
तुरङ्गमवशेनाथ सुराष्ट्रानभितो ययौ ।	012c  
गोकर्णमथ चासाद्य प्रभासमपि जग्मिवान् ॥	012e  
ततो द्वारवतीं रम्यां वृष्णिवीराभिपालिताम् ।	013a  
आससाद हयः श्रीमान्कुरुराजस्य यज्ञियः ॥	013c  
तमुन्मथ्य हयश्रेष्ठं यादवानां कुमारकाः ।	014a  
प्रययुस्तांस्तदा राजन्नुग्रसेनो न्यवारयत् ॥	014c  
ततः पुराद्विनिष्क्रम्य वृष्ण्यन्धकपतिस्तदा ।	015a  
सहितो वासुदेवेन मातुलेन किरीटिनः ॥	015c  
तौ समेत्य कुरुश्रेष्ठं विधिवत्प्रीतिपूर्वकम् ।	016a  
परया भारतश्रेष्ठं पूजया समवस्थितौ ।	016c  
ततस्ताभ्यामनुज्ञातो ययौ येन हयो गतः ॥	016e  
ततः स पश्चिमं देशं समुद्रस्य तदा हयः ।	017a  
क्रमेण व्यचरत्स्फीतं ततः पञ्चनदं ययौ ॥	017c  
तस्मादपि स कौरव्य गन्धारविषयं हयः ।	018a  
विचचार यथाकामं कौन्तेयानुगतस्तदा ॥	018c  
ततो गान्धारराजेन युद्धमासीत्किरीटिनः ।	019a  
घोरं शकुनिपुत्रेण पूर्ववैरानुसारिणा ॥ ॥	019c  

इति श्रीमन्महाभारते आश्वमेधिकपर्वणि अनुगीतापर्वणि चतुरशीतितमोऽध्यायः ॥ 84 ॥
