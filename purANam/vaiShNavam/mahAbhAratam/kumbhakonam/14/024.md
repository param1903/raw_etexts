अध्यायः 024

कृष्णेनार्जुनं प्रति प्राणापानादीनां स्वस्वश्रैष्ठ्यप्रकारकविवादादिप्रतिपादकब्राह्मणदम्पतिसंवादानुवादः ॥ 1 ॥

ब्राह्मण उवाच ।	001  
अत्राप्युदाहरन्तीममितिहासं पुरातनम् ।	001a  
सुभगे पञ्चहोतॄणां विधानमिह यादृशम् ॥	001c  
प्राणापानावुदानश्च समानो व्यान एव च ।	002a  
पञ्चहोतॄंस्तथैतान्वै परं भावं विदुर्बुधाः ॥	002c  
ब्राह्मण्युवाच ।	003  
स्वभावात्सप्तहोतार इति मे पूर्विका मतिः ।	003a  
यथा वै पञ्च होतारः परो भावस्तदुच्यताम् ॥	003c  
ब्राह्मण उवाच ।	004  
प्राणेन सम्भृतो वायुरपानो जायते ततः ।	004a  
अपाने सम्भृतो वायुस्ततो व्यानः प्रवर्तते ॥	004c  
व्यानेन सम्भृतो वायुस्ततोदानः प्रवर्तते ।	005a  
उदाने सम्भृतो वायुः समानो नाम जायते ॥	005c  
तेऽपृच्छन्त पुरो गत्वा पूर्वजातं पितामहम् ।	006a  
यो नः श्रेष्ठस्तमाचक्ष्व स नः श्रेष्ठो भविष्यति ॥	006c  
ब्रह्मोवाच ।	007  
यस्मिन्प्रलीने प्रलयं व्रजन्ति सर्वे प्राणाः प्राणभृतां शरीरे ।	007a  
यस्मिन्प्रवृत्ते च पुनश्चरन्ति स वै श्रेष्ठो गच्छत यत्र कामः ॥	007c  
प्राण उवाच ।	008  
मयि प्रलीने प्रलयं व्रजन्ति सर्वे प्राणाः प्राणभृतां शरीरे ।	008a  
मयि प्रवृत्ते च पुनश्चरन्ति श्रेष्ठो ह्यहं पश्यत मां प्रलीनम् ॥	008c  
ब्राह्मण उवाच ।	009  
प्राणः प्रालीयत ततः पुनश्च प्रचचार ह ।	009a  
समानश्चाप्युदानश्च वचो ब्रूतां पुनः शुभे ॥	009c  
न त्वं सर्वमिदं व्याप्य तिष्ठसीह यथा वयम् ।	010a  
न त्वं श्रेष्ठो हि नः प्राण अपानो हि वशे तव ।	010c  
प्रचचार पुनः प्राणस्ततोऽपानोऽभ्यभाषत ॥	010e  
अपान उवाच ।	011  
मयि प्रलीने प्रलयं व्रजन्ति सर्वे प्राणाः प्राणभृतां शरीरे	011a  
मयि प्रवृत्ते च पुनश्चरन्ति श्रेष्ठो ह्यहं पश्यत मां प्रलीनम् ॥	011c  
ब्राह्मण उवाच ।	012  
व्यानश्च तमुदानश्च भाषमाणमथोचतुः ।	012a  
अपान न त्वं श्रेष्ठोऽसि प्राणो हि वशगस्तव ॥	012c  
अपानः प्रचचाराथ व्यानस्तं पुनरब्रवीत् ।	013a  
श्रेष्ठोऽहमस्मि सर्वेषां श्रूयतां येन हेतुना ॥	013c  
मयि प्रलीने प्रलयं व्रजन्ति सर्वे प्राणाः प्राणभृतां शरीरे ।	014a  
मयि प्रवृत्ते च पुनश्चरन्ति श्रेष्ठो ह्यहं पश्यत मां प्रलीनम् ॥	014c  
ब्राह्मण उवाच ।	015  
प्रालीयत ततो व्यानः पुनश्च प्रचचार ह ।	015a  
प्राणापानावुदानश्च समानश्च तमब्रुवन् ॥	015c  
न त्वं श्रेष्ठोऽसि नो व्यान समानस्तु वशे तव ।	016a  
प्रचचार पुनर्व्यानः समानः पुनरब्रवीत् ।	016c  
श्रेष्ठोऽहमस्मि सर्वेषां श्रूयतां येन हेतुना ॥	016e  
मयि प्रलीने प्रलयं व्रजन्ति सर्वे प्राणाः प्राणभृतां शरीरे ।	017a  
मयि प्रवृत्ते च पुनश्चरन्ति श्रेष्ठो ह्यहं पश्यत मां प्रलीनम् ॥	017c  
\'ततः समानः प्रालिल्ये पुनश्च प्रचचार ह ।	018a  
प्राणापानावुदानश्च व्यानश्चैव तमब्रवीत् ।	018c  
न त्वं समान श्रेष्ठोऽसि व्यान एव वशे तव ॥\'	018e  
समानः प्रचचाराथ उदानस्तमुवाच ह ।	019a  
श्रेष्ठोऽहमस्मि सर्वेषां श्रूयतां येन हेतुना ॥	019c  
मयि प्रलीने प्रलयं व्रजन्ति सर्वे प्राणाः प्राणभृतां शरीरे ।	020a  
मयि प्रवृत्ते च पुनश्चरन्ति श्रेष्ठो ह्यहं पश्यत मां प्रलीनम् ॥	020c  
ततः प्रालीयतोदानः पुनश्च प्रचचार ह ।	021a  
प्राणापानौ समानश्च व्यानश्चैव तमब्रुवन् ।	021c  
उदान न त्वं श्रेष्ठोऽसि व्यान एव वशे तव ॥	021e  
ब्राह्मण उवाच ।	022  
ततस्तानब्रवीत्सर्वान्स्मयमानः प्रजापतिः ।	022a  
सर्वे श्रेष्ठा न च श्रेष्ठाः सर्वे चान्योन्यकाङ्क्षिणः ॥	022c  
सर्वे स्वविषये श्रेष्ठाः सर्वे चान्योन्यधर्मिणः ।	023a  
इति तानब्रवीत्सर्वान्समवेतान्प्रजापतिः ॥	023c  
एकः स्थिरश्चराश्चान्ये विशेषात्पञ्च वायवः ।	024a  
एक एव च सर्वात्मा बहुधाऽप्युपचीयते ॥	024c  
परस्परस्य सुहृदो भावयन्तः परस्परम् ।	025a  
स्वस्ति व्रजत भद्रं वो धारयध्वं परस्परम् ॥ ॥	025c  

इति श्रीमन्महाभारते आश्वमेधिकपर्वणि अनुगीतापर्वणि चतुर्विंशोऽध्यायः ॥ 24 ॥

14-24-24 बहुधाऽप्युपलीयते इति क.थ.पाठः ॥ 
