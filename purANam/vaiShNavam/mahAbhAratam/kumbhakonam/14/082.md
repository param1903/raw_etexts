अध्यायः 082

उलूप्याऽर्जुनं प्रति चित्राङ्गदादीनां समराङ्गणागमने कारणाभिधानम् ॥ 1 ॥ तथा बभ्रुवाहनेन तस्य पराजये विस्तरेण हेतुकथनम् ॥ 2 ॥

अर्जुन उवाच ।	001  
किमागमनकृत्यं ते कौरव्यकुलनन्दिनि ।	001a  
मणलूरपतेर्मातुस्तथैव च रणाजिरे ॥	001c  
कच्चित्कुशलकामाऽसि राज्ञोऽस्य भुजगात्मजे ।	002a  
मम वा चपलापाङ्गि कच्चित्वं शुभमिच्छसि ॥	002c  
कच्चित्ते पृथुलश्रोणि नाप्रियं प्रियदर्शने ।	003a  
अकार्षमहमज्ञानादयं वा बभ्रुवाहनः ॥	003c  
कच्चिन्नु राजपुत्री ते सपत्नी चैत्रवाहनी ।	004a  
चित्राङ्गदा वरारोहा नापराध्यति किञ्चन ॥	004c  
तमुवाचोरगपतेर्दुहिता प्रहसन्त्यथ ।	005a  
न मे त्वमपराद्धोऽसि न हि मे बभ्रुवाहनः ।	005c  
न जनित्री तथाऽस्येयं मम यो प्रेष्यवत्स्थिता ॥	005e  
श्रूयतां यद्यथा चेदं मया सर्वं विचेष्टितम् ।	006a  
न मे कोपस्त्वया कार्यः शिरसा त्वां प्रसादये ॥	006c  
त्वत्प्रियार्थं हि कौरव्य कृतमेतन्मया विभो ।	007a  
यत्तच्छृणु महाबाहो निखिलेन धनञ्जय ॥	007c  
महाभारतयुद्धे यत्त्वया शान्तनवो नृपः ।	008a  
अधर्मेण हतः पार्थ तस्यैषा निष्कृतिः कृता ॥	008c  
न हि भीष्मस्त्वया वीर युद्ध्यमानो हि पातितः ।	009a  
शिखण्डिना तु संयुक्तस्तमाश्रित्य हतस्त्वया ॥	009c  
तस्य शान्तिमकृत्वा त्वं त्यजेथा यदि जीवितम् ।	010a  
कर्मणा तेन पापेन पतेथा निरये ध्रुवम् ।	010c  
एषा तु विहिता शान्तिः पुत्राद्यां प्राप्तवानसि ॥	010e  
वसुभिर्वसुधापाल गङ्गया च महामते ।	011a  
पुरा हि श्रुतमेतत्ते वसुभिः कथितं मया ॥	011c  
गङ्गायास्तीरमाश्रित्य हते शान्तनवे नृप ।	012a  
आप्लुत्य देवा वसवः समेत्य च महानदीम् ।	012c  
इदमूचुर्वचो घोरं भागीरथ्या मते तदा ॥	012e  
एष शान्तनवो भीष्मो निहतः सव्यसाचिना ।	013a  
अयुद्ध्यमानः सङ्ग्रामे संसक्तोऽन्येन भामिनि ॥	013c  
तदनेनानुषङ्गेण वयमद्य धनञ्जयम् ।	014a  
शापेन योजयामेति तथाऽस्त्विति च साऽब्रवीत् ॥	014c  
तदहं पितुरावेद्य प्रविश्य व्यथितेन्द्रिया ।	015a  
अभवं स च तच्छ्रुत्वा विषादमगमत्परम् ॥	015c  
पिता तु मे वसून्गत्वा त्वदर्थे समयाचत ।	016a  
पुनः पुनः प्रसाद्यैतांस्त एनमिदमब्रुवन् ॥	016c  
पुत्रस्तस्य महाभाग मणलूरेश्वरो युवा ।	017a  
स एनं रणमध्यस्थः शरैः पातयिता भुवि ॥	017c  
एवं कृते स नागेन्द्र मुक्तशापो भविष्यति ।	018a  
गच्छेति वसुभिश्चोक्तो मम चेदं शशंस सः ॥	018c  
तच्छ्रुत्वा त्वं मया तस्माच्छापादसि विमोक्षितः ।	019a  
न हि त्वां देवराजोऽपि समरेषु पराजयेत् ॥	019c  
आत्मा पुत्रः स्मृतस्तस्मात्तेनेहासि पराजितः ।	020a  
न हि दोषो मम मतः कथं वा मन्यसे विभो ॥	020c  
इत्येवमुक्तो विजयः प्रसन्नात्माऽब्रवीदिदम् ।	021a  
सर्वं मे सुप्रियं देवि यदेतत्कृतवत्यसि ॥	021c  
इत्युक्त्वा सोऽब्रवीत्पुत्रं मणलूरपतिं जयः ।	022a  
चित्राङ्गदायाः शृण्वन्त्याः कौरव्यदुहितुस्तदा ॥	022c  
युधिष्ठिरस्याश्वमेधः परिचैत्रीं भविष्यति ।	023a  
तत्राऽऽगच्छेः सहामात्यो मातृभ्यां सहितो नृप ॥	023c  
इत्येवमुक्तः पार्थेन स राजा बभ्रुवाहनः ।	024a  
उवाच पितरं धीमानिदमस्राविलेक्षणः ॥	024c  
उपयास्यामि धर्मज्ञ भवतः शासनादहम् ।	025a  
अश्वमेधे महायज्ञे द्विजातिपरिवेषकः ॥	025c  
मम त्वनुग्रहार्थाय प्रविशस्व पुरं स्वकम् ।	026a  
भार्याभ्यां सह धर्मज्ञ माभूत्तेऽत्र विचारणा ॥	026c  
उषित्वेह निशामेकां सुखं स्वभवने प्रभो ।	027a  
पुनरश्वानुगमनं कर्ताऽसि जयतांवर ॥	027c  
इत्युक्तः स तु पुत्रेण तदा वानरकेतनः ।	028a  
स्मयन्प्रोवाच कौन्तेयस्तदा चित्राङ्गदासुतम् ॥	028c  
विदितं ते महाबाहो यथा दीक्षां चराम्यहम् ।	029a  
न स तावत्प्रवेक्ष्यामि पुरं ते पृथुलोचन ॥	029c  
यथाकामं व्रजत्येष यज्ञियाश्वो नरर्षभ ।	030a  
स्वस्ति तेऽस्तु गमिष्यामि न स्थानं विद्यते मम ॥	030c  
वैशम्पायन उवाच ।	031  
स तत्र विधिवत्तेन पूजितः पाकशासनिः ।	031a  
भार्याभ्यामभ्यनुज्ञातः प्रायाद्भरतसत्तमः ॥ ॥	031c  

इति श्रीमन्महाभारते आश्वमेधिकपर्वणि अनुगीतापर्वणि द्व्यशीतितमोऽध्यायः ॥ 82 ॥
