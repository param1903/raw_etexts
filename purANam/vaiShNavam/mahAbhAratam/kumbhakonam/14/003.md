अध्यायः 003

व्यासेन युधिष्ठिरं प्रति पुरुषकर्मणामीश्वरप्रेरणायत्ततया दोषानापादकत्वकथनपूर्वकं तदभ्युपगमेनापि पापापनोदायाश्वमेधादिविधानम् ॥ 1 ॥ युधिष्ठिरेण स्वस्य तावद्द्रव्याभावनिवेदने व्यासेन तं प्रति हिमवति गिरौ विद्यमानमरुत्तयागावशिष्टद्रव्यानयनेनाश्वमेधकरणचोदना ॥ 2 ॥

व्यास उवाच ।	001  
युधिष्ठिर तव प्रज्ञा न सम्यगिति मे मतिः ।	001a  
न हि कश्चित्स्वयं मर्त्यः स्ववशः कुरुते क्रियाम् ॥	001c  
ईश्वरेण च युक्तोऽयं साध्वसाधु च मानवः ।	002a  
करोत्यसुकरं कर्म तत्र का परिदेवना ॥	002c  
आत्मानं मन्यसे चाथ पापकर्माणमन्ततः ।	003a  
शृणु तत्र यथा पापमपकृष्येत भारत ॥	003c  
तपोभिः क्रतुभिश्चैव दानेन च युधिष्ठिर ।	004a  
तरन्ति नित्यं पुरुषा ये स्म पापानि कुर्वते ॥	004c  
यज्ञेन तपसा चैव दानेन च नराधिप ।	005a  
पूयन्ते नरशार्दूल नरा दुष्कृतकारिणः ॥	005c  
असुराश्च सुराश्चैव पुण्यहेतोर्मखक्रियाम् ।	006a  
प्रवर्तन्ते महात्मानस्तस्माद्यज्ञः परायणम् ॥	006c  
यज्ञैरेव महात्मानो बभूवुरधिकाः सुराः ।	007a  
ततो देवाः क्रियावन्तो दानवानभ्यधर्षयन् ॥	007c  
राजसूयाश्वमेधौ च सर्वमेधं च भारत ।	008a  
नरमेधं च नृपते त्वमाहर युधिष्ठिर ॥	008c  
यजस्व वाजिमेधेन विधिवद्दक्षिणावता ।	009a  
बहुकामान्नवित्तेन रामो दाशरथिर्यथा ॥	009c  
यथा च भरतो राजा दौष्यन्तिः पृथिवीपतिः ।	010a  
शाकुन्तलो महावीर्यस्तव पूर्वपितामहः ॥	010c  
युधिष्ठिर उवाच ।	011  
असंशयं वाजिमेधः पारयेत्पृथिवीमपि ।	011a  
अभिप्रायस्तु मे कश्चित्तं त्वं श्रोतुमिहार्हसि ॥	011c  
इमं ज्ञातिवधं कृत्वा सुमहान्तं द्विजोत्तम ।	012a  
\'अहमाराधयिष्यामि कथं शोकपरायणः ।\'	012c  
दानमल्पं न शक्नोमि दातुं वित्तं च नास्ति मे ॥	012e  
न तु बालानिमान्दीनानुत्सहे वसु याचितुम् ।	013a  
तथैवाऽऽद्रविणान्कृच्छ्रे वर्तमानान्नृपात्मजान् ॥	013c  
स्वयं विनाश्य पृथिवीं यज्ञार्थं द्विजसत्तम ।	014a  
करमाहारयिष्यामि कथं शोकपरायणः ॥	014c  
दुर्योधनापराधेन वसुधायां नराधिपाः ।	015a  
प्रनष्टा योजयित्वाऽस्मानकीर्त्या मुनिसत्तम ॥	015c  
दुर्योधनेन पृथिवी क्षपिता जयकारणात् ।	016a  
कोशश्चापि विशीर्णोऽसौ धार्तराष्ट्रस्य दुर्मतेः ॥	016c  
पृथिवी दक्षिणा चात्र वाजिमेधे महाक्रतौ ।	017a  
विद्वद्भिः परिदृष्टोऽयं शिष्टो विधिविपर्ययः ॥	017c  
न च प्रतिनिधिं कर्तुं चिकीर्षामि तपोधन ।	018a  
अत्र मे भगवन्सम्यक्साचिव्यं कर्तुमर्हसि ॥	018c  
एवमुक्तस्तु पार्थेन कृष्णद्वैपायनस्तदा ।	019a  
मुहूर्तमनुसञ्चिन्त्य धर्मराजानमब्रवीत् ॥	019c  
कोशश्चापि विशीर्णोऽयं परिपूर्णो भविष्यति ।	020a  
विद्यते द्रविणं पार्थ गिरौ हिमवति स्थितम् ॥	020c  
उत्सृष्टं ब्राह्मणैर्यज्ञे मरुत्तस्य महीपते ।	021a  
तदानयस्व कौन्तेय पर्याप्तं तद्भविष्यति ॥	021c  
युधिष्ठिर उवाच ।	022  
कथं यज्ञे मरुत्तस्य द्रविणं तत्समाचितम् ।	022a  
कस्मिंश्च काले स नृपो बभूव ददतांवर ॥	022c  
व्यास उवाच ।	023  
यदि शुश्रूषसे पार्थ शृणु कारन्धमं नृपम् ।	023a  
यस्मिन्काले महावीर्यः स राजाऽऽसीन्महाधनः ॥ ॥	023c  

इति श्रीमन्महाभारते आश्वमेधिकपर्वणि अश्वमेधपर्वणि तृतीयोऽध्यायः ॥ 3 ॥

14-3-18 प्रतिनिधिमनुकल्पम् ॥
