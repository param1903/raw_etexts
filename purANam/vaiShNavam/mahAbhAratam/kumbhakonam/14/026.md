अध्यायः 026

कृष्णेन युधिष्ठिरं प्रति कर्तृकर्मादिप्रतिपादकब्राह्मणदम्पतिसंवादानुवादः ॥ 1 ॥

ब्राह्मण उवाच ।	001  
अत्राप्युदाहरन्तीममितिहासं पुरातनम् ।	001a  
चातुर्होत्रविधानस्य विधानमिह यादृशम् ॥	001c  
तस्य सर्वस्य विधिवद्विधानमुपदेक्ष्यते ।	002a  
शृणु मे गदतो भद्रे रहस्यमिदमुद्भुतम् ॥	002c  
करणं कर्म कर्ता च मोक्ष इत्येव भामिनि ।	003a  
चत्वार एते होतारो यैरिदं जगदावृतम् ॥	003c  
होतॄणां साधनं चैव शृणु सर्वमशेषतः ।	004a  
घ्राणं जिह्वा च चक्षुश्च त्वक्च श्रोत्रं च पञ्चमम् ।	004c  
मनो बुद्धिश्च सप्तैते ज्ञेयाः कारणहेतवः ॥	004e  
गन्धो रसश्च रूपं च शब्दः स्पर्शश्च पञ्चमः ।	005a  
मन्तव्यमवबोद्धव्यं सप्तैते कर्महेतवः ॥	005c  
घ्राता भक्षयिता द्रष्टा स्प्रष्टा श्रोता च पञ्चमः ।	006a  
मन्ता बोद्धा च सप्तैते विज्ञेयाः कर्तृहेतवः ॥	006c  
स्वगुणान्भक्षयन्त्येते गुणवन्तः शुभाशुभान् ।	007a  
असन्तो निर्गुणाश्चैते सप्तैते मोक्षहेतवः ॥	007c  
विदुषां बुध्यमानानां स्वंस्वं स्थानं यथाविधि ।	008a  
गुणास्ते देवता भूत्वा सततं भुञ्जते हविः ॥	008c  
\'अदन्हवींषि चान्नानि ममत्वेन विहन्यते ।\'	009a  
आत्मार्थे पाचयन्नन्नं ममत्वेनोपहन्यते ॥	009c  
अभक्ष्यभक्षणं चैव मद्यपानं च हन्ति तम् ।	010a  
स चान्नं हन्ति तं चान्नं स हत्वा हन्यते पुनः ॥	010c  
हन्ता ह्यन्नमिदं विद्वान्पुनर्जनयतीश्वरः ।	011a  
न चान्नाज्जायते तस्मिन्सूक्ष्मो नाम व्यतिक्रमः ॥	011c  
मनसा मन्यते यच्च यच्च वाचा निगद्यते ।	012a  
श्रोत्रेण श्रूयते यच्च चक्षुषा यच्च दृश्यते ॥	012c  
स्पर्शेन स्पृश्यते यच्च घ्राणेन घ्रायते च यत् ।	013a  
मनस्येतानि संयम्य हवींष्येतानि सर्वशः ॥	013c  
गुणवत्पावको मह्यं दीप्यतेऽन्तःशरीरगः ।	014a  
योगयज्ञः प्रवृत्तो मे ज्ञानं ब्रह्ममयो हविः ।	014c  
प्राणस्तोत्रोऽपानशस्त्रः सर्वत्यागसुदक्षिणः ॥	014e  
कर्ताऽनुमन्ता ब्रह्मात्मा होताऽध्वर्युः कृतस्तुतिः ।	015a  
ऋतं प्रशास्ता तच्छस्त्रमपवर्गोऽस्य दक्षिणा ॥	015c  
ऋचश्चाप्यत्र शंसन्ति नारायणविदो जनाः ।	016a  
नारायणाय देवाय यदविन्दन्पशून्पुरा ॥	016c  
तत्र सामानि गायन्ति तत्र चाहुर्निदर्शनम् ।	017a  
देवं नारायणं भीरु सर्वात्मानं निबोध तम् ॥ ॥	017c  

इति श्रीमन्महाभारते आश्वमेधिकपर्वणि अनुगीतापर्वणि षड्विंशोऽध्यायः ॥ 26 ॥

14-26-11 अद्यमन्नमदन्नह्नि पुनरिति क.पाठः ॥ 14-26-14 दीप्यते हव्यवाहन इति क.ट.थ.पाठः ॥
