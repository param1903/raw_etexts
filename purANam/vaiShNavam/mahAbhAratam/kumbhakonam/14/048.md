अध्यायः 048

ब्रह्मणा महर्षीन्प्रति योगिनां चातुर्विध्यादिकथनपूर्वकं मुमुक्षुवेद्यनानार्थकथनम् ॥ 1 ॥

ब्रह्मोवाच ।	001  
केचिद्ब्रह्ममयं वृक्षं केचिद्ब्रह्ममयं वनम् ।	001a  
केचित्परममव्यक्तं केचित्परमनामयम् ।	001c  
मन्यन्ते सर्वमप्येतदव्यक्तप्रभवाव्ययम् ॥	001e  
उच्छ्वासमात्रमपि चेद्योऽन्तकाले समो भवेत् ।	002a  
आत्मानमुपसङ्गम्य सोऽमृतत्वाय कल्पते ॥	002c  
निमेषमात्रमपि चेत्संयम्याऽऽत्मानमात्मनि ।	003a  
गच्छत्यात्मप्रसादेन विदुषां प्राप्तिमव्ययाम् ॥	003c  
प्राणायामैरथ प्राणान्संयम्य स पुनःपुनः ।	004a  
दशद्वादशभिर्वापि चतुर्विंशात्समन्ततः ॥	004c  
एवं पूर्वं प्रसन्नात्मा लभते यद्यदिच्छति ।	005a  
अव्यक्तात्सत्वमुद्रिक्तममृतत्वाय कल्पते ॥	005c  
सत्वात्परतरं नान्यत्प्रशंसन्तीह तद्विदः ।	006a  
अनुमानाद्विजानीमः पुरुषं सत्वसंश्रयम् ।	006c  
न शक्यमन्यथा गन्तुं पुरुषं द्विजसत्तमाः ॥	006e  
क्षमा धृतिरहिंसा च समता सत्यमार्जवम् ।	007a  
ज्ञानं त्यागोऽथ सन्न्यासः सात्विकं वृत्तमिष्यते ॥	007c  
एतेनैवानुमानेन मन्यन्ते वै मनीषिणः ।	008a  
सत्वं च पुरुषश्चैव तत्र नास्ति विचारणा ॥	008c  
आहुरेके च विद्वांसो ये ज्ञाने सुप्रतिष्ठिताः ।	009a  
क्षेत्रज्ञसत्वयोरैक्यमित्येतन्नोपपद्यते ॥	009c  
पृथग्भूतस्तथा नित्यमित्येतदविचारितम् ।	010a  
पृथग्भावश्च विज्ञेयः सहजश्चापि तत्त्वतः ॥	010c  
तथैवैकत्वनानात्वमिष्यते विदुषां नयः ।	011a  
मशकोदुम्बरे चैक्यं पृथक्त्वमपि दृश्यते ॥	011c  
मत्स्यो यथाऽन्यः स्यादप्सु सम्प्रयोगस्तथा तयोः ।	012a  
सम्बन्धस्तोयबिन्दूनां पर्णैः कोकनदस्य च ॥	012c  
गुरुरुवाच ।	013  
इत्युक्तवन्तस्ते विप्रास्तदा लोकपितामहम् ।	013a  
पुनः संशयमापन्नाः पप्रच्छुर्मुनिसत्तमाः ॥ ॥	013c  

इति श्रीमन्महाभारते आश्वमेधिकपर्वणि अनुगीतापर्वणि अष्टचत्वारिंशोऽध्यायः ॥ 48 ॥

14-48-2 भोक्तुः कालेन वै भवेदिति ट.पाठः ॥ 14-48-13 उक्तं विद्यते येषु ते उक्तवन्तः उक्तमर्थं सम्यगवधृतवन्त इत्यर्थः ॥ 
