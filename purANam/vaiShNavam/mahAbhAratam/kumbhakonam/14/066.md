अध्यायः 066

कृष्णेन बलभद्रसुभद्रादिभिः सह यज्ञार्थं हास्तिनपुरं प्रत्यागमनम् ॥ 1 ॥ तत उत्तरायां परिक्षितो जननम् ॥ 2 ॥ अश्वत्थामास्त्रेण जननकाल एव शवभूतस्य तस्योज्जीवनाय कुन्त्यादिभिः श्रीकृष्णं प्रति प्रार्थना ॥ 3 ॥

वैशम्पायन उवाच ।	001  
एतस्मिन्नेव काले तु वासुदेवोऽपि वीर्यवान् ।	001a  
उपायाद्वृष्णिभिः सार्धं पुरं वारणसाह्वयम् ॥	001c  
समयं वाजिमेधस्य विदित्वा पुरुषर्षभः ।	002a  
यथोक्तो धर्मपुत्रेण प्रव्रजन्स्वपुरीं प्रति ॥	002c  
रौक्मिणेयेन सहितो युयुधानेन चैव ह ।	003a  
चारुदेष्णेन साम्बेन गदेन कृतवर्मणा ॥	003c  
सारणेन च वीरेण निशठेनोन्मुखेन च ।	004a  
बलदेवं पुरस्कृत्य सुभद्रासहितस्तदा ॥	004c  
द्रौपदीमुत्तरां चैव पृथां चाप्यवलोककः ।	005a  
समाश्वासयितुं चापि क्षत्रिया निहतेश्वराः ॥	005c  
तानागतान्समीक्ष्यैव धृतराष्ट्रो महीपतिः ।	006a  
प्रत्यगृह्णाद्यथान्यायं विदुरश्च महामनाः ॥	006c  
तत्रैव न्यवसत्कृष्णः स्वर्चितः पुरुषोत्तमः ।	007a  
विदुरेण महातेजास्तथैव च युयुत्सुना ॥	007c  
वसत्सु वृष्णिवीरेषु तत्राथ जनमेजय ।	008a  
जज्ञे तव पिता राजन्परिक्षित्परवीरहा ॥	008c  
स तु राजा महाराज ब्रह्मास्त्रेणावपीडितः ।	009a  
शवो बभूव निश्चेष्टो हर्षशोकविवर्धनः ॥	009c  
हृष्टानां सिंहनादेन जनानां तत्र निःस्वनः ।	010a  
आविवश दिशः सर्वाः पुनरेवाभ्युपागमत् ॥	010c  
ततः सोऽतित्वरः कृष्णो विवेशान्तःपुरं तदा ।	011a  
युयुधानद्वितीयो वै व्यथितेन्द्रियमानसः ॥	011c  
ततस्त्वरितमायान्तीं ददर्श स्वां पितृष्वसाम् ।	012a  
क्रोशन्तीमभिधावेति वासुदेवं पुनःपुनः ॥	012c  
पृष्ठतो द्रौपदीं चैव सुभद्रां च यशस्विनीम् ।	013a  
विक्रोशन्त्यश्च करुणं पाण्डवानां स्त्रियो नृप ॥	013c  
ततः कृष्णं समासाद्य कुन्ती भोजसुता तदा ।	014a  
प्रोवाच राजशार्दूल बाष्पगद्गदया गिरा ॥	014c  
वासुदेव महाबाहो सुप्रजा देवकी त्वया ।	015a  
त्वं नो गतिः प्रतिष्ठा च त्वदायत्तमिदं कुलम् ॥	015c  
यदुप्रवीर योऽयं ते स्वस्त्रीयस्याऽऽत्मजः प्रभो ।	016a  
अश्वत्थाम्ना हतो जातस्तमुज्जीवय केशव ॥	016c  
त्वया ह्येतत्प्रतिज्ञातमैषीके यदुनन्दन ।	017a  
अहं सञ्जीवयिष्यामि मृतं जातमिति प्रभो ॥	017c  
सोऽयं जातो मृतस्तात पश्यैनं पुरुषर्षभ ।	018a  
उत्तरां च सुभद्रां च द्रौपदीं मां च माधव ॥	018c  
धर्मपुत्रं च भीमं च फल्गुनं नकुलं तथा ।	019a  
सहदेवं च दुर्धर्षं सर्वान्नस्त्रातुमर्हसि ॥	019c  
अस्मिन्प्राणाः समायत्ताः पाण्डवानां ममैव च ।	020a  
पाण्डोश्च पिण्डो दाशार्ह तथैव श्वशुरस्य मे ॥	020c  
अभिमन्योश्च भद्रं ते प्रियस्य सदृशस्य च ।	021a  
प्रियमुत्पादयाद्य त्वं प्रेतस्यापि जनार्दन ॥	021c  
उत्तरा हि पुरोक्तं वै कथयत्यरिसूदन ।	022a  
अभिमन्योर्वचः कृष्ण प्रियत्वात्तन्न संशयः ॥	022c  
अब्रवीत्किल दाशार्ह वैराटीमार्जुनिस्तदा ।	023a  
मातुलस्य कुलं भद्रे तव पुत्रो गमिष्यति ॥	023c  
गत्वा वृष्ण्यन्धककुलं धनुर्वेदं ग्रहीष्यति ।	024a  
अस्त्राणि च विचित्राणि नीतिशास्त्रं च केवलं ॥	024c  
इत्येतत्प्रणयात्तात सौभद्रः परवीरहा ।	025a  
कथयामास दुर्धर्षस्तथा चैतन्न संशयः ॥	025c  
तास्त्वां वयं प्रणम्येह याचामो मधुसूदन ।	026a  
कुलस्यास्य हितार्थं च कुरु कल्याणमुत्तमम् ॥	026c  
एवमुक्त्वा तु वार्ष्णेयं पृथा पृथुललोचना ।	027a  
उद्धृत्य बाहू दुःखार्ता ताश्चान्याः प्रापतन्भुवि ॥	027c  
अब्रुवंश्च महाराज सर्वाः सास्त्राविलेक्षणाः ।	028a  
स्वस्त्रीयो वासुदेवस्य मृतो जात इति प्रभो ॥	028c  
एवं गते ततः कुन्तीं पर्यगृह्णाज्जनार्दनः ।	029a  
भूमौ निपतितां चैनां सान्त्वयामास भारत ॥ ॥	029c  

इति श्रीमन्महाभारते आश्वमेधिकपर्वणि अनुगीतापर्वणि षट्षष्टितमोऽध्यायः ॥ 66 ॥

14-66-05 क्षत्रियाः स्त्रियः ॥14-66-10 प्रविश्य प्रदिशः सर्वाः पुनरेव व्युपारमत् इति झ. पाठः ॥ 14-66-13 विक्रोशन्त्यः विक्रोशन्तीः ॥ 14-66-23 मातुलस्य अभिमन्युमातुलस्य कृष्णस्य । तत्तुल्यपराक्रम इत्यर्थः ॥
