अध्यायः 077

अश्वानुसरणवशात्सिन्धुदेशं गतेनार्जुनेन सैन्धवैः सह महाऽऽयोधनम् ॥ 1 ॥ बाणगणावकीर्णस्यार्जुनस्य कराद्गाण्डीवस्याधःपतने देवर्ष्यादिभिर्जपादिना तस्य तेजोदीपनम् ॥ 2 ॥ ततः पुनरर्जुनेन तैः सहाऽऽयोधनम् ॥ 3 ॥

वैशम्पायन उवाच ।	001  
\'जित्वा प्रसाद्य राजानं भगदत्तसुतं तदा ।	001a  
विसृज्य याते तुरगे सैन्धवान्प्रति भारत ॥\'	001c  
सैन्धवैरभवद्युद्धं ततस्तस्य किरीटिनः ।	002a  
हतशेषैर्महाराज हतानां च सुतैरपि ॥	002c  
तेऽवतीर्णमुपश्रुत्य विषयं श्वेतवाहनम् ।	003a  
प्रत्युद्ययुरमृष्यन्तो राजानः पाण्डवर्षभम् ॥	003c  
अश्वं च तं परामृश्य विषयान्ते विषोपमात् ।	004a  
न भयं चक्रिरे पार्थाद्भीमसेनादनन्तरात् ॥	004c  
तेऽविदूराद्धनुष्पाणिं यज्ञियस्य हयस्य च ।	005a  
बीभत्सुं प्रत्यपद्यन्त पदातिनमवस्थितम् ॥	005c  
ततस्ते तं महावीर्या राजानः पर्यवारयन् ।	006a  
जिगीषन्तो नरव्याघ्रं पूर्वं विनिकृता युधि ॥	006c  
ते नामान्यपि गोत्राणि कर्माणि विविधानि च ।	007a  
कीर्तयन्तस्तदा पार्थं शरवर्षैरवाकिरन् ॥	007c  
ते किरन्तः शरव्रातान्वारणप्रतिवारणान् ।	008a  
रणे जयमभीप्सन्तः कौन्तेयं पर्यवारयन् ॥	008c  
ते समीक्ष्य च तं कृष्णमुग्रकर्माणमाहवे ।	009a  
सर्वे युयुधिरे वीरा रथस्थास्तं पदातिनम् ॥	009c  
ते तमाजघ्निरे वीरं निवातकवचान्तकम् ।	010a  
संशप्तकनिहन्तारं हन्तारं सैन्धवस्य च ॥	010c  
ततो रथसहस्रेण गजानामयुतेन च ।	011a  
कोष्ठकीकृत्य बीभत्सुं प्रहृष्टमनसोऽभवन् ॥	011c  
तं स्मरन्तो वधं वीराः सिन्धुराजस्य चाहवे ।	012a  
जयद्रथस्य कौरव्य समरे सव्यसाचिना ॥	012c  
ततः पर्जन्यवत्सर्वे शरवृष्टीरवासृजन् ।	013a  
तैः कीर्णः शुशुभे पार्थो रविर्मेघान्तरे यथा ॥	013c  
स शरैः समवच्छन्नश्चकाशे पाण्डवर्षभः ।	014a  
पञ्चरान्तरसञ्चारी शकुन्त इव भारत ॥	014c  
ततो हाहाकृतं सर्वं कौन्तेय शरपीडिते ।	015a  
त्रैलोक्यमभवद्राजन्रविरासीद्रजोरुणः ॥	015c  
ततो ववौ महाराज मारुतो रोमहर्षणः ।	016a  
राहुरग्रसदादित्यं पर्वणीव विशाम्पते ॥	016c  
उल्काश्च जघ्निरे सूर्यं विकीर्यन्त्यः समन्ततः ।	017a  
वेपथुश्चाभवद्राजन्कैलासस्य महागिरेः ॥	017c  
मुमुचुः श्वासमत्युष्णं दुःखशोकसमन्विताः ।	018a  
सप्तर्षयो जातभयास्तथा देवर्षयोऽपि च ॥	018c  
शशं चाशु विनिर्भिद्य मण्डलं शशिनोऽपतन् ।	019a  
विपरीता दिशश्चापि सर्वा धूमाकुलास्तथा ॥	019c  
रासभारुणसङ्काशा धनुष्मन्तः सविद्युतः ।	020a  
आवृत्य गगनं मेघा मुमुचुर्मांसशोणितम् ॥	020c  
एवमासीत्तदा वीरे शरवर्षेण संवृते ।	021a  
फल्गुने भरतश्रेष्ठ तदद्भुतमिवाभवत् ॥	021c  
तस्य तेनावकीर्णस्य शरजालेन सर्वतः ।	022a  
मोहात्पपात गाण्डीवमावापश्च करादपि ॥	022c  
तस्मिन्मोहमनुप्राप्ते शरजालं महत्तदा ।	023a  
सैन्धवा मुमुचुस्तूर्णं गतसत्वे महारथे ॥	023c  
ततो मोहं समापन्नं ज्ञात्वा पार्थं दिवौकसः ।	024a  
सर्वे वित्रस्तमनसस्तस्य शान्तिकृतोऽभवन् ॥	024c  
ततो देवर्षयः सर्वे तथा सप्तर्षयोऽपि च ।	025a  
ब्रह्मर्षयश्च विजयं जेपुः पार्थस्य धीमतः ॥	025c  
ततः प्रदीपिते देवैः पार्थतेजसि पार्थिव ।	026a  
तस्थावचलवद्धीमान्सङ्ग्रामे परमास्त्रवित् ॥	026c  
विचकर्ष धनुर्दिव्यं ततः कौरवनन्दनः ।	027a  
यन्त्रस्येवेह शब्दोऽभून्महांस्तस्य पुनः पुनः ॥	027c  
ततः स शरवर्षाणि प्रत्यमित्रान्प्रति प्रभुः ।	028a  
ववर्ष धनुषा पार्थो वर्षाणीव पुरन्दरः ॥	028c  
ततस्ते सैन्धवा योधाः सर्व एव सराजकाः ।	029a  
नादृश्यन्त शरैः कीर्णाः शलभैरिव पादपाः ॥	029c  
तस्य शब्देन वित्रेसुर्भयार्ताश्च विदुद्रुवुः ।	030a  
मुमुचुश्चाश्रु शोकार्ताः शुशुचुश्चापि सैन्धवाः ॥	030c  
तांस्तु सर्वान्नरव्याघ्रः सैन्धवान्व्यचरद्बली ।	031a  
अलातचक्रवद्राजञ्शरजालैः समार्पयत् ॥	031c  
तदिन्द्रजालप्रतिमं बाणजालममित्रहा ।	032a  
विसृज्य दिक्षु सर्वासु महेन्द्र इव वज्रभृत् ॥	032c  
मेघजालनिभं सैन्यं विदार्य शरवृष्टिभिः ।	033a  
विबभौ कौरवश्रेष्ठः शरदीव दिवाकरः ॥ ॥	033c  

इति श्रीमन्महाभारते आश्वमेधिकपर्वणि अनुगीतापर्वणि सप्तसप्ततितमोऽध्यायः ॥ 77 ॥

14-77-19 उल्काः शशं चन्द्रस्थं विनिर्भिद्य शशिनो मण्डलं प्रति अपतन्निति अनुवृत्त्या सम्बन्धः ॥ 14-77-20 रासभारुणो वर्णविशेषः ॥ 14-77-22 आवापो हस्तावापः ॥
