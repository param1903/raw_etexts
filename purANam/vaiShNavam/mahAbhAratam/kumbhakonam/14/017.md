अध्यायः 017

अर्जुनेन कृष्णं प्रति पूर्वोपदिष्टगीतार्थस्य विस्मरणोक्त्या पुनस्तदुपदेशप्रार्थना ॥ 1 ॥ कृष्णेनार्जुनं प्रति स्वस्मै ब्राह्मणोक्तसिद्धकाश्यपसंवादानुवादः ॥ 2 ॥

जनमेजय उवाच ।	001  
सभायां वसतोस्तत्र निहत्यारीन्महात्मनोः ।	001a  
केशवार्जुनयोः का नु कथा समभवद्द्विज ॥	001c  
वैशम्पायन उवाच ।	002  
कृष्णेन सहितः पार्थः स्वं राज्यं प्राप्य केवलम् ।	002a  
तस्यां सभायां दिव्यायां विजहार मुदा युतः ॥	002c  
तत्र कञ्चित्सभोद्देशं स्वर्गोद्देशसमं नृप ।	003a  
यदृच्छया तौ मुदितौ जग्मतुः स्वजनावृतौ ॥	003c  
ततः प्रतीतः कृष्णेन सहितः पाण्डवोऽर्जुनः ।	004a  
निरीक्ष्य तां सभां रम्यामिदं वचनमब्रवीत् ॥	004c  
विदितं मे महाबाहो सङ्ग्रामे समुपस्थिते ।	005a  
माहात्म्यं देवकीपुत्र तच्च ते रूपमैश्वरम् ॥	005c  
यत्तु तद्भवता प्रोक्तं पुरा केशव सौहृदात् ।	006a  
तत्सर्वं पुरुषव्याघ्र नष्टं मे व्यग्रचेतसः ॥	006c  
मम कौतूहलं त्वस्ति तेष्वर्थेषु पुनः पुनः ।	007a  
भवांस्तु द्वारकां गन्ता नचिरादिव माधव ॥	007c  
वैशम्पायन उवाच ।	008  
एवमुक्तस्तु तं कृष्णः फाल्गुनं प्रत्यभाषत ।	008a  
परिष्वज्य महातेजा वचनं वदतांवरः ॥	008c  
वासुदेव उवाच ।	009  
श्रावितस्त्वं मया गुह्यं ज्ञापितश्च सनातनम् ।	009a  
धर्मं स्वरूपिणं पार्थ सर्वलोकांश्च शाश्वतान् ॥	009c  
अबुद्ध्या यन्न गृह्णीथास्तन्मे सुमहदप्रियम् ।	010a  
न च साऽद्य पुनर्भूयः स्मृतिर्मे सम्भविष्यति ॥	010c  
नूनमश्रद्दधानोऽसि दुर्मेधा ह्यसि पाण्डव ।	011a  
न च शक्यं पुनर्वक्तुमशेषेण धनञ्जय ॥	011c  
स हि धर्मः सुपर्याप्तो ब्रह्मणः पदवेदने ।	012a  
न शक्यं तन्मया भूयस्तथा वक्तुमशेषतः ॥	012c  
परं हि ब्रह्म कथितं योगयुक्तेन तन्मया ।	013a  
इतिहासं तु वक्ष्यामि तस्मिन्नर्थे पुरातनम् ॥	013c  
यथा तां बुद्धिमास्थाय गतिमग्र्यां गमिष्यसि ।	014a  
शृणु धर्मभृतांश्रेष्ठ गदतः सर्वमेव मे ॥	014c  
आगच्छद्ब्राह्मणः कश्चित्स्वर्गलोकादरिन्दम ।	015a  
ब्रह्मलोकाच्च दुर्धर्षः सोऽस्माभिः पूजितोऽभवत् ॥	015c  
अस्माभिः परिपृष्टश्च यदाह भरतर्षभ ।	016a  
दिव्येन विधिना पार्थ तच्छृणुष्वाविचारयन् ॥	016c  
ब्राह्मण उवाच ।	017  
मोक्षधर्मं समाश्रित्य कृष्ण यन्माऽनुपृच्छसि ।	017a  
भूतानामनुकम्पार्थं मन्मोहच्छेदनं विभो ॥	017c  
तत्तेऽहं सम्प्रवक्ष्यामि यथावन्मधुसूदन ।	018a  
शृणुष्वावहितो भूत्वा गदतो मम माधव ॥	018c  
कश्चिद्विप्रस्तपोयुक्तः काश्यपो धर्मवित्तमः ।	019a  
आससाद द्विजं कञ्चिद्धर्माणामागतागमम् ॥	019c  
गतागमं सुबहुशो ज्ञानविज्ञानपारगम् ।	020a  
लोकतत्त्वार्थकुशलं ज्ञातारं सुखदुःखयोः ॥	020c  
जातिस्मरणतत्त्वज्ञं कोविदं पापपुण्ययोः ।	021a  
द्रष्टारमुच्चनीचानां कर्मभिर्देहिनां गतिम् ॥	021c  
चरन्तं मुक्तवत्सिद्धं प्रशान्तं संयतेन्द्रियम् ।	022a  
दीप्यमानं श्रिया ब्राह्म्या क्रममाणं च सर्वशः ॥	022c  
अन्तर्धानगतिज्ञं च श्रुत्वा तत्त्वेन काश्यपः ।	023a  
तथैवान्तर्हितैः सिद्धैर्यान्तं चक्रधरैः सह ॥	023c  
सम्भाषमाणमेकान्ते समासीनं च तैः सह ।	024a  
यदृच्छया च गच्छन्तमसक्तं पवनं यथा ॥	024c  
तं समासाद्य मेधावी स तदा द्विजसत्तमः ।	025a  
चरणौ धर्मकामो वै स तस्य सुसमाहितः ।	025c  
प्रतिपेदे यथान्यायं भक्त्या परमया युतः ॥	025e  
विस्मितश्चाद्भुतं दृष्ट्वा काश्यपस्तं द्विजोत्तमम् ।	026a  
परिचारेण महता गुरुं तं पर्यतोषयत् ॥	026c  
उपपन्नं च तत्सर्वं श्रुतचारित्रसंयुतम् ।	027a  
भौमेनातोषयच्चैनं गुरुवृत्तिं समास्थितः ॥	027c  
तस्मै तुष्टः स शिष्याय यत्प्रसन्नोऽब्रवीद्गुरुः ।	028a  
सिद्धिं परामभिप्रेक्ष्य शृणु मत्तो जनार्दन ॥	028c  
सिद्ध उवाच ।	029  
विविधैः कर्मभिस्तात पुण्ययोगैश्च केवलैः ।	029a  
गच्छन्तीह गतिं मर्त्या देवलोके च वा स्थितिम् ॥	029c  
न क्वचित्सुखमत्यन्तं न क्वचिच्छाश्वती स्थितिः ।	030a  
स्थानाच्च महतो भ्रंशो दुःखलब्धात्पुनः पुनः ॥	030c  
अशुभा गतयः प्राप्ताः कष्टा मे पापसेवनात् ।	031a  
काममन्युपरीतेन तृष्णया मोहितेन च ॥	031c  
पुनः पुनश्च मरणं जन्म चैव पुनः पुनः ।	032a  
आहारा विविधा भुक्ताः पीता नानाविधाः स्तनाः ॥	032c  
मातरो विविधा दृष्टाः पितरश्च पृथग्विधाः ।	033a  
सुखानि च विचित्राणि दुःखानि च मयाऽनघ ॥	033c  
प्रियैर्विवासो बहुशः संवासश्चाप्रियैः सह ।	034a  
धननाशश्च सम्प्राप्तो लब्ध्वा दुःखेन तद्धनम् ॥	034c  
अवमानाः सुकष्टाश्च परतः स्वजनात्तथा ।	035a  
शारीरा मानसा वाऽपि वेदना भृशदारुणाः ॥	035c  
प्राप्ता विमाननाश्चोग्रा वधबन्धाश्च दारुणाः ।	036a  
पतनं निरये चैव यातनाश्च यमक्षये ॥	036c  
जरारोगाश्च सततं व्यसनानि च भूरिशः ।	037a  
लोकेऽस्मिन्ननुभूतानि द्वन्द्वजानि भृशं मया ॥	037c  
ततः कदाचिन्निर्वेदान्निकारान्निकृतेन च ।	038a  
लोकतन्त्रं परित्यक्तं दुःखार्तेन भृशं मया ॥	038c  
लोकेऽस्मिन्ननुभूयाहमिमं मार्गमनुष्ठितः ।	039a  
ततः सिद्धिरियं प्राप्ता प्रसादादात्मनो मया ।	039c  
नाहं पुनरिहागन्ता लोकानालोकयाम्यहम् ॥	039e  
आसिद्धेराप्रजासर्गादात्मनोऽपि गतीः शुभाः ।	040a  
उपलब्धा द्विजश्रेष्ठ तथेयं सिद्धिरुत्तमा ॥	040c  
इतः परं गमिष्यामि ततः परतरं पुनः ।	041a  
ब्रह्मणः पदमव्यक्तं मा तेऽभूदत्र संशयः ॥	041c  
नाहं पुनरिहाऽऽगन्ता मर्त्यलोकं परन्तप ।	042a  
प्रीतोऽस्मि ते महाप्राज्ञ ब्रूहि किं करवाणि ते ॥	042c  
यदीप्सुरुपपन्नस्त्वं तस्य कालोऽयमागतः ।	043a  
अभिजाने च तदहं यदर्थं मामुपागतः ॥	043c  
अचिरात्तु गमिष्यामि येनाहं त्वामचूचुदम् ।	044a  
भृशं प्रीतोऽस्मि भवतश्चारित्रेण विचक्षण ॥	044c  
परिपृच्छ यावद्भवतो भाषे यद्यत्तवेप्सितम् ॥	045ac  
बहुमन्ये च ते बुद्धिं भृशं सम्पूजयामि च ।	046a  
येनाहं भवता बुद्धो मेधावी ह्यसि काश्यप ॥ ॥	046c  

इति श्रीमन्महाभारते आश्वमेधिकपर्वणि अनुगीतापर्वणि सप्तदशोऽध्यायः ॥ 17 ॥

14-17-19 आगतागमं प्राप्तशास्त्ररहस्यमूहापोहकुशलमित्यर्थः ॥ 14-17-46 बहुमन्ये भृशं पूजये । अहमन्तर्धानगतोऽपि यतस्त्वया ज्ञातः ॥ 
