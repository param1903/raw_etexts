अध्यायः 006

बृहस्पतिना इन्द्रे स्वेन मरुत्तस्यायाजनप्रतिज्ञानश्रवणामर्षिणा मरुत्तेनि स्वयाजनप्रार्थेन तत्प्रत्याख्यानम् ॥ 1 ॥ ततः प्रतिनिवृत्तस्य मरुत्तस्य मध्येमार्गं नारदसमागमः ॥ 2 ॥ नारदचोदनया मरुत्तेन वाराणसीद्वारे स्वेन स्थापितकुणपावलोकनेन प्रलायमानं संवर्तं प्रत्यनुगमनम् ॥ 3 ॥ संवर्तेन तत्प्रतिनिवर्तनाय पांसुकर्दमप्रक्षेपेऽप्यनिवर्तमानं तमवलोक्य विजने न्यग्रोधमूले समुपवेशः ॥ 4 ॥

व्यास उवाच ।	001  
अत्राप्युदाहरन्तीममितिहासं पुरातनम् ।	001a  
बृहस्पतेश्च संवादं मरुत्तस्य च धीमतः ॥	001c  
देवराजस्य समयं कृतमाङ्गिरसेन ह ।	002a  
श्रुत्वा मरुत्तो नृपतिर्मन्युमाहारयत्परम् ॥	002c  
सङ्कल्प्य मनसा यज्ञं करन्धमसुतात्मजः ।	003a  
बृहस्पतिमुपागम्य वाग्मी वचनमब्रवीत् ॥	003c  
भगवन्यन्मया पूर्वमभिगम्य तपोधन ।	004a  
कृतोऽभिसन्धिर्यज्ञस्य भवतो वचनाद्गुरो ॥	004c  
तमहं यष्टुमिच्छामि सम्भाराः सम्भृताश्च मे ।	005a  
याज्योऽस्मि भवतः साधो तत्प्राप्नुहि विधत्स्व च ॥	005c  
बृहस्पतिरुवाच ।	006  
न कामये याजयितुं त्वामहं पृथिवीपते ।	006a  
वृतोऽस्मि देवराजेन प्रतिज्ञातं च तस्य मे ॥	006c  
मरुत्त उवाच ।	007  
पित्र्यमस्मि तव क्षेत्रं बहुमन्ये च ते भृशम् ।	007a  
तवास्मि याज्यतां प्राप्तो भजमानं भजस्व माम् ॥	007c  
बृहस्पतिरुवाच ।	008  
अमर्त्यं याजयित्वाऽहं याजयिष्ये कथं नरम् ।	008a  
मरुत्त गच्छ वा मा वा निवृत्तोऽस्म्यद्य याजनात् ॥	008c  
न त्वां याजयिताऽस्म्यद्य वृणु यं त्वमिहेच्छसि ।	009a  
उपाध्यायं महाबाहो यस्ते यज्ञं करिष्यति ॥	009c  
व्यास उवाच ।	010  
एवमुक्तस्तु नृपतिर्मरुत्तो व्रीडितोऽभवत् ।	010a  
प्रत्यागच्छन्सुसंविग्नो ददर्श पथि नारदम् ॥	010c  
देवर्षिणा समागम्य नारदेनि स पार्थिवः ।	011a  
विधिवत्प्राञ्जलिस्तस्थावथैनं नारदोऽब्रवीत् ॥	011c  
राजर्षे नातिहृष्टोऽसि कच्चित्क्षेमं तवानघ ।	012a  
क्व गतोऽसि कुतश्चेदमप्रीतिस्थानमागतम् ॥	012c  
श्रोतव्यं चेन्मया राजन्ब्रूहि मे पार्थिवर्षभ ।	013a  
व्यपनेष्यामि ते मन्युं सर्वयत्नैर्नराधिप ॥	013c  
एवमुक्तो मरुत्तः स नारदेन महर्षिणा ।	014a  
विप्रलम्भमुपाध्यायात्सर्वज्ञे तं न्यवेदयत् ॥	014c  
मरुत्त उवाच ।	015  
गतोऽस्म्यङ्गिरसः पुत्रं देवाचार्यं बृहस्पतिम् ।	015a  
यज्ञार्थमृत्विजं प्रष्टुं स च मां नाभ्यनन्दत ॥	015c  
प्रत्याख्यातश्च तेनाहं जीवितुं नाद्य कामये ।	016a  
परित्यक्तश्च गुरुणा दूषितश्चास्मि नारद ॥	016c  
व्यास उवाच ।	017  
एवमुक्तस्तु राज्ञा स नारदः प्रत्युवाच ह ।	017a  
आविक्षितं महाराज वाचा सञ्जीवयन्निव ॥	017c  
राजन्नङ्गिरसः पुत्रः संवर्तो नाम धार्मिकः ।	018a  
चङ्क्रमीति दिशः सर्वा दिग्वासा मोहयन्प्रजाः ॥	018c  
तं गच्छ यदि याज्यं त्वां न वाञ्छति बृहस्पतिः ।	019a  
प्रसन्नस्त्वां महातेजाः संवर्तो याजयिष्यति ॥	019c  
मरुत्त उवाच ।	020  
सञ्जीवितोऽहं भवता वाक्येनानेन नारद ।	020a  
पश्येयं क्व नु संवर्तं शंस मे वदतांवर ॥	020c  
कथं च तस्मै वर्तेयं कथं मां न परित्यजेत् ।	021a  
प्रत्याख्यातश्च तेनापि नाहं जीवितुमुत्सहे ॥	021c  
नारद उवाच ।	022  
उन्मत्तवेषं बिभ्रत्स चङ्क्रमीति यथासुखम् ।	022a  
वाराणसीं तु नगरीमभीक्ष्णमुपसेवते ॥	022c  
तस्या द्वारं समासाद्य न्यसेथाः कुणपं क्वचित् ।	023a  
तं दृष्ट्वा यो निवर्तेत संवर्तः स महीपते ॥	023c  
तं पृष्ठतोऽनुगच्छेथा यत्र गच्छेत्स वीर्यवान् ।	024a  
तमेकान्ते समासाद्य प्राञ्जलिः शरणं व्रजेः ॥	024c  
पृच्छेत्त्वां यदि केनाहं तवाऽऽख्यात इति स्म ह ।	025a  
ब्रूयास्त्वं नारदेनेति स कुत्र इति शत्रुहन् ॥	025c  
स चेत्त्वामनुयुञ्जीत ममानुगमनेप्सया ।	026a  
शंसेथा वह्निमारूढं मामपि त्वमशङ्कया ॥	026c  
व्यास उवाच ।	027  
स तथेति प्रतिश्रुत्य पूजयित्वा च नारदम् ।	027a  
अभ्यनुज्ञाय राजर्षिर्ययौ वाराणसीं पुरीम् ॥	027c  
तत्र गत्वा यथोक्तं स पुर्या द्वारे महायशाः ।	028a  
कुणपं स्थापयामास नारदस्य वचः स्मरन् ॥	028c  
यौगपद्येन विप्रश्च पुरीद्वारमथाविशत् ।	029a  
ततः स कुणपं दृष्ट्वा सहसा सन्न्यवर्तत ॥	029c  
स तं निवृत्तमालक्ष्य प्राञ्जलिः पृष्ठतोऽन्वगात् ।	030a  
आविक्षितो महीपालः संवर्तमुपशिक्षितुम् ॥	030c  
स च तं विजने दृष्ट्वा पांसुभिः कर्दमेन च ।	031a  
श्लेष्मणा चैव राजानं ष्ठीवनैश्च समाकिरत् ॥	031c  
स तथा बाध्यमानो वै संवर्तेन महीपतिः ।	032a  
अन्वगादेव तमृषिं प्राञ्जलिः सम्प्रसादयन् ॥	032c  
ततो निवर्त्य संवर्तः परिश्रान्त उपाविशत् ।	033a  
शीतलच्छायमासाद्य न्यग्रोधं बहुशाखिनम् ॥ ॥	033c  

इति श्रीमन्महाभारते आश्वमेधिकपर्वणि अश्वमेधपर्वणि षष्ठोऽध्यायः ॥ 6 ॥

14-6-13 मन्युं दैन्यम् ॥
