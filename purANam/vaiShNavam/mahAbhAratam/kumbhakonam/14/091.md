श्रीः
अध्यायः 091

वैशम्पायनेन जनमेजयम् प्रति नकुलाख्यानकथनारम्भः ॥ 1 ॥ अश्वमेधावसाने बिलान्निस्सृतेन कनकपार्श्वेन केनचिन्नकुलेन सदस्यान्प्रति उञ्छवृत्तिब्राह्मणस्य सक्तुप्रस्थदानप्रशंसनपूर्वकं युधिष्ठिराश्वमेधगर्हणम् ॥ 2 ॥ । तथा सदस्यचोदनया तत्कथनोपक्रमः ॥ 3 ॥

जनमेजय उवाच 	KK-14-02-91-001  
पितामहस्य मे यज्ञे धर्मराजस्य धीमतः ।	KK-14-02-91-001a  
यदाश्चर्यमभूत्किञ्चित्तद्भवान्वक्तुमर्हति ॥	KK-14-02-91-001c  
वैशम्पायन उवाच 	KK-14-02-91-002  
श्रूयतां राजशार्दूल महदाश्चर्यमुत्तमम् ।	KK-14-02-91-002a  
अश्वमेधे महायज्ञे निवृत्ते यदभूत्प्रभो ॥	KK-14-02-91-002c  
तर्पितेषु द्विजाग्र्येषु ज्ञातिसम्बन्धिबन्धुषु ।	KK-14-02-91-003a  
दीनान्धकृपणे वाऽपि तदा भरतसत्तम ॥	KK-14-02-91-003c  
घुष्यमाणे महादाने दिक्षु सर्वासु भारत ।	KK-14-02-91-004a  
पतत्सु पुष्पवर्षेषु धर्मराजस्य मूर्धनि ॥	KK-14-02-91-004c  
बिलान्निस्सृत्य नकुलो रुक्मपार्श्वस्तदाऽनघ ।	KK-14-02-91-005a  
वज्राशनिसमं नादममुञ्चद्वसुधाधिप ॥	KK-14-02-91-005c  
सकृदुत्सृज्य तन्नादं त्रासयानो मृगद्विजान् ।	KK-14-02-91-006a  
मानुषं वचनं प्राह पुष्पोपरिशयो महान् ॥	KK-14-02-91-006c  
सक्तुप्रस्थेन वो नायं यज्ञस्तुल्यो नराधिपाः ।	KK-14-02-91-007a  
उञ्छवृत्तेर्वदान्यस्य कुरुक्षेत्रनिवासिनः ॥	KK-14-02-91-007c  
तस्य तद्वचनं श्रुत्वा नकुलस्य विशाम्पते ।	KK-14-02-91-008a  
विस्मयं परमं जग्मुः सर्वे ते ब्राह्मणर्षभाः ॥	KK-14-02-91-008c  
ततः समेत्य नकुलं पर्यपृच्छन्त ते द्विजाः ॥	KK-14-02-91-009a  
कुतस्त्वं समनुप्राप्तो यज्ञं साधुसमागमम् ॥	KK-14-02-91-009c  
किं बलं परमं तुभ्यं श्रुतं किं परायणम् ।	KK-14-02-91-010a  
कथं भवन्तं विद्याम यो नो यज्ञं विगर्हसे ॥	KK-14-02-91-010c  
अविलुप्यागमं कृत्स्नं विविधैर्यज्ञियैः कृतम् ।	KK-14-02-91-011a  
यथागमं यथान्यायं कर्तव्यं च तथा कृतम् ॥	KK-14-02-91-011c  
पूजार्हाः पूजिताश्चात्र विधिवच्छास्त्रदर्शनात् ।	KK-14-02-91-012a  
मन्त्राहुतिहुतश्चाग्निर्दत्तं देयममत्सरम् ॥	KK-14-02-91-012c  
तुष्टा द्विजातयश्चात्र दानैर्बहुविधैरपि ।	KK-14-02-91-013a  
क्षत्रियाश्च सुयुद्धेन श्राद्धैश्चापि पितामहाः ॥	KK-14-02-91-013c  
पालनेन विशस्तुष्टाः कामैस्तुष्टा वरस्त्रियः ।	KK-14-02-91-014a  
अनुक्रोशैस्तथा शूद्रा दानशेषैः पृथग्जनाः ॥	KK-14-02-91-014c  
ज्ञातिसम्बन्धिनस्तुष्टाः शौचेन च नृपस्य नः ।	KK-14-02-91-015a  
देवा हविर्भिः पुण्यैश्च रक्षणैः शरणागताः ॥	KK-14-02-91-015c  
यदत्र तथ्यं तद्ब्रूहि सत्यंसत्यं द्विजातिषु ।	KK-14-02-91-016a  
यथाश्रुतं यथादृष्टं पृष्टो ब्राह्मणकाम्यया ॥	KK-14-02-91-016c  
श्रद्धेयवाक्यः प्राज्ञस्त्वं दिव्यं रूपं बिभर्षि च ।	KK-14-02-91-017a  
समागतश्च विप्रैस्त्वं तद्भवान्वक्तुमर्हति ॥	KK-14-02-91-017c  
इति पृष्टो द्विजैस्तैः स प्रहसन्नकुलोऽब्रवीत् ।	KK-14-02-91-018a  
नैषा मृषामया वाणी प्रोक्ता दर्पेण वा द्विजाः ॥	KK-14-02-91-018c  
यन्मयोक्तमिदं वाक्यं युष्माभिश्चाप्युपश्रुतम् ।	KK-14-02-91-019a  
सक्तुप्रस्थेन वो नायं यज्ञस्तुल्यो द्विजर्षभाः ॥	KK-14-02-91-019c  
इत्यवश्यं मयैतद्वो वक्तव्यं द्विजसत्तमाः ।	KK-14-02-91-020a  
शृणुताव्यग्रमनसः शंसतो मे यथातथम् ॥	KK-14-02-91-020c  
अनुभूतं च दृष्टं च यन्मयाऽद्भुतमुत्तमम् ।	KK-14-02-91-021a  
उञ्छवृत्तेर्वदान्यस्य कुरुक्षेत्रनिवासिनः ॥	KK-14-02-91-021c  
स्वर्गं येन द्विजाः प्राप्तः सभार्यः ससुतस्नुषः ।	KK-14-02-91-022a  
यथा चार्धं शरीरस्य ममेदं काञ्चनीकृतम् ॥ 	KK-14-02-91-022c  

इति श्रीमन्महाभारते आश्वमेधिकपर्वणि अनुगीतापर्वणि एकनवतितमोऽध्यायः ॥ 91 ॥

14-91-5 नीलाक्षस्तत्र नकुल इति झ. पाठः ॥ 14-91-6 धृष्टो बिलशयो महान् इति झ. पाठः ॥ 14-91-22 ममेदं यत्रेति शेषः ॥
