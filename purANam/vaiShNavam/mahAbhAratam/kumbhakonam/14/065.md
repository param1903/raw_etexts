अध्यायः 065

युधिष्ठिरेण विधिवन्नानाबलिहरणादिना सपरिचरमहेश्वरपतितोषणेन विविधकनकभाण्डाहरणेन पुनर्नगरं प्रत्यागमनम् ॥ 1 ॥

ब्राह्मणा ऊचुः ।	001  
क्रियतामुपहारोऽद्य त्र्यम्बकस्य महात्मनः ।	001a  
दत्त्वोपहारं नृपते ततः स्वार्थं यतामहे ॥	001c  
वैशम्पायन उवाच ।	002  
श्रुत्वा तु वचनं तेषां ब्राह्मणानां युधिष्ठिरः ।	002a  
गिरीशस्य यथान्यायमुपहारमुपाहरत् ॥	002c  
आज्येन तर्पयित्वाऽग्निं विधिवत्संस्कृतेन च ।	003a  
मन्त्रसिद्धं चरुं कृत्वा पुरोधाः स ययौ तदा ॥	003c  
स गृहीत्वा सुमनसो मन्त्रपूता जनाधिप ।	004a  
मोदकैः पायसेनाथ मांसैश्चोपाहरद्बलिम् ॥	004c  
सुमनोभिश्च चित्राभिर्लाजैरुच्चावचैरपि ।	005a  
सर्वं स्विष्टकृतं हुत्वा विधिवद्वेदपारगः ।	005c  
किङ्कराणां ततः पश्चाच्चकार बलिमुत्तमम् ॥	005e  
यक्षेन्द्राय कुबेराय माणिभद्राय चैव ह ।	006a  
तथाऽन्येषां च यक्षाणां भूतानां पतयश्च ये ॥	006c  
कृसरेण च मांसेन निवापैस्तिलसंयुतैः ।	007a  
ओदनं कुम्भशः कृत्वा पुरोधाः समुपाहरत् ॥	007c  
ब्राह्मणेभ्यः सहस्राणि गवां दत्वा तु भूमिपः ।	008a  
नक्तञ्चराणां भूतानां व्यादिदेश बलिं तदा ॥	008c  
धूपगन्धनिरुद्धं तत्सुमनोभिश्च संवृतम् ।	009a  
शुशुभे स्थानमत्यर्थं देवदेवस्य पार्थिवः ॥	009c  
कृत्वा पूजां तु रुद्रस्य गणानां चैव सर्वशः ।	010a  
ययौ व्यासं पुरस्कृत्य नृपो रत्ननिधिं प्रति ॥	010c  
पूजयित्वा धनाध्वक्षं प्रणिपत्याभिवाद्य च ।	011a  
सुमनोभिर्विचित्राभिरपूपैः कृसरेण च ॥	011c  
शङ्खादींश्च निधीन्सर्वान्निधिपालांश्च सर्वशः ।	012a  
अर्चयित्वा द्विजाग्र्यान्स स्वस्ति वाच्य च वीर्यवान् ॥	012c  
तेषां पुण्याहघोषेण तेजसा समवस्थितः ।	013a  
प्रीतिमान्स कुरुश्रेष्ठः खानयामास तं निधिम् ॥	013c  
ततः पात्रीः सकरका बहुरूपा मनोरमाः ।	014a  
भृङ्गाराणि कटाहानि कलशान्वर्धमानकान् ॥	014c  
बहूनि च विचित्राणि भाजनानि सहस्रशः ।	015a  
उद्धारयामास तदा धर्मराजो युधिष्ठिरः ॥	015c  
तेषां रक्षणमप्यासीन्महान्करपुटस्तथा ।	016a  
नद्धं च भाजनं राजंस्तुलार्धमभवन्नृप ॥	016c  
वाहनं पाण्डुपुत्रस्य तत्राऽऽसीत्तु विशाम्पते ।	017a  
षष्टिरुष्ट्रसहस्राणि शतानि द्विगुणा हयाः ॥	017c  
वारणाश्च महाराज सहस्रशतसम्मिताः ।	018a  
शकटानि रथाश्चैव तावदेव करेणवः ।	018c  
खराणां पुरुषाणां च परिसङ्ख्या न विद्यते ॥	018e  
एतद्वित्तं तदभवद्यदुद्दध्रे युधिष्ठिरः ।	019a  
षोडशाष्टौ चतुर्विंशत्सहस्रं भारलक्षणम् ॥	019c  
एतेष्वादाय तद्द्रव्यं पुनरभ्यर्च्य पाण्डवः ।	020a  
महादेवं प्रति ययौ पुरं नागाह्वयं प्रति ॥	020c  
द्वैपायनाभ्यनुज्ञातः पुरस्कृत्य पुरोहितम् ।	021a  
गोरुते गोरुते चैव न्यवसत्पुरुषर्षभः ॥	021c  
सा पुराऽभिमुखा राजन्नुवाह महती चमूः ।	022a  
कृच्छ्राद्द्रविणभारार्ता हर्षयन्ती कुरूद्वहान् ॥ ॥	022c  

इति श्रीमन्महाभारते आश्वमेधिकपर्वणि अनुगीतापर्वणि पञ्चषष्टितमोऽध्यायः ॥ 65 ॥

14-65-14 पात्रीः महान्ति ओदनोद्धरणपात्राणि । करका अल्पघटाः । भृङ्गाराणि गडुकान् । वर्धमानकान् शरावाणि ॥ 14-65-16 करपटः करसम्पुटाकारं द्विदलभाजनं उष्ट्रादिवाह्यम् सन्दूख इति प्रसिद्धम् ॥
