अध्यायः 107

कृष्णेन युधिष्ठिरम्प्रति साक्षाद्ब्रह्महत्याया अकरणेपि तत्तुल्यफलकदुष्कृतकथनम् । 1 ॥ तथा अभोज्यान्नानां पापिनां लक्षणकथनम् ॥ 2 ॥

युधिष्ठिर उवाच ।	001  
इदं मे तत्वतो देव वक्तुमर्हस्यशेषतः ।	001a  
हिंसामकृत्वा यो मर्त्यो ब्रह्महत्यामवाप्नुयात् ॥	001c  
भगवानुवाच ।	002  
ब्राह्मणं स्वयमाहूय भिक्षार्थं वृत्तिकर्शितम् ।	002a  
ब्रूयान्नास्तीति यः पश्चात्तमाहुर्ब्रह्मघातकम् ॥	002c  
मध्यस्थस्येह विप्रस्य योऽनूचानस्य भारत ।	003a  
वृत्तिं हरति दुर्बुद्धइस्तमाहुर्ब्रह्मघातकम् ॥	003c  
आश्रमे वाऽऽलये वाऽपि ग्रामे वा नगरेऽपि वा ।	004a  
अग्निं यः प्रक्षिपेत्क्रुद्धस्तमाहुर्ब्रह्मघातकम् ॥	004c  
गोकुलस्य तृषार्तस्य जलान्ते वसुधाधिप ।	005a  
उत्पादयति यो विघ्नं तमाहुर्ब्रह्मघातकम् ॥	005c  
यः प्रवृत्तां श्रुतिं सम्यक्छास्त्रं वा मुनिभिः कृतम् ।	006a  
दूषयत्यनभिज्ञाय तमाहुर्ब्रह्मघातकम् ॥	006c  
चक्षुषा वाऽपि हीनस्य पङ्गोर्वाऽपि जडस्य वा ।	007a  
हरेद्वै यस्तु सर्वस्वं तमाहुर्ब्रह्मघातकम् ॥	007c  
गुरुं त्वङ्कृत्यं हुङ्कृत्य अतिक्रम्य च शासनम् ।	008a  
वर्तते यस्तु मूढात्मा तमाहुर्ब्रह्मघातकम् ॥	008c  
क्रोधाद्वा यदि वा द्वेषादाक्रुष्टस्तर्जितोपि वा ।	009a  
ऋतौ स्त्रियं वा नोपेयात्तमाहुर्ब्रह्मघातकम् ॥	009c  
यावत्सारो भवेद्दीनस्तन्नाशे यस्य दुःस्थितिः ।	010a  
तत्सर्वस्वं हरेद्यो वै तमाहुर्ब्रह्मघातकम् ॥	010c  
युधिष्ठिर उवाच ।	011  
सर्वेषामपि दानानां यत्तु दानं विशिष्यते ।	011a  
अभोज्यान्नाश्च ये विप्रास्तान्ब्रवीहि सुरोत्तम ॥	011c  
भगवानुवाच ।	012  
अन्नमेव प्रशंसन्ति देवा ब्रह्मपुरस्सराः ।	012a  
अन्नेन सदृशं दानं न भूतं न भविष्यति ॥	012c  
अन्नमूर्जस्करं लोके ह्यन्नात्प्राणाः प्रतिष्ठिताः ।	013a  
अभोज्यान्नान्मया राजन्वक्ष्यमाणान्निबोध मे ॥	013c  
दीक्षितस्य कदर्यस्य क्रुद्धस्य निकृतस्य च ।	014a  
अभिशप्तस्य षण्डस्य पाकभेदकरस्य च ॥	014c  
चिकित्सकस्य दूतस्य तथा चोच्छिष्टभोजिनः ।	015a  
उग्रान्नं सूतकान्नं च शूद्रोच्छेषणमेव च ॥	015c  
द्विषदन्नं न भोक्तव्यं पतितान्नं च यच्छ्रुतम् ।	016a  
तथा च पिशुनस्यान्नं यज्ञविक्रयिणस्तथा ॥	016c  
शैलूषं तन्तुवायान्नं कृतघ्नस्यान्नमेव च ।	017a  
अम्बष्ठकनिषादानां रङ्गावतरकस्य च ॥	017c  
सुवर्णकर्तुर्वैणस्यि शस्त्रविक्रयिणस्तथा ।	018a  
सूतानां शौण्डिकानां च वैद्यस्य रजकस्य च ॥	018c  
स्त्रीजितस्य नृशंसस्य तथा माहिषिकस्य च ।	019a  
अनिर्दशानां प्रेतानां गणिकानां तथैव च ॥	019c  
बन्दिनो द्यूतकर्तुश्च तथा द्यूतविदामपि ।	020a  
परिवित्तस्य यच्चान्नं परिवेत्तुस्तथैव च ॥	020c  
यश्चाग्रदिधिषुर्विप्रो दिधिषूपपिस्तथा ।	021a  
तयोरप्युभयोरन्नं राज्ञां चापि विवर्जयेत् ॥	021c  
राजान्नं तेज आदत्ते शूद्रान्नं ब्रह्मवर्चसम् ।	022a  
आयुः सुवर्णकारान्नं यशश्चार्मावकृन्तिनः ॥	022c  
गणान्नं गणिकान्नं च लोकेभ्यः परिकीर्तितम् ।	023a  
पूयं चिकित्सकस्यान्नं शुक्लं तु वृषलीपतेः ॥	023c  
विष्ठा वार्धुषिकस्यान्नं तस्मात्तत्परिवर्जयेत् ।	024a  
तेषां त्वगस्थिरोमाणि भुङ्क्ते योऽन्नं तु भक्षयेत् ॥	024c  
अमात्यान्नमथैतेषां भुक्त्वा तु त्रियहं क्षिपेत् ।	025a  
मत्या भुक्त्वा सकृद्वाऽपि प्राजापत्यं चरेद्द्विजः ॥	025c  
दानानां च फलं यद्वै शृणु पाण्डव तत्वतः ।	026a  
जलदस्तृप्तिमाप्नोति सुखमक्षयमन्नदः ॥	026c  
तिलदश्च प्रजामिष्टां दीपदश्चक्षुरुत्तमम् ।	027a  
भूमदो भूमिमाप्नोति दीर्घमायुर्हिरण्यदः ॥	027c  
गृहदोऽग्र्याणि वेश्मानि रूप्यदो रूपमुत्तमम् ।	028a  
वासोदश्चन्द्रसालोक्यमश्विसालोक्यमश्वदः ॥	028c  
अनडुद्दः श्रियं जुष्टां गोदो गोलोकमश्नुते ।	029a  
यानशय्याप्रदो भार्यामैश्वर्यमभयप्रदः ॥	029c  
धान्यदः शाश्वतं सौख्यं ब्रह्मदो ब्रह्मसाम्यताम् ।	030a  
सर्वेषामेव दानानां ब्रह्मदानं विशिष्यते ॥	030c  
हिरण्यभूगवाश्वाजवस्त्रशय्यासनादिषु ।	031a  
योर्चितः प्रतिगृह्णाति दद्यादुचितमेव च ।	031c  
तावुभौ गच्छतः स्वर्गं नरकं च विपर्यये ॥	031e  
अनृतं न वदेद्विद्वांस्तपस्तप्त्वा न विस्मयेत् ।	032a  
नार्तोप्यभिभवेद्विप्रान्न दत्त्वा परिकीर्तयेत् ॥	032c  
यज्ञोऽनृतेन क्षरति तपः क्षरति विस्मयात् ।	033a  
आयुर्विप्रावमानेन दानं तु परिकीर्तनात् ॥	033c  
एकः प्रजायते जन्तुरेक एव प्रमीयते ।	034a  
एकोऽनुभुङ्क्ते सुकृतमेकश्चाप्नोति दुष्कृतम् ॥	034c  
मृतं शरीरमुत्सृज्य काष्ठलोष्टसमं क्षितौ ।	035a  
विमुखा बान्धवा यान्ति धर्मस्तमनुवर्तते ॥	035c  
अनागतानि कार्याणि कर्तुं गणयते मनः ।	036a  
शरीरकं समुद्दिश्य स्मयते नूनमन्तकः ॥	036c  
तस्माद्धर्मसहासस्तु धर्मं सञ्चिनुयात्सदा ।	037a  
धर्मेण हि सहायेन तमस्तरति दुस्तरम् ॥	037c  
येषां तटाकानि बहूदकानि सभाश्च कूपाश्च शुभाः प्रपाश्च ।	038a  
अन्नप्रदानं मधुरा च वाणी यमस्य ते निर्विषया भवन्ति ॥ ॥	038c  
इति श्रीमन्महाभारते आश्वमेधिकपर्वणि वैष्णवधर्मपर्वणि सप्ताधिकशततमोऽध्यायः ॥ 107 ॥


