अध्यायः 097

कृष्णेन युधिष्ठिरं प्रति चातुर्वर्ण्यधर्मनिरूपणम् ॥ 1 ॥

वैशम्पायन उवाच ।	001  
एवमात्मोद्भवं सर्वं जगदुद्दिश्य केशवः ।	001a  
धर्मान्धर्मात्मजस्याथ पुण्यानकथयत्प्रभुः ॥	001c  
शृणु पाण्डव तत्वेन पवित्रं पापनाशनम् ।	002a  
कथ्यमानं मया पुण्यं धर्मशास्त्रफलं महत् ॥	002c  
यः शृणोति शुचिर्भूत्वा एकचित्तस्तपोयुतः ।	003a  
स्वर्ग्यं यशस्यामायुष्यं धर्मं ज्ञेयं युधिष्ठिर ॥	003c  
श्रद्दधानस्य तस्येह यत्पापं पूर्वसञ्चितम् ।	004a  
विनश्यत्याशु तत्सर्वं मद्भक्तस्य विशेषतः ॥	004c  
वैशम्पायन उवाच ।	005  
एवं श्रुत्वा वचः पुण्यं सत्यं केशवभाषितम् ।	005a  
प्रहृष्टमनसो भूत्वा चिन्तयन्तोऽद्भुतं परम् ॥	005c  
देवब्रह्मर्षयः सर्वे गन्धर्वाप्सरसस्तथा ।	006a  
भूता यक्षग्रहाश्चैव गुह्यका भुजगास्तथा ॥	006c  
वालखिल्या महात्मानो योगिनस्तत्वदर्शिनः ।	007a  
तथा भागवताश्चापि पञ्चकालमुपासकाः ॥	007c  
कौतूहलसमाविष्टाः प्रहृष्टेन्द्रियमानसाः ।	008a  
श्रोतुकामाः परं धर्मं वैष्णवं धर्मशासनम् ।	008c  
हृदि कर्तुं च तद्वाक्यं प्रणेमुः शिरसा नताः ॥	008e  
ततस्तान्वासुदेवेन दृष्टान्दिव्येन चक्षुषा ।	009a  
विमुक्तपापानालोक्य प्रणम्य शिरसा हरिम् ।	009c  
पप्रच्छ केशवं धर्मं धर्मपुत्रः प्रतापवान् ॥	009e  
युधिष्ठिर उवाच ।	010  
कीदृशी ब्राह्मणस्याथ क्षत्रियस्यापि कीदृशी ।	010a  
वैश्यस्य कीदृशी देव गतिः शूद्रस्य कीदृशी ॥	010c  
कथं बध्येत पाशेन ब्राह्मणस्तु यमालये ।	011a  
क्षत्रियो वाथ वैश्यो वा शूद्रो वा बध्यते कथम् ।	011c  
एतत्कर्मफलं ब्रूहि लोकनाथ नमोऽस्तु ते ॥	011e  
वैशम्पायन उवाच ।	012  
पृष्टोऽथ केशवो ह्येवं धर्मपुत्रेण धीमता ।	012a  
उवाच संसारगतिं चातुर्वर्ण्यस्य कर्मजाम् ॥	012c  
भगवानुवाच ।	013  
शृणु वर्णक्रमेणैव धर्मं धर्मभृतां वर ।	013a  
नास्ति किञ्चिन्नरश्रेष्ठ ब्राह्मणस्य तु दुष्कृतम् ॥	013c  
शिखायज्ञोपवीता ये सन्ध्यां ये चाप्युपासते ।	014a  
यैश्च पूर्णाहुतिः प्राप्ता विधिवज्जुह्वते च ये ॥	014c  
वैश्वदेवं च ये चक्रुः पूजयन्त्यतिथींश्च ये ।	015a  
नित्यं स्वाध्यायशीलाश्च जपयज्ञपराश्च ये ॥	015c  
सायम्प्रातर्हुताशाश्च शूद्रभोजनवर्जिताः ।	016a  
डम्भानृतविमुक्ताश्च स्वदारनिरताश्च ये ।	016c  
पञ्चयज्ञपरा ये च येऽग्निहोत्रमुपासते ॥	016e  
दहन्ति दुष्कृतं येषां हूयमानास्त्रयोऽग्नयः ।	017a  
नष्टदुष्कृतकर्माणो ब्रह्मलोकं व्रजन्ति ते ॥	017c  
ब्रह्मलोके पुनः कामं गन्धर्वैर्ब्रह्मगायकैः ।	018a  
उद्गीयमानाः प्रयतैः पूज्यमानाः स्वयम्भुवा ।	018c  
ब्रह्मलोके प्रमोदन्ते यावदाभूतसम्प्लवम् ॥	018e  
क्षत्रियोऽपि स्थितो राज्ये स्वधर्मपरिपालकः ।	019a  
सम्यक्प्रजाः पालयिता षड्भागनिरतः सदा ॥	019c  
यज्ञदानरतो धीरः स्वदारनिरतः सदा ।	020a  
शास्त्रानुसारी तत्वज्ञः प्रजाकार्यपरायणः ॥	020c  
विप्रेभ्यः कामदो नित्यं भृत्यानां भरणे रतः ।	021a  
सत्यसन्धः शुचिर्नित्यं लोभडम्भविवर्जितः ।	021c  
क्षत्रियोऽप्युत्तमां याति गतिं देवनिषेविताम् ॥	021e  
तत्र दिव्याप्सरोभिस्तु गन्धर्वैश्च विशेषतः ।	022a  
सेव्यमानो महातेजाः क्रीडते शक्रपूजितः ॥	022c  
चतुर्युगानि वै त्रिंशत्क्रीडित्वा तत्र देववत् ।	023a  
इह मानुष्यलोके तु चतुर्वेदी द्विजो भवेत् ॥	023c  
कृषिगोपालनिरतो धर्मानवेषणतत्परः ।	024a  
दानधर्मेऽपि निरतो विप्रशुश्रूषकस्तथा ॥	024c  
सत्यसन्धः शुचिर्नित्यं लोभडम्भविवर्जितः ।	025a  
ऋजुः स्वदारनिरतो हिंसाद्रोहविवर्जितः ॥	025c  
वणिग्धर्मान्नमुञ्चन्वै देवब्राह्मणपूजकः ।	026a  
वैश्यः स्वर्गतिमाप्नोति पूज्यमानोऽप्सरोगणैः ॥	026c  
चतुर्युगानि वै त्रिंशत्क्रीडित्वा दश पञ्च च ।	027a  
इह मानुष्यलोके च राजा भवति वीर्यवान् ॥	027c  
सुवर्णकोट्यः पञ्चाशद्रत्नानां च शतं तथा ।	028a  
हस्त्यश्वरथसंयुक्तो महाभोगांश्च सेवते ॥	028c  
त्रयाणामपि वर्णानां शुश्रूषानिरतः सदा ।	029a  
विशेषतस्तु विप्राणां दासवद्यस्तु तिष्ठति ॥	029c  
अयाचितप्रदाता च सत्यशौचसमन्वितः ।	030a  
गुरुदेवार्चनरतः परदारविवर्जितः ॥	030c  
परपीडामकृत्वैव भत्यवर्गं बिभर्ति यः ।	031a  
शूद्रोऽपि स्वर्गमाप्नोति जीवानामभयप्रदः ॥	031c  
स स्वर्गलोके क्रीडित्वा वर्षकोटिं महातपाः ।	032a  
इह मानुषलोके तु वैश्यो धनपतिर्भवेत् ॥	032c  
एवं धर्मात्परं नास्ति महत्संसारमोक्षणम् ।	033a  
न च धर्मात्परं किञ्चित्पापकर्मव्यपोहनम् ॥	033c  
तस्माद्धर्मः सदा कार्यो मानुष्यं प्राप्य दुर्लभम् ।	034a  
न हि धर्मानुरक्तानां लोके किञ्चन दुर्लभम् ॥	034c  
स्वयम्भुविहितो धर्मो यो यस्येह नरेश्वर ।	035a  
स तेन क्षपयेत्पापं सम्यगाचरितेन च ॥	035c  
सहजं यद्भवेत्कर्म न तत्त्याज्यं हि केनचित् ।	036a  
स एव तस्य धर्मो हि तेन सिद्धिं स गच्छति ॥	036c  
विगुणोऽपि स्वधर्मस्तु पापकर्म व्यपोहति ।	037a  
एवमेव तु धर्मोऽपि क्षीयते पापवर्धनात् ॥	037c  
युधिष्ठिर उवाच ।	038  
भगवन्देवदेवेश श्रोतुं कौतूहलं हि मे ।	038a  
शुभस्याप्यशुभस्यापि क्षयवृद्धी यथाक्रमम् ॥	038c  
भगवानुवाच ।	039  
शृणु पार्थिव तत्सर्वं धर्मसूक्ष्मं सनातनम् ।	039a  
दुर्विज्ञेयतमं नित्यं यत्र मग्ना महाजनाः ॥	039c  
यथैव शीतमुदकमुष्णेन बहुना वृतम् ।	040a  
भवेत्तु तत्क्षणादुष्णं शीतत्वं च विनश्यति ॥	040c  
यथोष्णं वा भवेदल्पं शीतेन बहुना वृतम् ।	041a  
शीतलं च भवेत्सर्वमुष्णत्वं च विनश्यति ॥	041c  
एवं च यद्भवेद्भूरि सुकृतं वाऽपि दुष्कृतम् ।	042a  
तदल्पं क्षपयेच्छीघ्रं नात्र कार्या विचारणा ॥	042c  
समत्वे सति राजेन्द्र तयोः सुकृतपापयोः ।	043a  
गूहितस्य भवेद्वृद्धिः कीर्तितस्य भवेत्क्षयः ॥	043c  
ख्यापनेनानुतापेन प्रायः पापं विनश्यति ।	044a  
तथा कृतस्तु राजेन्द्र धर्मो नश्यति मानद ॥	044c  
तावुभौ गूहितौ सम्यग्वृद्धिं यातो न संशयः ।	045a  
तस्मात्सर्वप्रयत्नेन न पापं गूहयेद्बुधः ॥	045c  
तस्मादेतत्प्रयत्नेन कीर्तयेत्क्षयकारणात् ।	046a  
तस्मात्सङ्कीर्तयेत्पापं नित्यं धर्मं च गूहयेत् ॥ ॥	046c  

इति श्रीमन्महाभारते आश्वमेधिकपर्वणि वैष्णवधर्मपर्वणि सप्तनवतितमोऽध्यायः ॥ 97 ॥
