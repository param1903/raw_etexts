अध्यायः 067

सुभद्रया श्रीकृष्णं प्रति तन्महिमसंस्तवनपूर्वकं परिक्षिदुज्जीवनप्रार्थना ॥ 1 ॥

वैशम्पायन उवाच ।	001  
उत्थितायां पृथायां तु सुभद्रा भ्रातरं तदा ।	001a  
दृष्ट्वा चुक्रोश दुःखार्ता वचनं चेदमब्रवीत् ॥	001c  
पुण्डरीकाक्ष पश्य त्वं पौत्रं पार्थस्य धीमतः ।	002a  
परिक्षीणेषु कुरुषु परिक्षीणं गतायुषम् ॥	002c  
इषीका द्रोणपुत्रेण भीमसेनार्थमुद्यता ।	003a  
सोत्तरायां निपतिता विजये मयि चैव ह ॥	003c  
सेयं ज्वलन्ती हृदये मयि तिष्ठति केशव ।	004a  
यन्न पश्यामि दुर्धर्ष सहपुत्रं तु तं प्रभो ॥	004c  
किन्नु वक्ष्यति धर्मात्मा धर्मराजो युधिष्ठिरः ।	005a  
भीमसेनार्जुनौ चापि माद्रवत्याः सुतौ च तौ ॥	005c  
श्रुत्वाऽभिमन्योस्तनयं जातं च मृतमेव च ।	006a  
मुषिता इव वार्ष्णेय द्रोणपुत्रेण पाण्डवाः ॥	006c  
अभिमन्युः प्रियः कृष्ण पितॄणां नात्र संशयः ।	007a  
ते श्रुत्वा किन्नु वक्ष्यन्ति द्रोणपुत्रास्त्रनिर्जिताः ॥	007c  
भविता नः परं दुःखं किन्नु मन्ये जनार्दन ।	008a  
अभिमन्योः सुतं कृष्ण मृतं जातमरिन्दम ॥	008c  
साऽहं प्रसादये कृष्ण त्वामद्य शिरसा नता ।	009a  
पृथेयं द्रौपदी चैव ताः पश्य पुरुषोत्तम ॥	009c  
यदा द्रोणसुतो गर्भान्पाण्डूनां हन्ति माधव ।	010a  
तदा किल त्वया द्रौणिः क्रुद्धेनोक्तोऽरिमर्दन ॥	010c  
अकामं त्वां करिष्यामि ब्रह्मबन्धो नराधम ।	011a  
अहं सञ्जीवयिष्यामि किरीटितनयात्मजम् ॥	011c  
इत्येद्वचनं श्रुत्वा जानानाऽहं बलं तव ।	012a  
प्रसादये त्वां दुर्धर्ष जीवतामभिमन्युजः ॥	012c  
यद्येतत्त्वं प्रतिश्रुत्य न करोषि वचः शुभम् ।	013a  
सकलं वृष्णिशार्दूल मृतां मामवधारय ॥	013c  
अभिमन्योः सुतो वीर न सञ्जीवति यद्ययम् ।	014a  
जीवति त्वयि दुर्धर्ष किं करिष्याम्यहं त्वया ॥	014c  
सञ्जीवयैनं दुर्धर्ष मृतं त्वमभिमन्युजम् ।	015a  
सदृशाक्षसुतं वीर सस्यं वर्षन्निवाम्म्बुदः ॥	015c  
त्वं हि केशव धर्मात्मा सत्यवान्सत्यविक्रमः ।	016a  
स तां वाचमृतां कर्तुमर्हसि त्वमरिन्दम ॥	016c  
इच्छन्नपि हि लोकांस्त्रीञ्जीवयेथा मृतानिमान् ।	017a  
किं पुनर्दयितं जातं स्वस्त्रीयस्याऽऽत्मजं मृतम् ॥	017c  
प्रभावज्ञाऽस्मि ते कृष्ण तस्मात्त्वां याचयाम्यहम् ।	018a  
कुरुष्व पाण्डुपुत्राणामिमं परमनुग्रहम् ॥	018c  
स्वसेति वा महाबाहो हतपुत्रेति वा पुनः ।	019a  
प्रपन्ना मामियं चेति दयां कर्तुमिहार्हसि ॥ ॥	019c  

इति श्रीमन्महाभारते आश्वमेधिकपर्वणि अनुगीतापर्वि सप्तषष्टितमोऽध्यायः ॥ 67 ॥

14-67-4 घृतेन सिक्तैरिति शेषः ॥
