अध्यायः 106

कृष्णेन युधिष्ठिरम्प्रति कपिलादानप्रशंसनम् ॥ 1 ॥ ब्रह्मणाऽग्निकुण्डमध्यात्कपिलासर्जनम् । तदा रुद्रादिदेवैः कपिलायै सर्वपूज्यत्वादिरूपवरदानम् ॥ 2 ॥ देवर्ष्यादिभइः स्वनिवासाय कपिलावयवसमाश्रयणम् ॥ 3 ॥ कृष्णेन हव्यकव्यदानकालकथनम् । तथा श्राद्धार्हानर्हब्राह्मणविवेचनम् । तथा स्वर्गनरकप्रापकसुकृतदुष्कृतकथनम् ॥ 4 ॥
	
वैशम्पायन उवाच ।	001  
एवं श्रुत्वा परं पुण्यं कपिलादानमुत्तमम् ।	001a  
धर्मपुत्रः प्रहृष्टात्मा केशवं पुनरब्रवीत् ॥	001c  
देवदेवश कपिला यदा विप्राय दीयते ।	002a  
कथं सर्वेषु चाङ्गेषु तस्यास्तिष्ठन्ति देवताः ॥	002c  
याश्चैताः कपिलाः प्रोक्ता दश चैव त्वया मम ।	003a  
तासां कति सुरश्रेष्ठ कपिलाः पुण्यलक्षणाः ॥	003c  
कथं वाऽनुगृहीतास्ताः सुरैः पितृगणैरपि ।	004a  
केन युक्ताश्च वर्णेन श्रोतुं कौतूहलं हि मे ॥	004c  
वैशम्पायन उवाच ।	005  
युधिष्ठिरेणैवमुक्तः केशवः सत्यवाक्तदा ।	005a  
गुह्यानां परमं गुह्यं वक्तुमेवोपचक्रमे ॥	005c  
शृणु राजन्पवित्रं वै रहस्यं धर्ममुत्तमम् ।	006a  
ग्रहणीयं सत्यमिदं न श्राव्यं हेतुवादिभिः ॥	006c  
यदा वत्सस्य पादौ द्वौ प्रसवे शिरसा सह ।	007a  
दृश्येते दानकालं तत्तमाहुर्मुनिसत्तमाः ॥	007c  
अन्तरिक्षगतो वत्सो यावद्भूमिं न यास्यति ।	008a  
गौस्तावत्पृथिवी ज्ञेया तस्माद्देया तु तादृशी ॥	008c  
यावत्यः सिकताश्चापि गर्भोदकपरिप्लुताः ।	009a	यावन्ति धेन्वा रोमाणि सवत्साया युधिष्ठिर ।009c  
तावद्वर्षसहस्राणि दाता स्वर्गे महीयते ॥	009e  
सुवर्णाभरणां कृत्वा सवत्सां कपिलां तिलैः ।	010a  
प्रच्छाद्य तां तु दद्याद्वै सर्वरत्नैरलङ्कृताम् ॥	010c  
ससमुद्रा नदी तेन सशैलवनकानना ।	011a  
चतुरन्ता भवेद्दत्ता नात्र कार्या विचारणा ॥	011c  
पृथिवीदानतुल्येन तेन दानेन मानवः ।	012a  
संसारसागरात्तीर्णो याति लोकं प्रजापतेः ॥	012c  
ब्रह्महा भ्रूणहा गोघ्नो यदि वा गुरुतल्पगः ।	013a  
महापातकयुक्तोपि एतद्दानेन शुद्ध्यति ॥	013c  
इदं पठति यः पुण्यं कपिलादानमुत्तमम् ।	014a  
प्रातरुत्थाय मद्भक्त्या तस्य पुण्यफलं शृणु ॥	014c  
मनसा कर्मणा वाचा मतिपूर्वं युधिष्ठिर ।	015a  
पापं रात्रिकृतं हन्यादस्याध्यायस्य पाठकः ॥	015c  
इदमावर्तमानस्तु श्राद्धे यस्तर्पयेद्द्विजान् ।	016a  
तस्याप्यमृतमश्नन्ति पितरोऽत्यन्तहर्षिताः ॥	016c  
यश्चेदं शृणुयाद्भक्त्या मद्गतेनान्तरात्मना ।	017a  
तस्य रात्रिकृतं सर्वुं पापमाशु प्रणश्यति ॥	017c  
याश्चैताः कपिलाः प्रोक्ता दश राजन्मया तव ।	018a	अतः परं विशेषं तु कपिलानां ब्रवीमि ते ।018c  
तासां चतस्रः प्रवराः पुण्याः पापप्रणाशनाः ॥	018e  
सुवर्णकपिला पुण्या तथा रक्ताक्षिपिङ्गला ।	019a  
पिङ्गलाक्षी च या गौश्च या स्यात्पिङ्गलपिङ्गला ॥	019c  
एताश्चतस्रः प्रवराः पवित्राः पापनाशनाः ।	020a  
नमस्कृता वा दृष्टा वा घ्नन्ति पापं नरस्य तु ॥	020c  
यस्यैताः कपिलाः सन्ति गृहे पापप्रणाशनाः ।	021a  
तत्र श्रीर्विजयः कीर्तिः स्फीता नित्यं युधिष्ठिर ॥	021c  
एतासां प्रीतिमायाति क्षीरेण तु वृषध्वजः ।	022a  
दध्ना च त्रिदशाः सर्वे घृतेन तु हुताशनः ॥	022c  
पितरः पितामहाश्चैव तथैव प्रपितामहाः ।	023a  
सकृद्देत्तेन तुष्यन्ति वर्षकोटिं युधिष्ठिर ॥	023c  
कपिलाया घृतं क्षीरं दधि पायसमेव वा ।	024a  
श्रोत्रियेभ्यः सकृद्दत्वा नरः पापैः प्रमुच्यते ॥	024c  
उपवासं तु यः कृत्वाऽप्यहोरात्रं जितेन्द्रियः ।	025a  
कपिलापञ्चगव्यं तु पीत्वा चान्द्रायणात्परम् ॥	025c  
सौम्ये मुहूर्ते तत्प्रशय शुद्धात्मा शुद्धमानसः ।	026a  
क्रोधानृतविनिर्मुक्तो मद्गतेनान्तरात्मना ॥	026c  
कपिलापञ्चगव्येन सुमन्त्रेण पृथक्पथक् ।	027a  
यो मत्प्रतिकृतिं वाऽपि शङ्कराकृतिमेव वा ।	027c  
स्नापयेद्विषुवे यस्तु सोऽश्वमेधफलं लभेत् ॥	027e  
स मुक्तपापः शुद्धात्मा यानेनाम्बरशोभिना ।	028a  
मम लोकं व्रजेन्मुक्तो रुद्रलोकमथापि वा ॥	028c  
ब्रह्मणा तु पुरा सृष्टा कपिला काञ्चनप्रभा ।	029a  
अग्निकुण्डात्परैर्मन्त्रैर्होमधेनुर्महाप्रभा ॥	029c  
सृष्टमात्रां तु तां दृष्ट्वा देवा रुद्रादयो दिवि ।	030a  
सिद्धा ब्रह्मर्षयश्चैव वेदाः साङ्गाः सहाध्वरैः ॥	030c  
सागराः सरितश्चैव पर्वताः सबलाहकाः ।	031a  
गन्धर्वाप्सरसो यक्षाः पन्नगाश्चाप्युपस्थिताः ॥	031c  
सर्वे विस्मयमापन्नाः शिखिमध्ये महाप्रभाम् ।	032a  
मन्त्रैश्च विविधैस्तां तु तुष्टुवुस्तामनेकशः ॥	032c  
कृताञ्जलिपुटाः सर्वे नातिशृङ्गीं त्रिलोचनाम् ।	033a  
मूर्ध्ना प्रणम्य तां भूमौ सवत्साममृतारणिम् ॥	033c  
ऊचुः प्राञ्जलयः सर्वे चतुर्वक्त्रं पितामहम् ।	034a  
आज्ञापय महादेव किं ते कुर्मः कथं विभो ॥	034c  
एवमुक्तः सुरैः सर्वैर्ब्रह्मा वचनमब्रवीत् ।	035a  
भवन्तोप्यनुगृह्णन्तु दोग्ध्रीमेनां पयस्विनीम् ॥	035c  
होमधेनुरियं ज्ञेया ह्यग्नीन्सन्तर्पयिष्यति ।	036a  
अतोऽग्निस्तर्पितः सर्वान्भवतस्तर्पयिष्यति ॥	036c  
प्रीताः क्षीरामृतेनास्या जातवीर्यपराक्रमाः ।	037a  
जयिष्यथ यथाकामं दानवान्सर्व एव तु ॥	037c  
जातवीर्यबलैर्युक्ताः सत्ववन्तो जितेन्द्रियाः ।	038a  
असङ्ख्येयबलाः सर्वे पालयिष्यथ वै प्रजाः ॥	038c  
पालिताश्च प्रजाः सर्वा भवद्भिरिह धर्मतः ।	039a  
पूजयिष्यन्ति वा नित्यं यज्ञैर्विविधदक्षिणैः ॥	039c  
एवमुक्ताः सुराः सर्वे ब्रह्मणा परमेष्ठिना ।	040a  
ततः संहृष्टवदनाः कपिलायै वरं ददुः ॥	040c  
देवता ऊचुः ।	041  
यस्माल्लोकहितायाद्य ब्रह्मणा त्वं विनिर्मिता ।	041a  
तस्मात्पूता पवित्रा च भव पापव्यपोहिनी ॥	041c  
ये त्वां दृष्ट्वा नमस्यन्ति स्पृष्ट्वा चापि करैर्नराः ।	042a  
तेषां वर्षकृतं पापं त्वद्भक्तानां प्रणश्यति ॥	042c  
अकामकृतमज्ञानमदृष्टं यच्च पातकम् ।	043a  
त्वां दृष्ट्वा ये नमस्यन्ति नराः सर्वसहेति च ।	043c  
तेषां तद्विलयं याति तमः सूर्योदये यथा ॥	043e  
भगवानुवाच ।	044  
इत्युक्त्वाऽस्यै वरं दत्त्वा प्रययुस्ते यथागतम् ।	044a  
लोकनिस्तरणार्थाय सा च लोकांश्चचार ह ॥	044c  
विचरन्ति महीमेनां लोकानुग्रहकारणात् ।	045a	तस्यामेव समुद्भूता ह्येताश्च कपिला नव ।045c  
तस्मात्तु कपिला देया परत्र हितमिच्छता ॥	045e  
यदा च दीयते राजन्कपिला ह्यग्निहोत्रिणे ।	046a  
तदा च शृङ्गयोस्तस्या विष्णुरिन्द्रश्च तिष्ठति ॥	046c  
चन्द्रवज्रधरौ चापि तिष्ठतः शृङ्गमूलयोः ।	047a  
शृङ्गमध्ये तथा ब्रह्मा ललाटे गोवृषध्वजः ॥	047c  
कर्णयोरश्विनौ देवौ चक्षुषी शशिभास्करौ ।	048a  
दन्तेषु मरुतो देवा जिह्वायां वाक्सरस्वती ॥	048c  
रोमकूपेषु मुनयश्चर्मण्येव प्रजापतिः ।	049a  
निश्श्वासेषु स्थिता वेदाः सषडङ्गपदक्रमाः ॥	049c  
नासापुटे स्थिता गन्धाः पुष्पाणि सुरभीणि च ।	050a  
अधरे वसवः सर्वे मुखे चाग्निः प्रतिष्ठितः ॥	050c  
साध्या देवाः स्थिताः कक्षे ग्रीवायां पार्वती स्थिता ।	051a  
पृष्ठे च नक्षत्रगणाः ककुद्देशे नभस्स्थलम् ॥	051c  
अपाने सर्वतीर्थानि गोमूत्रे जाह्नवी स्वयम् ।	052a  
इष्टतुष्टमया लक्ष्मीर्गोमये वसती तदा ॥	052c  
नासिकायां सदा देवी ज्येष्ठा वसति भामिनी ।	053a  
श्रोणीतटस्थाः पितरो रमा लाङ्गूलमाश्रिता ॥	053c  
पार्श्वयोरुभयोः सर्वे विश्वेदेवाः प्रतिष्ठिताः ।	054a  
तिष्ठत्युरसि तासां तु प्रीतः शक्तिधरो गुहः ॥	054c  
जानजङ्घोरुदेशेषु पञ्च तिष्ठन्ति वायवः ।	055a  
खुरमध्येषु गन्धर्वाः खुराग्रेषु च पन्नगाः ॥	055c  
रतिर्मेधा क्षमा स्वाहा श्रद्धा शान्तिर्धृतिः स्मृतिः ॥	056a	चत्वारः सागराः पूर्णास्तस्या एव पयोधराः ।056c  
कीर्तिर्दीप्तिः क्रिया कान्तिस्तुष्टिः पुष्टिश्च सन्ततिः ।	057a  
दिशश्च प्रदिशश्चैव सेवन्ते कपिलां सदा ॥	057c  
देवा पितृगणाश्चापि गन्धर्वाप्सरसां गणाः ।	058a  
लोका द्वीपार्णवाश्चैव गङ्गाद्याः सरितस्तथा ॥	058c  
देवाः पितृगणाश्चापि वेदाः साङ्गाः सहाध्वरैः ।	059a  
वेदोक्तैर्विविधैर्मन्त्रैः स्तुवन्ति हृषितास्तथा ॥	059c  
विद्याधराश्च ये सिद्धा भूतास्तारागणास्तथा ।	060a  
पुष्पवृष्टिं च वर्षन्ति प्रनृत्यन्ति च हर्षिताः ॥	060c  
ब्रह्मणोत्पादिता देवी वह्निकुण्डान्महाप्रभा ।	061a  
नमस्ते कपिले पुण्ये सर्वदेवैर्नमस्कृते ॥	061c  
कपिलेऽथ महासत्वे सर्वतीर्थमये शुभे ।	062a  
दातारं स्वजनोपेतं ब्रह्मलोकं नय स्वयम् ॥	062c  
अहो रत्नमिदं पुण्यं सर्वदुःखघ्नमुत्तमम् ।	063a  
अहो धर्मार्जितं शुद्धमिदमग्र्यं महाधनम् ।	063c  
इत्याकाशस्थितस्ते तु सर्वदेवा जपन्ति च ॥	063e  
तावद्देवगणाः सर्वे कपिलामर्चयन्ति च ।	064a	तस्याः प्रतिग्रहीता च भुङ्क्ते यावद्द्विजोत्तमः ।064c  
स्वर्णशृङ्गीं रूप्यखुरां गन्धैः पुष्पैः सुपूजिताम् ॥	064e  
तावद्यदिच्छेत्कपिला मन्त्रपूता सुसंस्कृता ।	065a	वस्त्राभ्यामहताभ्यां तु यावत्तिष्ठत्यलङ्कृता ।065c  
भूलोकवासिनः सर्वान्ब्रह्मलोकं नयेत्स्वयम् ॥	065e  
भूरश्वः कनकं गावो रूप्यमश्वं तिला यवाः ।	066a  
दीयमानानि विप्राय प्रहृष्यन्ति दिनेदिने ॥	066c  
अथ त्वश्रोत्रियेभ्यो वै तानि दत्तानि पाण्डव ।	067a  
तथा निन्दन्त्यथात्मानमशुभं किन्नु नः कृतं ॥	067c  
अहो रक्षःपिशाचैश्च लुप्यमानाः समन्ततः ।	068a  
यास्यामो निरयं शीघ्रमिति शोचन्ति तानि वै ॥	068c  
एतान्यपि द्विजेभ्यो वै श्रोत्रियेभ्यो विशेषतः ।	069a  
दीयमानानि वर्धन्ते दातारं तारयन्ति च ॥	069c  
युधिष्ठिर उवाच ।	070  
देवदेवेश दैत्यघ्न कालः को हव्यकव्ययोः ।	070a  
के तत्रि पूजामर्हन्ति वर्जनीयाश्च के द्विजाः ॥	070c  
भगवानुवाच ।	071  
दैवं पूर्वाह्णिकं ज्ञेयं पैतृकं चापराह्णिकम् ।	071a  
कालहीनं च यद्दानं तद्दानं राजसं विदुः ॥	071c  
अवघुष्टं च यद्भुक्तमनृतेन च भारत ।	072a  
परामृष्टं शुना वाऽपि तद्भागं राक्षसं विदुः ॥	072c  
यावन्तः पतिता विप्रा जडोन्मत्तादयोपि च ।	073a  
दैवे च पित्र्ये ते विप्रा राजन्नार्हन्ति सत्क्रियां ॥	073c  
क्लीबः प्लङ्गी च कृष्ठी च राजयक्ष्मान्वितश्च यः ।	074a  
अपस्मारी च यश्चापि पित्र्ये नार्हति सत्कृतिम् ॥	074c  
चिकित्सका देवलका मिथ्यानियमधारिणः ।	075a  
सोमविक्रयिणश्चापि श्राद्धे नार्हन्ति सत्कृतिम् ॥	075c  
एकोद्दिष्टे च ये चान्नं भुञ्जते विधिवद्द्बिजाः ।	076a  
चान्द्रायणमकृत्वा ते पुनर्नार्हन्ति सत्कृतिम् ॥	076c  
गायका नर्तकाश्चैव प्लवका वादकास्तथा ।	077a  
कथका यौधिकाश्चैव श्राद्धे नार्हन्ति सत्कृतिम् ॥	077c  
अनग्नयश्च ये विप्राः शवनिर्यातकाश्च ये ।	078a  
स्तेनाश्चापि विकर्मस्था राजन्नार्हन्ति सत्कृतिम् ॥	078c  
अपरिज्ञातपूर्वाश्च गणपुत्राश्च ये द्विजाः ।	079a  
पुत्रिकापुत्रकाश्चापि श्राद्धे नार्हन्ति सत्कृतिम् ॥	079c  
रणकर्ता च यो विप्रो यश्च वाणिज्यको द्विजः ।	080a  
प्राणिविक्रयवृत्तिश्च श्राद्धे नार्हन्ति सत्कृतिम् ॥	080c  
चीर्णव्रतगुणैर्युक्ता नित्यं स्वाध्यायतत्पराः ।	081a  
सावित्रीज्ञाः क्रियावन्तस्ते श्राद्धे सत्कृतिक्षमाः ॥	081c  
श्राद्धस्य ब्राह्मणः कालः प्राप्तं दधि घृतं तथा ।	082a  
दर्भाः सुमनसः क्षेत्रं तत्काले श्राद्धदो भवेत् ॥	082c  
चारित्रनिरता राजन्कृशा ये कृशवृत्तयः ।	083a  
अर्थिनश्चोपगच्छन्ति तेभ्यो दत्तं महत्फलम् ॥	083c  
तपस्विनश्च ये विप्रास्तथा भैक्षचराश्च ये ।	084a  
अर्थिनः केचिदिच्छन्ति तेषां दत्तं महत्फलम् ॥	084c  
एवं धर्मभूतां श्रेष्ठ ज्ञात्वा सर्वात्मना तदा ।	085a  
श्रोत्रियाय दरिद्राय प्रयच्छानुपकारिणे ॥	085c  
दानं यत्ते प्रियं किञ्चिच्छ्रोत्रियाणां च यत्प्रियम् ।	086a  
तत्प्रयच्छस्व धर्मज्ञ यदीच्छसि तदक्षयम् ॥	086c  
निरयं ये च गच्छन्ति तच्छृणुष्व युधिष्ठिर ॥	087ac  
गुर्वर्थं वा भयार्थं वा नोचेदन्यत्र पाण्डव ।	088a  
वदन्ति येऽनृतं विप्रास्ते वै निरयगामिनः ॥	088c  
परदारापहर्तारः परदारामिमर्शकाः ।	089a  
परदारप्रयोक्तारस्तें वै निरयगामिनः ॥	089c  
सूचकाः सन्धिभेत्तारः परद्रव्योपजीविनः ।	090a  
अकृतज्ञाश्च मित्राणां ते वै निरयगामिनः ॥	090c  
वर्णाश्रमाणां ये बाह्याः पाषण्डाश्चैव पापिनः ।	091a  
उपासते च तानेव ते सर्वे नरकालयाः ॥	091c  
वेदविक्रयिणश्चैव वेदानां चैव दूषकाः ।	092a  
वेदानां लेखकाश्चैव ते वै निरयगामिनः ॥	092c  
रसविक्रयिणो राजन्विषविक्रयिणश्च ये ।	093a  
क्षीरविक्रयिणश्चापि ते वै निरयगामिनः ॥	093c  
चण्डालेभ्यश्च ये क्षीरं प्रयच्छन्ति नराधमाः ।	094a  
अर्थार्थमथवा स्नेहात्ते वै निरयगामिनः ॥	094c  
पुंस्त्वहिंसाकरश्चैव ते वै निरयगामिनः ॥	095a	पशूनां दमकाश्चैव तथा नासानुवेधकाः । 095c  
अदातारः समर्था ये द्रव्याणां लोभकारणात् ।	096a  
दीनानन्धान्न पश्यन्ति ते वै निरयगामिनः ॥	096c  
क्षान्तान्दान्तान्कृशान्प्राज्ञान्दीर्घकालं सहोषितान् ।	097a  
त्यजन्ति कृतकृत्या ये ते वै निरयगामिनः ॥	097c  
बालानामपि वृद्धानां श्रान्तानां चापि ये नराः ।	098a  
अदत्त्वाऽश्नान्ति मृष्टान्नं ते वै निरयगामिनः ॥	098c  
एते पूर्वर्षिभिः प्रोक्ता नरा निरयगामिनः ।	099a  
ये स्वर्गं समनुप्राप्तास्ताञ्शृणुष्व युधिष्ठिर ॥	099c  
दानेन तपसा चैव सत्येन च दमेन च ।	100a  
ये धर्ममनुवर्तन्ते ते नराः स्वर्गगामिनः ॥	100c  
शुश्रूषयाऽप्युपाध्यायाच्छ्रुतमादाय पाण्डव ।	101a  
ये प्रतिग्रहनिस्स्नेहास्ते नराः स्वर्गगामिनः ॥	101c  
मधुमांसासवेभ्यस्तु निवृत्ता व्रतवत्तु ये ।	102a  
परदारनिवृत्ता ये ते नराः स्वर्गगामिनः ॥	102c  
मातरं पितरं चैव शुश्रूषन्ति च ये नराः ।	103a  
भ्रहातॄणामपि सस्नेहास्ते नराः स्वर्गगामिनः ॥	103c  
ये तु भोजनकाले तु निर्याताश्चातिथिप्रियाः ।	104a  
द्वाररोधं न कुर्वन्ति ते नराः स्वर्गगामिनः ॥	104c  
वैवाहिकं तु कन्यानां दरिद्राणां च ये नराः ।	105a  
कारयन्ति च कुर्वन्ति ते नराः स्वर्गगामिनः ॥	105c  
रसानामथ बीजानामोषधीनां तथैव च ।	106a  
दातारः श्रद्धयोपेतास्ते नराः स्वर्गगामिनः ॥	106c  
क्षेमाक्षेमं च मार्गेषु समानि विषमाणि च ।	107a  
अर्थिनां ये च वक्ष्यन्ति ते नराः स्वर्गगामिनः ॥	107c  
पर्वद्वये चतुर्दश्यामष्टम्यां सन्ध्ययोर्द्वयोः ।	108a  
आर्द्रायां जन्मनक्षत्रे विषुवे श्रवणेऽथवा ।	108c  
ये ग्राम्यधर्मविरतास्ते नराः स्वर्गगाप्तिनः ॥	108e  
हव्यकव्यविधानं च नरकस्वर्गगामिनौ ।	109a  
धर्माधर्मौ च कथितौ किं भूयः श्रोतुमिच्छसि ॥ ॥	109c  

इति श्रीमन्महाभारते आश्वमेधिकपर्वणि वैष्णवधर्मपर्वणि षडधिकशततमोऽध्यायः ॥ 106 ॥
	

