अध्यायः 081

बभ्रुवाहने प्रायोपविष्टे उलूप्या स्मरणमात्रसन्निहितसञ्जीवनमणिनाऽर्जुनस्य समुद्बोधनम् ॥ 1 ॥ ततः सुप्तोत्थितेनेव तेन बभ्रुवाहनं प्रति चित्राङ्गदादीनां रणाङ्गणागमने कारणप्रश्ने तेनोलूपीं प्रति प्रश्नचोदना ॥ 2 ॥

वैशम्पायन उवाच ।	001  
प्रायोपविष्टे नृपतौ मणलूरेश्वरे तदा ।	001a  
पितृशोकसमाविष्टे सह मात्रा परन्तप ॥	001c  
उलूपी चिन्तयामास तदा सञ्जीवनं मणिम् ।	002a  
स चोपातिष्ठत तदा पन्नगानां परायणम् ॥	002c  
तं गृहीत्वा तु कौरव्य नागराजपतेः सुता ।	003a  
मनःप्रह्लादनीं वाचं सैनिकानामथाब्रवीत् ॥	003c  
उत्तिष्ठ मा शुचः पुत्र नैव जिष्णुस्त्वया हतः ।	004a  
अजेयः पुरुषैरेष तथा देवैः सवासवैः ॥	004c  
मया तु मोहनी नाम मायैषा सम्प्रदर्शिता ।	005a  
प्रियार्थं पुरुषेन्द्रस्य पितुस्तेऽद्य यशस्विनः ॥	005c  
जिज्ञासुर्ह्येष पुत्रस्य बलस्य तव कौरव ।	006a  
सङ्ग्रामे युद्ध्यतो राजन्नागतः परवीरहा ॥	006c  
तस्मादसि मया पुत्र युद्धाय परिचोदितः ।	007a  
मा पापमात्मनः पुत्र शङ्केथा ह्यण्वपि प्रभो ॥	007c  
ऋषिरेष महानात्मा पुराणः शाश्वतोऽक्षरः ।	008a  
नैनं शक्तो हि सङ्ग्रामे जेतुं शक्रोऽपि पुत्रक ॥	008c  
अयं तु मे मणिर्दिव्यः समानीतो विशाम्पते ।	009a  
मृतान्मृतान्पन्नगेन्द्रान्यो जीवयति नित्यदा ॥	009c  
एनमस्योरसि त्वं च स्थापयस्व पितुः प्रभो ।	010a  
सञ्जीवितं तदा पार्थं स त्वं द्रष्टाऽसि पाण्डवम् ॥	010c  
इत्युक्तः स्थापयामास तस्योरसि मणिं तदा ।	011a  
पार्थस्यामिततेजाः स पितुः स्नेहादपापकृत् ॥	011c  
तस्मिन्न्यस्ते मणौ वीरो जिष्णुरुज्जीवितः प्रभुः ।	012a  
चिरसुप्त इवोत्तस्थौ मृष्टलोहितलोचनः ॥	012c  
तमुत्थितं महात्मानं लब्धसञ्ज्ञं मनस्विनम् ।	013a  
समीक्ष्य पितरं स्वस्थं ववन्दे बभ्रुवाहनः ॥	013c  
उत्थिते पुरुषव्याघ्रे पुनर्लक्ष्मीवति प्रभो ।	014a  
दिव्याः सुमनसः पुण्या ववृषे पाकशासनः ॥	014c  
अनाहता दुन्दुभयो विनेदुर्मेघनिःस्वनाः ।	015a  
साधुसाध्विति चाकाशे बभूव सुमहान्स्वनः ॥	015c  
उत्थाय च महाबाहुः पर्याश्वस्तो धनञ्जयः ॥	016a  
बभ्रुवाहनमालिङ्ग्य समाजिघ्रत मूर्धनि ॥	016c  
ददर्श चापि दूरेऽस्य मातरं शोककर्शिताम् ।	017a  
उलूप्या सह तिष्ठन्तीं ततोऽपृच्छद्धनञ्जयः ॥	017c  
किमिदं लक्ष्यते सर्वं शोकविस्मयहर्षवत् ।	018a  
रणाजिरममित्रघ्न यदि जानासि शंस मे ॥	018c  
जननी च किमर्थं ते रणभूमिमुपागता ।	019a  
नागेन्द्रदुहिता चेयमुलूपी किमिहागता ॥	019c  
जानाम्यहमिदं युद्धं त्वया मद्वचनात्कृतम् ।	020a  
स्त्रीणामागमने हेतुमहमिच्छामि वेदितुम् ॥	020c  
तमुवाच तथा पृष्टो मणलूरपतिस्तदा ।	021a  
प्रसाद्य शिरसा विद्वानुलूपी पृच्छ्यतामिति ॥ ॥	021c  

इति श्रीमन्महाभारते आश्वमेधिकपर्वणि अनुगीतापर्वणि एकाशीतितमोऽध्यायः ॥ 81 ॥
