अध्यायः 011

कृष्णेन युधिष्ठिरं प्रति इन्द्रवृत्रासुरयुद्धप्रकारकथनम् ॥ 1 ॥

वैशम्पायन उवाच ।	001  
इत्युक्ते नृपतौ तस्मिन्व्यासेनाद्भुतकर्मणा ।	001a  
वासुदेवो महातेजास्ततो वचनमाददे ॥	001c  
तं नृपं दीनमनसं निहतज्ञातिबान्धवम् ।	002a  
उपप्लुतमिवाऽऽदित्यं सधूममिव पावकम् ॥	002c  
निर्विण्णमनसं पार्थं ज्ञात्वा वृष्णिकुलोद्वहः ।	003a  
आश्वासयन्धर्मसुतं प्रवक्तुमुपचक्रमे ॥	003c  
वासुदेव उवाच ।	004  
सर्वं जिह्मं मृत्युपदमजिह्मं ब्रह्मणः पदम् ।	004a  
एतावान्ज्ञानविषयः किं प्रलापः करिष्यति ॥	004c  
नैव तेऽनुष्ठितं कर्म नैव ते शत्रवो जिताः ।	005a  
कथं शत्रुं शरीरस्थमात्मनो नावबुध्यसे ॥	005c  
अत्र ते वर्तयिष्यामि यथाधर्मं यथाश्रुतम् ।	006a  
इन्द्रस्य सह वृत्रेण यथा युद्धमवर्तत ॥	006c  
वृत्रेण पृथिवी व्याप्ता पुरा किल नराधिप ।	007a  
दृष्ट्वा स पृथिवीं व्याप्तां गन्धस्य विषये हृते ।	007c  
धराहरणदुर्गन्धो विषयः समपद्यत ॥	007e  
शतक्रतुश्चुकोपाथ गन्धस्य विषये हृते ।	008a  
वृत्रस्य सततः क्रुद्धो घोरं वज्रमवासृजत् ॥	008c  
स वध्यमानो वज्रेण सुभृशं भूरितेजसा ।	009a  
विवेश सहसा तोयं जग्राह विषयं ततः ॥	009c  
अप्सु वृत्रगृहीतासु रसे च विषये हृते ।	010a  
शतक्रतुरतिक्रुद्धस्तत्र वज्रमवासृजत् ॥	010c  
स वध्यमानो वज्रेण तस्मिन्नमिततेजसा ।	011a  
विवेश सहसा ज्योतिर्जग्राह विषयं ततः ॥	011c  
व्याप्ते ज्योतिषि वृत्रेण रूपेऽथ विषये हृते ।	012a  
शतक्रतुरतिक्रुद्धस्तत्र वज्रमवासृजत् ॥	012c  
स वध्यमानो वज्रेण तस्मिन्नमिततेजसा ।	013a  
विवेश सहसा वायुं जग्राह विषयं ततः ॥	013c  
व्याप्ते वायौ तु वृत्रेण स्पर्शेऽथ विषये हृते ।	014a  
शतक्रतुरतिक्रुद्धस्तत्र वज्रमवासृजत् ॥	014c  
स वध्यमानो वज्रेण तस्मिन्नमिततेजसा ।	015a  
आकाशमभिदुद्राव जग्राह विषयं ततः ॥	015c  
आकाशे वृत्रभूतेऽथ शब्दे च विषये हृते ।	016a  
शतक्रतुरभिक्रुद्धस्तत्र वज्रमवासृजत् ॥	016c  
स वध्यमानो वज्रेण तस्मिन्नमिततेजसा ।	017a  
विवेश सहसा शक्रं जग्राह विषयं ततः ॥	017c  
तस्य वृत्रगृहीतस्य मोहः समभवन्महान् ।	018a  
रथन्तरेण तं साम्ना वसिष्ठः प्रत्यबोधयत् ॥	018c  
ततो वृत्रं शरीरस्थं जघान भरतर्षभ ।	019a  
शतक्रतुरदृश्येन वज्रेणेतीह नः श्रुतम् ॥	019c  
इदं धर्म्यं रहस्यं वै शक्रेणोक्तं महर्षिषु ।	020a  
ऋषिभिश्च मम प्रोक्तं तन्निबोध जनाधिप ॥ ॥	020c  

इति श्रीमन्महाभारते आश्वमेधिकपर्वणि अश्वमेधपर्वणि एकादशोऽध्यायः ॥ 11 ॥

14-11-2 उपप्लुतं राहुग्रस्तम् ॥ 14-11-4 जिह्मं कामादि । मृत्युपदं संसारप्रापकम् । अजिह्मं शमादि । ब्रह्मणः पदं मोक्षस्य प्रापकम् । ज्ञानविषयो हेयोपादेयतया ज्ञातव्योऽर्थः । आर्जवं ब्रह्मणः पदमिति झ.ध.पाठः ॥ 14-11-7 धराहरणनिस्सार इति क.थ.पाठः ॥ 
