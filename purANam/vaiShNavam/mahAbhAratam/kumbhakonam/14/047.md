अध्यायः 047

ब्रह्मणा महर्षीन्प्रति सन्न्यासज्ञानतपसां परमपुरुषार्थसाधनत्वोक्तिः ॥ 1 ॥

ब्रह्मोवाच ।	001  
सन्न्यासं तप इत्याहुर्वृद्धा निश्चितवादिनः ।	001a  
ब्राह्मणा ब्रह्मयोनिस्था ज्ञानं ब्रह्म परं विदुः ॥	001c  
अतिदूरात्मकं ब्रह्म वेदविद्याव्यपाश्रयम् ।	002a  
निर्द्वन्द्वं निर्गुणं नित्यमचिन्त्यगुणमुत्तमम् ॥	002c  
ज्ञानेन तपसा चैव धीराः पश्यन्ति तत्परम् ।	003a  
निर्णिक्तमनसः पूता व्युत्क्रान्तरजसोऽमलाः ॥	003c  
तपसा क्षेममध्वानं गच्छन्ति परमेश्वरम् ।	004a  
सन्न्यासनिरता नित्यं ये च ब्रह्मविदो जनाः ॥	004c  
तपः प्रदीप इत्याहुराचारो धर्मसाधकः ।	005a  
ज्ञानं वै परमं विद्यात्सन्न्यासं तप उत्तमम् ॥	005c  
यस्तु वेद निराबाधं ज्ञानं तत्त्वविनिश्चयात् ।	006a  
सर्वभूतस्थमात्मानं स सर्वविदिहोच्यते ॥	006c  
यो विद्वान्सहवासं च विवासं चैव पश्यति ।	007a  
तथैवैकत्वनानात्वे स दुःखात्प्रतिमुच्यते ॥	007c  
यो न कामयते किञ्चिन्न किञ्चिदवमन्यते ।	008a  
इह लोकस्थ एवैष ब्रह्मभूयाय कल्पते ॥	008c  
प्रधानगुणतत्त्वज्ञः सर्वभूतविधानवित् ।	009a  
निर्ममो निरहङ्कारो मुच्यते नात्र संशयः ॥	009c  
निर्द्वन्द्वो निर्नमस्कारो निःस्वधाकार एव च ।	010a  
निर्गुणं नित्यमद्वन्द्वं प्रशमेनैव गच्छति ॥	010c  
हित्वा गुणमयं सर्वं कर्म जन्तुः शुभाशुभम् ।	011a  
उभे सत्यानृते हित्वा मुच्यते नात्र संशयः ॥	011c  
अव्यक्तबीजप्रभवो बुद्धिस्कन्धमयो महान् ।	012a  
महाहङ्कारविटप इन्द्रियान्तरकोटरः ॥	012c  
महाभूतविशाखश्च विशेषप्रतिशाखवान् ।	013a  
सदापत्रः सदापुष्पः शुभाशुभफलोदयः ॥	013c  
आजीव्यः सर्वभूतानां ब्रह्मवृक्षः सनातनः ।	014a  
एनं छित्त्वा च भित्त्वा च तत्त्वज्ञानासिना बुधः ॥	014c  
हित्वा सङ्गमयान्पाशान्मृत्युजन्मजरोदयान् ।	015a  
निर्ममो निरहङ्कारो मुच्यते नात्र संशयः ॥	015c  
द्वाविमौ पक्षिणौ नित्यौ सङ्क्षेपौ चाप्यचेतनौ ।	016a  
एताभ्यां तु परो योन्यश्चेतनावान्स उच्यते ॥	016c  
अचेतनः सत्वसङ्ख्याविमुक्तः सत्त्वात्परं चेतयतेऽन्तरात्मा ।	017a  
स क्षेत्रवित्सर्वसङ्ख्यातबुद्धिर्गुणातिगो मुच्यते सर्वपापैः ॥ ॥	017c  

इति श्रीमन्महाभारते आश्वमेधिकपर्वणि अनुगीतापर्वणि सप्तचत्वारिंशोऽध्यायः ॥ 47 ॥

14-47-15 हित्वा चामरतां प्राप्य जह्याद्यो मृत्युजन्मनीति क.ठ.थ. पाठः ॥ 14-47-16 पक्षिणौ जीवेश्वरौ ॥ 14-47-17 अचेतनस्तत्वसङ्घातयुक्तस्तत्वात्परं चेतयतेऽन्तरात्मा । स क्षेत्रज्ञस्तत्वसङ्घातबुद्धिर्गुणातिगो मुच्यते मृत्युपाशादिति क.थ.पाठः ॥ 
