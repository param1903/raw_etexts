अध्यायः 056

वैशम्पायनेन जनमेजयं प्रत्युदङ्कोपाख्यानकथनारम्भः ॥ 1 ॥ उदङ्ककृतपरिचर्याविशेषतुष्टेन गौतमेन तस्मै प्रीत्यतिशयेन चिरादपि गृहगमनायाभ्यननुज्ञानम् ॥ 2 ॥ कदाचन गुरुशासनेन काष्ठमारमाहृतवतोदङ्केन काष्ठलग्नजरापलितनिजकेशावलोकनेन परिदेवनम् ॥ 3 ॥ ततस्तदबोधितनिजरोदनहेतुना गुरुणा तस्मै निजतनयाप्रतिपादनम् ॥ 4 ॥ ततस्तेन गुरुपत्नीनिदेशेन कुण्डलयाचनाय सौदासं प्रति गमनम् ॥ 5 ॥

जनमेजय उवाच ।	001  
उदङ्कः केन तपसा संयुक्तो वै महामनाः ।	001a  
यः शापं दातुकामोऽभूद्विष्णवे प्रभविष्ववे ॥	001c  
वैशम्पायन उवाच ।	002  
उदङ्को महता युक्तस्तपसा जनमेजय ।	002a  
गुरभक्तः स तेजस्वी नान्यत्किञ्चिदपूजयत् ॥	002c  
सर्वेषामृषिपुत्राणामेष आसीन्मनोरथः ।	003a  
औदङ्कीं गुरुवृत्तिं वै प्राप्नुयामेति भारत ॥	003c  
गौतमस्य तु शिष्याणां बहूनां जनमेजय ।	004a  
उदङ्केऽभ्यधिका प्रीतिः स्नेहश्चैवाभवत्तदा ॥	004c  
स तस्य दमशौचाभ्यां विक्रान्तेन च कर्मणा ।	005a  
सम्यक्चैवोपचारेण गौतमः प्रीतिमानभूत् ॥	005c  
अथ शिष्यसहस्राणि समनुज्ञाय गौतमः ।	006a  
उदङ्कं परया प्रीत्या नाभ्यनुज्ञातुमैच्छत ॥	006c  
तं क्रमेण जरा तात प्रतिपेदे महामुनिम् ।	007a  
न चान्वबुध्यत तदा स मुनिर्गुरुवत्सलः ॥	007c  
ततः कदाचिद्राजेन्द्र काष्ठान्यानयितुं ययौ ।	008a  
उदङ्कः काष्ठभारं च महान्तं समुपानयत् ॥	008c  
स तद्भाराभिभूतात्मा काष्ठभारमरिन्दम ।	009a  
निचिक्षेप क्षितौ राजन्परिश्रान्तो बुभुक्षितः ॥	009c  
तस्य काष्ठे विलग्नाऽभूज्जटा रूप्यसमप्रभा ।	010a  
ततः काष्ठैः सह तदा पपात धरणीतलम् ॥	010c  
ततः स भारनिष्पिष्टः क्षुधाविष्टश्च भारत ।	011a  
दृष्ट्वा तां वयसोऽवस्थां रुरोदाऽऽर्तस्वरं तदा ॥	011c  
ततो गुरुसुता तस्य पद्मपत्रनिभानना ।	012a  
जग्राहाश्रूणि सुश्रोणी करेण पृथुलोचना ।	012c  
पितुर्नियोगाद्भावज्ञा शिरसाऽवनता तदा ॥	012e  
तस्या निपेततुर्दग्धौ करौ तैरश्रुबिन्दुभिः ।	013a  
न हि तानश्रुपातांस्तु शक्ता धारयितुं मही ।	013c  
गौतमस्त्वब्रवीद्विप्रमुदङ्कं प्रीतमानसः ॥	013e  
कस्मात्तात तवाद्येह शोकोत्तरमिदं मनः ।	014a  
स स्वैरं ब्रूहि विप्रर्षे श्रोतुमिच्छामि तत्त्वतः ॥	014c  
उदङ्क उवाच ।	015  
भवद्गतेन मनसा भवत्प्रियचिकीर्षया ।	015a  
भवद्भक्तिगतेनेह भवद्भावानुगेन च ॥	015c  
जरेयं नावबुद्धा मे नाभिज्ञातं सुखं च मे ।	016a  
शतवर्षोषितं मां हि न त्वमभ्यनुजानिथाः ॥	016c  
भवता त्वभ्यनुज्ञाताः शिष्याः प्रत्यवरा मम ।	017a  
उपपन्ना द्विजश्रेष्ठ शतशोऽथ सहस्रशः ॥	017c  
गौतम उवाच ।	018  
त्वत्प्रीतियुक्तेन मया गुरुशुश्रूषया तव ।	018a  
व्यतिक्रामन्महाकालो नावबुद्धो द्विजर्षभ ॥	018c  
किं त्वद्य यदि ते श्रद्धा गमनं प्रति भार्गव ।	019a  
अनुज्ञां प्रतिगृह्य त्वं स्वगृहान्गच्छ माचिरम् ॥	019c  
उदङ्क उवाच ।	020  
गुर्वर्थं कं प्रयच्छामि ब्रूहि त्वं द्विजसत्तम ।	020a  
तमुपाहृत्य गच्छेयमनुज्ञातस्त्वया विभो ॥	020c  
गौतम उवाच ।	021  
दक्षिणापरितोषो वै गुरूणां सद्भिरुच्यते ।	021a  
तव ह्याचरतो धर्मं तुष्टोऽहं वै न संशयः ।	021c  
इत्थं च परितुष्टं मां विजानीहि भृगूद्वह ॥	021a  
युवा षोडशवर्षो हि यद्यद्य भविता भवान् ।	022c  
ददानि पत्नीं कन्यां च स्वां ते दुहितरं द्विज ।	022a  
एतामृतेऽङ्गना नान्या त्वत्तेजोऽर्हति सेवितुम् ॥	022c  
ततस्तां प्रतिजग्राह युवा भूत्वा यशस्विनीम् ।	023a  
गुरुणा चाभ्यनुज्ञातो गुरुपत्नीमथाब्रवीत् ॥	023c  
किं भवत्यै प्रयच्छामि गुर्वर्थं विनियुङ्क्ष्व माम् ।	024a  
प्रियं हितं च काङ्क्षामि प्राणैरपि धनैरपि ॥	024c  
यद्दुर्लभं हि लोकेऽस्मिन्रत्नमत्यद्भुतं महत् ।	025a  
तदानयेयं तपसा न हि मेऽत्रास्ति संशयः ॥	025c  
अहल्योवाच ।	026  
परितुष्टाऽस्मि ते विप्र नित्यं भक्त्या तवानघ ।	026a  
पर्याप्तमेतद्भद्रं ते गच्छ तात यथेप्सितम् ॥	026c  
वैशम्पायन उवाच ।	027  
उदङ्कस्तु महाराज पुनरेवाब्रवीद्वचः ।	027a  
आज्ञापयस्व मां मातः कर्तव्यं च तव प्रियम् ॥	027c  
अहल्योवाच ।	028  
सौदासपत्न्या विधृते दिव्ये ये मणिकुण्डले ।	028a  
ते समानय भद्रं ते गुर्वर्थः सुकृतो भवेत् ॥	028c  
वैशम्पायन उवाच ।	029  
स तथेति प्रतिश्रुत्य जगाम जनमेजय ।	029a  
गुरुपत्नीप्रियार्थं वै ते समानयितुं तदा ॥	029c  
स जगाम ततः शीघ्रमुदङ्को ब्राह्मणर्षभः ।	030a  
सौदासं पुरुषादं वै भिक्षितुं मणिकुण्डले ॥	030c  
गौतमस्त्वब्रवीत्पत्नीमुदङ्को नात्र दृश्यते ।	031a  
इति पृष्टा तमाचष्ट कुण्डलार्थे गतं च सा ॥	031c  
ततः प्रोवाच पत्नीं स न ते सम्यगिदं कृतम् ।	032a  
शप्तः स पार्थिवो नूनं ब्राह्मणं तं वधिष्यति ॥	032c  
अहल्योवाच ।	033  
अजानन्त्या नियुक्तः स भगवन्ब्राह्मणो मया ।	033a  
भवत्प्रसादान्न भयं किञ्चित्तस्य भविष्यति ॥	033c  
इत्युक्तः प्राह तां पत्नीमेवमस्त्विति गौतमः ।	034a  
उदङ्कोऽपि वने शून्ये राजानं तं ददर्श ह ॥ ॥	034c  

इति श्रीमन्महाभारते आश्वमेधिकपर्वणि अनुगीतापर्वणि षट्पञ्चाशोऽध्यायः ॥ 56 ॥

14-56-11 निष्पिष्टः चूर्णीभूत इव । कवेरार्तस्य धीमत इति क.ट.थ.पाठः ॥ 14-56-16 अभ्यनुजानिथाः अभ्यन्वजानीथा अभ्यनुज्ञातवानसि ॥ 14-56-26 नित्यं भगवता सहेति क.थ.पाठः ॥
