अध्यायः 096

युधिष्ठिरेण कृष्णं प्रति वैष्णवधर्मप्रशंसनपूर्वकं तत्कथनप्रार्थना ॥ 1 ॥ वसिष्ठादिभिस्तच्छुश्रूषया तत्समीपोपसर्पणम् ॥ 2 ॥ कृष्णेन युधिष्ठिरादीन्प्रति वैष्णवधर्मप्रशंसनपूर्वकं स्वमहिमानुबोधनम् ॥ 3 ॥

जनमेजय उवाच ।	001  
अश्वमेधे पुरावृत्ते केशवं केशिसूदनम् ।	001a  
धर्मसंशयमुद्दिश्य किमपृच्छत्पितामहः ॥	001c  
वैशम्पायन उवाच ।	002  
पश्चिमेनाश्वमेधेन यदा स्नातो युधिष्ठिरः ।	002a  
तदा राजा नमस्कृत्य केशवं पुनरब्रवीत् ॥	002c  
भगवन्वैष्णवा धर्माः किम्फलाः किम्परायणाः ।	003a  
किं धर्ममधिकृत्याथ भवतोत्पादिताः पुरा ॥	003c  
यदि तेऽहमनुग्राह्यः प्रियोऽस्मि मधुसूदन ।	004a  
श्रोतव्या यदि मे कृष्ण तन्मे कथय सुव्रत ॥	004c  
पवित्राः किल ते धर्माः सर्वपापप्रणाशनाः ।	005a  
सर्वधर्मोत्तमाः पुण्या भगवंस्त्वन्मुखोद्गताः ॥	005c  
याञ्श्रुत्वा ब्रह्महा गोघ्नो मातृहा गुरुतल्पगः ।	006a  
पाकभेदी कृतघ्नश्च सुरापो ब्रह्मविक्रयी ॥	006c  
मित्रविश्वासघाती च वीरहा भ्रूणहा तथा ।	007a  
तपोविक्रयिणश्चैव दानविक्रयिणस्तथा ॥	007c  
आत्मविक्रयिणो मूढा जीवेद्यश्च विकर्मभिः ।	008a  
पापाः शठा नैकृतिका डाम्भिका दूषकास्तथा ॥	008c  
रसभेदकरा ये च ये च स्युर्ब्रह्मघातकाः ।	009a  
शूद्रप्रेष्यकराश्चोरा विप्रा ये च पुरोहिताः ॥	009c  
निक्षेपहारिणः स्त्रीघ्नास्तथा ये पारदारिकाः ।	010a  
एते चान्ये च पापा ये मुच्यन्ते तेऽपि किल्बिषात् ॥	010c  
तानाचक्ष्व सुरश्रेष्ठ त्वद्भक्तस्य ममाच्युत ॥	011ac  
वैशम्पायन उवाच ।	012  
इत्येवं कथिते देवे धर्मपुत्रेण संसदि ।	012a  
वसिष्ठाद्यास्तपोयुक्ता मुनयस्तत्वदर्शिनः ॥	012c  
श्रोतुकामाः परं गुह्यं वैष्णवं धर्ममुत्तमम् ।	013a  
तथा भागवताश्चैव ततस्तं पर्यवारयन् ॥	013c  
युधिष्ठिर उवाच ।	014  
तत्वतस्तव भावेन पादमूलमुपागतम् ।	014a  
यदि जानासि मां भक्तं स्निग्धं वा भक्तवत्सल ॥	014c  
धर्मगुह्यानि सर्वाणि वेत्तुमिच्छामि तत्वतः ।	015a  
धर्मान्कथय मे देव यद्यनुग्रहभागहम् ॥	015c  
श्रुता मे मानवा धर्मा वासिष्ठाः काश्यपास्तथा ।	016a  
गार्गीया गौतमीयाश्च तथा गोपालकस्य च ॥	016c  
पराशरकृताः पूर्वा मैत्रेयस्य च धीमतः ।	017a  
औमा माहेश्वराश्चैव नन्दिधर्माश्च पावनाः ॥	017c  
ब्रह्मणा कथिता ये च कौमाराश्च श्रुता मया ।	018a  
धूमायनकृता धर्माः काण्डवैश्वानरा अपि ॥	018c  
भार्गवा याज्ञवल्क्याश्च मार्कण्डेयकृता अपि ।	019a  
भारद्वाजकृता ये च बृहस्पतिकृताश्च ये ॥	019c  
कुणेश्च कुणिबाहोश्च विश्वामित्रकृताश्च ये ।	020a  
सुमन्तुजैमिनिकृताः शाकुनेयास्तथैव च ॥	020c  
पुलस्त्यपुलहोद्गीताः पावकीयास्तथैव च ।	021a  
अगस्त्यगीता मौद्गल्याः शाण्डिल्याः शलभायनाः ॥	021c  
वालखिल्यकृता ये च ये च सप्तर्षिभिस्तथा ।	022a  
आपस्तम्बकृता धर्माः शङ्खस्य लिखितस्य च ॥	022c  
प्राजापत्यास्तथा याम्या माहेन्द्राश्च श्रुता मया ।	023a  
वैयाघ्रव्यासकीयाश्च विभण्डककृताश्च ये ॥	023c  
नारदीयाः श्रुता धर्माः कापोताश्च श्रुता मया ।	024a  
तथा विदुरवाक्यानि भृगोरङ्गिरसस्तथा ॥	024c  
क्रौञ्चा मृदङ्गगीताश्च सौर्या हारीतकाश्च ये ।	025a  
ये पिशङ्गकृताश्चापि कातपायाः सुवालकाः ॥	025c  
उद्दालककृता धर्मा औशनस्यास्तथैव च ।	026a  
वैशम्पायनगीताश्च ये चान्येऽप्येवमादितः ॥	026c  
एतेभ्यः सर्वधर्मेभ्यो देव त्वन्मुखनिस्सृताः ।	027a  
पावनात्वात्पवित्रत्वाद्विशिष्टा इति मे मतिः ॥	027c  
तस्माद्धि त्वां प्रपन्नस्य त्वद्भक्तस्य च केशव ।	028a  
युष्मदीयान्वरान्धर्मान्पुण्यान्कथय मेच्युत ॥	028c  
वैशम्पायन उवाच ।	029  
एवं पृष्टस्तु धर्मज्ञो धर्मपुत्रेण केशवः ।	029a  
उवाच धर्मान्सूक्ष्मार्थान्धर्मपुत्रस्य हर्षितः ॥	029c  
एवं ते यस्य कौन्तेय यत्नो धर्मेषु सुव्रत ।	030a  
तस्य ते दुर्लभो लोके न कश्चिदपि विद्यते ॥	030c  
धर्मः श्रुतो वा दृष्टो वा कथितो वा कृतोऽपि वा ।	031a  
अनुमोदितो वा राजेन्द्र नयतीन्द्रपदं नरम् ॥	031c  
धर्मः पिता च माता च धर्मो नाथः सुहृत्तथा ।	032a  
धर्मो भ्राता सखा चैव धर्मः स्वामी परन्तप ॥	032c  
धर्मादर्थश्च कामश्च धर्माद्भोगाः सुखानि च ।	033a  
धर्मादैश्वर्यमेवाग्र्यं धर्मात्स्वर्गगतिः परा ॥	033c  
धर्मोऽयं सेवितः शुद्धस्त्रायते महतो भयात् ।	034a  
धर्माद्द्विजत्वं देवत्वं धर्मः पावयते नरम् ॥	034c  
यदा च क्षीयते पापं कालेन पुरुषस्य तु ।	035a  
तदा सञ्जायते बुद्धिर्धर्मं कर्तुं युधिष्ठिर ॥	035c  
जन्मान्तरसहस्रैस्तु मनुष्यत्वं हि दुर्लभम् ।	036a  
तद्गत्वाऽपीह यो धर्मं न करोति स्ववञ्चितः ॥	036c  
कुत्सिता ये दरिद्राश्च विरूपा व्याधितास्तथा ।	037a  
परद्वेष्याश्च मूर्खाश्च न तैर्धर्मः कृतः पुरा ॥	037c  
ये च दीर्घायुषः शूराः पण्डिता भोगिनस्तथा ॥	038a  
नीरोगा रूपसम्पन्नास्तैर्धर्मः सुकृतः पुरा ॥	038c  
एवं धर्मः कृतः शुद्धो नयते गतिमुत्तमाम् ।	039a  
अधर्मं सेवते यस्तु तिर्यग्योन्यां पतत्यसौ ॥	039c  
इदं रहस्यं कौन्तेय शृणु धर्ममनुत्तमम् ।	040a  
कथयिष्ये परं धर्मं तव भक्तस्य पाण्डव ॥	040c  
इष्टस्त्वमसि मेऽत्यर्थं प्रपन्नश्चापि मां सदा ।	041a  
परमार्थमपि ब्रूयां किं पुनर्धर्मसंहिताम् ॥	041c  
इदं मे मानुषं जन्म कृतमात्मनि मायया ।	042a  
धर्मसंस्थापनार्थाय दुष्टानां नाशनाय च ॥	042c  
मानुष्यं भावमापन्नं ये मां गृह्णन्त्यवज्ञया ।	043a  
संसारान्तर्हि ते मूढास्तिर्यग्योनिष्वनेकशः ॥	043c  
ये च मां सर्वभूतस्थं पश्यन्ति ज्ञानचक्षुषा ।	044a  
मद्भक्तांस्तान्सदा युक्तान्मत्समीपं नयाम्यहम् ॥	044c  
मद्भक्ता न विनश्यन्ति मद्भक्ता वीतकल्मषाः ।	045a  
मद्भक्तानां तु मानुष्ये सफलं जन्म पाण्डव ॥	045c  
अपि पापेष्वभिरता मद्भक्ताः पाण्डुनन्दन ।	046a  
मुच्यन्ते पातकैः सर्वैः पद्मपत्रमिवाम्भसा ॥	046c  
जन्मान्तरसहस्रेषु तपसा भावितात्मनाम् ।	047a  
भक्तिरुत्पद्यते तात मनुष्याणां न संशयः ॥	047c  
यच्च रूपं परं गुह्यं कूटस्थमचलं ध्रुवम् ।	048a  
न दृश्यते तथा देवैर्मद्भक्तैर्दृश्यते यथा ॥	048c  
अपरं यच्च मे रूपं प्रादुर्भावेषु दृश्यते ।	049a  
तदर्चयन्ति सर्वार्थैः सर्वभूतानि पाण्डव ॥	049c  
कल्पकोटिसहस्रेषु व्यतीतेष्वागतेषु च ।	050a  
दर्शयामीह तद्रूपं यच्च पश्यन्ति मे सुराः ॥	050c  
स्थित्युत्पत्त्यव्ययकरं यो मां ज्ञात्वा प्रपद्यते ।	051a  
अनुगृह्णाम्यहं तं वै संसारान्मोचयामि च ॥	051c  
अहमादिर्हि देवानां सृष्टा ब्रह्मादयो मया ।	052a  
प्रकृतिं स्वामवष्टभ्य जगत्सर्वं सृजाम्यहम् ॥	052c  
तमोमूलोऽहमव्यक्तो रजोमध्ये प्रतिष्ठितः ।	053a  
ऊर्ध्वं सत्त्वं विना लोभं ब्रह्मादिस्तम्बपर्यतः ॥	053c  
मूर्धानं मे विद्धि दिवं चन्द्रादित्यौ च लोचने ।	054a  
गावोऽग्निर्बाह्मणो वक्त्रं मारुतः श्वसनं च मे ॥	054c  
दिशो मे बाहवश्चाष्टौ नक्षत्राणि च भूषणम् ।	055a  
अन्तरिक्षमुरो विद्धि सर्वभूतावकाशकम् ।	055c  
मार्गो मेघानिलाभ्यां तु यन्ममोदरमव्ययम् ॥	055e  
पृथिवीमण्डलं यद्वै द्वीपार्णवनगैर्युतम् ।	056a  
सर्वसन्धारणोपेतं पादौ मम युधिष्ठिर ॥	056c  
स्थितो ह्येकगुणः खेऽहं द्विगुणश्चास्मि मारुते ।	057a  
त्रिगुणोऽग्नौ स्थितोऽहं वै सलिले च चतुर्गुणः ॥	057c  
शब्दाद्या ये गुणाः पञ्च महाभूतेषु पञ्चसु ।	058a  
तन्मात्रासंस्थितः सोऽहं पृथिव्यां पञ्चधा स्थितः ॥	058c  
अहं सहस्रशीर्षस्तु सहस्रवदनेक्षणः ।	059a  
सहस्रबाहूदरधृक्सहस्रोरुः सहस्रपात् ॥	059c  
धृत्वोर्वीं सर्वतः सम्यगत्यतिष्ठं दशाङ्गुलम् ।	060a  
सर्वभूतात्मभूतस्थः सर्वव्यापी ततोऽस्म्यहम् ॥	060c  
अचिन्त्योऽहमनन्तोऽहमजरोऽहमजो ह्यहम् ।	061a  
अनाद्योऽहमवध्योऽहमप्रमेयोऽहमव्ययः ॥	061c  
निर्गुणोऽहं निगूढात्मा निर्द्वन्द्वो निर्ममो नृप ।	062a  
निष्कलो निर्विकारोऽहं निदानममृतस्य तु ॥	062c  
सुधा चाहं स्वधा चाहं स्वाहा चाहं नराधिप ।	063a  
तेजसा तपसा चाहं भूतग्रामं चतुर्विधम् ॥	063c  
स्नेहपाशैर्गुणबद्ध्वा धारयाम्यात्ममायया ।	064a  
चातुराश्रमधर्मोऽहं चातुर्होत्रफलाशनः ।	064c  
चतुर्मूर्तिश्चतुर्यज्ञश्चतुराश्रमभावनः ॥	064e  
संहृत्याहं जगत्सर्वं कृत्वा वै गर्भमात्मनः ।	065a  
शयामि दिव्ययोगेन प्रलयेषु युधिष्ठिर ॥	065c  
सहस्रयुगपर्यन्तां ब्राह्मीं रात्रिं महार्णवे ।	066a  
स्थित्वा सृजामि भूतानि जङ्गमानि स्थिराणि च ॥	066c  
कल्पे कल्पे च भूतानि संहरामि सृजामि च ।	067a  
न च मां तानि जानन्ति मायया मोहितानि मे ॥	067c  
मम चैवान्धकारस्य मार्गितव्यस्य नित्यशः ।	068a  
प्रशान्तस्येव दीपस्य गतिर्नैपोपलभ्यते ॥	068c  
न तदस्ति क्वचिद्राजन्यत्राहं न प्रतिष्ठितः ।	069a  
न च तद्विद्यते भूतं मयि यन्न प्रतिष्ठितम् ॥	069c  
यावन्मित्रं भवेद्भूतं स्थूलं सूक्ष्ममिदं जगत् ।	070a  
दीवभूतो ह्यहं तस्मिंस्तावन्मात्रं प्रतिष्ठितः ॥	070c  
किञ्चात्र बहुनोक्तेन सत्यमेतद्ब्रवीमि ते ।	071a  
यद्भूतं यद्भविष्यच्च तत्सर्वमहमेव तु ॥	071c  
मया सृष्टानि भूतानि मन्मयानि च भारत ।	072a  
मामेव न विजानन्ति मायया मोहितानि वै ॥	072c  
एवं सर्वं जगदिदं सदेवासुरमानुषम् ।	073a  
मत्तः प्रभवते राजन्मय्येव प्रविलीयते ॥ ॥	073c  

इति श्रीमन्महाभारते आश्वमेधिकपर्वणि वैष्णवधर्मपर्वणि षण्णवतितमोऽध्यायः ॥ 96 ॥

*एतदारभ्यापर्वसमाप्ति विद्यमानास्त्रयोविंशत्यध्याया दाक्षिणात्यकोशेष्वेव दृश्यन्ते नत्वौत्तराहपाठे । 
14-96-2 पञ्चमेनाश्वमेधेनेति ट.पाठः ॥ 14-96-18 शूद्रायनकृता धर्मा इति क.पाठः ॥ 14-96-23 वैभीतककृताश्च ये इति ट.पाठः ॥ 14-96-31 राजेन्द्र पुनाति ह नरं सदेति ट.पाठः ॥
