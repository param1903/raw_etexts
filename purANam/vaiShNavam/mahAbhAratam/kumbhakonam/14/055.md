अध्यायः 055

कृष्णेनोदङ्काय विश्वरूपप्रदर्शनपूर्वकं पिपासाकाले जललाभरूपवरदानम् ॥ 1 ॥ कृष्णेनोदङ्कायामृतदानं चोदितेनेन्द्रेण कदाचिद्वनमध्ये पिपासुमुदङ्कं प्रति चण्डालवेषेण जलस्वीकारप्रार्थने उदङ्केन चण्डालत्वबुद्ध्या तदधिक्षेपः ॥ 2 ॥ पश्चात्तस्य तिरोधानेन परितप्यन्तमुदङ्कं प्रति तत्र सन्निहितेन कृष्णेनेन्द्रकृतवञ्चनानिवेदनपूर्वकं मरुप्रदेशे जललाभरूपवरदानम् ॥ 3 ॥

उदङ्क उवाच ।	001  
अभिजानामि जगतः कर्तारं त्वां जनार्दन ।	001a  
नूनं भवत्प्रसादोऽयमिति मे नास्ति संशयः ॥	001c  
चित्तं च सुप्रसन्नं मे त्वद्भावगतमच्युत ।	002a  
विनिवृत्तश्च मे कोप इति विद्धि परन्तप ॥	002c  
यदि त्वनुग्रहं कञ्चित्त्वत्तोऽर्हामि जनार्दन ।	003a  
द्रष्टुमिच्छामि ते रूपं वैष्णवं तन्निदर्शय ॥	003c  
वैशम्पायन उवाच ।	004  
ततः स तस्मै प्रीतात्मा दर्शयामास तद्वपुः ।	004a  
शाश्वतं वैष्णवं धीमान्ददृशे यद्धनञ्जयः ॥	004c  
स ददर्श महात्मानं विश्वरूपं महाभुजम् ।	005a  
सहस्रसूर्यप्रतिमं दीप्तिमत्पावकोपमम् ।	005c  
सर्वमाकाशमावृत्य तिष्ठन्तं सर्वतोमुखम् ॥	005e  
तद्दृष्ट्वा परमं रूपं विष्णोर्वैष्णवमद्भुतम् ।	006a  
विस्मयं च ययौ विप्रस्तं दृष्ट्वा परमेश्वरम् ॥	006c  
उदङ्क उवाच ।	007  
\'नमोनमस्ते सर्वात्मन्नारायण परात्मक ।	007a  
परमात्मन्पद्मनाभ पुण्डरीकाक्ष माधव ॥	007c  
हिरण्यगर्भरूपाय संसारोत्तारणाय च ।	008a  
पुरुषाय पुराणाय शान्तश्यामाय ते नमः ॥	008c  
अविद्यातिमिरादित्यं भवव्याधिमहौषधिम् ।	009a  
संसारार्णवसारं त्वां प्रणमामि गतिर्भव ॥	009c  
सर्ववेदैकवेद्याय सर्ववेदमयाय च ।	010a  
वासुदेवाय नित्याय नमो भक्तप्रियाय ते ॥	010c  
दयया दुःखमोहान्मां समुद्धर्तुमिहार्हसि ।	011a  
कर्मभिर्बहुभिः पापैर्बद्धं पाहि जनार्दन ॥\'	011c  
विश्वकर्मन्नमस्तेऽस्तु विश्वात्मन्विश्वसम्भव ।	012a  
पद्म्यां ते पृथिवी व्याप्ता शिरसा चावृतं नभः ॥	012c  
द्यावापृथिव्योर्यन्मध्यं जठरेण तवावृतम् ।	013a  
भुजाभ्यामावृताश्चाशास्त्वमिदं सर्वमच्युत ॥	013c  
संहरस्व पुनर्देव रूपमक्षय्यमुत्तमम् ।	014a  
पुनस्त्वां स्वेन रूपेण द्रष्टुमिच्छामि शाश्वतम् ॥	014c  
वैशम्पायन उवाच ।	015  
तमुवाच प्रसन्नात्मा गोविन्दो जनमेजय ।	015a  
वरं वृणीष्वेति तदा तमुदङ्कोऽब्रवीदिदम् ।	015c  
पर्याप्त एष एवाद्य वरस्त्वत्तो महाद्युते ।	016a  
यत्ते रूपमिदं कृष्ण पश्यामि प्रभवाप्ययम् ॥	016c  
तमब्रवीत्पुनः कृष्णो मा त्वमत्र विचारय । 	017a  
अवश्यमेतत्कर्तव्यममोघं दर्शनं मम ॥	017c  
उदङ्कक उवाच ।	018  
अवश्यं करणीयं च यद्येतन्मन्यसे विभो ।	018a  
तोयमिच्छामि यत्रेष्टं मरुष्वेतद्धि दुर्लभम् ॥	018c  
ततः संहृत्य तत्तेजः प्रोवाचोदङ्कमीश्वरः ।	019a  
एष्टव्ये सति चिन्त्योऽहमित्युक्त्वा द्वारकां ययौ ॥	019c  
ततः कदाचिद्भगवानुदङ्कस्तोयकाङ्क्षया ।	020a  
तृषितः परिचक्राम मरौ सस्मार चाच्युतम् ॥	020c  
ततो दिग्वाससं धीमान्मातङ्गं मलपङ्किनम् ।	021a  
अपश्यत मरौ तस्मिञ्श्वयूथपरिवारितम् ॥	021c  
भीषणं बद्धनिस्त्रिंशं बाणकार्मुकधारिणम् ।	022a  
तस्याधःस्रोतसोऽपश्यद्वारि भूरि द्विजोत्तमः ॥	022c  
स्मरन्नेव च तं प्राह मातङ्गः प्रहसन्निव ।	023a  
एह्युदङ्क प्रतीच्छस्व मत्तो वारि भृगूद्वह ।	023c  
कृपा हि मे सुमहती त्वां दृष्ट्वा तृट्समाश्रितम् ॥	023e  
इत्युक्तस्तेन स मुनिस्तत्तोयं नाभ्यनन्दत ।	024a  
चिक्षेप च स तं धीमान्वाग्भिरुग्राभिरच्युतम् ।	024c  
पुनःपुनश्च मातङ्गः पिबस्वेति तमब्रवीत् ।	025a  
न चापिबत्स सक्रोधः क्षुभितेनान्तरात्मना ॥	025c  
स तथा निश्चयात्तेन प्रत्याख्यातो महात्मना ।	026a  
श्वभिः सह महाराज तत्रैवान्तरधीयत ॥	026c  
उदङ्कस्तं तथा दृष्ट्वा ततो व्रीडितमानसः ।	027a  
मेने प्रलब्धमात्मानं कृष्णेनामित्रघातिना ॥	027c  
अथ तेनैव मार्गेण शङ्कचक्रगदाधरः ।	028a  
आजगाम महाबाहुरुदङ्कश्चैनमब्रवीत् ॥	028c  
न युक्तं तादृशं दातुं त्वया पुरुषसत्तम ।	029a  
सलिलं विप्रमुख्येभ्यो मातङ्गस्रोतसा विभो ॥	029c  
इत्युक्तवचनं तं तु महाबुद्धिर्जनार्दनः ।	030a  
उदङ्कं श्लक्ष्णया वाचा सान्त्वयन्निदमब्रवीत् ॥	030c  
यादृशेनेह रूपेण योग्यं दातुं धृतेन वै ।	031a  
तादृशं खलु ते दत्तं यच्च त्वं नावबुध्यथाः ॥	031c  
मया त्वदर्थमुक्तो वै वज्रपाणिः पुरन्दरः ।	032a  
उदङ्कायामृतं देहि तोयरूपमिति प्रभुः ॥	032c  
स मामुवाच देवेन्द्र न मर्त्योऽमर्त्यतां व्रजेत् ।	033a  
अन्यमस्मै वरं देहीत्यसकृद्भृगुनन्दन ॥	033c  
अमृतं देयमित्येव मयोक्तः स शचीपतिः ।	034a  
स मां प्रसाद्य देवेन्द्रः पुनरेवेदमब्रवीत् ॥	034c  
यदि देयमवश्यं वै मातङ्गोऽहं महामते ।	035a  
भूत्वाऽमृतं प्रदास्यामि भार्गवाय महात्मने ॥	035c  
यद्येवं प्रतिगृह्णाति भार्गवोऽमृतमद्य वै ।	036a  
प्रदातुमेष गच्छामि भार्गवस्यामृतं विभो ।	036c  
प्रत्याख्यातस्त्वहं तेन दास्यामि न कथञ्चन ॥	036e  
स तथा समयं कृत्वा तेन रूपेण वासवः ।	037a  
उपस्थितस्त्वया चापि प्रत्याख्यातोऽमृतं ददत् ।	037c  
चाण्डालरूपी भगवान्सुमहांस्ते व्यतिक्रमः ॥	037e  
यत्तु शक्यं मया कर्तुं भूय एव तवेप्सितम् ।	038a  
तोयेप्सां तव दुर्धर्षां करिष्ये सफलामहम् ॥	038c  
येष्वहःसु च ते ब्रह्मन्सलिलेप्सा भविष्यति ।	039a  
तदा मरौ भविष्यन्ति जलपूर्णाः पयोधराः ॥	039c  
रसवच्च प्रदास्यन्ति तोयं ते भृगुनन्दन ।	040a  
उदङ्कमेघा इत्युक्ताः ख्यातिं यास्यन्ति चापि ते ॥	040c  
इत्युक्तः प्रीतिमान्विप्रः कृष्णेन स बभूव ह ।	041a  
अद्याप्युदङ्कमेघाश्च मरौ वर्षन्ति भारत ॥ ॥	041c  

इति श्रीमन्महाभारते आश्वमेधिकपर्वणि अनुगीतापर्वणि पञ्चपञ्चाशोऽध्यायः ॥ 55 ॥

14-55-3 ते रूपमैश्वरमिति झ.पाठः ॥ 14-55-19 एष्टव्ये जलेऽपेक्षिते सति ॥ 14-55-21 मातङ्गं चण्डालविशेषम् ॥ 14-55-22 अधः पाददेशे स्रोतसो दृतेर्वारीति सम्बन्धः । ततः शङ्कितमानस इति क.ट.थ.पाठः ॥ 14-55-24 चिक्षेप निन्दितवान् ॥ 14-55-27 प्रलब्धं वञ्चितम् ॥
