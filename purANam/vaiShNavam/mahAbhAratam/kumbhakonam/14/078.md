अध्यायः 078

अर्जुनसमागमनश्रवणमात्रेण जयद्रथसुते मृते दुश्शलया तत्सुतमानीयार्जुनं प्रत्यभियानम् ॥ 1 ॥ ततोऽर्जुनेन दुश्शलाप्रार्थनया तस्यां बहुमानेन च युद्धादुपरमः ॥ 2 ॥

वैशम्पायन उवाच ।	001  
ततो गाण्डीवभृच्छूरो युद्धाय समुपस्थितः ।	001a  
विबभौ युधि दुर्धर्षो हिमवानचलो यथा ॥	001c  
ततस्ते सैन्धवा योधाः पुनरेव व्यवस्थिताः ।	002a  
व्यमुञ्चन्त सुसंरब्धाः शरवर्षाणि भारत ॥	002c  
तान्प्रहस्य महाबाहुः पुनरेव व्यवस्थितान् ।	003a  
ततः प्रोवाच कौन्तेयो मुमूर्षूञ्श्लक्ष्णया गिरा ॥	003c  
युध्यध्वं परया शक्त्या यतध्वं विजये मम ।	004a  
कुरुध्वं सर्वकार्याणि महद्वो भयमागतम् ॥	004c  
एष योत्स्यामि सर्वांस्तु निवार्य शरवागुराम् ।	005a  
तिष्ठध्वं युद्धमनसो दर्पं शमयिताऽस्मि वः ॥	005c  
एतावदुक्त्वा कौरव्यो रोषाद्गाण्डीवभृत्तदा ।	006a  
ततोऽथ वचनं स्मृत्वा भ्रातुर्ज्येष्ठस्य भारत ॥	006c  
न हन्तव्या रणे तात क्षत्रिया विजिगीषवः ।	007a  
जेतव्याश्चेति यत्प्रोक्तं धर्मराज्ञा महात्मना ।	007c  
चिन्तयामास स तदा फल्गुनः पुरुषर्षभः ॥	007e  
इत्युक्तोऽहं नरेन्द्रेण न हन्तव्या नृपा इति ।	008a  
कथितं न मृषेदं स्याद्धर्मराजवचः शुभम् ॥	008c  
न हन्येरंश्च राजानो राज्ञश्चाऽऽज्ञा कृता भवेत् ।	009a  
इति सञ्चिन्त्य स तदा फल्गुनः पुरुषर्षभः ॥	009c  
प्रोवाच वाक्यं धर्मज्ञः सैन्धवान्युद्धदुर्मदान् ।	010a  
बालांस्त्रियो वा युष्माकं न हनिष्ये व्यवस्थितान् ॥	010c  
यश्च वक्ष्यति सङ्ग्रामे तवास्मीति पराजितः ।	011a  
एतच्छ्रुत्वा वचो मह्यं कुरुध्वं हितमात्मनः ॥	011c  
ततोऽन्यथा कृच्छ्रगता भविष्यथ मयाऽर्दिताः ।	012a  
एवमुक्त्वा तु तान्वीरान्युयुधे कुरुपुङ्गवः ॥	012c  
अत्वरावानसम्भ्रान्तः सङ्क्रुद्धैर्विजिगीषुभिः ।	013a  
शतं शतसहस्राणि शराणां नतपर्वणाम् ॥	013c  
मुमुचुः सैन्धवा राजंस्तदा गाण्डीवधन्वनि ।	014a  
शरानापततः क्रूरानाशीविषविषोपमान् ।	014c  
चिच्छेद निशितैर्बाणैरन्तरा स धनञ्जयः ॥	014e  
छित्त्वा तु तानाशु चैव कङ्कपत्राञ्शिलाशितान् ।	015a  
एकैकमेषां समरे बिभेद निशितैः शरैः ॥	015c  
ततः प्रास्रांश्च शक्तीश्च पुनरेव धनञ्जये ।	016a  
जयद्रथं हतं स्मृत्वा चिक्षिपुः सैन्धवा नृपाः ॥	016c  
तेषां किरीटी सङ्कल्पं मोघं चक्रे महाबलः ।	017a  
सर्वांस्तानन्तरा च्छित्त्वा तदा चुक्रोश पाण्डवः ॥	017c  
तथैवाऽऽपततां तेषां योधानां जयगृद्धिनाम् ।	018a  
शिरांसि पातयामास भल्लैः सन्नतपर्वभिः ॥	018c  
तेषां प्रद्रवतां चापि पुनरेवाभिधावताम् ।	019a  
निवर्ततां च शब्दोऽभूत्पूर्णस्येव महोदधेः ॥	019c  
ते वध्यमानास्तु तदा पार्थेनामिततेजसा ।	020a  
यथाप्राणं यथोत्साहं योधयामासुरर्जुनम् ॥	020c  
ततस्ते फल्गुनेनाजौ शरैः सन्नतपर्वभिः ।	021a  
कृता विसञ्ज्ञा भूयिष्ठाः क्लान्तवाहनसैनिकाः ॥	021c  
तांस्तु सर्वान्परिग्लानान्विदित्वा धृतराष्ट्रजा ।	022a  
दुःशला बालमादाय नप्तारं प्रययौ तदा ॥	022c  
सुरथस्य सुतं वीरं रथेनाथागमत्तदा ।	023a  
शान्त्यर्थं सर्वयोधानामभ्यगच्छत पाण्डवम् ॥	023c  
सा धनञ्जयमासाद्य रुरोदाऽऽर्तस्वरं तदा ।	024a  
धनञ्जयोऽपि तां दृष्ट्वा धनुर्विससृजे प्रभुः ॥	024c  
समुत्सृज्य धनुः पार्थो विधिवद्भगिनीं तदा ।	025a  
प्राह किं करवाणीति सा च तं प्रत्युवाच ह ॥	025c  
एष ते भरतश्रेष्ठ स्वस्रीयस्याऽऽत्मजः शिशुः ।	026a  
अभिवादयते पार्थ तं पश्य पुरुषर्षभ ॥	026c  
इत्युक्तस्तस्य पितरं स पप्रच्छार्जुनस्तथा ।	027a  
क्वासाविति ततो राजन्दुःशला वाक्यमब्रवीत् ॥	027c  
पितृशोकाभिसन्तप्तो विषादार्तोऽस्य वै पिता ।	028a  
पञ्चत्वमगमद्वीरो यथा तन्मे निशामय ॥	028c  
स पूर्वं पितरं श्रुत्वा हतं युद्धे त्वयाऽनघ ।	029a  
त्वामागतं च संश्रुत्य युद्धाय हयसारिणम् ।	029c  
पितुश्च मृत्युदुःखार्तोऽजहात्प्राणान्धनञ्जय ॥	029e  
प्राप्तो बीभत्सुरित्येव नाम श्रुत्वैव तेऽनघ ।	030a  
विषादार्तः पपातोर्व्यां ममार च ममाऽऽत्मजः ॥	030c  
तं दृष्ट्वा पतितं तत्र ततस्तस्याऽऽत्मजं प्रभो ।	031a  
गृहीत्वा समनुप्राप्ता त्वामद्य शरणैषिणी ॥	031c  
इत्युक्त्वाऽऽर्तस्वरं सा तु मुमोच धृतराष्ट्रजा ।	032a  
दीना दीनं स्थितं पार्थमब्रवीच्चाप्यधोमुखम् ॥	032c  
स्वसारं समवेक्षस्व स्वस्रीयात्मजमेव च ।	033a  
कर्तुमर्हसि धर्मज्ञ दयां कुरुकुलोद्वह ।	033c  
विस्मृत्य कुरुराजानं तं च मन्दं जयद्रथम् ॥	033e  
अभिमन्योर्यथा जातः परिक्षित्परवीरहा ।	034a  
तथाऽयं सुरथाज्जातो मम पौत्रो महाभुज ॥	034c  
तमादाय नरव्याघ्र सम्प्राप्ताऽस्मि तवान्तिकम् ।	035a  
शमार्थं सर्वयोधानां शृणु चेदं वचो मम ॥	035c  
आगतोऽयं महाबाहो तस्य मन्दस्य पुत्रकः ।	036a  
प्रसादमस्य बालस्य तस्मात्त्वं कर्तुमर्हसि ॥	036c  
एष प्रसाद्य शिरसा प्रशमार्थमरिन्दम ।	037a  
याचते त्वां महाबाहो शमं गच्छ धनञ्जय ॥	037c  
बालस्य हतबन्धोश्च पार्थ किञ्चिदजानतः ।	038a  
प्रसादं कुरु धर्मज्ञ मा मन्युवशमन्वगाः ॥	038c  
तमनार्यं नृशंसं च विस्मृत्यास्य पितामहम् ।	039a  
आगस्कारिणमत्यर्थं प्रसादं कर्तुमर्हसि ॥	039c  
एवं ब्रुवत्यां करुणं दुःशलायां धनञ्जयः ।	040a  
संस्मृत्य देवीं गान्धारीं धृतराष्ट्रं च पार्थिवम् ।	040c  
उवाच दुःखशोकार्तः क्षत्रधर्मं व्यगर्हयत् ॥	040e  
\'धिक्तं दुर्योधनं क्षुद्रं राज्यलुब्धं च मानिनम् ।\'	041a  
यत्कृते बान्धवाः सर्वे मया नीता यमक्षयम् ॥	041c  
इत्युक्त्वा बहु सान्त्वादि प्रसादमकरोज्जयः ।	042a  
परिष्वज्य च तां प्रीतो विससर्ज गृहान्प्रति ॥	042c  
दुःशला चापि तान्योधान्निवार्य महतो रणात् ।	043a  
सम्पूज्य पार्थं प्रययौ गृहानेव शुभानना ॥	043c  
एवं निर्जित्य तान्वीरान्सैन्धवान्स धनञ्जयः ।	044a  
अन्वधावत धावन्तं हयं कामविचारिणम् ॥	044c  
ततो मृगमिवाऽऽकाशे यथा देवः पिनाकधृक् ।	045a  
ससार तं तथा वीरो विधिवद्यज्ञियं हयम् ॥	045c  
स च वाजी यथेष्टेन तांस्तान्देशान्यथाक्रमम् ।	046a  
विचचार यथाकामं कर्म पार्थस्य वर्धयन् ॥	046c  
क्रमेण स हयस्त्वेवं विचरन्पुरुषर्षभ ।	047a  
मणलूरपतेर्देशमुपायात्सहपाण्डवः ॥ ॥	047c  

इति श्रीमन्महाभारते आश्वमेधिकपर्वणि अनुगीतापर्वणि अष्टसप्ततितमोऽध्यायः ॥ 78 ॥

14-78-47 मणिपूरपतेरिति झ.पाठः ॥
