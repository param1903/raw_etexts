अध्यायः 110
कृष्णेन युधिष्ठिरम्प्रत्यापद्धर्मकथनम् ॥ 1 ॥ तथा प्रशस्ताप्रशस्तब्राह्मणलक्षणकथनम् ॥ 2 ॥ तथा सामान्यतो नानाधर्मकथनपूर्वकं ब्राह्मण्यसिद्धिप्रकारकथनम् ॥ 3 ॥ तथा गुर्वाचार्योपाध्यायलक्षणकथनम् ॥ 4 ॥
	
युधिष्ठिर उवाच ।	001  
समुच्चयं च धर्माणां भोज्याभोज्यं तथैव च ।	001a  
श्रुतं मया त्वत्प्रसादादापद्धर्मं ब्रवीहि मे ॥	001c  
भगवानुवाच ।	002  
दुर्भिक्षे राष्ट्रसम्बाधेऽप्याशौचे मृतसूतके ।	002a  
धर्मकालेऽध्वनि तथा नियमो येन लुप्यते ॥	002c  
दूराध्वगमनात्खिन्नो द्विजालाभेऽथ शूद्रतः ।	003a  
अकृतन्नं तु यत्किञ्चिद्गृह्णीयादात्मवृत्तये ॥	003c  
आतुरो दुःखितो वाऽपि तथाऽऽर्तो वा बुभुक्षितः ।	004a  
भुञ्जन्नविधिना विप्रः प्रायश्चित्तीयते न च ॥	004c  
निमन्त्रितस्तु यो विप्रो विधिवद्धव्यकव्ययोः ।	005a  
मांसादीन्यपि भुञ्जानः प्रायश्चित्तीयते न च ॥	005c  
अष्टौ तान्यव्रतघ्नानि आपो मूलं घृतं पयः ।	006a  
हविर्ब्राह्मणकाम्या च गुरोर्वचनमौषधम् ॥	006c  
अशक्तो विधिवत्कर्तुं प्रायश्चित्तानि यो नरः ।	007a  
विदुषां वचनेनापि दानेनापि विशुद्ध्यति ॥	007c  
अनृतावृतुकाले वा दिवा रात्रौ तथाऽपि वा ।	008a  
प्रोषितस्तु स्त्रियं गच्छेत्प्रायश्चित्तीयते न च ॥	008c  
युधिष्ठिर उवाच ।	009  
प्रशस्याः कीदृशा विप्रा निन्द्याश्चापि सुरेश्वर ।	009a  
अष्टकायाश्च कः कालस्तन्मे कथय सुव्रत ॥	009a  
भगवानुवाच ।	010  
सत्यसन्धं द्विजं दृष्ट्वा स्थानाद्वेपति भास्करः ।	010a  
एष मे मण्डलं भित्त्वा याति ब्रह्म सनातनम् ॥	010c  
कुलीनः कर्मकृद्वैद्यस्तथा चाप्यानृशंस्यवान् ।	011a  
श्रीमानृजुः सत्यवादी पात्रं सर्व इमे द्विजाः ॥	011c  
एते चाग्रासनस्थास्ते भुञ्जानाः प्रथमं द्विजाः ।	012a  
तस्यां पङ्क्त्यां तु ये चान्ये तान्पुनन्त्येव दर्शनात् ॥	012c  
मद्भक्ता ये द्विजश्रेष्ठा मद्भक्ता मत्परायणाः ।	013a  
तान्पङ्क्तिपावनान्विद्धि पूज्यांश्चैव विशेषतः ॥	013c  
निन्द्याञ्शृणु द्विजान्राजन्नपि वा वेदपारगान् ।	014a  
ब्राह्मणच्छद्मना लोके चरतः पापकारिणः ॥	014c  
अनग्निरनधीयानः प्रतिग्रहरुचिस्तु यः ।	015a  
यतस्ततस्तु भुञ्जानस्तं विद्याद्ब्रह्मदूषकम् ॥	015c  
मृतसूतकपुष्टाङ्गो यश्च शूद्रान्नभुग्द्विजः ।	016a  
अहं चापि न जानामि गतिं तस्य नराधिप ॥	016c  
शूद्रान्नरसपुष्टाङ्गोऽप्यधीयानो हि नित्यशः ।	017a  
जपतो जुह्वतो वाऽपि गतिरूर्ध्वं न विद्यते ॥	017c  
आहिताग्निश्च यो विप्रः शूद्रान्नान्न निवर्तते ।	018a  
पञ्च तस्य प्रणश्यन्ति आत्मा ब्रह्म त्रयोऽग्नयः ॥	018c  
शूद्रप्रेषणकर्तुश्च ब्राह्मणस्य विशेषतः ।	019a  
भूमावन्नं प्रदातव्यं श्वसृगालसमो हि सः ॥	019c  
प्रेतभूतं तु यः शूद्रं ब्राह्मणो ज्ञानदुर्बलः ।	020a  
अनुगच्छेन्नीयमानं त्रिरात्रमशुचिर्भवेत् ॥	020c  
त्रिरात्रे तु ततः पूर्णे नदीं गत्वा समुद्रगाम् ।	021a  
प्राणायामशतं कृत्वा घृतं प्राश्य विशुद्ध्यति ॥	021c  
अनाथं ब्राह्मणं प्रेतं ये वहन्ति द्विजोत्तमाः ।	022a  
पदेपदेऽश्वमेधस्य फलं ते प्राप्नुवन्ति हि ॥	022c  
न तेषामशुभं किञ्चित्पापं वा शुभकर्मणाम् ।	023a  
जलावगाहनादेव सद्यः शौचं विधीयते ॥	023c  
शूद्रवेश्मनि विप्रेणि क्षीरं वा यदि वा दधि ।	024a  
निवृत्तेन न भोक्तव्यं विद्धि शूद्रान्नमेव तत् ॥	024c  
विप्राणां भोक्तुकामानामत्यन्तं चान्नकाङ्क्षिणाम् ।	025a  
यो विघ्नं कुरुते मर्त्यस्ततो नान्योस्ति पापकृत् ॥	025c  
सर्वे च वेदाः सहषङ्भिरङ्गैः साङ्ख्यं पुराणं च कुले च जन्म ।	026a  
नैतानि सर्वाणि गतिर्भवन्ति शीलव्यपेतस्य नृप द्विजस्य ॥	026c  
ग्रहोपरागे विषुवेऽयनान्ते पित्र्ये मघासु स्वसुते च जाते ।	027a  
गयेषु पिण्डेषु च पाण्डुपुत्र दत्तं भवेन्निष्कसहस्रतुल्यम् ॥	027c  
वैशाखमासस्य तु या तृतीयाऽनवद्याऽसौ कार्तिकशुक्लपक्षे ।	028a  
नभस्यमासस्य च कृष्णपक्षे त्रयोदशी पञ्चदशी च माघे ॥	028c  
उपप्लवे चन्द्रमसो रवेश्च श्राद्धस्य कालो ह्ययनद्वये च ।	029a  
पानीयमप्यत्र तिलैर्विमिश्रं दद्यात्पितृभ्यः प्रयतो मनुष्यः ।	029c  
श्राद्धं कृतं तेन समासहस्रं रहस्यमेतत्पितरो वदन्ति ॥	029e  
यस्त्वेकपङ्क्त्यां विषमं ददाति स्नेहाद्भयाद्वा यदि वाऽर्थहेतोः ।	030a  
क्रूरं दुराचारमनात्मवन्तं ब्रह्मघ्नमेनं कवयो वदन्ति ॥	030c  
धनानि येषां विपुलानि सन्ति नित्यं रमन्ते परलोकमूढाः ।	031a  
तेषामयं शत्रुवरघ्नलोको नान्यत्सुखं देहसुखे रतानाम् ॥	031c  
ये चैव मुक्तास्तपसि प्रयुक्ताः स्वाध्यायशीला जरयन्ति देहम् ।	032a  
जितेन्द्रिया भूतहिते निविष्टास्तेषामसौ चापि परश्च लोकः ॥	032c  
ये चैव विद्यां न तपो न दानं न चापि मूढाः प्रजने यतन्ते ।	033a  
न चापि गच्छन्ति सुखानि भोगांस्तेषामयं चापि परश्च नास्ति ॥	033c  
युधिष्ठिर उवाच ।	034  
नारायण पुराणेश लोकावास नमोस्तु ते ।	034a  
श्रोतुमिच्छामि कार्त्स्न्येन धर्मसारसमुच्चयम् ॥	034c  
भगवानुवाच ।	035  
धर्मसारं महाप्राज्ञ मनुना प्रोक्तमादितः ।	035a  
प्रवक्ष्यामि मनुप्रोक्तं पौराणां श्रुतिसंहितम् ॥	035c  
अग्निचित्कपिला सत्री राजा भिक्षुर्महोदधिः ।	036a  
दृष्टमात्रात्पुनत्येते तस्मात्पश्येत तान्सदा ॥	036c  
गौरेकस्यैव दातव्या न बहूनां युधिष्ठिर ।	037a  
सा गौर्विक्रयमापन्ना दहत्यासप्तमं कुलम् ॥	037c  
बहूनां न प्रदातव्या गौर्वस्त्रं शयनं स्त्रियः ।	038a  
तादृग्भूतं तु तद्दानं दातारं नोपतिष्ठति ॥	038c  
आक्रम्य ब्राह्मणैर्भुक्तमनार्याणां च वेश्मनि ।	039a  
गोभिश्च पुण्यं तत्तेषां राजसूयाद्विशिष्यते ॥	039c  
मा ददात्विति यो ब्रूयाद्ब्राह्मणेषु च गोषु च ।	040a  
तिर्यग्योनिशतं गत्वा चण्डालेषूपजायते ॥	040c  
ब्राह्मणस्वं च यद्दैवं दरिद्रस्यैव यद्धनम् ।	041a  
गुरोश्चापि हृतं राजन्स्वर्गस्थानपि पातयेत् ॥	041c  
धर्मं जिज्ञासमानानां प्रमाणं परमं श्रुतिः ।	042a  
द्वितीयं धर्मशास्त्राणि तृतीयं लोकसङ्ग्रहः ॥	042c  
आसमुद्राच्च यत्पूर्वादासमुद्राच्च पश्चिमात् ।	043a  
हिमाद्रिविन्ध्ययोर्मध्यमार्यावर्तं प्रचक्षते ॥	043c  
सरावतीदृषद्वत्योर्देवनद्योर्यदन्तरम् ।	044a  
तद्देवनिर्मितं देशं ब्रह्मवर्तं प्रचक्षते ॥	044c  
यस्मिन्देशे य आचारः पारम्पर्यक्रमागतः ।	045a  
वर्णानां सान्तरालानां स सदाचार उच्यते ॥	045c  
कुरुक्षेत्रं च मत्स्याश्च पाञ्चालाः शूरसेनयः ।	046a  
एते ब्रह्मर्षिदेशास्तु ब्रह्मावर्तादनन्तराः ॥	046c  
एतद्देशप्रसूतस्य सकाशादग्रजन्मनः ।	047a  
स्वं चारित्रं च गृह्णीयुः पृथिव्यां सर्वमानवाः ॥	047c  
हिमवद्विन्ध्ययोर्मध्यं यत्प्राग्विशसनादपि ।	048a  
प्रत्यगेव प्रयागात्तु मध्यदेशः प्रकीर्तितः ॥	048c  
कृष्णसारस्तु चरति मृगो यत्र स्वभावतः ।	049a  
स ज्ञेयो याज्ञिको देशो म्लेच्छदेशस्ततः परम् ॥	049c  
एतान्विज्ञाय देशांस्तु संश्रयेरन्द्विजातयः ।	050a  
शूद्रस्तु यस्मिन्कस्मिन्वा निवसेद्वृत्तिकर्शितः ॥	050c  
आचारः प्रथमो धर्मो ह्यहिंसा सत्यमेव च ।	051a  
दानं चैव यथाशक्ति नियमाश्च यमैः सह ॥	051c  
वैदिकैः कर्मभिः पुण्यैर्निषेकादिर्द्विजन्मनाम् ।	052a  
कार्यः शरीरसंस्कारः पावनः प्रेत्य चेह च ॥	052c  
गर्भहोमैर्जातकर्मनामचौलोपनायनैः ।	053a  
स्वाध्यायैस्तद्व्रतैश्चैव विवाहस्नातकव्रतैः ।	053c  
महायज्ञैश्च यज्ञैश्च ब्राह्मीयं क्रियते तनुः ॥	053e  
धर्मोर्थौ यदि न स्यातां शुश्रुषा वाऽपि तद्विधा ।	054a  
विद्या तस्मिन्नवप्तव्या शुभं बीजमिवोषरे ॥	054c  
लौकिकं वैदिकं वाऽपि तथाऽऽध्यात्मिकमेव वा ।	055a  
यस्माज्ज्ञानमिदं प्राप्तं तं पूर्वमभिवादयेत् ॥	055c  
सव्येन सव्यं सङ्गृह्य दक्षिणेन तु दक्षिणम् ।	056a  
न कुर्यादेकहस्तेन गुरोः पादाभिवादनम् ॥	056c  
निषेकादीनि कर्माणि यः करोति यथाविधि ।	057a  
अध्यापयति चैवेनं स विप्रो गुरुरुच्यते ॥	057c  
कृत्वोपनयनं वेदान्योध्यापयति नित्यशः ।	058a  
सकल्पान्सरहस्यांश्च स चोपाध्याय उच्यते ॥	058c  
साङ्गांश्च वेदानध्याप्य शिक्षयित्वा व्रतानि च ।	059a  
विवृणोति च मन्त्रार्थानाचार्यः सोभिधीयते ॥	059c  
उपाध्यायाद्दशाचार्य आचार्याणां शतं पिता ।	060a  
पितुः शतगुणं माता गौरवेणातिरिच्यते ॥	060c  
एतेषामपि सर्वेषां गरीयान्ज्ञानदो गुरुः ।	061a  
गुरोः परतरं किञ्चिन्न भूतं न भविष्यति ॥	061c  
तस्मात्तेषां वशे तिष्ठिच्छुश्रूषापरमो भवेत् ।	062a  
अवमानाद्धि तेषां तु नरकं स्यान्न संशयः ॥	062c  
हीनाङ्गानतिरिक्ताङ्गान्विद्याहीनान्वयोधिकान् ।	063a  
रूपद्रविणहीनांश्च जातिहीनांश्च नाक्षिपेत् ॥	063c  
शपता यत्कृतं पुण्यं शप्यमानं तु गच्छति ।	064a  
शप्यमानस्य यत्पापं शपन्तमनुगच्छति ॥	064c  
नास्तिक्यं वेदनिन्दां च देवतानां च कुत्सनम् ।	065a  
द्वेषं डम्भं च मानं च क्रोधं तैक्ष्ण्यं विवर्जयेत् ॥ ॥	065c  

इति श्रीमन्महाभारते आश्वमेधिकपर्वणि वैष्णवधर्मपर्वणि दशाधिकशततमोऽध्यायः ॥ 110 ॥
