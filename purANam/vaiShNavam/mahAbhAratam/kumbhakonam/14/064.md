अध्यायः 064

युधिष्ठिरेण हिमवद्गिरिमेत्य सेनानिवेशनम् ॥ 1 ॥ तत्र ब्राह्मणचोदनया तैः सहोपवासादिव्रताचरणपूर्वकं निशायापनम् ॥ 2 ॥

वैशम्पायन उवाच ।	001  
ततस्ते प्रययुर्हृष्टाः प्रहृष्टनरवाहनाः ।	001a  
रथघोषेण महता पूरयन्तो वसुन्धराम् ॥	001c  
संस्तूयमानाः स्तुतिभिः सूतमागधबन्दिभिः ।	002a  
स्वेन सैन्येन संवीता यथाऽऽदित्याः स्वरश्मिभिः ॥	002c  
पाण्डुरेणाऽऽतपत्रेण ध्रियमाणेन मूर्धनि ।	003a  
बभौ युधिष्टिरस्तत्र पौर्णमास्यामिवोडुराट् ॥	003c  
जयाशिषः प्रहृष्टानां नराणां पथि पाण्डवः ।	004a  
प्रत्यगृह्णाद्यथान्यायं यथावत्पुरुषर्षभः ॥	004c  
तथैव सैनिका राजन्राजानमनुयान्ति ये ।	005a  
तेषां हलहलाशब्दो दिवं स्तब्ध्वा व्यतिष्ठत ॥	005c  
सरांसि सरितश्चैव वनान्युपवनानि च ।	006a  
अत्यक्रामन्महाराजो गिरिं चाप्यन्वपद्यत ॥	006c  
तस्मिन्देशे च राजेन्द्र यत्र तद्द्रव्यमुत्तमम् ।	007a  
चक्रे निवेशनं राजा पाण्डवः सहसैनिकैः ।	007c  
शिवे देशे समे चैव तदा भरतसत्तम ॥	007e  
अग्रतो ब्राह्मणान्कृत्वा तपोविद्यादमान्वितान् ।	008a  
पुरोहितं च कौरव्य वेदवेदाङ्गपारगम् ॥	008c  
आग्निवेश्यं च राजानो ब्राह्मणाः सपुरोधसः ।	009a  
कृत्वा शान्तिं यथान्यायं सर्वशः पर्यवारयन् ॥	009c  
कृत्वा तु मध्ये राजानममात्यांश्च यथाविधि ।	010a  
षट्पदं नवसङ्ख्यानं निवेशं चक्रिरे जनाः ॥	010c  
मत्तानां वारणेन्द्राणां निवेशं च यथाविधि ।	011a  
कारयित्वा स राजेन्द्रो ब्राह्मणानिदमब्रवीत् ॥	011c  
अस्मिन्कार्ये द्विजश्रेष्ठा नक्षत्रे दिवसे शुभे ।	012a  
यथा भवन्तो मन्यन्ते कर्तुमर्हन्ति तत्तथा ॥	012c  
न नः कालात्ययो वै स्यादिहैव परिलम्बताम् ।	013a  
इति निश्चित्य विप्रेन्द्राः क्रियतां यदनन्तरम् ॥	013c  
श्रुत्वैतद्वचनं राज्ञो ब्राह्मणाः सपुरोधसः ।	014a  
इदमूचुर्वचो हृष्टा धर्मराजप्रियेप्सवः ॥	014c  
अद्यैव नक्षत्रमहश्च पुण्यं यतामहे श्रेष्ठतमक्रियासु ।	015a  
तपोभिरद्येह वसाम राजन्नुपोष्यतां चापि भवद्भिरद्य ॥	015c  
श्रुत्वा तु तेषां द्विजसत्तमानां कृतोपवासा रजनीं नरेन्द्राः ।	016a  
ऊषुः प्रतीताः कुशसंस्तरेषु यथाऽध्वरे प्रज्वलिता हुताशाः ॥	016c  
ततो निशा सा व्यगमन्महात्मनां संशृण्वतां विप्रसमीरिता गिरः ।	017a  
ततः प्रभाते विमले द्विजर्षभा वचोऽब्रुवन्धर्मसुतं नराधिपम् ॥ ॥	017c  

इति श्रीमन्महाभारते आश्वमेधिकपर्वणि अनुगीतापर्वणि चतुःषष्टितमोऽध्यायः ॥ 64 ॥

14-64-9 आग्निवेश्यं धौम्यम् ॥
