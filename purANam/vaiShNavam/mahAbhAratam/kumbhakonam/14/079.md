अध्यायः 079

अर्जुनेन मणलूरपुरं प्रति गमनम् ॥ 1 ॥ तथा पितृभक्त्या विनयेनाऽऽगतं चित्राङ्गदायां जातं स्वात्मजं बभ्रुवाहनं प्रति क्षत्रधर्मपरित्यागजरोषादुपालम्भः ॥ 2 ॥ तमसहमानया उलूप्या नागलोकादेत्य बभ्रुवाहनस्यार्जुनेन सह युद्धप्रोत्साहनम् ॥ 3 ॥ बभ्रुवाहनेन स्वशरागाढाभिधातेन निपतिते पार्थे पितृमारणशोकेन मोहाधिगमः ॥ 4 ॥ ततश्चित्राङ्गदया रणाङ्गणमेत्य बहुधा विलापः ॥ 5 ॥

वैशम्पायन उवाच ।	001  
श्रुत्वा तु नृपतिः प्राप्तं पितरं बभ्रुवाहनः ।	001a  
निर्ययौ विनयेनाथ ब्राह्मणार्यपुरःसरः ॥	001c  
मणलूरेश्वरं त्वेवमुपयातं धनञ्जयः ।	002a  
नाभ्यनन्दत्स मेधावी क्षत्रधर्ममनुस्मरन् ॥	002c  
उवाच च स धर्मात्मा समन्युः फल्गुनस्तदा ।	003a  
प्रक्रियेयं न ते युक्ता बहिस्त्वं क्षत्रधर्मतः ॥	003c  
संरक्ष्यमाणं तुरगं यौधिष्ठिरमुपागतम् ।	004a  
यज्ञियं विषयान्ते मां नायोत्सीः किन्नु पुत्रक ॥	004c  
धिक्त्वामस्तु सुदुर्बुद्धिं क्षत्रधर्माविशारदम् ।	005a  
यो मां युद्धाय सम्प्राप्तं साम्नैव प्रत्यगृह्णथाः ॥	005c  
न त्वया पुरुषार्थो हि कश्चिदस्तीह जीवता ।	006a  
यस्त्वं स्त्रीवद्युधा प्राप्तं मां साम्ना प्रत्यगृह्णथाः ॥	006c  
यद्यहं न्यस्तशस्त्रस्त्वामागच्छेयं सुदुर्मते ।	007a  
प्रक्रियेयं भवेद्युक्ता तावत्तव नराधम ॥	007c  
तमेवमुक्तं भर्त्रा तु विदित्वा पन्नगात्मजा ।	008a  
अमृष्यमाणा भित्त्वोर्वीमुलूपी समुपागमत् ॥	008c  
सा ददर्श ततः पुत्रं विमृशन्तमधोमुखम् ।	009a  
सन्तर्ज्यमानमसकृत्पित्रा युद्धार्थिना विभो ॥	009c  
ततः सा चारुसर्वाङ्गी समुपेत्योरगात्मजा ।	010a  
उलूपी प्राह वचनं क्षत्रधर्मविशारद ॥	010c  
उलूपीं मां निबोध त्वं मातरं पन्नगात्मजाम् ।	011a  
कुरुष्व वचनं पुत्र धर्मस्ते भविता परः ॥	011c  
युध्यस्वैनं कुरुश्रेष्ठं धनञ्जयमरिन्दमम् ॥	012a  
एवमेष हि ते प्रीतो भविष्यति न संशयः ॥	012c  
एवमुद्धर्षितो राजा स मात्रा बभ्रुवाहनः ।	013a  
मनश्चक्रे महातेजा युद्धाय भरतर्षभ ॥	013c  
सन्नह्य काञ्चनं वर्म शिरस्त्राणं च भानुमत् ।	014a  
तूणीरशतसम्बाधमारुरोह रथोत्तमम् ॥	014c  
सर्वोपकरणोपेतं युक्तमश्वैर्मनोजवैः ।	015a  
सचक्रोपस्करं श्रीमान्हेमभाण्डपरिष्कृतम् ॥	015c  
परमार्चितमुच्छ्रित्य ध्वजं हंसं हिरण्मयम् ।	016a  
प्रययौ पार्थमुद्दिश्य स राजा बभ्रुवाहनः ॥	016c  
ततोऽभ्येत्य हयं वीरो यज्ञियं पार्थरक्षितम् ।	017a  
ग्राहयामास पुरुषैर्हयशिक्षाविशारदैः ॥	017c  
गृहीतं वाजिनं दृष्ट्वा प्रीतात्मा स धनञ्जयः ।	018a  
पुत्रं रथस्थं भूमिष्ठः सन्न्यवारयदाहवे ॥	018c  
स तत्र राजा तं वीरं शरसङ्घैरनेकशः ।	019a  
अर्दयामास निशितैराशीविषविषोपमैः ॥	019c  
तयोः समभवद्युद्धं पितुः पुत्रस्य चातुलम् ।	020a  
देवासुररणप्रख्यमुभयोः प्रीयमाणयोः ॥	020c  
किरीटिनं प्रविव्याध शरेणानतपर्वणा ।	021a  
जत्रुदेशे नरव्याघ्रं प्रहसन्बभ्रुवाहनः ॥	021c  
सोऽभ्यगात्सहपुङ्खेन वल्मीकमिव पन्नगः ।	022a  
विनिर्भद्य च कौन्तेयं प्रविवेश महीतलम् ॥	022c  
स गाढवेदनो धीमानालम्ब्य धनुरुत्तमम् ।	023a  
दिव्यं तेजः समाविश्य प्रमीत इव सोऽभवत् ॥	023c  
स सञ्ज्ञामुपलभ्याथ प्रशस्य पुरुषर्षभः ।	024a  
पुत्रं शक्रात्मजो वाक्यमिदमाह महाद्युतिः ॥	024c  
साधुसाधु महाबाहो वत्स चित्राङ्गदात्मज ।	025a  
सदृशं कर्म ते दृष्ट्वा प्रीतिमानस्मि पुत्रक ॥	025c  
विमुञ्चाम्येष ते बाणान्पुत्र युद्धे स्थिरो भव ।	026a  
इत्येवमुक्त्वा नाराचैरभ्यवर्षदमित्रहा ॥	026c  
तान्स गाण्डीवनिर्मुक्तान्वज्राशनिसमप्रभान् ।	027a  
नाराचानच्छिनद्राजा भल्लैः सर्वांस्त्रिधा द्विधा ॥	027c  
तस्य पार्थः शरैर्दिव्यैर्ध्वजं हेमपरिष्कृतम् ।	028a  
सुवर्णतालप्रतिमं क्षुरेणापाहरद्रथात् ॥	028c  
हयांश्चास्य महाकायान्महावेगानरिन्दम ।	029a  
चकार राजन्निर्जीवान्प्रहसन्निव पाण्डवः ॥	029c  
स रथादवतीर्याथ राजा परमकोपनः ।	030a  
पदातिः पितरं क्रुद्धो योधयामास पाण्डवम् ॥	030c  
सम्प्रीयमाणः पार्थानामृषभः पुत्रविक्रमात् ।	031a  
नात्यर्थं पीडयामास पुत्रं वज्रधरात्मजः ॥	031c  
स हन्यमानोऽभिमुखं पितरं बभ्रुवाहनः ।	032a  
शरैराशीविषाकारैः पुनरेवार्दयद्बली ॥	032c  
ततः स बाल्यात्पितरं विव्याध हृदि पत्रिणा ।	033a  
निशेतेन सुपुङ्खेन बलवद्बभ्रुवाहनः ॥	033c  
स बाणस्तेजसा दीप्तो ज्वलन्निव हुताशनः ।	034a  
विवेश पाण्डवं राजन्मर्म भित्त्वाऽतिदुःखकृत् ॥	034c  
स तेनातिभृशं विद्धः पुत्रेण कुरुनन्दनः ।	035a  
महीं जगाम मोहार्तस्ततो राजन्धनञ्जयः ॥	035c  
तस्मिन्निपतिते वीरे कौरवाणां धुरन्धरे ।	036a  
सोऽपि मोहं जगामाथ ततश्चित्राङ्गदासुतः ।	036c  
व्यायम्य संयुगे राजा दृष्ट्वा च पितरं हतम् ।	037a  
पूर्वमेव स बाणौर्घर्गाढविद्धोऽर्जुनेन ह ।	037c  
पपात सोऽपि धरणीमालिङ्ग्य रणमूर्धनि ॥	037e  
भर्तारं निहतं दृष्ट्वा पुत्रं च पतितं भुवि ।	038a  
चित्राङ्गदा परित्रस्ता प्रविवेश रणाजिरे ॥	038c  
शोकसन्तप्तहृदया रुदती वेपती भृशम् ।	039a  
मणलूरपतेर्माता ददर्श निहतं पतिम् ॥ ॥	039c  

इति श्रीमन्महाभारते आश्वमेधिकपर्वणि अनुगीतापर्वणि एकोनाशीतितमोऽध्यायः ॥ 79 ॥

14-79-23 प्रमीत इव मृत इव ॥ 14-79-24 पुत्रं प्रशस्येति सम्बन्धः ॥ 14-79-25 चित्राङ्गदा चित्रवाहनदुहितार्जुनस्य द्वितीया स्त्री ॥ 14-79-39 पतिमर्जुनम् ॥
