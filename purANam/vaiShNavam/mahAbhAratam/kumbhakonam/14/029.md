अध्यायः 029

कृष्णेनार्जुनं प्रति यागीयहिंसाया अधर्म्यत्वाभावप्रतिपादकाध्वर्युयतिसंवादानुवादः ॥ 1 ॥

ब्राह्मण उवाच ।	001  
गन्धान्न जिघ्रामि रासान्न वेद्मि रूपं न पश्यामि न च स्पृशामि ।	001a  
न चापि शब्दान्विविधाञ्शृणोमि न चापि सङ्कल्पमुपैमि कञ्चित् ॥	001c  
अर्थानिष्टान्कामयते स्वभावः सर्वान्द्वेष्यान्प्रद्विषते स्वभावः ।	002a  
कामद्वेषानुद्भवतः स्वभावात्प्राणापानौ जन्तुदेहान्निवेश्य ॥	002c  
तेभ्यश्चान्यांस्तेषु नित्यांश्च भावान्भूतात्मानं लक्षयेऽहं शरीरे ।	003a  
तस्मिंस्तिष्ठन्नास्मि सक्तः कथञ्चित्कामक्रोधाभ्यां जरया मृत्युना च ॥	003c  
अकामयानस्य च सर्वकामानविद्विषाणस्य च सर्वदोषान् ।	004a  
न मे स्वभावेषु भवन्ति लेपास्तोयस्य बिन्दोरिव पुष्करेषु ॥	004c  
नित्यस्य चैतस्य भवन्ति नित्या निरीक्ष्यमाणस्य बहून्स्वभावान् ।	005a  
न सज्जते कर्मसु भोगजालं दिवीव सूर्यस्य मयूखजालम् ॥	005c  
अत्राप्युदाहरन्तीममितिहासं पुरातनम् ।	006a  
अध्वर्युयतिसंवादं तं निबोध यशस्विनि ॥	006c  
प्रोक्ष्यमाणं पशुं दृष्ट्वा यज्ञकर्मण्यथाब्रवीत् ।	007a  
यतिरध्वर्युमासीनो हिंसोऽयमिति कुत्सयन् ॥	007c  
तमध्वर्युः प्रत्युवाच नायं छागो विनश्यति ।	008a  
श्रेयसा योक्ष्यते जन्तुर्यज्ञाच्छ्रुतिरियं तथा ॥	008c  
यो ह्यस्य पार्थिवो भागः पृथिवीं स गमिष्यति ।	009a  
यदस्य वारिजं किञ्चिदपस्तत्सम्प्रवेक्ष्यति ॥	009c  
सूर्यं चक्षुर्दिशः श्रोत्रे प्राणोऽस्य दिवमेव च ।	010a  
आगमे वर्तमानस्य न मे दोषोस्ति कश्चन ॥	010c  
यतिरुवाच ।	011  
प्राणैर्वियोगे च्छागस्य यदि श्रेयः प्रपश्यसि ।	011a  
छागार्थे वर्तते यज्ञो भवतः किं प्रयोजनम् ॥	011c  
अनु त्वां मन्यते माता अनु त्वां मन्यते पिता ।	012a  
मन्त्रविज्ञानमुन्नीय परिवर्ते विशेषतः ॥	012c  
एवमेवानुमन्येरंस्तान्भवान्द्रष्टुमर्हति ।	013a  
तेषामनुमतिं श्रुत्वा शक्या कर्तुं विचारणा ॥	013c  
अध्वर्युरुवाच ।	014  
प्राणा अप्यस्य च्छागस्य प्रापितास्ते स्वयोनिषु ।	014a  
शरीरं केवलं शिष्टं निश्चेष्टमिति मे मतिः ॥	014c  
इन्धनस्य तु तुल्येन शरीरेणि विचेतसा ।	015a  
हिंसा हि यष्टुकामानामिन्धनं पशुसञ्ज्ञितम् ॥	015c  
अहिंसा सर्वधर्माणामिति वृद्धानुशासनम् ।	016a  
यदहिंस्रं भवेत्कर्म तत्कार्यमिति विद्महे ॥	016c  
अहिंसेति प्रतिज्ञेयं यदि वक्ष्याम्यतः परम् ।	017a  
शक्यं बहुविधं वक्तुं भवता कार्यदूषणम् ॥	017c  
अहिंसा सर्वभूतानां नित्यमस्मासु रोचते ।	018a  
प्रत्यक्षतः साधयामो न परोक्षमुपास्महे ॥	018c  
अध्वर्युरुवाच ।	019  
भूमेर्गन्धगुणान्भुङ्क्ष्व पिबस्यापोमयान्रसान् ।	019a  
ज्योतिषां पश्यसे रूपं स्पृशस्यनिलजान्गुणान् ॥	019c  
शृणोष्याकाशजाञ्शब्दान्मनसा मन्यसे मतिम् ।	020a  
सर्वाण्येतानि भूतानि प्राणा इति च मन्यसे ॥	020c  
प्राणादाने निवृत्तोऽसि हिंसायां वर्तते भवान् ।	021a  
नास्ति चेष्टा विना हिंसां किं वा त्वं मन्यसे द्विज ॥	021c  
यतिरुवाच ।	022  
अक्षरं च क्षरं चैव द्वैधीभावोऽयमात्मनः ।	022a  
अक्षरं तत्र सद्भावः स्वभावः क्षर उच्यते ॥	022c  
प्राणो जिह्वा मनः सत्त्वं सद्भावो रजसा सह ।	023a  
भावैरेतैर्विमुक्तस्य निर्द्वन्द्वस्य निराशिषः ॥	023c  
समस्य सर्वभूतेषु निर्ममस्य जितात्मनः ।	024a  
समन्तात्परिमुक्तस्य न भयं विद्यते क्वचित् ॥	024c  
अध्वर्युरुवाच ।	025  
सद्भिरेवेह संवादः कार्यो मतिमतांवर ।	025a  
भवतो हि मतं श्रुत्वा प्रतिभाति मतिर्मम ॥	025c  
भगवन्भगवद्बुद्ध्या प्रतिबुद्धो ब्रवीम्यहम् ।	026a  
व्रतं मन्त्रकृतं कर्तुर्नापराधोऽस्ति मे द्विज ॥	026c  
ब्राह्मण उवाच ।	027  
उपपत्त्या यतिस्तूष्णीं वर्तमानस्ततः परम् ।	027a  
अध्वर्युरपि निर्मोहः प्रचचार महामखे ॥	027c  
एवमेतादृशं मोक्षं सुसूक्ष्मं ब्राह्मणा विदुः ।	028a  
विदित्वा चानुतिष्ठन्ति क्षेत्रज्ञेनार्थदर्शिना ॥ ॥	028c  

इति श्रीमन्महाभारते आश्वमेधिकपर्वणि अनुगीतापर्वणि एकोनत्रिंशोऽध्यायः ॥ 29 ॥

14-29-2 सर्वानेतान्द्वेष्टि चैव स्वभाव इति क.ट.थ.पाठः । जन्तुदेहानिहैत्येति क.ट.थ.पाठः ॥ 14-29-3 नास्मि शक्यः कथञ्चिदिति क.ट.थ.पाठः ॥ 14-29-12 अत्र त्वां मन्यतां भ्राता पिता माता सखेति च । मन्त्रयस्वैनमुन्नीय परवन्तं विशेषत इति झ.द.पाठः ॥ 14-29-19 भूमेरिति नानुपहत्य भूतानि भोगः सम्भवतीति न्यायाज्जीवतोऽपरिहार्यैव हिंसेत्यर्थः ॥ 14-29-21 किं कथं त्वं मन्यसेऽहिंसामिति शेषः ॥ 14-29-26 मतं मन्तुं क्रतुं कर्तुमिति थ.पाठः ॥ 
