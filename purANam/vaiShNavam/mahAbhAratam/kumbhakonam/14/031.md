अध्यायः 031

परशुरामं प्रति तत्पितृभिः क्षत्रियवधान्निवर्तनायालर्कोपाख्यानकथनम् ॥ 1 ॥ रामेण तच्छ्रवणाद्धिंसातो निवर्त्य तपश्चरणम् ॥ 2 ॥

पितर ऊचुः ।	001  
अत्राप्युदाहरन्तीममितिहासं पुरातनम् ।	001a  
श्रुत्वा च तत्तथा कार्यं भवता द्विजसत्तम ॥	001c  
अलर्को नाम राजर्षिरभवत्सुमहातपाः ।	002a  
धर्मज्ञः सत्यवादी च महात्मा सुदृढव्रतः ॥	002c  
स सागरान्तां धनुषा विनिर्जित्य महीमिमाम् ।	003a  
कृत्वा सुदुष्करं कर्म मनः सूक्ष्मे समादधे ॥	003c  
स्थितस्य वृक्षमूलेऽथ तस्य चिन्ता बभूव ह ।	004a  
उत्सृज्य सुमहद्राज्यं सूक्ष्मं प्रति महामते ॥	004c  
अलर्क उवाच ।	005  
मनसो मे बलं जातं मनो जित्वा ध्रुवो जयः ।	005a  
अन्यत्र बाणानस्यामि शत्रुभिः परिवारितः ॥	005c  
यदिदं चापलात्कर्म सर्वान्मर्त्यांश्चिकीर्षति ।	006a  
मनः प्रति सुतीक्ष्णाग्रानहं मोक्ष्यामि सायकान् ॥	006c  
मन उवाच ।	007  
नेमे बाणास्तरिष्यन्ति मामलर्क कथञ्चन ।	007a  
तवैव मर्म भेत्स्यन्ति भिन्नमर्मा मरिष्यसि ॥	007c  
अन्यान्बाणान्समीक्षस्व यैस्त्वं मां सूदयिष्यसि ।	008a  
तत्छ्रुत्वा स विचिन्त्याथ ततो वचनमब्रवीत् ॥	008c  
आघ्राय सुबहून्गन्धांस्तानेव प्रतिगृध्यति ।	009a  
तस्माद्ध्राणं प्रति शरान्प्रतिमोक्ष्याम्यहं शितान् ॥	009c  
घ्राण उवाच ।	010  
नेमे बाणास्तरिष्यन्ति मामलर्क कथञ्चन ।	010a  
तवैव मर्म भेत्स्यन्ति भिन्नमर्मा मरिष्यसि ॥	010c  
अन्यान्बाणान्समीक्षस्व यैस्त्वं मां सूदयिष्यसि ।	011a  
तच्छ्रुत्वा स विचिन्त्याथ ततो वचनमब्रवीत् ॥	011c  
इयं स्वादून्रसान्भुक्त्वा तानेव प्रति गृध्यति ।	012a  
तस्माज्जिह्वां प्रति शरान्प्रतिमोक्ष्याम्यहं शितान् ॥	012c  
जिह्वोवाच ।	013  
नेमे बाणास्तरिष्यन्ति मामलर्क कथञ्चन ।	013a  
तवैव मर्म भेत्स्यन्ति ततो हास्यसि जीवितम् ॥	013c  
अन्यान्बाणान्समीक्षस्व यैस्त्वं मां सूदयिष्यसि ।	014a  
तच्छ्रुत्वा स विचिन्त्याथ ततो वचनमब्रवीत् ॥	014c  
स्पृष्ट्वा त्वग्विविधान्स्पर्शांस्तानेव प्रतिगृध्यति ।	015a  
तस्मात्त्वचं पाटयिष्ये विविधैः कङ्कपत्रिभिः ॥	015c  
त्वगुवाच ।	016  
नेमे बाणास्तरिष्यन्ति मामलर्क कथञ्चन ।	016a  
तवैव मर्म भेत्स्यन्ति भिन्नमर्मा मरिष्यसि ॥	016c  
अन्यान्बाणान्समीक्षस्व यैस्त्वं मां सूदयिष्यसि ।	017a  
तच्छ्रुत्वा स विचिन्त्याथ ततो वचनमब्रवीत् ॥	017c  
श्रुत्वा तु विविधाञ्शब्दांस्तानेव प्रतिगृध्यति ।	018a  
तस्माच्छ्रोत्रं प्रति शरान्प्रति मुञ्चाम्यहं शितान् ॥	018c  
श्रोत्रमुवाच ।	019  
नेमे बाणास्तरिष्यन्ति मामलर्क कथञ्चन ।	019a  
तवैव मर्म भेत्स्यन्ति ततो हास्यसि जीवितम् ॥	019c  
अन्यान्बाणान्समीक्षस्व यैस्त्वं मां सूदयिष्यसि ।	020a  
तच्छ्रुत्वा स विचिन्त्याथ ततो वचनमब्रवीत् ॥	020c  
दृष्ट्वा रूपाणि बहुशस्तान्येव प्रतिगृध्यति ।	021a  
तस्माच्चक्षुर्हनिष्यामि निशितैः सायकैरहम् ॥	021c  
चक्षुरुवाच ।	022  
नेमे बाणास्तरिष्यन्ति मामलर्क कथञ्चन ।	022a  
तवैव मर्म भेत्स्यन्ति भिन्नमर्मा मरिष्यसि ॥	022c  
अन्यान्बाणान्समीक्षस्व यैस्त्वं मां सूदयिष्यति ।	023a  
तच्छ्रुत्वा स विचिन्त्याथ ततो वचनमब्रवीत् ॥	023c  
इयं निष्ठा बहुविधा प्रज्ञया त्वध्यवस्यति ।	024a  
तस्माद्बुद्धिं प्रति शरान्प्रतिमोक्ष्याम्यहं शितान् ॥	024c  
बुद्धिरुवाच ।	025  
नेमे बाणास्तरिष्यन्ति मामलर्क कथञ्चन ।	025a  
तवैव मर्म भेत्स्यन्ति भिन्नमर्मा मरिष्यसि ।	025c  
अन्यान्बाणान्समीक्षस्व यैस्त्वं मां सूदयिष्यसि ॥	025e  
पितर ऊचुः ।	026  
ततोऽलर्कस्तपो घोरं तत्रैवाऽऽस्थाय दुष्करम् ।	026a  
नाध्यगच्छत्परं शक्त्या बाणमेतेषु सप्तसु ॥	026c  
सुसमाहितचेतास्तु स ततोऽचिन्तयत्प्रभुः ।	027a  
स विचिन्त्य चिरं कालमलर्को द्विजसत्तम ।	027c  
नाध्यगच्छत्परं श्रेयो योगान्मतिमतांवरः ॥	027e  
स एकाग्रं मनः कृत्वा निश्चलो योगमास्थितः ।	028a  
इन्द्रियाणि जघानाऽऽशु बाणेनैकेन वीर्यवान् ॥	028c  
योगेनाऽऽत्मानमाविश्य सिद्धिं परमिकां गतः ।	029a  
विस्मितश्चापि राजर्षिरिमां गाथां जगाद ह ॥	029c  
अहो कष्टं यदस्माभिः सर्वं बाह्यमनुष्ठितम् ।	030a  
भोगतृष्णासमायुक्तैः पूर्वं राज्यमुपासितम् ।	030c  
इति पश्चान्मया ज्ञातं योगान्नास्ति परं सुखम् ॥	030e  
इति त्वमनुजानीहि राम मा क्षत्रियान्वधीः ।	031a  
तपो घोरमुपातिष्ठ ततः श्रेयोऽभिपत्स्यसे ॥	031c  
इत्युक्तः पितृभिः सोऽथ तपो घोरं समास्थितः ।	032a  
जामदग्न्यो महाभागे सिद्धिं च परमां गतः ॥ ॥	032c  

इति श्रीमन्महाभारते आश्वमेधिकपर्वणि अनुगीतापर्वणि एकत्रिंशोऽध्यायः ॥ 31 ॥

14-31-1 अत्र हिंसाया अकार्यत्वे ॥ 14-31-5 अन्यत्र बाह्यशत्रुभ्य इति शेषः । शत्रुभिरिन्द्रियाख्यवैरिभिः ॥
