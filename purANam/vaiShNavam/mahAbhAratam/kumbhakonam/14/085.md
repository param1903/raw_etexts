अध्यायः 085

अर्जुनेन शकुनितनयपराजयपूर्वकं तत्सेनावमर्दनम् ॥ 1 ॥ ततः शकुनिभार्यया तेन स्वसुतवधसम्भावनया रणाङ्गणमेत्यार्जुनस्य प्रसादनम् ॥ 2 ॥ अर्जुनेन गान्धारीगौरवात्तत्सम्माननपूर्वकं तत्तनयसमाश्वासनम् ॥ 3 ॥

वैशम्पायन उवाच ।	001  
शकुनस्तनयो वीरो गान्धाराणां महारथः ।	001a  
प्रत्युद्ययौ गुडाकेशं सैन्येन महता वृतः ।	001c  
हस्त्यश्वरथयुक्तेन पताकाध्वजमालिना ॥	001e  
अमृष्यमाणास्ते योधा नृपस्य शकुनेर्वधम् ।	002a  
अभ्ययुः सहिताः पार्थं प्रगृहीतशरासनाः ॥	002c  
स तानुवाच धर्मात्मा बीभत्सुरपराजितः ।	003a  
युधिष्टिरस्य वचनं न च ते जगृहुर्हितम् ॥	003c  
वार्यमाणास्तु पार्थेन सान्त्वपूर्वममर्षिताः ।	004a  
परिवार्य हयं जग्मुस्ततश्चुक्रोध पाण्डवः ॥	004c  
ततः शिरांसि दीप्ताग्रैस्तेषां चिच्छेद पाण्डवः ।	005a  
क्षुरैर्गाण्डीवनिर्मुक्तैर्नातियत्नादिवार्जुनः ॥	005c  
ते वध्यमानाः पार्थेन हयमुत्सृज्य सम्भ्रमात् ।	006a  
न्यवर्तन्त महाराज शरवर्षार्दिता भृशम् ॥	006c  
वितुद्यमानस्तैश्चापि गान्धारैः पाण्डुनन्दनः ।	007a  
आदिश्याऽऽदिश्य तेजस्वी परानेतानवारयत् ॥	007c  
वध्यमानेषु तेष्वाजौ गान्धारेषु समन्ततः ।	008a  
स राजा शकुनेः पुत्रः पाण्डवं प्रत्यवारयत् ॥	008c  
तं युध्यमानं राजानं क्षत्रधर्मे व्यवस्थितम् ।	009a  
पार्थोऽब्रवीन्न मे वध्या राजानो राजशासनात् ॥	009c  
अलं युद्धेन ते वीर न तेऽस्त्वद्य पराजयः ।	010a  
इत्युक्तस्तदनादृत्य वाक्यमज्ञानमोहितः ।	010c  
स शक्रसमकर्माणं समवाकिरदाशुगैः ॥	010e  
तस्य पार्थः शिरस्त्राणमर्धचन्द्रेण पत्रिणा ।	011a  
अपाहरदमेयात्मा जयद्रथशिरो यथा ॥	011c  
तं दृष्ट्वा विस्मयं जग्मुर्गान्धाराः सर्व एव ते ।	012a  
इच्छता तेन न हतो राजेत्यपि च ते विदुः ॥	012c  
गान्धारराजपुत्रस्तु पलायनकृतक्षणः ।	013a  
ययौ तैरेव सहितस्त्रस्तैः क्षुद्रमृगैरिव ॥	013c  
तेषां तु तरसा पार्थस्तत्रैव परिधावताम् ।	014a  
प्रजहारोत्तमाङ्गानि भल्लैः सन्नतपर्वभिः ॥	014c  
उच्छ्रितांस्तु भुजान्केचिन्नाबुध्यन्त शरैर्हृतान् ।	015a  
शरैर्गाण्डीवनिर्मुक्तैः पृथुभिः पार्थचोदितैः ॥	015c  
सम्भ्रान्तनरनागाश्वमपतद्विद्रुतं बलम् ।	016a  
हतविद्रुतभूयिष्ठमावर्तत मुहुर्मुहुः ॥	016c  
नाभ्यदृश्यन्त वीरस्य केचिदग्रेऽग्र्यकर्मणः ।	017a  
रिपवः पात्यमाना वै ये सहेरन्महाशरान् ॥	017c  
ततो गान्धारराजस्य मन्त्रिवृद्धपुरःसरा ।	018a  
जननी निर्ययौ भीता पुरस्कृत्यार्घ्यमुत्तमम् ॥	018c  
सा न्यवारयदव्यग्रा तं पुत्रं युद्धदुर्मदम् ।	019a  
प्रसादयामास च तं जिष्णुमक्लिष्टकारिणम् ॥	019c  
तां पूजयित्वा बीभत्सुः प्रसादमकरोत्प्रभुः ।	020a  
शकुनेश्चापि तनयं सान्त्वयन्निदमब्रवीत् ॥	020c  
न मे प्रियं महाबाहो यत्ते बुद्धिरियं कृता ।	021a  
प्रतियोद्धुममित्रघ्न भ्रातैव त्वं ममानघ ॥	021c  
गान्धारीं मातरं स्मृत्वा धृतराष्ट्रकृतेन च ।	022a  
तेन जीवसि राजंस्त्वं निहतास्त्वनुगास्तव ॥	022c  
मैवं भूः शाम्यतां वैरं मा तेऽभूद्बुद्धिरीदृशी ।	023a  
आगन्तव्यं परां चैत्रीमश्वमेधे नृपस्य नः ॥	023c  
इत्युक्त्वाऽनुययौ पार्थो हयं तं कामचारिणम् ।	024a  
ते न्यवर्तन्त गान्धारा हतशिष्टाः स्वकं पुरम् ॥ ॥	024c  

इति श्रीमन्महाभारते आश्वमेधिकपर्वणि अनुगीतापर्वणि पञ्चाशीतितमोऽध्यायः ॥ 85 ॥
