अध्यायः 015

वैशम्पायनेन जनमेजयं प्रति युधिष्ठिरस्य प्रजापालनकाले प्रजादीनामभ्युदयप्रकारवर्णनम् ॥ 1 ॥

\'*वैशम्पायन उवाच ।	001  
स समाश्वास्य पितरं प्रज्ञाचक्षुषमीश्वरम् ।	001a  
अन्वशासत धर्मात्मा पृथिवीं भ्रातृभिः सह ॥	001c  
यथा मनुर्महाराजो रामो दाशरथिर्यथा ।	002a  
तथा भरतसिंहोऽपि पालयामास मेदिनीम् ॥	002c  
नाधर्म्यमभवत्तत्र सर्वो धर्मरुचिर्जनः ।	003a  
बभूव नरशार्दूल यथा कृतयुगे तथा ॥	003c  
कलिमासन्नमाविष्टं निवार्य नृपनन्दनः ।	004a  
भ्रातृभिः सहितो धीमान्बभौ धर्मबलोद्धतः ॥	004c  
ववर्ष भगवान्देवः काले देशे यथेप्सितम् ।	005a  
निरामयं जगदभूत्क्षुत्पिपासे न किञ्चन ॥	005c  
आधिर्नास्ति मनुष्याणां व्यसने नाभवन्मतिः ।	006a  
ब्राह्मणप्रमुखा वर्णास्ते स्वधर्मोत्तराः शुभाः ॥	006c  
धर्मसत्यप्रधानाश्च सत्यं सद्विषयान्वितम् ।	007a  
धर्मासनस्थः सद्भिः स स्त्रीबालातुरवृद्धकान् ।	007c  
वर्णक्रमान्पूर्णभृतान्साकल्याद्रक्षणोद्यतः ॥	007e  
अवृत्तिवृत्तिदानाद्यैर्यज्ञाद्यैर्व्याधितैरपि ।	008a  
आमुष्मिकं भयं नास्ति लौकिकं कृतमेव ॥	008c  
स्वर्गलोकोपमो लोकस्तदा तस्मिन्प्रशासति ।	009a  
बभूव सुखमेवाग्रं तद्विशिष्टतरं परम् ॥	009c  
नार्यः पतिव्रताः सर्वा रूपवत्यः स्वलङ्कृताः ।	010a  
यथोक्तवृत्ताः स्वगुणैर्बभूवुः प्रीतिहेतवः ॥	010c  
पुमांसः पुण्यशीलाढ्याः स्वंस्वं धर्ममनुव्रताः ।	011a  
सुखिनः सूक्ष्ममप्येनो न कुर्वन्ति कदाचन ॥	011c  
सर्वे नराश्च नार्यश्च सततं प्रियवादिनः ।	012a  
अजिह्ममनसः शुक्ला बभूवुः श्रमवर्जिताः ॥	012c  
भूषिताः कुण्डलैर्हारैः कटकैः कटिसूत्रकैः ।	013a  
सुवाससः सुगन्धाढ्याः प्रायशः पृथिवीतले ॥	013c  
सर्वे ब्रह्मविदो विप्राः सर्वत्र परिनिष्ठिताः ।	014a  
वलीपलितहीनास्तु सुखिनो दीर्घदर्शिनः ॥	014c  
इच्छा न जायतेऽन्यत्र वर्णेषु न च सङ्करः ।	015a  
मनुष्याणां महाराज मर्यादा सुव्यवस्थिता ॥	015c  
तस्मिञ्शासति राजेन्द्रे मृगव्यालसरीसृपाः ।	016a  
अन्योन्यमपि चान्येषु न बाधन्ते कदाचन ॥	016c  
गावः सुक्षीरभूयिष्ठाः सुस्ववालमुखोदराः ।	017a  
अपीडिताः कर्षकाद्यैर्हृतव्याधिकवत्सकाः ॥	017c  
अवन्ध्यकाला मनुजाः पुरुषार्थेषु च क्रमात् ।	018a  
विषयेष्वनिषिद्धेषु वेदशास्त्रेषु चोद्यताः ॥	018c  
सुवृत्ता वृषभाः पुष्टा रसनाभाः सुखोदयाः ॥	019ac  
अतीव मधुरः शब्दः स्पर्शश्चातिसुखं रसम् ।	020a  
रूपं दृष्टिक्षमं रम्यं मनोज्ञं गन्धवद्बभौ ॥	020c  
धर्मार्थकामसंयुक्तं मोक्षाभ्युदयसाधनम् ।	021a  
प्रह्लादजननं पुण्यं सम्बभूवाथ मानसम् ॥	021c  
स्थावरा बहुपुष्पाढ्याः फलच्छायावहास्तथा ।	022a  
सुस्पर्शा विषहीनाश्च सुपत्रत्वक्प्ररोहिणः ॥	022c  
मनोनुकूलाः सर्वेषां चेष्टाभूतापवर्जिताः ।	023a  
तथा बभूव राजर्षिस्तद्वृत्तमभवद्भुवि ॥	023c  
सर्वलक्षणसम्पन्नाः पाण्डवा धर्मचारिणः ।	024a  
ज्येष्ठानुवर्तिनः सर्वे बभूवुः प्रियदर्शनाः ॥	024c  
सिंहोरस्का जितक्रोधास्तेजोबलसमन्विताः ।	025a  
आजानुबाहवः सर्वे दानशीला जितेन्द्रियाः ॥	025c  
तेषु शासत्सु धरणीमृतवः स्वगुणैर्बभुः ।	026a  
सुखोदयाय वर्तन्ते ग्रहास्तारागणैः सह ॥	026c  
मही च सस्यबहुला सर्वरत्नगुणोदया ।	027a  
कामधुग्धेनुवद्भोगान्फलन्ति स्म सहस्रधा ॥	027c  
मन्वादिभिः कृताः पूर्वं मर्यादा मानवेषु याः ।	028a  
अनतिक्रम्य ताः सर्वाः कुलेषु समयानि च ।	028c  
अन्वशासत राजानो धर्मपुत्रप्रियङ्कराः ॥	028e  
महाकुलानि धर्मिष्ठा वर्धयन्तो विशेषतः ।	029a  
मनुप्रणीतया वृत्त्या तेऽन्वशासन्वसुन्धराम् ॥	029c  
राजवृत्तिर्हि सा शश्वद्धर्मिष्ठाऽभून्महीतले ।	030a  
प्रायो लोकमतिस्तात राजवृत्तानुगामिनी ॥	030c  
एवं भारतवर्षं स्वं राजा स्वर्गं सुरेन्द्रवत् ।	031a  
शशास जिष्णुना सार्धं गोत्रां गाण्डीवधन्वना\' ॥ ॥	031c  

इति श्रीमन्महाभारते आश्वमेधिकपर्वणि अश्वमेधपर्वणि पञ्चदशोऽध्यायः ॥ 15 ॥

*अयमध्यायो दाक्षिणात्यकोशेष्वेव दृश्यते ।
14-15-31 शशास विष्णुना सार्धं गुप्तो गाण्डीवधन्वनेति थ.पाठः ॥ 
