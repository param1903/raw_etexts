अध्यायः 062

वसुदेवादिभिरभिमन्यवे श्राद्धदानम् ॥ 1 ॥ व्यासेन हास्तिनपुरमेत्य उत्तरादिपरिसान्त्वपूर्वकं युधिष्ठिरं प्रत्यश्वमेधसञ्चोदनेन पुनरन्तर्धानम् ॥ 2 ॥

वैशम्पायन उवाच ।	001  
एतच्छ्रुत्वा तु पुत्रस्य वचः शूरात्मजस्तदा ।	001a  
विहाय शोकं धर्मात्मा ददौ श्राद्धमनुत्तमम् ॥	001c  
तथैव वासुदेवश्च स्वस्त्रीयस्य महात्मनः ।	002a  
दयितस्य पितुर्नित्यमकरोदौर्ध्वदेहिकम् ॥	002c  
षष्टिं शतसहस्राणि ब्राह्मणानां महौजसाम् ।	003a  
विधिवद्भोजयामास भोज्यं सर्वगुणान्वितम् ॥	003c  
आच्छाद्य च महाबाहुर्धनतृष्णामपानुदत् ।	004a  
ब्राह्मणानां तदा कृष्णस्तदभूद्रोमहर्षणम् ॥	004c  
सुवर्णं चैव गाश्चैव शयनाच्छादनानि च ।	005a  
दीयमानं तदा विप्रः प्रभूतमिति चाब्रुवन् ॥	005c  
वासुदेवोऽथ दाशार्हो बलदेवः ससात्यकिः ।	006a  
अभिमन्योस्तदा श्राद्धमकुर्वन्सत्यकस्तदा ।	006c  
अतीव दुःखसन्तप्ता न शमं चोपलेभिरे ॥	006e  
तथैव पाण्डवा वीरा नगरे नागसह्वये ।	007a  
नोपागच्छन्त वै शान्तिमभिमन्युविनाकृताः ॥	007c  
सुबहूनि च राजेन्द्र दिवसानि विराटजा ।	008a  
नाभुङ्क्त पतिदुःखार्ता तदभूत्करुणं महत् ॥	008c  
धियमाणे तु तस्मिंस्तु गर्भे कुक्षिस्थ एव च ।	009a  
आजगाम ततो व्यासो ज्ञात्वा दिव्येन चक्षुषा ॥	009c  
समागम्याब्रवीद्धीमान्पृथां पृथुललोचनाम् ।	010a  
उत्तरां च महातेजाः शोकः सन्त्यज्यतामयम् ॥	010c  
जनिष्यते महातेजाः पुत्रस्तव यशस्विनि ।	011a  
प्रभावाद्वासुदेवस्य मम व्याहरणादपि ।	011c  
पाण्डवानामयं चान्ते पालयिष्यति मेदिनीम् ॥	011e  
धनञ्जयं च सम्प्रेक्ष्य धर्मराजस्य शृण्वतः ।	012a  
व्यासो वाक्यमुवाचेदं हर्षयन्निव भारत ॥	012c  
पौत्रस्तव महाभागो जनिष्यति महामनाः ।	013a  
पृथ्वीं सागरपर्यन्तां पालयिष्यति धर्मतः ॥	013c  
तस्माच्छोकं कुरुश्रेष्ठ जहि त्वमरिकर्शन ।	014a  
विचार्यमत्र न हि ते सत्यमेतद्भविष्यति ॥	014c  
यच्चापि वृष्णिवीरेण कृष्णेन कुरुनन्दन ।	015a  
पुरोक्तं तत्तथा भावि मा तेऽत्रास्तु विचारणा ॥	015c  
विबुधानां गतो लोकानक्षयानात्मनिर्जितान् ।	016a  
न स शोच्यस्त्वया वीरो न चान्यैः कुरुभिस्तथा ॥	016c  
एवं पितामहेनोक्तो धर्मात्मा स धनञ्जयः ।	017a  
त्यक्त्वा शोकं महाराज हृष्टरूपोऽभवत्तदा ॥	017c  
पिताऽपि तव धर्मेज्ञ गर्भे तस्मिन्महामते ।	018a  
अवर्धत यथाकामं शुक्लपक्षे यथा शशी ॥	018c  
ततः सञ्चोदयामास व्यासो धर्मात्मजं नृपम् ।	019a  
अश्वमेधं प्रति तदा ततः सोऽन्तर्हितोऽभवत् ॥	019c  
धर्मराजोऽपि मेधावी श्रुत्वा व्यासस्य तद्वचः ।	020a  
वित्तोपनयने तात चकार गमने मतिम् ॥ ॥	020c  

इति श्रीमन्महाभारते आश्वमेधिकपर्वणि अनुगीतापर्वणि द्विषष्टितमोऽध्यायः ॥ 62 ॥

14-62-09 कुक्षिस्थ एव तस्याथ गर्भो वै सम्प्रलीयतेति झ. पाठः ॥
