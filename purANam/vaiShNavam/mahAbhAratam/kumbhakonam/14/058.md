अध्यायः 058

उदङ्केनाभिज्ञाननिवेदनेन मदयन्तीतः कुण्डलग्रहणपूर्वकं प्रतिनिवर्तनम् ॥ 1 ॥ मध्येमार्गं क्षुधाविष्टेन तेन बिल्वतरुमारुह्य शाखायां कुण्डलासञ्जनपूर्वकं फलपातनाय शाखाचालनम् ॥ 2 ॥ तत्र पतत्फलघट्टनेन कुण्डलयोरधःपतने केनचिदुरगवरेण तदपहृत्य नागलोकगमनम् ॥ 3 ॥ तत इन्द्रसाहाय्याद्भूविदारणेन नागलोकं गतेनोदङ्केन तत्राश्ववचसा तदपानदेशधमने तन्निर्गतधूमपटलनिरुद्धैः सर्पैरुदङ्काय कुण्डलप्रत्यर्पणम् ॥ 4 ॥ तत उदङ्केन गुरुपत्न्यै कुण्डलप्रदानम् ॥ 5 ॥

वैशम्पायन उवाच ।	001  
स मित्रसहमासाद्य अभिज्ञानमयाचत ।	001a  
तस्मै ददावभिज्ञानं स चेक्ष्वाकुवरस्तदा ॥	001c  
सौदास उवाच ।	002  
न चैवैषा गतिः क्षेम्या न चान्या विद्यते गतिः ।	002a  
एतन्मे तत्वमाज्ञाय प्रयच्छ मणिकुण्डले ॥	002c  
इत्युक्तस्तामुदङ्कस्तु भर्तुर्वाक्यमथाब्रवीत् ।	003a  
श्रुत्वा च सा तदा प्रादात्ततस्ते मणिकुण्डले ॥	003c  
अवाप्य कुण्डले ते तु राजानं पुनरब्रवीत् ।	004a  
किमेतद्गुह्यवचनं श्रोतुमिच्छामि पार्थिव ॥	004c  
सौदास उवाच ।	005  
प्रजाविसर्गाद्विप्रान्वै क्षत्रियाः पूजयन्ति ह ।	005a  
विप्रेभ्यश्चापि बहवो दोषाः प्रादुर्भवन्ति नः ॥	005c  
सोऽहं द्विजेभ्यः प्रणतो विप्राद्दोषमवाप्तवान् ।	006a  
गतिमन्यां न पश्यामि मदयन्तीसहायवान् ॥	006c  
न चान्यामपि पश्यामि गतिं गतिमतांवर ।	007a  
स्वर्गद्वारस्य गमने स्थाने चेह द्विजोत्तम ॥	007c  
न हि राज्ञा विशेषेण विरुद्धेन द्विजातिभिः ।	008a  
शक्यं हि लोके स्थातुं वै प्रेत्य वा सुखमेधितुम् ॥	008c  
तदिष्टे ते मया दत्ते एते स्वे मणिकुण्डले ।	009a  
यः कृतस्तेऽद्य समयः सफलं तं कुरुष्व मे ॥	009c  
उदङ्क उवाच ।	010  
राजंस्तथेह कर्ताऽस्मि पुनरेष्यामि ते वशम् ।	010a  
प्रश्नं च कञ्चित्प्रष्टुं त्वां व्यवसिष्ये परन्तप ॥	010c  
सौदास उवाच ।	011  
ब्रूहि विप्र यथाकामं प्रतिवक्ताऽस्मि ते वचः ।	011a  
छेत्ताऽस्मि संशयं तेऽद्य न मेऽत्रास्ति विचारणा ॥	011c  
उदङ्क उवाच ।	012  
प्राहुर्वाक्संयतं विप्रं धर्मनैपुणदर्शिनः ।	012a  
मित्रेषु यश्च विषमः स्तेन इत्येव तं विदुः ॥	012c  
स भवान्मित्रतामद्य सम्प्राप्तो मम पार्थिव ।	013a  
स मे बुद्धिं प्रयच्छस्व सम्मतां पुरुषर्षभ ॥	013c  
अवाप्तार्थोऽहमद्येह भवांश्च पुरुषादकः ।	014a  
भवत्सकाशमागन्तुं क्षमं मम न वेति वै ॥	014c  
सौदास उवाच ।	015  
क्षमं चेदिह वक्तव्यं मया द्विजवरोत्तम ।	015a  
मत्समीपं द्विजश्रेष्ठ नागन्तव्यं कथञ्चन ॥	015c  
एवं तव प्रपश्यामि श्रेयो भृगुकुलोद्वह ।	016a  
आगच्छतो हि ते विप्र भवेन्मृर्त्युन संशयः ॥	016c  
वैशम्पायन उवाच ।	017  
इत्युक्तः स तदा राजा क्षमं बुद्धिमता हितम् ।	017a  
अनुज्ञाप्य स राजानमहल्यां प्रति जग्मिवान् ॥	017c  
गृहीत्वा कुण्डले दिव्ये गुरुपत्न्याः प्रियङ्करः ।	018a  
जवेन महता प्रायाद्गौतमस्याऽऽश्रमं प्रति ॥	018c  
यथा तयो रक्षणं च मदयन्त्याऽभिभाषितम् ।	019a  
तथा ते कुण्डले बध्वा तदा कृष्णाजिनेऽनयत् ॥	019c  
स कस्मिंश्चित्क्षुधाविष्टः फलभारसमन्वितम् ।	020a  
बिल्वं ददर्श विप्रर्षिरारुरोह च तं ततः ॥	020c  
शाखास्वासज्य तस्यैव कृष्णाजिनमरिन्दम ।	021a  
पातयामास बिल्वानि तदा स द्विजपुङ्गवः ॥	021c  
अथ पातयमानस्य बिल्वापहृतचक्षुषः ।	022a  
न्यपतंस्तानि बिल्वानि तस्मिन्नेवाजिने विभो ॥	022c  
यस्मिंस्ते कुण्डले बद्धे तदा द्विजवरेण वै ।	023a  
बिल्वप्रहारैस्तस्याथ व्यशीर्यद्बन्धनं ततः ॥	023c  
सकुण्डलं तदजिनं पपात सहसा तरोः ।	024a  
विशीर्णबन्धने तस्मिन्गते कृष्णाजिने महीम् ॥	024c  
अपश्यद्भुजगः कश्चित्ते तत्र मणिकुण्डले ।	025a  
ऐरावतकुलोद्भूतः शीघ्रो भूत्वा तदा हि सः ॥	025c  
विदश्याऽऽस्येन वल्मीकं विवेशाथ स कुण्डले ।	026a  
ह्रियमाणे तु दृष्ट्वा स कुण्डले भुजगेन ह ॥	026c  
पपात वृक्षात्सोद्वेगो दुःखात्परमकोपनः ।	027a  
स दण्डकाष्ठमादाय वल्मीकमखनत्तदा ॥	027c  
[अहानि त्रिंशदव्यग्रः पञ्च चान्यानि भारत ।]	028a  
क्रोधामर्षाभिसन्तप्तस्तदा ब्राह्मणसत्तमः ॥	028c  
तस्य वेगमसह्यं तमसहन्ती वसुन्धरा ।	029a  
दण्डकाष्ठाभिनुन्नाङ्गी चचाल भृशमाकुला ।	029c  
ततः खनत एवाथ विप्रर्षेर्धरणीतलम् ।	029e  
नागलोकस्य पन्थानं कर्तुकामस्य निश्चयात् ॥	029g  
रथेन हरियुक्तेन तं देशमुपजग्मिवान् ।	030a  
वज्रपाणिर्महातेजास्तं ददर्श द्विजोत्तमम् ॥	030c  
वैशम्पायन उवाच ।	031  
स तु तं ब्राह्मणो भूत्वा तस्य दुःखेन दुःखितः ।	031a  
उदङ्कमब्रवीद्वाक्यं नैतच्छक्यं त्वयेति वै ॥	031c  
इतो हि नागलोको वै योजनानि सहस्रशः ।	032a  
न दण्डकाष्ठसाध्यं च मन्ये कार्यमिदं तव ॥	032c  
उदङ्क उवाच ।	033  
नागलोके यदि ब्रह्मन्न शक्ये कुण्डले मया ।	033a  
प्राप्तुं प्राणान्विमोक्ष्यामि पश्यतस्ते द्विजोत्तम ॥	033c  
वैशम्पायन उवाच ।	034  
यदा स नाशकत्तस्य निश्चयं कर्तुमन्यथा ।	034a  
वज्रपाणिस्तदा दण्डं वज्रास्त्रेण युयोज ह ॥	034c  
ततो वज्रप्रहारैस्तैर्दार्यमाणा वसुन्धरा ।	035a  
नागलोकस्य पन्थानमकरोज्जनमेजय ॥	035c  
स तेन मार्गेण तदा नागलोकं विवेश ह ।	036a  
ददर्श नागलोकं च योजनानि सहस्रशः ॥	036c  
प्राकारनिचयैर्दिव्यैर्मणिमुक्तास्वलङ्कृतैः ।	037a  
उपपन्नं महाभाग शातकुम्भमयैस्तथा ॥	037c  
वापीः स्फटिकसोपाना नदीश्च विमलोदकाः ।	038a  
ददर्श वृक्षांश्च बहून्नानाद्विजगणायुतान् ॥	038c  
तस्य लोकस्य च द्वारं स ददर्श भृगूद्वहः ।	039a  
पञ्चयोजनविस्तारमायतं शतयोजनम् ॥	039c  
नागलोकमुदङ्कस्तु प्रेक्ष्य दीनोऽभवत्तदा ।	040a  
निराशश्चाभवत्तत्र कुण्डलाहरणे पुनः ॥	040c  
तत्र प्रोवाच तुरगस्तं कृष्णश्वेतवालधिः ।	041a  
ताम्रास्यनेत्रः कौरव्यः प्रज्वलन्निव तेजसा ॥	041c  
धमस्वापानमेतन्मे ततस्त्वं विप्र लप्स्यसे ।	042a  
ऐरावतसुतेनेह तवाऽऽनीते हि कुण्डले ॥	042c  
मा जुगुप्सां कृथाः पुत्र त्वमत्रार्थे कथञ्चन ॥	043a  
त्वयैतद्धि समाचीर्णं गौतमस्याऽऽश्रमे तदा ॥	043c  
उदङ्क उवाच ।	044  
कथं भवन्तं जानीयामुपाध्यायाश्रमं प्रति ।	044a  
यन्मया चीर्णपूर्वं हि श्रोतुमिच्छामि तद्ध्यहम् ॥	044c  
अश्व उवाच ।	045  
गुरोर्गुरुं मां जानीहि ज्वलन्तं जातवेदसम् ।	045a  
त्वया ह्यहं सदा विप्र गुरोरर्थेऽभिपूजितः ॥	045c  
विधिवत्सततं विप्र शुचिना भृगुनन्दन ।	046a  
तस्माच्छ्रेयो विधास्यामि तवैवं कुरु माचिरम् ॥	046c  
इत्युक्तस्तु तथाऽकार्षीदुदङ्कश्चित्रभानुना ।	047a  
ताम्रार्चिः प्रीतिमांश्चापि प्रजज्वाल दिधक्षया ॥	047c  
ततोऽस्य रोमकूपेभ्यो ध्मायमानस्य भारत ।	048a  
घनः प्रादुरभूद्धूमो नागलोकभयावहः ॥	048c  
तेन धूमेन महता वर्धमानेन भारत ।	049a  
नागलोके महाराज न प्राज्ञायत किञ्चन ॥	049c  
हाहाकृतमभूत्सर्वमैरावतनिवेशनम् ।	050a  
वासुकिप्रमुखानां च नागानां जनमेजय ॥	050c  
न प्राकाशन्त वेश्मानि धूमरुद्धानि भारत ।	051a  
नीहारसंवृतानीव वनानि गिरयस्तथा ॥	051c  
ते धूमरक्तनयना वह्नितेजोभितापिताः ।	052a  
आजग्मुर्निश्चयं ज्ञातुं भार्गवस्य महात्मनः ॥	052c  
श्रुत्वा च निश्चयं तस्य महर्षेरतितेजसः ।	053a  
सम्भ्रान्तनयनाः सर्वे पूजां चक्रुर्यथाविधि ॥	053c  
सर्वे प्राञ्जलयो नागा वृद्धबालपुरोगमाः ।	054a  
शिरोभिः प्रणिपत्योचुः प्रसीद भगवन्निति ॥	054c  
प्रसाद्य ब्राह्मणं ते तु पाद्यमर्घ्यं निवेद्य च ।	055a  
प्रायच्छन्कुण्डले दिव्ये पन्नगाः परमार्चिते ॥	055c  
ततः स पूजितो नागैस्तदोदङ्कः प्रतापवान् ।	056a  
अग्निं प्रदक्षिणं कृत्वा जगाम गुरुसद्म तत् ॥	056c  
स गत्वा त्वरितो राजन्गौतमस्य निवेशनम् ।	057a  
प्रायच्छत्कुण्डले दिव्ये गुरुपत्न्यास्तदाऽनघ ॥	057c  
वासुकिप्रमुखानां च नागानां जनमेजय ।	058a  
सर्वं शशंस गुरवे यथावद्द्विजसत्तमः ॥	058c  
एवं महात्मना तेन त्रींल्लोकाञ्जनमेजय ।	059a  
परिक्रम्याऽऽहृते दिव्ये ततस्ते मणिकुण्डले ॥	059c  
एवम्प्रभावः स मुनिरुदङ्को भरतर्षभ ।	060a  
परेण तपसा युक्तो यन्मां त्वं परिपृच्छसि ॥ ॥	060c  

इति श्रीमन्महाभारते आश्वमेधिकपर्वणि अनुगीतापर्वणि अष्टपञ्चाशोऽध्यायः ॥ 58 ॥

14-58-1 मित्रसहः सौदासः । अभिज्ञानं श्लोकरूपं ज्ञापकम् । 14-58-2 एषा रक्षोयोनिरूपा । अन्या इतो मुक्तिरूपा ॥ 14-58-10 ततोदङ्काय वै प्रादात्तस्मै ते मणिकुण्डले इति क.ट.थ.पाठः ॥ 14-58-10 निवृत्तोऽस्मि परन्तपेति झ.पाठः ॥ 14-58-12 प्राप्तवान्सङ्गतिं मित्रं धर्मनैपुण्यदर्शनादिति क.ट.थ.पाठः ॥ 14-58-16 तत्रैव तु प्रवक्ष्यामि श्रेयो भृगुकुलोद्वहेति क.ट.थ.पाठः ॥ 14-58-26 आस्येन कुण्डले विदश्य धृत्वा वल्मीकं विवेशेति सम्बन्धः ॥
