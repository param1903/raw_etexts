अध्यायः 060

कृष्णेन वसुदेवादीन्प्रति कुरुपाण्डवयुद्धप्रकारकथनम् ॥ 1 ॥

वसुदेव उवाच ।	001  
श्रुतवानस्मि वार्ष्णेय सङ्ग्रामं परमाद्भुतम् ।	001a  
नराणां वदतां पुत्र कथोद्धातेषु नित्यशः ॥	001c  
त्वं तु प्रत्यक्षदर्शी च कार्यज्ञश्च महाभुजः ।	002a  
तस्मात्प्रब्रूहि सङ्ग्रामं याथातथ्येन मेऽनघ ॥	002c  
यथा तदभवद्युद्धं पाण्डवानां महात्मनाम् ।	003a  
भीष्मकर्णकृपद्रोणशल्यादिभिरनुत्तमम् ॥	003c  
अन्येषां क्षत्रियाणां च कृतास्त्राणामनेकशः ।	004a  
नानावेषाकृतिमतां नानादेशनिवासिनाम् ॥	004c  
वैशम्पायन उवाच ।	005  
इत्युक्तः पुण्डरीकाक्षः पित्रा मातुस्तदाऽन्तिके ।	005a  
शशंस कुरुवीराणां सङ्ग्रामे निधनं यथा ॥	005c  
वासुदेव उवाच ।	006  
अत्यद्भुतानि कर्माणि क्षत्रियाणां महात्मनाम् ।	006a  
बहुलत्वान्न सङ्ख्यातुं शक्यान्यब्दशतैरपि ॥	006c  
प्राधान्यतस्तु गदतः समासेनैव मे शृणु ।	007a  
कर्माणि पृथिवीशानां यथावदमरद्युते ॥	007c  
भीष्मः सेनापतिरभूदेकादशचमूपतिः ।	008a  
कौरव्यः कौरवेन्द्राणां देवानामिव पावकिः ॥	008c  
शिखण्डी पाण्डुपुत्राणां नेता सप्तचमूपतिः ।	009a  
बभूव रक्षितो धीमाञ्श्रीमता सव्यसाचिना ॥	009c  
तेषां तदभवद्युद्धं दशाहानि महात्मनाम् ।	010a  
कुरूणां पाण्डवानां च सुमहद्रोमहर्षणम् ॥	010c  
अयुध्यमानं गाङ्गेयं शिखण्डी तं महाद्युतिम् ।	011a  
जघान बहुभिर्बाणैः सह गाण्डीवधन्वना ॥	011c  
अकरोत्स ततः कालं शरतल्पगतो मुनिः ।	012a  
अयनं दक्षिणं हित्वा सम्प्राप्ते चोत्तरायणे ॥	012c  
ततः सेनापतिरभूद्द्रोणोऽस्त्रविदुषांवरः ।	013a  
प्रवीरः कौरवेन्द्रस्य काव्यो दैत्यपतेरिव ॥	013c  
अक्षौहिणीभिः शिष्टाभिर्नवभिर्द्विजसत्तमः ।	014a  
संवृतः समरश्लाघी गुप्तः कृपसुतादिभिः ॥	014c  
धृष्टद्युम्नस्त्वभून्नेता पाण्डवानां महास्त्रवित् ।	015a  
गुप्तो भीमेन मेधावी मित्रेण वरुणो यथा ॥	015c  
स च सेनापरिवृतो द्रोणप्रेप्सुर्महामनाः ।	016a  
पितुर्निकारान्संस्मृत्य रणे कर्माकरोन्महत् ॥	016c  
तस्मिंस्ते पृथिवीपाला द्रोणपार्षतसङ्गरे ।	017a  
नानादिगागता वीराः प्रायशो निधनं गताः ॥	017c  
दिनानि पञ्च तद्युद्धमभूत्परमदारुणम् ।	018a  
ततो द्रोणः परिश्रान्तो धृष्टद्युम्नवशं गतः ॥	018c  
ततः सेनापतिरभूत्कर्णो दौर्योधने बले ।	019a  
अक्षौहिणीभिः शिष्टाभिर्वृतः पञ्चभिराहवे ॥	019c  
तिस्रस्तु पाण्डुपुत्राणां चम्वो बीभत्सुपालिताः ।	020a  
हतप्रवीरभूयिष्ठा बभूवुः समवस्थिताः ॥	020c  
ततः पार्थं समासाद्य पतङ्ग इव पावकम् ।	021a  
पञ्चत्वमगमत्सौतिर्द्वितीयेऽहनि दारुणः ॥	021c  
हते कर्णे तु कौरव्या निरुत्साहा हतौजसः ।	022a  
अक्षौहिणीभिस्तिसृभिर्मद्रेशं पर्यवारयन् ॥	022c  
हतवाहनभूयिष्ठाः पाण्डवास्तु युधिष्ठिरम् ।	023a  
अक्षौहिण्या निरुत्साहाः शिष्टया पर्यवारयन् ॥	023c  
अवधीन्मद्रराजानं कुरुराजो युधिष्ठिरः ।	024a  
तस्मिंस्तदाऽर्धदिवसे कृत्वा कर्म सुदुष्करम् ॥	024c  
हते शल्ये तु शकुनिं सहदेवो महामनाः ।	025a  
आहर्तारं कलेस्तस्य जघानामितविक्रमः ॥	025c  
निहते शकुनौ राजा धार्तराष्ट्रः सुदुर्मनाः ।	026a  
अपाक्रामद्गदापाणिर्हतभूयिष्ठसैनिकः ॥	026c  
तमन्वधावत्सङ्क्रुद्धो भीमसेनः प्रतापवान् ।	027a  
ह्रदे द्वैपायने चापि सलिलस्थं ददर्श तम् ॥	027c  
हतशिष्टेन सैन्येन समन्तात्पर्यवार्य तम् ।	028a  
अथोपविविशुर्हृष्टा ह्रदस्थं पञ्च पाण्डवाः ॥	028c  
विगाह्य सलिलं त्वाशु वाग्बाणैर्भृशविक्षतः ।	029a  
उत्थाय स गदापाणिर्युद्धाय समुपस्थितः ॥	029c  
ततः स निहतो राजा धार्तराष्ट्रो महारणे ।	030a  
भीमसेनेन विक्रम्य पश्यतां पृथिवीक्षिताम् ॥	030c  
ततस्तत्पाण्डवं सैन्यं प्रसुप्तं शिबिरे निशि ।	031a  
निहतं द्रोणपुत्रेण पितुर्वधममृष्यता ॥	031c  
हतपुत्रा हतबला हतमित्रा मया सह ।	032a  
युयुधानसहायेन पञ्च शिष्टास्तु पाण्डवाः ॥	032c  
सहैव कृपभोजाभ्यां द्रौणिर्युद्धादमुच्यत ।	033a  
युयुत्सुश्चापि कौरव्यो मुक्तः पाण्डवसंश्रयात् ॥	033c  
निहते कौरवेन्द्रे तु सानुबन्धे सुयोधने ।	034a  
विदुरः सञ्जयश्चैव धर्मराजमुपस्थितौ ॥	034c  
एवं तदभवद्युद्धमहान्यष्टादश प्रभो ।	035a  
यत्र ते पृथिवीपाला निहताः स्वर्गमावसन् ॥	035c  
वैशम्पायन उवाच ।	036  
शृण्वतां तु महाराज कथां तां रोमहर्षणीम् ।	036a  
दुःखशोकपरिक्लेशा वृष्णीनामभवंस्तदा ॥ ॥	036c  

इति श्रीमन्महाभारते आश्वमेधिकपर्वणि अनुगीतापर्वणि षष्टितमोऽध्यायः ॥ 60 ॥

14-60-11 ततः शिखण्डी गाङ्गेयं युध्यमानं महाहवे । इति झ.पाठः ॥
