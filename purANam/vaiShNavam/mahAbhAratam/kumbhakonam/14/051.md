अध्यायः 051

कृष्णेनार्जुनं प्रति मुक्त्युपायप्रतिपादकगुरुशिष्यसंवादानुवादसमापनपूर्वकं स्वस्य निजनगरजिगमिषानिवेदनम् ॥ 1 ॥ अर्जुनेन तं प्रति युधिष्ठिराभ्यनुज्ञानसम्पादनपूर्वकगमनानुज्ञानम् ॥ 2 ॥

ब्रह्मोवाच ।	001  
भूतानामथ पञ्चानामथेषामीश्वरं मनः ।	001a  
नियमे च विसर्गे च भूतानां मन एव च ॥	001c  
अधिष्ठातृमनो नित्यं भूतानां महतां तथा ।	002a  
बुद्धिरैश्वर्यमाचष्टे क्षेत्रज्ञश्च स उच्यते ॥	002c  
इन्द्रियाणि मनो युङ्क्ते सदश्वानिव सारथिः ।	003a  
इन्द्रियाणि मनो बुद्धिः क्षेत्रज्ञे युज्यते सदा ॥	003c  
महदश्वसमायुक्तं बुद्धिसंयमनं रथम् ।	004a  
समारुह्य स भूतात्मा समन्तात्परिधावति ॥	004c  
इन्द्रियग्रामसंयुक्तो मनःसारथिरेव च ।	005a  
बुद्धिसंयमनो नित्यं महान्ब्रह्ममयो रथः ॥	005c  
एवं यो वेत्ति विद्वान्वै सदा ब्रह्ममयं रथम् ।	006a  
स धीरः सर्वलोकेषु न मोहमधिगच्छति ॥	006c  
अव्यक्तादिविशेषान्तं सहस्थावरजङ्गमम् ॥	007a  
सूर्यचन्द्रप्रभालोकं ग्रहनक्षत्रमण्डितम् ॥	007c  
नदीपर्वतजालैश्च सर्वतः परिभूषितम् ।	008a  
विविधाभिस्तथा चाद्भिः सततं समलङ्कृतम् ॥	008c  
अजितं सर्वभूतानां सर्वप्राणभृतां गतिः ।	009a  
एतद्ब्रह्मवनं नित्यं तस्मिंश्चरति क्षेत्रवित् ॥	009c  
लोकेऽस्मिन्यानि सत्वानि त्रसानि स्थावराणि च ।	010a  
तान्येवाग्रे प्रलीयन्ते पश्चाद्भूतकृता गुणाः ।	010c  
गुणेभ्यः पञ्च भूतानि एष भूतसमुच्छ्रयः ॥	010e  
देवा मनुष्या गन्धर्वाः पिशाचासुरराक्षसाः ।	011a  
सर्वे स्वभावतः सृष्टा न क्रियाभ्यो न कारणात् ॥	011c  
एते विश्वसृजो विप्रा जायन्तीह पुनः पुनः ।	012a  
तेभ्यः प्रसूतास्तेष्वेव महाभूतेषु पञ्चसु ।	012c  
प्रलीयन्ते यथाकालमूर्मयः सागरे यथा ॥	012e  
विश्वसृग्भ्यस्तु भूतेभ्यो महाभूतास्तु सर्वशः ।	013a  
भूतेभ्यश्चापि पञ्चभ्यो मुक्तो गच्छेत्परां गतिम् ॥	013c  
प्रजापतिरिदं सर्वं मनसैवासृजत्प्रभुः ।	014a  
तथैव देवानृषयस्तपसा प्रतिपेदिरे ॥	014c  
तपसश्चानुपूर्व्येण फलमूलाशिनस्तथा ।	015a  
त्रैलोक्यं तपसा सिद्धाः पश्यन्तीह समाहिताः ॥	015c  
औषधान्यगदादीनि नानाविद्याश्च सर्वशः ।	016a  
तपसैव प्रसिद्ध्यन्ति तपोमूलं हि साधनम् ॥	016c  
यद्दुरापं दुराम्नायं दुराधर्षं दुरन्वयम् ।	017a  
तत्सर्वं तपसा साध्यं तपो हि दुरतिक्रमम् ॥	017c  
सुरापो ब्रह्महा स्तेनो भ्रूणहा गुरुतल्पगः ।	018a  
तपसैव सुतप्तेन मुच्यते किल्बिषात्ततः ॥	018c  
मनुष्याः पितरो देवाः पशवो मृगपक्षिणः ।	019a  
यानि चान्यानि भूतानि चराणि स्थावराणि च ॥	019c  
तपःपरायणा नित्यं सिद्ध्यन्ते तपसा सदा ।	020a  
तथैव तपसा देवा महाभागा दिवं गताः ॥	020c  
आशीर्युक्तानि कर्माणि कुर्वते ये त्वतन्द्रिताः ।	021a  
अहङ्कारसमायुक्तास्ते सकाशे प्रजापतेः ॥	021c  
ध्यानयोगेन शुद्धेन निर्ममा निरहङ्कृताः ।	022a  
आप्नुवन्ति महात्मानो महान्तं लोकमुत्तमम् ॥	022c  
ध्यानयोगमुपागम्य प्रसन्नमतयः सदा ।	023a  
सुखोपचयमव्यक्तं प्रविशन्त्यात्मवित्तमाः ॥	023c  
ध्यानयोगादुपागम्य निर्ममा निरहङ्कृताः ।	024a  
अव्यक्तं प्रविशन्तीह महतां लोकमुत्तमम् ॥	024c  
अव्यक्तादेव सम्भूताः समयज्ञा गताः पुनः ।	025a  
तमोरजोभ्यां निर्मुक्ताः सत्वमास्थाय केवलम् ॥	025c  
निर्मुक्तः सर्वपापेभ्यः सर्वं त्यजति निष्कलः ।	026a  
क्षेत्रज्ञ इति तं विद्याद्यस्तं वेद स वेदवित् ॥	026c  
चित्तं चित्तादुपागम्य मुनिरासीत संयतः ।	027a  
यच्चित्तस्तन्मना भूत्वा ग्राह्यमेतत्सनातनम् ॥	027c  
अव्यक्तादिविशेषान्तमविद्यालक्षणं स्मृतम् ।	028a  
निबोधत तथा ज्ञानं गुणैर्लक्षणमित्युत ॥	028c  
द्व्यक्षरस्तु भवेन्मृत्युस्त्र्यक्षरं ब्रह्म शाश्वतम् ।	029a  
ममेति च भवेन्मृत्युर्न ममेति च शाश्वतम् ॥	029c  
कर्म केचित्प्रशंसन्ति मन्दबुद्धितया नराः ।	030a  
ये तु वृद्धा महात्मानो न प्रशंसन्ति कर्म ते ॥	030c  
कर्मणा जायते जन्तुर्मूर्तिमान्षोडशात्मकः ।	031a  
पुरुषं ग्रसते विद्या तद्ग्राह्यममृताशिनम् ॥	031c  
तस्मात्कर्मसु निःस्नेहा ये केचित्पारदर्शिनः ।	032a  
विद्यामयोऽयं पुरुषो न तु कर्ममयः स्मृतः ॥	032c  
य एवममृतं नित्यमग्राह्यं शश्वदक्षरम् ॥	033a  
वश्यात्मानमसंश्लिष्टं यो वेद न मृतो भवेत् ॥	033c  
अपूर्वमकृतं नित्यं य एनमविचारिणम् ।	034a  
य एवं विन्देदात्मानमग्राह्यममृताशनम् ।	034c  
अग्राह्यो ह्यमृतो भवति स एभिः कारणैर्ध्रुवः ॥	034e  
आयोज्य सर्वसंस्कारान्संयम्याऽऽत्मानमात्मनि ।	035a  
स तद्ब्रह्म शुभं वेत्ति यस्माद्भूयो न विद्यते ॥	035c  
प्रसादे चैव सत्वस्य प्रसादं समवाप्नुयात् ।	036a  
लक्षणं हि प्रसादस्य यथा स्यात्स्वप्नदर्शनम् ॥	036c  
गतिरेषा तु मुक्तानां ये ज्ञानपरिनिष्ठिताः ।	037a  
प्रवृत्तयश्च याः सर्वाः पश्यन्ति परिणामजाः ॥	037c  
एषा गतिर्विरक्तानामेष धर्मः सनातनः ।	038a  
एषा ज्ञानवतां प्राप्तिरेतद्वृत्तमनिन्दितम् ॥	038c  
समेन सर्वभूतेषु निस्पृहेण निराशिषा ।	039a  
शक्या गतिरियं गन्तुं सर्वत्र समदर्शिना ॥	039c  
एतद्वः सर्वमाख्यातं मया विप्रर्षिसत्तमाः ।	040a  
एवमाचरत क्षिप्रं ततः सिद्धिमवाप्स्यथ ॥	040c  
गुरुरुवाच ।	041  
इत्युक्तास्ते तु मुनयो गुरुणा ब्रह्मणा तथा ।	041a  
कृतवन्तो महात्मानस्ततो लोकमवाप्नुवन् ॥	041c  
त्वमप्येतन्महाभाग मयोक्तं ब्रह्मणो वचः ।	042a  
सम्यगाचर शुद्धात्मंस्ततः सिद्धिमवाप्स्यसि ॥	042c  
वासुदेव उवाच ।	043  
इत्युक्तः स तदा शिष्यो गुरुणा धर्ममुत्तमम् ।	043a  
चकार सर्वं कौन्तेय ततो मोक्षमवाप्तवान् ॥	043c  
कृतकृत्यश्च स तदा शिष्यः कुरुकुलोद्वह ।	044a  
तत्पदं समनुप्राप्तो यत्र गत्वा न शोचति ॥	044c  
अर्जुन उवाच ।	045  
को न्वसौ ब्राह्मणः कृष्ण कश्च शिष्यो जनार्दन ।	045a  
श्रोतव्यं चेन्मयैतद्वै तत्त्वमाचक्ष्व मे विभो ॥	045c  
वासुदेव उवाच ।	046  
अहं गुरुर्महाबाहो मनः शिष्य च विद्धि मे ।	046a  
त्वत्प्रीत्या गुह्यमेतच्च कथितं ते धनञ्जय ॥	046c  
मयि चेदस्ति ते प्रीतिर्नित्यं कुरुकुलोद्वह ।	047a  
अध्यात्ममेतच्छ्रुत्वा त्वं सम्यगाचर सुव्रत ॥	047c  
ततस्त्वं सम्यगाचीर्णे धर्मेऽस्मिन्नरिकर्शन ।	048a  
सर्वपापविनिर्मुक्तो मोक्षं प्राप्स्यसि केवलम् ॥	048c  
पूर्वमप्येतदेवोक्तं युद्धकाल उपस्थिते ।	049a  
मया तव महाबाहो तस्मादत्र मनः कुरु ॥	049c  
मया तु भरतश्रेष्ठ चिरदृष्टः पिता प्रभुः ।	050a  
तमहं द्रष्टमिच्छामि सम्मते तव फल्गुन ॥	050c  
वैशम्पायन उवाच ।	051  
इत्युक्तवचनं कृष्णं प्रत्युवाच धनञ्जयः ।	051a  
\'यदिष्टं कुरु सर्वेषामीश्वरोऽस्मान्प्रपालय ॥	051c  
नमस्ते सर्वलोकात्मन्नारायण परात्पर ।	052a  
मनोमलात्तपोशक्यं कर्म चाविद्यया हतम् ।	052c  
दानमप्यर्थदोषेण नाम तस्मात्कलौ स्मरेत् ॥	052e  
यदि गन्तुं कृता बुद्धिर्वासुदेव नमोस्तु ते ।\'	053a  
गच्छावो नगरं कृष्ण गजसाह्वयमद्य वै ॥	053c  
समेत्य तत्र राजानं धर्मात्मानं युधिष्ठिरम् ।	054a  
समनुज्ञाप्य राजानं स्वां पुरीं यातुमर्हसि ॥ ॥	054c  

इति श्रीमन्महाभारते आश्वमेधिकपर्वणि अनुगीतापर्वणि एकपञ्चाशोऽध्यायः ॥ 51 ॥

14-51-13 महाभूतानि गच्छतीति क.ट.थ.पाठः ॥ 14-51-32 विममो यः स पुरुष इति क.पाठः ॥ 14-51-35 अपोह्य सर्वान्सङ्कल्पान्संयतात्मानमात्मनीति थ.पाठः ॥
