अध्यायः 050

ब्रह्मणा महर्षिन्प्रति धर्मप्रदर्शनपूर्वकं तदनुष्ठानसहकृतज्ञानस्यैव दृष्टान्तप्रदर्शनेन परमपुरुषार्थसाधनत्वोक्तिः ॥ 1 ॥ तथा क्षेत्रक्षेत्रज्ञसम्बन्धकथनम् ॥ 2 ॥ तथा पृथिव्यादिभूतगुणादिप्रतिपादनम् ॥ 3 ॥

ब्रह्मोवाच ।	001  
हन्त वः सम्प्रवक्ष्यामि यन्मां पृच्छथ सत्तमाः ।	001a  
गुरुणा शिष्यमासाद्य यदुक्तं तन्निबोधत ॥	001c  
समस्तमिह तच्छ्रुत्वा सम्यगेवावधार्यताम् ।	002a  
अहिंसा सर्वभूतानामेतत्कृत्यतमं मतम् ॥	002c  
एतत्पदमनुद्विग्नं वरिष्ठं धर्मलक्षणम् ।	003a  
ज्ञानं निःश्रेय इत्याहुर्वृद्धा निश्चितदर्शिनः ।	003c  
तस्माज्ज्ञानेन शुद्धेन मुच्यते सर्वकिल्बिषैः ॥	003e  
हिंसापराश्च ये केचिद्ये च नास्तिकवृत्तयः ।	004a  
लोभमोहसमायुक्तास्ते वै निरयगामिनः ॥	004c  
आशीर्युक्तानि कर्माणि कुर्वते ये त्वतन्द्रिताः ।	005a  
तेऽस्मिन्लोके प्रमोदन्ते जायमानाः पुनः पुनः ॥	005c  
कुर्वते ये तु कर्माणि श्रद्धधाना विपश्चितः ।	006a  
अनाशीर्योगसंयुक्तास्ते धीराः साधुदर्शिनः ॥	006c  
अतः परं प्रवक्ष्यामि सत्वक्षेत्रज्ञयोर्यथा ।	007a  
संयोगो विप्रयोगश्च तन्निबोधत सत्तमाः ॥	007c  
विषयो विषयित्वं च सम्बन्धोऽयमिहोच्यते ।	008a  
विषयी पुरुषो नित्यं सत्वं च विषयः स्मृतः ॥	008c  
व्याख्यातं पूर्वकल्पेन मशकोदुम्बरं यथा ।	009a  
भुज्यमानं न जानीते नित्यं सत्वमचेतनम् ।	009c  
यस्त्वेवं तं विजानीते यो भुङ्क्ते यश्च भुज्यते ॥	009e  
अनित्यं द्वन्द्वसंयुक्तं सत्वमाहुर्मनीषिणः ।	010a  
निर्द्वन्द्वो निष्कलो नित्यः क्षेत्रज्ञो निर्गुणात्मकः ॥	010c  
समः सञ्ज्ञानुगश्चैव स सर्वत्र व्यवस्थितः ।	011a  
न सज्जते सदा सत्वमापः पुष्करपर्णवत् ॥	011c  
सर्वैरपि गुणैर्विद्वान्व्यतिषक्तो न लिप्यते ।	012a  
जलबिन्दुर्यथा लोलः पद्मिनीपत्रसंस्थितः ॥	012c  
एवमेवाप्यसंयुक्तः पुरुषः स्यान्न संशयः ।	013a  
द्रव्यमात्रमभूत्सत्वं पुरुषस्येति निश्चयः ॥	013c  
यथा द्रव्यं च कर्ता च संयोगोऽप्यनयोस्तथा ।	014a  
यथा प्रदीपमादाय कश्चित्तमसि गच्छति ।	014c  
तथा सत्त्वप्रदीपेन गच्छन्ति परमर्षयः ॥	014e  
यावद्द्रव्यं गुणस्तावत्प्रदीपः सम्प्रकाशते ।	015a  
क्षीणे द्रव्ये गुणे ज्योतिरन्तर्धानाय गच्छति ॥	015c  
व्यक्तः सत्वगुणस्त्वेवं पुरुषो द्रव्यमुच्यते ।	016a  
एतद्विप्रा विजानीत हन्त भूयो ब्रवीमि वः ॥	016c  
सहस्रेणापि दुर्मेधा न बुद्धिमधिगच्छति ।	017a  
चतुर्थेनाप्यथांशेन बुद्धिमान्सुखमेधते ॥	017c  
एवं धर्मस्य विज्ञेयं संसाधनमुपायतः ।	018a  
उपायज्ञो हि मेधावी सुखमत्यन्तमश्नुते ॥	018c  
यथाऽध्वानमपाथेयः प्रपन्नो मनुजः क्वचित् ।	019a  
क्लेशेन याति महता विनश्यत्यन्तराऽपि च ॥	019c  
तथा कर्मसु विज्ञेयं फलं भवति वा न वा ।	020a  
पुरुषस्याऽऽत्मनिःश्रेयः शुभाशुभनिदर्शनम् ॥	020c  
यथा च दीर्घमध्वानं पद्भ्यामेव प्रपद्यते ।	021a  
अदृष्टपूर्वं सहसा तत्त्वदर्शनवर्जितः ॥	021c  
तमेव च यथाऽध्वानं रथेनेहाशुगामिना ।	022a  
गच्छत्यश्वप्रयुक्तेन तथा बुद्धिमतां गतिः ॥	022c  
ऊर्ध्वं पर्वतमारुह्य नान्ववेक्षेत भूतलम् ।	023a  
रथेन रथिनं पश्येत्क्लिश्यमानमचेतनम् ॥	023c  
यावद्रथपथस्तावद्रथेन स तु गच्छति ।	024a  
क्षीणे रथपदे विद्वान्रथमुत्सृज्य गच्छति ॥	024c  
एवं गच्छति मेधावी तत्त्वयोगविधानवित् ।	025a  
परिज्ञाय गुणज्ञश्च उत्तरादुत्तरोत्तरम् ॥	025c  
यथाऽर्णवं महाघोरमप्लवः सम्प्रगाहते ।	026a  
बाहुभ्यामेव सम्मोहाद्वधं वाञ्छत्यसंशयम् ॥	026c  
नावा चापि यथा प्राज्ञो विभागज्ञः स्वरित्रया ।	027a  
अश्रान्तः सलिलं गाहेच्छीघ्रं सन्तरते ह्रदम् ॥	027c  
तीर्णो गच्छेत्परं पारं नावमुत्सृज्य निर्ममः ।	028a  
व्याख्यातं पूर्वकल्पेन यथा रथपदातिनोः ॥	028c  
स्नेहात्सम्मोहमापन्नो नावि दाशो यथा तथा ।	029a  
ममत्वेनाभिभूतः संस्तत्रैव परिवर्तते ॥	029c  
नावं न शक्यमारुह्य स्थले विपरिवर्तितुम् ।	030a  
तथैव रथमारुह्य नाप्सु चर्या विधीयते ॥	030c  
एवं कर्म कृतं वित्त विषयस्थं पृथक्पृथक् ।	031a  
यथा कर्म कृतं लोके तथा तदुपपद्यते ॥	031c  
यन्नैव गन्धि नो रस्यं न रूपस्पर्शशब्दवत् ।	032a  
मन्यते न मनो बुद्ध्या तत्प्रधानं प्रचक्षते ॥	032c  
तत्र प्रधानमव्यक्तमव्यक्तस्य गुणो महान् ।	033a  
महत्प्रधानभूतस्य गुणोऽहङ्कार एव च ॥	033c  
अहङ्कारात्तु सम्भूतो महाभूतकृतो गुणः ।	034a  
पृथक्त्वेन हि भूतानां विषया वै गुणाः स्मृताः ॥	034c  
बीजधर्मं यथाऽव्यक्तं तथैव प्रसवात्मकम् ।	035a  
बीजधर्मा महानात्मा प्रसवश्चेति नः श्रुतम् ॥	035c  
बीजधर्मात्साहङ्कारात्प्रसवश्च पुनःपुनः ।	036a  
बीजप्रसवधर्माणि महाभूतानि पञ्च वै ॥	036c  
बीजधर्मिण इत्याहुः प्रसवं च प्रकुर्वते ।	037a  
विशेषाः पञ्चभूतानां तेषां वित्त विशेषणम् ॥	037c  
तत्रैकगुणमाकाशं द्विगुणो वायुरुच्यते ।	038a  
त्रिगुणं ज्योतिरित्याहुरापश्चापि चतुर्गुणाः ॥	038c  
पृथ्वी पञ्चगुणा ज्ञेया चरस्थावरसङ्कुला ।	039a  
सर्वभूतकरी देवी शुभाशुभनिदर्शिनी ॥	039c  
शब्दः स्पर्शस्तथा रूपं रसो गन्धश्च पञ्चमः ।	040a  
एते पञ्चगुणा भूमेर्विज्ञेया द्विजसत्तमाः ॥	040c  
पार्थिवश्च सदा गन्धो गन्धश्च बहुधा स्मृतः ।	041a  
तस्य गन्धस्य वक्ष्यामि विस्तरेण बहून्गुणान् ॥	041c  
इष्टश्चानिष्टगन्धश्च मधुरोऽम्लः कटुस्तथा ।	042a  
निर्हारी संहतः स्निग्धो रूक्षो विशद एव च ॥	042c  
एवं दशविधो ज्ञेयः पार्थिवो गन्ध इत्युत ।	043a  
शब्दः स्पर्शस्तथा रूपं द्रवश्चापां गुणाः स्मृताः ॥	043c  
रसज्ञानं तु वक्ष्यामि रसस्तु बहुधा स्मृतः ।	044a  
मधुरोऽम्लः कटुस्तिक्तः कषायो लवणस्तथा ॥	044c  
एवं षड्विधविस्तारो रसो वारिमयः स्मृतः ।	045a  
शब्दः स्पर्शस्तथा रूपं त्रिगुणं ज्योतिरुच्यते ॥	045c  
ज्योतिषश्च गुणो रूपं रूपं च बहुधा स्मृतम् ।	046a  
शुक्लं कृष्णं तथा रक्तं नीलं पीतारुणं तथा ॥	046c  
ह्रस्वं दीर्घं कृशं स्थूलं चतुरश्राणुवृत्तकम् ।	047a  
एवं द्वादशविस्तारं तेजसो रूपमुच्यते ॥	047c  
विज्ञेयं ब्राह्मणैर्वृद्धैर्धर्मज्ञैः सत्यवादिभिः ।	048a  
शब्दस्पर्शौ च विज्ञेयौ द्विगुणो वायुरुच्यते ॥	048c  
वायोश्चापि गुणः स्पर्शः स्पर्शश्च बहुधा स्मृतः ।	049a  
उष्णः शीतः सुखो दुःखः स्निग्धो विशद एव च ॥	049c  
कठिनश्चिक्कणः श्लक्ष्णः पिच्छिलो दारुणो मृदुः ।	050a  
एवं द्वादशविस्तारो वायव्यो गुण उच्यते ॥	050c  
विधिवद्ब्राह्मणैः सिद्धैर्मन्त्रज्ञैस्तत्त्वदर्शिभिः ॥	051ac  
तत्रैकगुणमाकाशं शब्द इत्येव च स्मृतः ।	052a  
तस्य शब्दस्य वक्ष्यामि विस्तरेण बहून्गुणान् ॥	052c  
षड्जर्षभः सगान्धारो मध्यमः पञ्चमस्तथा ।	053a  
अतः परं तु विज्ञेयो निषादो धैवतस्तथा ।	053c  
इष्टश्चानिष्टशब्दश्च संहतः प्रतिभानवान् ॥	053e  
एवं बहुविधो ज्ञेयः शब्द आकाशसम्भवः ।	054a  
आकाशमुत्तमं भूतमहङ्कारस्ततः परः ॥	054c  
अहङ्कारात्परा बुद्धिर्बुद्धेरात्मा ततः परः ।	055a  
तस्मात्तु परमव्यक्तमव्यक्तात्पुरुषः परः ॥	055c  
परावरज्ञो भूतानां विधिज्ञः सर्वकर्मणाम् ।	056a  
सर्वभूतात्मभूतात्मा यं प्राप्याऽऽनन्त्यमश्नुते ॥ ॥	056c  

इति श्रीमन्महाभारते आश्वमेधिकपर्वणि अनुगीतापर्वणि पञ्चाशोऽध्यायः ॥ 50 ॥ 
