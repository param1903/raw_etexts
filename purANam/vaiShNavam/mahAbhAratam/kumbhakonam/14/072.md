अध्यायः 072

व्यासेन युधिष्ठिरं प्रति पृथिवीसञ्चाराय मेध्याश्वोत्सर्जनचोदना ॥ 1 ॥ तथाऽश्वरक्षणेऽर्जुनस्य नियोजनम् ॥ 2 ॥

वैशम्पायन उवाच ।	001  
एवमुक्तस्तु कृष्णेन धर्मपुत्रो युधिष्ठिरः ।	001a  
व्यासमामन्त्र्य मेधावी ततो वचनमब्रवीत् ॥	001c  
यदा कालं भवान्वेत्ति हयमेधस्य तत्त्वतः ।	002a  
दीक्षयस्व तदा मां त्वं त्वय्यायत्तो हि मे क्रतुः ॥	002c  
व्यास उवाच ।	003  
अयं पैलोऽथ कौन्तेय याज्ञवल्क्यस्तथैव च ।	003a  
विधानं यद्यथा कालं तत्कर्तारौ न संशयः ॥	003c  
चैत्र्यां हि पौर्णमास्यां तु तव दीक्षा भविष्यति ।	004a  
सम्भाराः सम्भ्रियन्तां च यज्ञार्थं पुरुषर्षभ ॥	004c  
अश्वविद्याविदश्चैव सूता विप्राश्च तद्विदः ।	005a  
मेध्यमश्वं परीक्षन्तां तव यज्ञार्थसिद्धये ॥	005c  
तमुत्सृज यथाशास्त्रं पृथिवीं सागराम्बराम् ।	006a  
सपर्येतु यशो नाम्ना तव पार्थिव वर्धयन् ॥	006c  
इत्युक्तः स तथेत्युक्त्वा पाण्डवः पृथिवीपतिः ।	007a  
चकार सर्वं राजेन्द्र यथोक्तं ब्रह्मवादिना ॥	007c  
सम्भाराश्चैव राजेन्द्र सर्वे सङ्कल्पितास्तथा ॥	008ac  
स सम्भारान्समाहृत्य नृपो धर्मसुतस्तदा ।	009a  
न्यवेदयदमेयात्मा कृष्णद्वैपायनाय वै ॥	009c  
ततोऽब्रवीन्महातेजा व्यासो धर्मात्मजं नृपम् ।	010a  
यथाकालं यथायोगं सज्जाः स्म तव दीक्षणे ॥	010c  
स्फ्यश्च कूर्चश्च सौवर्णो यच्चान्यदपि कौरव ।	011a  
यत्तु योग्यं भवेत्किञ्चिद्रौक्मं तत्क्रियतामिति ॥	011c  
अश्वश्चोत्सृज्यतामद्य पृथ्व्यामथ यथाक्रमम् ।	012a  
सुगुप्तं चरतां चापि यथाशास्त्रं यथाविधि ॥	012c  
युधिष्ठिर उवाच ।	013  
अयमश्वो यथा ब्रह्मन्नुत्सृष्टः पृथिवीमिमाम् ।	013a  
चरिष्यति यथाकामं तत्र वै संविधीयताम् ॥	013c  
पृथिवीं पर्यटन्तं हि तुरगं कामचारिणम् ।	014a  
कः पालयेदिति मुने तद्भवान्वक्तुमर्हति ॥	014c  
इत्युक्तः स तु राजेन्द्र कृष्णद्वैपायनोऽब्रवीत् ।	015a  
भीमसेनादवरजः श्रेष्ठः सर्वधनुष्मताम् ।	015c  
जिष्णुः सहिष्णुर्धृष्णुश्च स एनं पालयिष्यति ॥	015e  
शक्तः स हि महीं जेतुं निवातकवचान्तकः ।	016a  
तस्मिन्ह्यस्त्राणि दिव्यानि दिव्यं संहननं तथा ।	016c  
दिव्यं धनश्चेषुधी च स एनमनुयास्यति ॥	016e  
स हि धर्मार्थकुशलः सर्वविद्याविशारदः ।	017a  
यथाशास्त्रं नृपश्रेष्ठ चारयिष्यति ते हयम् ॥	017c  
राजपुत्रो महाबाहुः श्यामो राजीवलोचनः ।	018a  
अभिमन्योः पिता वीरः स एनमनुयास्यति ॥	018c  
भीमसेनोऽपि तेजस्वी कौन्तेयोऽमितविक्रमः ।	019a  
समर्थो रक्षितुं राष्ट्रं नकुलश्च विशाम्पते ॥	019c  
सहदेवस्तु कौरव्य समायास्यति बुद्धिमान् ।	020a  
कुटुम्बतन्त्रं विधिवत्सर्वमेव महायशाः ॥	020c  
स तु सर्वं यथान्यायमुक्तः कुरुकुलोद्वहः ।	021a  
चकार फल्गुनं चापि सन्दिदेश हयं प्रति ॥	021c  
युधिष्ठिर उवाच ।	022  
एह्यर्जुन त्वया वीर हयोऽयं परिपाल्यताम् ।	022a  
त्वमर्हो रक्षितुं ह्येनं नान्यः कश्चन मानवः ॥	022c  
ये चापि त्वां महाबाहो प्रत्युद्यान्ति नराधिपाः ।	023a  
तैर्विग्रहो यथा न स्यात्तथा कार्यं त्वयाऽनघ ॥	023c  
आख्यातव्यश्च भवता यज्ञोऽयं मम सर्वशः ।	024a  
पार्थिवेभ्यो महाबाहो समये गम्यतामिति ॥	024c  
वैशम्पायन उवाच ।	025  
एवमुक्त्वा स धर्मात्मा भ्रातरं सव्यसाचिनम् ।	025a  
भीमं च नकुलं चैव पुरगुप्तौ समादधत् ॥	025c  
कुटुम्बतन्त्रे च तदा सहदेवं युधाम्पतिम् ।	026a  
अनुमान्य महीपालं धृतराष्ट्रं युधिष्ठिरः ॥ ॥	026c  

इति श्रीमन्महाभारते आश्वमेधिकपर्वणि अनुगीतापर्वणि द्विसप्ततितमोऽध्यायः ॥ 72 ॥

14-72-11 स्फ्यः काष्ठखङ्गः स चात्र सौवर्णः । कूर्च आसनार्थं कुशमुष्टिः सोऽप्यत्र सौवर्णः ॥ 14-72-12 सुगुप्तं सुरक्षितं यथा स्यात्तथा ॥
