श्रीः
अध्यायः 087

कृष्णेन बलरामादिभिः सह युधिष्ठिराश्वमेधाय हास्तिनपुरम्प्रत्यागमनम् ॥ 1 ॥ तथा युधिष्ठिरम् प्रति नानादेशेभ्य आगमिष्यतां राज्ञामप्रमादेन यथोचितपूजाया मणलूरादागमिष्यतो बभ्रुवाहनस्य सम्माननस्य च कर्तव्यताप्रतिपादकार्जुनसन्देशनिवेदनम् ॥ 2 ॥

वैशम्पायन उवाच 	KK-14-02-87-001  
समागतान्वेदविदो राज्ञश्च पृथिवीश्वरान् ।	KK-14-02-87-001a  
दृष्ट्वा युधिष्ठिरो राजा भीमसेनमभाषत ॥	KK-14-02-87-001c  
उपयाता नरव्याघ्रा य एते पृथिवीश्वराः ।	KK-14-02-87-002a  
एतेषां क्रियतां पूजा पूजार्हा हि नराधिपाः ॥	KK-14-02-87-002c  
इत्युक्तः स तथा चक्रे नरेन्द्रेण यशस्विना ।	KK-14-02-87-003a  
भीमसेनो महातेजा यमाभ्यां सह पाण्डवः ॥	KK-14-02-87-003c  
अथाभ्यगच्छद्गोविन्दो वृष्णिभिः सह धर्मजम् ।	KK-14-02-87-004a  
बलदेवं पुरस्कृत्य सर्वप्राणभृतां वरः ॥	KK-14-02-87-004c  
युयुधानेन सहितः प्रद्युम्नेन गदेन च ।	KK-14-02-87-005a  
निशठेनाथ साम्बेन तथैव कृतवर्मणा ॥	KK-14-02-87-005c  
तेषामपि परां पूजां चक्रे भीमो महारथः ।	KK-14-02-87-006a  
विविशुस्ते च वेश्मानि रत्नवन्ति च सर्वशः ॥	KK-14-02-87-006c  
युधिष्ठिरसमीपे तु कथान्ते मधुसूदनः ।	KK-14-02-87-007a  
अर्जुनं कथयामास बहुसङ्ग्रामकर्शितम् ॥	KK-14-02-87-007c  
स तं प्रपच्छ कौन्तेयः पुनःपुनररिन्दमम् ।	KK-14-02-87-008a  
धर्मजः शक्रजं जिष्णुं समाचष्ट जगत्पतिः ॥	KK-14-02-87-008c  
आगमद्द्वारकावासी समाप्तः पुरुषो नृप ।	KK-14-02-87-009a  
योऽद्राक्षीत्पाण्डवश्रेष्ठं बहुसङ्ग्रामकर्शितम् ॥	KK-14-02-87-009c  
समीपे च महाबाहुमाचष्ट च मम प्रभो ।	KK-14-02-87-010a  
कुरु कार्याणि कौन्तेय हयमेधार्थसिद्धये ॥	KK-14-02-87-010c  
इत्युक्तः प्रत्युवाचैनं धर्मराजो युधिष्ठिरः ।	KK-14-02-87-011a  
दिष्ट्या स कुशली जिष्णुरुपायाति च माधव ॥	KK-14-02-87-011c  
यदिदं सन्दिदेशास्मिन्पाण्डवानां बलाग्रणीः ।	KK-14-02-87-012a  
तदाख्यातमिहेच्छामि भवता यदुनन्दन ॥	KK-14-02-87-012c  
इत्युक्तो धर्मराजेन वृष्ण्यन्धकपतिस्तदा ।	KK-14-02-87-013a  
प्रोवाचेदं वचो वाग्मी धर्मात्मानं युधिष्ठिरम् ॥	KK-14-02-87-013c  
इदमाह महाराज पार्थवाक्यं नरेश्वरः ।	KK-14-02-87-014a  
वाच्यो युधिष्ठिरः कृष्ण काले वाक्यमिदं मम ॥	KK-14-02-87-014c  
आगमिष्यन्ति राजानः सर्वे वै कौरवर्षभ ।	KK-14-02-87-015a  
प्राप्तानां महतां पूजा कार्या ह्येतत्क्षमं हि नः ॥	KK-14-02-87-015c  
इत्येतद्वचनाद्राजा विज्ञाप्यो मम मानद ।	KK-14-02-87-016a  
तथा चात्ययिकं न स्याद्यदर्घाहरणेऽभवत् ॥	KK-14-02-87-016c  
कर्तुमर्हति तद्राजा भवांश्चाप्यनुमन्यताम् ।	KK-14-02-87-017a  
राजद्वेषान्न नश्येयुरिमा राजन्पुनः प्रजाः ॥	KK-14-02-87-017c  
इदमन्यच्च कौन्तेय वचः स पुरुषोऽब्रवीत् ।	KK-14-02-87-018a  
धनञ्जयस्य नृपते तन्मे निगदतः शृणु ॥	KK-14-02-87-018c  
उपयास्यति यज्ञं नो मणलूरपतिर्नृपः ।	KK-14-02-87-019a  
पुत्रो मम महातेजा दयितो बभ्रुवाहनः ॥	KK-14-02-87-019c  
तं भवान्मदपेक्षार्थं विधिवत्प्रतिपूजयेत् ।	KK-14-02-87-020a  
स तु भक्तोऽनुरक्तश्च मम नित्यमिति प्रभो ॥	KK-14-02-87-020c  
इत्येतद्वचनं श्रुत्वा धर्मराजो युधिष्ठिरः ।	KK-14-02-87-021a  
अभिनन्द्यास्य तद्वाक्यमिदं वचनमब्रवीत् ॥ 	KK-14-02-87-021c  

इति श्रीमन्महाभारते आश्वमेधिकपर्वणि अनुगीतापर्वणि सप्ताशीतितमोऽध्यायः ॥ 87 ॥

14-87-7 भोजराजन्यानां वर्धनः ॥ 14-87-8 जानुनोरधस्थः पश्चाद्भागीयो मांसलः प्रदेशः पिण्डिका । ते उभे अस्याधिके स्वदेशादधोभागपर्यन्तं बहुलमालम्बमाने ॥
