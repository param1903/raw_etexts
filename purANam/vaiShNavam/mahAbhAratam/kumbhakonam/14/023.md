अध्यायः 023

कृष्णेनार्जुनं प्रति पृथग्घ्राणादीन्द्रियगुणप्रतिपादनपूर्वकं तेषां मनसा सह विवादप्रतिपादकब्राह्मणदम्पतिसंवादानुवादः ॥ 1 ॥

ब्राह्मण उवाच ।	001  
अत्राप्युदाहरन्तीममितिहासं पुरातनम् ।	001a  
सुभगे सप्तहोतॄणां विधानमिह यादृशम् ॥	001c  
घ्राणश्चक्षुश्च जिह्वा च त्वक् श्रोत्रं चैव पञ्चमम् ।	002a  
मनो बुद्धिश्च सप्तैते होतारः पृथगाश्रिताः ॥	002c  
सूक्ष्माकाशे समं प्राप्ते न पश्यन्तीतरेतरम् ।	003a  
एतद्वै सप्तहोतृत्वं स्वभावाद्विद्धि शोभने ॥	003c  
ब्राह्मण्युवाच ।	004  
सूक्ष्मे तु काशे सम्प्राप्ते कथं नान्योन्यदर्शिनः ।	004a  
कथं स्वभावाद्भगवन्नेतदाचक्ष्व मे प्रभो ॥	004c  
ब्राह्मण उवाच ।	005  
गुणज्ञानेषु विज्ञानं गुणज्ञानामभिज्ञता ।	005a  
परस्परं गुणानेते नाभिजानन्ति कर्हिचित् ॥	005c  
जिह्वा चक्षुस्तथा श्रोत्रं त्वङ्मनो बुद्धिरेव च ।	006a  
न गन्धानधिगच्छन्ति घ्राणस्तानधिगच्छति ॥	006c  
घ्राणं चक्षुस्तथा श्रोत्रं त्वङ्मनो बुद्धिरेव च ।	007a  
न रसानधिगच्छन्ति जिह्वा तानधिगच्छति ॥	007c  
घ्राणं जिह्वा तथा श्रोत्रं त्वङ्मनो बुद्धिरेव च ।	008a  
न रूपाण्यधिगच्छन्ति चक्षुस्तान्यधिगच्छति ॥	008c  
घ्राणं जिह्वा ततश्चक्षुः श्रोत्रं बुद्धिर्मनस्तथा ।	009a  
न स्पर्शानधिगच्छन्ति त्वक्च तानधिगच्छति ॥	009c  
घ्राणं जिह्वा च चक्षुश्च त्वङ्मनो बुद्धिरेव च ।	010a  
न शब्दानधिगच्छन्ति श्रोत्रं तानधिगच्छति ॥	010c  
घ्राणं जिह्वा च चक्षुश्च त्वक् श्रोत्रं बुद्धिरेव च ।	011a  
सङ्कल्पान्नाधिगच्छन्ति मनस्तानधिगच्छति ॥	011c  
घ्राणं जिह्वा च चक्षुश्च त्वक् श्रोत्रं मन एव च ।	012a  
न निष्ठामधिगच्छन्ति बुद्धिस्तामधिगच्छति ॥	012c  
अत्राप्युदाहरन्तीममितिहासं पुरातनम् ।	013a  
इन्द्रियाणां च संवादं मनसश्चैव भामिनि ॥	013c  
मन उवाच ।	014  
नाघ्राति मामृते घ्राणं रसं जिह्वा न वेत्ति च ।	014a  
रूपं चक्षुर्न गृह्णाति त्वक् स्पर्शं नावबुध्यते ॥	014c  
न श्रोत्रं बुध्यते शब्दं मया हीनं कथञ्चन ।	015a  
प्रवरं सर्वभूतानामहमस्मि सनातनम् ॥	015c  
अगाराणीव शून्यानि शान्तार्चिष इवाग्नयः ।	016a  
इन्द्रियाणि न भासन्ते मया हीनानि नित्यशः ॥	016c  
काष्ठानीवार्द्रशुष्काणि यतमानैरपीन्द्रियैः ।	017a  
गुणार्थान्नाधिगच्छन्ति मामृते सर्वजन्तवः ॥	017c  
इन्द्रियाण्यूचुः ।	018  
एवमेतद्भवेत्सत्यं यथैतन्मन्यते भवान् ।	018a  
ऋतेऽस्मानस्मदर्थांस्त्वं भोगान्भुङ्क्ते भवान्यदि ॥	018c  
यद्यस्मासु प्रलीनेषु तर्पणं प्राणधारणम् ।	019a  
भोगान्भुङ्क्ते भवान्सत्यं यथैतन्मन्यते तथा ॥	019c  
अथवाऽस्मासु लीनेषु तिष्ठत्सु विषयेषु च ।	020a  
यदि सङ्कल्पमात्रेण भुङ्क्ते भोगान्यथार्थवत् ॥	020c  
अथ चेन्मन्यसे सिद्धिमस्मदर्थेषु नित्यदा ।	021a  
घ्राणेन रूपमादत्स्व रसमादत्स्व चक्षुषा ॥	021c  
श्रोत्रेण गन्धानादत्स्व स्पर्शानादत्स्व जिह्वया ।	022a  
त्वचा च शब्दमादत्स्व बुद्ध्या स्पर्शमथापि च ॥	022c  
बलवन्तो ह्यनियमा नियमा दुर्बलीयसाम् ।	023a  
भोगानपूर्वानादत्स्व नोच्छिष्टं भोक्तुमर्हति ॥	023c  
यथा हि शिष्यः शास्तारं श्रुत्यर्थमभिधावति ।	024a  
ततः श्रुतमुपादाय श्रुतार्थमुपतिष्ठति ॥	024c  
विषयानेवमस्माभिर्दर्शितानभिमन्यसे ।	025a  
अनुभूतानतीतांश्च स्वप्ने जागरणे तथा ॥	025c  
वैमनस्यं गतानां च जन्तूनामल्पचेतसाम् ।	026a  
अस्मदर्थे कृते दृश्यते प्राणधारणम् ॥	026c  
बहूनपि हि सङ्कल्पान्मत्वा स्वप्नानुपास्य च ।	027a  
बुभुक्षया पीड्यमानो विषयानेन धावति ॥	027c  
अगारमद्वारमिव प्रविश्य सङ्कल्पभोगान्विषयानविन्दन् ।	028a  
प्राणक्षये शान्तिमुपैति नित्यं दारुक्षयेऽग्निर्ज्वलितो यथैव ॥	028c  
कामं तु नष्टेषु गुणेषु सङ्गः कामं च नान्योन्यगुणोपलब्धिः ।	029a  
अस्मान्विना नास्ति तपोपलब्धिस्तामप्यृते त्वां न भजेत्प्रहर्षः ॥ ॥	029c  

इति श्रीमन्महाभारते आश्वमेधिकपर्वणि अनुगीतापर्वणि त्रयोविंशोऽध्यायः ॥ 23 ॥ 
