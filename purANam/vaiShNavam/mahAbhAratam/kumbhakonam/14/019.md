अध्यायः 019

ब्राह्मणेन कृष्णं प्रति जीवस्य गर्भप्रवेशादिप्रतिपादककाश्यपसिद्धसंवादानुवादः ॥ 1 ॥

ब्राह्मण उवाच ।	001  
शुभानामशुभानां च नेह नाशोऽस्ति कर्मणाम् ।	001a  
प्राप्यप्राप्यानुपच्यन्ते क्षेत्रेक्षेत्रे तथातथा ॥	001c  
यथा प्रसूयमानस्तु फली दद्यात्फलं बहु ।	002a  
तथा स्याद्विपुलं पुण्यं शुद्धेन मनसा कृतम् ॥	002c  
पापं चापि तथैव स्यात्पापेन मनसा कृतम् ।	003a  
पुरोधाय मनो हीह कर्मण्यात्मा प्रवर्तते ॥	003c  
यथा कर्मसमाविष्टः काममन्युसमावृतः ।	004a  
नरो गर्भं प्रविशति तत्रापि शृणु चोत्तरम् ॥	004c  
शुक्रं शोणितसंसृष्टं स्त्रिया गर्भाशयं गतम् ।	005a  
क्षेत्रं कर्मजमाप्नोति शुभं वा यदि वाऽशुभम् ॥	005c  
सौक्ष्म्यादव्यक्तभावाच्च न च क्वचन सज्जति ।	006a  
सम्प्राप्य ब्राह्मणः कायं तस्मात्तद्ब्रह्म शाश्वतम् ॥	006c  
तद्बीजं सर्वभूतानां तेन जीवन्ति जन्तवः ॥	007ac  
स जीवः सर्वभूतानां गर्भमाविश्य भागशः ।	008a  
दधाति चेतनां सद्यः प्राणस्थानेष्ववस्थितः ।	008c  
ततः स्पन्दयतेऽङ्गानि स गर्भश्चेतनान्वितः ॥	008e  
यथा लोहस्य विष्यन्दो निषिक्तो बिम्बविग्रहम् ।	009a  
उपैति तद्वज्जानीहि गर्भे जीवप्रवेशनम् ॥	009c  
लोहपिण्डं यथा वह्निः प्रविश्य ह्यतितापयेत् ।	010a  
तथा त्वमपि जानीहि गर्भे जीवोपपादनम् ।	010c  
यथा च दीपः शरणं दीप्यमानः प्रकाशयेत् ।	011a  
एवमेव शरीराणि प्रकाशयति चेतनः ॥	011c  
यद्यच्च कुरुते कर्म शुभं वा यदि वाऽशुभम् ।	012a  
पूर्वदेहकृतं सर्वमवश्यमुपभुज्यते ॥	012c  
ततस्तु क्षीयते चैव पुनश्चान्यत्प्रचीयते ।	013a  
यावत्तु मोक्षयोगस्थं धर्मं नैवावबुध्यते ॥	013c  
तत्ते धर्मं प्रवक्ष्यामि सुखी भवति येन वै ।	014a  
आवर्तमानो जातीषु यथाऽन्योन्यासु सत्तम ॥	014c  
दानं व्रतं ब्रह्मचर्यं यथोक्तव्रतधारणम् ।	015a  
दमः प्रशान्तता चैव भूतानां चानुकम्पनम् ॥	015c  
संयमश्चानृशंस्यं च परस्वादानवर्जनम् ।	016a  
व्यलीकानामकरणं भूतानां मनसा भुवि ॥	016c  
मातापित्रोश्च शुश्रूषा देवतातिथिपूजनम् ।	017a  
गुरुपूजा घृणा शौचं नित्यमिन्द्रियसंयमः ॥	017c  
प्रवर्तनं शुभानां च तत्सतां व्रतमुच्यते ।	018a  
ततो धर्मः प्रभवति यः प्रजाः पाति शाश्वतीः ॥	018c  
\'सद्भिराचरितो धर्मः सदाचारे प्रतिष्ठितः ।	019a  
उभयार्थो भवत्येव स्वर्गार्थो मोक्षतस्तथा ॥\'	019c  
एवं सत्सु सदा पश्येत्तत्राप्येषा ध्रुवा स्थितिः ।	020a  
आचारो धर्ममाचष्टे यस्मिन्सन्तो व्यवस्थिताः ॥	020c  
तेषु तत्कर्म निक्षिप्तं यः स धर्मः सनातनः ।	021a  
यस्तं समभिपद्येत न स दुर्गतिमाप्नुयात् ॥	021c  
अतो नियम्यते लोकः प्रच्यवन्धर्मवर्त्मसु ।	022a  
यश्च योगी च मुक्तश्च स एतेभ्यो विशिष्यते ॥	022c  
वर्तमानस्य धर्मेण पुरुषस्य यथा तथा ।	023a  
संसारतारणं ह्यस्य कालेन महता भवेत् ॥	023c  
एवं पूर्वकृतं कर्म सर्वो जन्तुः प्रपद्यते ।	024a  
सर्वं तत्कारणं येन निकृतोऽयमिहाऽऽगतः ॥	024c  
शरीरग्रहणं चास्य केन पूर्वं प्रकल्पितम् ।	025a  
इत्येवं संशये लोके तच्च वक्ष्याम्यतः परम् ॥	025c  
शरीरमात्मनः कृत्वा सर्वलोकपितामहः ।	026a  
त्रैलोक्यमसृजद्ब्रह्मा कृत्स्नं स्थावरजङ्गमम् ॥	026c  
ततः प्रधानमसृजच्चेतनां तु शरीरिणाम् ।	027a  
यया सर्वमिदं व्याप्तं यां लोके परमां विदुः ॥	027c  
इदं तत्क्षरमित्युक्तं परं त्वमृतमक्षरम् ।	028a  
त्रयाणां मिथुनं सर्वमेकैकस्य पृथक्पृथक् ॥	028c  
असृजत्सर्वभूतानि पूर्वदृष्टः प्रजापतिः ।	029a  
स्थावराणि च भूतानि इत्येषा पौर्विकी श्रुतिः ॥	029c  
तस्य कालपरीमाणमकरोत्स पितामहः ।	030a  
भूतेषु परिवृत्तिं च पुनरावृत्तिमेव च ॥	030c  
यथा तु कश्चिन्मेधावी दृष्टात्मा पूर्वजन्मनि ।	031a  
यत्प्रवक्ष्यामि तत्सर्वं यथावदुपपद्यते ॥	031c  
सुखदुःखे यथा सम्यगनित्ये यः प्रपश्यति ।	032a  
कायं चामेध्यसंस्थानं विनाशं कर्मसंहितम् ॥	032c  
यच्च किञ्चित्सुखं तच्च दुःखं दृष्टमिति स्मरन् ।	033a  
संसारसागरं घोरं तरिष्यति सुदुस्तरम् ॥	033c  
जनीमरणरोगैश्च समाविष्टः प्रधानवित् ।	034a  
चेतनावत्सु चैतन्यं समं भूतेषु पश्यति ॥	034c  
निर्विद्यते ततः कश्चिन्मार्गमाणः परं पदम् ।	035a  
तस्योपदेशं वक्ष्यामि याथातथ्येन सत्तम ॥	035c  
शाश्वतस्याव्ययस्याथ यदस्य ज्ञानमुत्तमम् ।	036a  
प्रोच्यमानं मया विप्र निबोधेदमशेषतः ॥ ॥	036c  

इति श्रीमन्महाभारते आश्वमेधिकपर्वणि अनुगीतापर्वणि एकोनविंशोऽध्यायः ॥ 19 ॥

14-19-2 फली वृक्षः । 14-19-8 तथाऽपि तेजसा सम्यक्प्राणस्थाने इति थ. पाठः ॥ 14-19-9 यथा स्वर्णद्रवः स्वल्पोऽपि कृत्स्नां ताम्रप्रतिमां स्वर्णमयीमिव करोत्येवं गर्भे जीवप्रवेशनम् । शरीरे सूक्ष्मस्यापि चैतन्यस्य व्याप्तिरित्याद्यस्य परिहारः ॥ 14-19-28 क्षरं जडम् ॥ 
