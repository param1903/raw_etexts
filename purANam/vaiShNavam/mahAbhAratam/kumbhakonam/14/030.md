अध्यायः 030

ब्राह्मणेन स्वभार्यां प्रति हिंसाया अकर्तव्यत्वे महर्षिवचसां प्रमाणीकरणोपयोगितया परशुरामचरित्रकथनारम्भः ॥ 1 ॥ रामेण कार्तवीर्ये निहते तदनुयायिभिर्जमदग्नेर्हननम् ॥ 2 ॥ ततः क्रुद्धेन रामेण त्रिःसप्तकृत्वः सर्वक्षत्रियहनने तत्पितृभी रामस्य परिसान्त्वप्रयतनम् ॥ 3 ॥

ब्राह्मण उवाच ।	001  
अत्राप्युदाहरन्तीममितिहासं पुरातनम् ।	001a  
कार्तवीर्यस्य संवादं समुद्रस्य च भामिनि ॥	001c  
कार्तवीर्यार्जुनो नाम राजा बाहुसहस्रवान् ।	002a  
येन सागरपर्यन्ता धनुषा निर्जिता मही ॥	002c  
स कदाचित्समुद्रान्ते विचरन्बलदर्पितः ।	003a  
अवाकिरच्छरशतैः समुद्रमिति नः श्रुतम् ॥	003c  
तं समुद्रो नमस्कृत्य कृताञ्जलिरुवाच ह ।	004a  
मा मुञ्च वीर नाराचान्ब्रूहि किं करवाणि ते ॥	004c  
मदाश्रयाणि भूतानि त्वद्विसृष्टैर्महेषुभिः ।	005a  
वध्यन्ते राजशार्दूल तेभ्यो देह्यभयं विभो ॥	005c  
अर्जुन उवाच ।	006  
मत्समो यदि सङ्ग्रामे शरासनधरः क्वचित् ।	006a  
विद्यते तं समाचक्ष्व यः समो मे महामृधे ॥	006c  
समुद्र उवाच ।	007  
महर्षिर्जमदग्निस्ते यदि राजन्पुरा श्रुतः ।	007a  
तस्य पुत्रस्तवाऽऽतिथ्यं यथावत्कर्तुमर्हति ॥	007c  
ततः स राजा प्रययौ क्रोधेन महता वृतः ।	008a  
स तमाश्रममागम्य राममेवान्वपद्यत ॥	008c  
स रामप्रतिकूलानि चकार सह बन्धुभिः ।	009a  
आयासं जनयामास रामस्य च महात्मनः ॥	009c  
ततस्तेजः प्रजज्वाल रामस्यामिततेजसः ।	010a  
प्रदहन्रिपुसैन्यानि तदा कमललोचने ॥	010c  
ततः परशुमादाय स तं बाहुसहस्रिणम् ।	011a  
चिच्छेद सहसा रामो बहुशाखमिव द्रुमम् ॥	011c  
तं हतं पतितं दृष्ट्वा समेताः सर्वबान्धवाः ।	012a  
असीनादाय शक्तीश्च भार्गवं पर्यधावयन् ॥	012c  
रामोऽपि धनुरादाय रथमारुह्य सत्वरः ।	013a  
विसृजञ्शरवर्षाणि व्यधमत्पार्थिवं बलम् ॥	013c  
ततस्तु क्षत्रियाः केचिज्जमदग्निं निहत्य च ।	014a  
विविशुर्गिरिदुर्गाणि मृगाः सिंहार्दिता इव ॥	014c  
तेषां स्वविहितं कर्म तद्भयान्नानुतिष्ठताम् ।	015a  
प्रजा वृषलतां प्राप्ता ब्राह्मणानामदर्शनात् ॥	015c  
एवं ते द्रविडाऽभीराः पुण्ड्राश्च शबरैः सह ।	016a  
वृषलत्वं परिगता व्युत्थानात्क्षत्रधर्मतः ॥	016c  
ततश्च हतवीरासु क्षत्रियासु पुनः पुनः ।	017a  
द्विजैरुत्पादितं क्षत्रं जामदग्न्यो न्यकृन्तत ॥	017c  
एकविंशतिमे याते रामं वागशरीरिणी ।	018a  
दिव्या प्रोवाच मधुरा सर्वलोकपरिश्रुता ॥	018c  
रामराम निवर्तस्व कं गुणं तात पश्यसि ।	019a  
क्षत्रबन्धूनिमान्प्राणैर्विप्रयोज्य पुनः पुनः ॥	019c  
तथैव तं महात्मानमृचीकप्रमुखास्तदा ।	020a  
पितामहा महाभाग निवर्तस्वेत्यथाब्रुवन् ॥	020c  
पितुर्वधममृष्यंस्तु रामः प्रोवाच तानृषीन् ।	021a  
नार्हन्तीह भवन्तो मां निवारयितुमित्युत ॥	021c  
पितर ऊचुः ।	022  
नार्हसे क्षत्रबन्धूंस्त्वं निहन्तुं जयतांवर ।	022a  
नेह युक्तं त्वया हन्तुं ब्राह्मणेन सता नृपान् ॥ ॥	022c  

इति श्रीमन्महाभारते आश्वमेधिकपर्वणि अनुगीतापर्वणि त्रिंशोऽध्यायः ॥ 30 ॥

14-30-15 तेषामुपरतं कर्मेति ट.पाठः ॥ 14-30-16 व्युत्थानात्क्षत्रधर्मिण इति झ.पाठः ॥ 
