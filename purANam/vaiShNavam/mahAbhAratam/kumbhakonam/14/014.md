अध्यायः 014

व्यासनारदकृष्णादिभिर्बन्धुनिधनपरिशोचिनो युधिष्ठिरस्य समाश्वासनेन तत्रान्तर्धानम् ॥ 1 ॥ युधिष्ठिरेण भीष्मादीनामौर्ध्वदेहिकदानेन हास्तिननगरप्रवेशः ॥ 2 ॥

वैशम्पायन उवाच ।	001  
एवं बहुविधैर्वाक्यैर्मुनिभिस्तैस्तपोधनैः ।	001a  
समाश्वस्यत राजर्षिर्हितबन्धुर्युधिष्ठिरः ॥	001c  
सोऽनुनीतो भगवता विष्टरश्रवसा स्वयम् ।	002a  
द्वैपायनेन कृष्णेन देवस्थानेन चाभिभूः ॥	002c  
नारदेनाथ भीमेन नकुलेन च पार्थिव ।	003a  
कृष्णया सहदेवेन विजयेन च धीमता ॥	003c  
अन्यैश्च पुरुषव्याघ्रैर्ब्राह्मणैः शास्त्रदृष्टिभिः ।	004a  
व्यजहाच्छोकजं दुःखं सन्तापं चैव मानसम् ॥	004c  
अर्चयामास देवांश्च ब्राह्मणांश्च युधिष्ठिरः ।	005a  
कृत्वाऽथ प्रेतकार्याणि सर्वेषां कुरुनन्दनः ।	005c  
अन्वशासच्च धर्मात्मा पृथिवीं सागराम्बराम् ॥	005e  
प्रशान्तचेताः कौरव्यः स्वराज्यं प्राप्य केवलम् ।	006a  
व्यासं च नारदं चैव तांश्चान्यानब्रवीन्नृपः ॥	006c  
आश्वासितोऽहं प्राग्वृद्धैर्भवद्भिर्मुनिपुङ्गवैः ।	007a  
न सूक्ष्ममपि मे किञ्चिद्व्यलीकमिह विद्यते ॥	007c  
अर्थश्च सुमहान्प्राप्तो येन यक्ष्यामि देवताः ।	008a  
पुरस्कृत्याद्य भवतः समानेष्यामहे मखम् ॥	008c  
हिमवन्तं त्वया गुप्ता गमिष्यामः पितामह ।	009a  
बह्वाश्चर्यो हि देशः स श्रूयते द्विजसत्तम ॥	009c  
तथा भगवता चित्रं कल्याणं बहु भाषितम् ।	010a  
देवर्षिणा नारदेन देवस्थानेन चैव ह ॥	010c  
नाभागधेयः पुरुषः कश्चिदेवंविधान्गुरून् ।	011a  
लभते व्यसनं प्राप्य सुहृदः साधुसम्मतान् ॥	011c  
वैशम्पायन उवाच ।	012  
एवमुक्तास्तु ते राज्ञा सर्व एव महर्षयः ।	012a  
अभ्यनुज्ञाप्य राजानं तथोभौ कृष्णफल्गुनौ ॥	012c  
पश्यतामेव सर्वेषां तत्रैवादर्शनं ययुः ।	013a  
ततो धर्मसुतो राजा तत्रैवोपाविशत्प्रभुः ॥	013c  
एवं नातिमहान्कालः स तेषां सन्न्यवर्तत ।	014a  
कुर्वतां शौचकार्याणि भीष्मस्य निधने तदा ।	014c  
महादानानि विप्रेभ्यो ददतामौर्ध्वदेहिकम् ॥	014e  
भीष्मकर्णपुरोगाणां कुरूणां कुरुसत्तम ।	015a  
सहितो धृतराष्ट्रेण स ददावौर्ध्वदेहिकम् ॥	015c  
ततो दत्त्वा बहुधनं विप्रेभ्यः पाण्डवर्षभः ।	016a  
धृतराष्ट्रं पुरस्कृत्य विवेश गजसाह्वयम् ॥ ॥	016c  

इति श्रीमन्महाभारते आश्वमेधिकपर्वणि अश्वमेधपर्वणि चतुर्दशोऽध्यायः ॥ 14 ॥ 
