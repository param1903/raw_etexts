अध्यायः 105
	
कृष्णेन युधिष्ठिरम्प्रति दशधा कपिलाविभागकथनपूर्वकं तद्दानप्रशंसनम् ॥ 1 ॥

वैशम्पायन उवाच ।	001  
दानपुण्यफलं श्रुत्वा तपःपुण्यफलानि च ।	001a  
धर्मपुत्रः प्रहृष्टात्मा केशवं पुनरब्रवीत् ॥	001c  
या चैषा कपिला देव पूर्वमुत्पादिता विभो ।	002a  
होमधेनुः सदा पुण्या चतुर्वक्त्रेण माधव ॥	002c  
सा कथं ब्राह्मणेभ्यो हि देया कस्मिन्दिनेऽपि वा ।	003a  
कीदृशाय च विप्राय दातव्या पुण्यलक्षणा ॥	003c  
कथिता कपिला प्रोक्ता स्वयमेव स्वयम्भुवा ।	004a  
कैर्वा देयाश्च ता देव श्रोतुमिच्छामि तत्वतः ॥	004c  
वैशम्पायन उवाच ।	005  
एवमुक्तो हृषीकेशो धर्मपुत्रेण संसदि ।	005a  
अब्रवीत्कपिलासङ्क्यां तासां माहात्म्यमेव च ॥	005c  
शृणु पाण्डव तत्वेन पवित्रं पावनं परम् ।	006a  
यच्छ्रुत्वा पापकर्मा पि नरः पापात्प्रमुच्यते ॥	006c  
अग्निमद्योद्भवां दिव्यामग्निज्वालासमप्रभाम् ।	007a  
अग्निज्वालोज्ज्वलच्छृङ्गीं प्रदीप्ताङ्गारलोचनाम् ॥	007c  
अग्निपुच्छामग्निखुरामग्निरोमप्रभान्विताम् ।	008a  
तामग्नेयीमग्निजिह्वामग्निग्रीवां ज्वलत्प्रभाम् ॥	008c  
भुञ्जते कपिलां ये तु शूद्रा लोभेन मोहिताः ।	009a  
पतितांस्तान्विजानीयाच्चण्डालसदृशा हि ते ॥	009c  
न तेषां ब्राह्ममः कश्चिद्गृहे कुर्यात्प्रतिग्रहम् ।	010a  
दूराच्च परिहर्तव्या महापातकिनोपि ते ॥	010c  
सार्वकालं हि ते सर्वैर्वर्जिताः पितृदैवतैः ।	011a  
ते सदा ह्यप्रतिग्राह्या ह्यसम्भाष्याश्च पापिनः ॥	011c  
पिबन्ति कपिलां यावत्तावत्तेषां पितामहाः ।	012a  
अमेध्यमुपभुञ्जन्ति भूम्यां वै श्वसृगालवत् ॥	012c  
कपिलाया दधि क्षीरं घृतं तक्रमथापि वा ।	013a  
ये शूद्रा उपभुञ्जन्ति तेषां गतिमिमां शृणु ॥	013c  
कपिलोपजीवी शूद्रस्तु मृतो गच्छति रौरवम् ।	014a  
क्लिश्यते रौरवे घोरे वर्षकोटिशतं वसन् ॥	014c  
ततश्चापि च्युतः कालाच्छ्वानयोनिं स गच्छति ।	015a  
श्वयोन्याश्च परिभ्रष्टो विष्ठायां जायते क्रिमिः ॥	015c  
विष्ठाकूपेषु पापिष्ठो दुर्गन्धेषु सहस्रशः ।	016a  
तत्रतत्रोपजायेत नोत्तारं तत्रथ विन्दति ॥	016c  
ब्राह्मणश्चैव यस्तेषां गृहे कुर्यात्प्रतिग्रहम् ।	017a  
ततः प्रभृति तस्यापि पितरः स्युरमेध्यपाः ॥	017c  
न तेन सार्धं सम्भाषेन्न चाप्येकासनं व्रजेत् ।	018a  
स नित्यं वर्जनीयो हि दूरात्तु ब्राह्मणाधमः ॥	018c  
यस्तेन सह सम्भाषेदेकशय्यां व्रजेत् वा ।	019a  
प्राजापत्यं चरेत्कृच्छ्रं स च तेन विशुद्ध्यति ॥	019c  
कपिलोपजीविनः शूद्राद्यः करोति प्रतिग्रहम् ।	020a  
प्रायश्चित्तं भवेत्तस्य विप्रस्यैतन्न संशयः ॥	020c  
ब्रह्मकूर्चं प्रकुर्वीति चान्द्रायणमथापि वा ।	021a  
मुच्यते किल्बिषात्तस्मादेतेन ब्राह्मणो हि सः ॥	021c  
कपिला ह्यग्निहोत्रार्थे विप्रार्थे वा स्वयम्भुवा ।	022a  
सर्वं तेजः समुद्धृत्य निर्मिता ब्रह्मणा पुरा ॥	022c  
पवित्रं च पवित्राणां मङ्गलानां च मङ्गलम् ।	023a  
पुण्यानां परमं पुण्यं कपिला पाण्डुनन्दन ॥	023c  
तपसा तप एवाग्र्यं व्रातनामुत्तमं व्रतम् ।	024a  
दानानां परमं दानं निदानं ह्येतदक्षयम् ॥	024c  
पृथिव्यां यानि तीर्थानि पुण्यान्यायतनानि च ।	025a  
पवित्राणि च रम्याणि सर्वलोकेषु पाण्डव ॥	025c  
एभ्यस्तेजः समुद्धृत्य ब्रह्मणा लोककर्तृणा ॥	026a  
लोकनिस्तरणायैव निर्मिताः कपिलाः स्वयम् ॥	026c  
सर्वतेजोमयी ह्येषा कपिला पाण्डुनन्दन ।	027a  
सदाऽमृतमयी मेध्या शुचिः पावनमुत्तमम् ॥	027c  
क्षीरेण कपिलायास्तु दध्ना वा सघृतेन वा ।	028a  
होतव्यान्यग्निहोत्राणि सायं प्रातर्द्विजातिभिः ॥	028c  
कपिलाया घृतेनापि दध्ना क्षीरेण वा पुनः ।	029a  
जुह्वते योऽग्निहोत्राणि ब्राह्मणा विधिवत्प्रभो ॥	029c  
पूजयन्त्यतिथींश्चैव परां भक्तिमुपागताः ।	030a  
शूद्रान्नाद्विरता नित्यं डम्भानृतविवर्जिताः ॥	030c  
ते यान्त्यादित्यसङ्काशैर्विमानैर्द्विजसत्तमाः ।	031a  
सूर्यमण्डलमध्येन ब्रह्मलोकमनुत्तमम् ॥	031c  
ब्रह्मणो भवने दिव्ये कामगाः कामरूपिणः ।	032a  
ब्रह्मणा पूज्यमानास्तु मोदन्ते कल्पमक्षयम् ॥	032c  
एवं हि कपिला राजन्पुण्या मन्त्रामृतारणिः ।	033a  
आदावेवाग्निमध्ये तु मैत्रेयी ब्रह्मनिर्मिता ॥	033c  
शृङ्गाग्रे कपिलायास्तु सर्वतीर्थानि पाण्डव ।	034a  
ब्रह्मणो हि नियोगेन निवसन्ति दिनेदिने ॥	034c  
प्रातरुत्थाय यो मर्त्यः कपिलाशृङ्गमस्तकात् ।	035a  
यश्च्युतामम्बुधारां वै शिरसा प्रयतः शुचिः ॥	035c  
स तेन पुण्यतीर्थेन सहसा हतकिल्विषः ।	036a  
जन्मत्रयकृतं पापं प्रदहत्यग्निवतृणम् ॥	036c  
स्नानेन तेन पुण्येन नष्टपापः स मानवः ।	037a	मूत्रेण कपिलायास्तु यश्च प्राणानुपस्पृशेत् ।037c  
त्रिंशद्वर्षकृतात्पापान्मुच्यते नात्र संशयः ॥	037e  
प्रातरुत्थाय यो भक्तया प्रयच्छेत्तृणमुष्टिकम् ।	038a  
तस्य नश्यति तत्पापं त्रिंशद्रात्रकृतं नृप ॥	038c  
प्रातरूत्थाय यद्भक्त्या कुर्याद्यस्मात्प्रदक्षिणम् ।	039a  
प्रदक्षिणीकृता तेन पृथिवी नात्र संशयः ॥	039c  
प्रदक्षिणेन चैकेन श्रद्धायुक्तेन पाण्डव ।	040a  
दशरात्रकृतं पापं तस्य तन्नश्यति ध्रुवम् ॥	040c  
कपिलापञ्चगव्येन यः स्नायात्तु शुचिर्नरः ।	041a  
स गङ्गाद्येषु तीर्थेषु स्नातो भवति पाण्डव ॥	041c  
तेन स्नानेन तस्यापि श्रद्दायुक्तस्य पार्थिव ।	042a  
दशरात्रकृतं पापं तत्क्षणादेव नश्यति ॥	042c  
दृष्ट्वा तु कपिलां भक्त्या श्रुत्वा हुङ्कारनिस्वनम् ।	043a  
व्यपोहति नरः पापमहोरात्रकृतं नृप ॥	043c  
यत्र वा तत्र वा चाङ्गे कपिलां यः स्पृशेच्छुचिः ।	044a  
संवत्सरकृतं पापं विनाशयति पाण्डव ॥	044c  
गोसहस्रं तु यो दद्यादेकां च कपिलां नरः ।	045a  
समं तस्य फलं प्राह ब्रह्मा लोकपितामहः ॥	045c  
यस्त्वेवं कपिलां हन्यान्नरः कश्चित्प्रमादतः ।	046a  
गोसहस्रं हतं तेन भवेन्नात्र विचारणा ॥	046c  
यश्चैकां कपिलां दद्याच्छ्रोत्रियायाहिताग्नये ।	047a  
गवां शतसहस्रं तु दत्तं भवति पाण्डव ॥	047c  
दश वै कपिलाः प्रोक्ताः स्वयमेव स्वयम्भुवा ।	048a  
यो दद्याच्छ्रोत्रियेभ्यो वै स्वर्गं गच्छति तच्छृणु ॥	048c  
प्रथमा स्वर्णकपिला द्वितीया गौरपिङ्गला ।	049a  
तृतीया रक्तपिङ्गाक्षी चतुर्थीं गलपिङ्गला ॥	049c  
पञ्चमी बभ्रुवर्णाभा षष्ठी च श्वेतपिङ्गला ।	050a  
सप्तमी रङ्गपिङ्गाक्षी त्वष्टमी खुरपिङ्गला ॥	050c  
नवमी पाटला ज्ञेया दशमी पुच्छपिङ्गला ।	051a  
दशैताः कपिलाः प्रोक्तास्तारयन्ति नरान्सदा ॥	051c  
मङ्गल्याश्च पवित्राश्च सर्वपापप्रणाशनाः ।	052a  
एवमेव ह्यनड्वाहो दश प्रोक्ता नरेश्वर ॥	052c  
ब्राह्मणो वाहयेत्तांस्तु नान्यो वर्णः कथञ्चन ।	053a  
न वाहयेच्च कपिलां क्षेत्रे वाऽध्वनि वा द्विजः ॥	053c  
वाहयेद्धुङ्कृतेनैव शाखया वा सपत्रया ।	054a  
न दण्डेन न वा यष्ट्या न पाशेन न वा पुनः ॥	054c  
न क्षुत्तृष्णाश्रमश्रान्तान्वाहयेद्विकलेन्द्रियान् ।	055a  
अतृप्तेषु न भुञ्जीयात्पिबेत्पीतेषु चोदकम् ॥	055c  
शुश्रूषोर्मातरश्चैताः पितरस्ते प्रकीर्तिताः ।	056a  
अह्नां पूर्वत्र भागे च धुर्याणां वाहनं स्मृतम् ॥	056c  
विश्रामेन्मध्यमे भागे भागे चान्ते यथासुखम् ।	057a  
यत्र च त्वरया कृत्यं संशयो यत्र वाऽध्वनि ।	057c  
वाहयेत्तत्र धुर्यांस्तु न स पापेन लिप्यते ॥	057e  
भ्रूणहत्यासमं पापं तस्य स्यात्पाण्डुनन्दन ।	058a  
अन्यथा वाहयन्राजन्निरयं याति रौरवम् ॥	058c  
रुधिरं पातयेत्तेषां यस्तु मोहान्नराधिप ।	059a  
तेन पापेन पापात्मा नरकं यात्यसंशयम् ॥	059c  
नरकेषु च सर्वेषु समाः स्थित्वा शतंशतम् ।	060a  
इह मानुष्यके लोके बलीवर्दो भविष्यति ॥	060c  
तस्मात्तु मुक्तिमन्विच्छन्दद्यात्तु कपिलां नरः ॥	061ac  
कपिलां वाहयेद्यस्तु वृषलो लोभमोहितः ।	062a  
तेन देवास्त्रयस्त्रिंशत्पितरश्चापि वाहिताः ॥	062c  
स देवैः पितृभिर्नित्यं वध्यमानस्तु दुर्मतिः ।	063a  
नरकान्नरकं घोरं गच्छेदाप्रलयं नृप ॥	063c  
तस्मात्ते न निहन्तव्याः पूज्याश्चैव न संशयः ।	064a	ब्रह्मा रुद्रस्तथाऽग्निश्च कपिलानां गतिं गताः ।064c  
निःश्वसन्ति यदा श्रान्तास्तदा हन्युस्च तत्कुलं ॥	064e  
यावन्ति तेषां रोमाणि तावद्वर्षशतं नृप ।	065a  
नरकेषूपपच्यन्ते तत्र तद्वाहका नराः ॥	065c  
कपिला सर्वयज्ञेषु दक्षिणार्थं विधीयते ।	066a  
तस्मात्तद्दक्षिणा देया यज्ञेष्वेव द्विजातिभिः ॥	066c  
श्रोत्रियाय दरिद्राय श्रान्तायामिततेजसे ।	067a	होमार्तं चाग्निहोत्रस्य यां प्रयच्छेत्प्रयत्नतः ।067c  
तेन दानेन पूतात्मा मम लोके महीयते ॥	067e  
यावन्ति चैव रोमाणि कपिलाङ्गे युधिष्ठिर ।	068a  
तावद्वर्षसहस्राणि स्वर्गलोके महीयते ॥	068c  
सुवर्णखुरशृङ्गीं च कपिलां यः प्रयच्छति ।	069a  
विषुवे चायने चापि सोऽश्वमेधफलं लभेत् ।	069c  
तेनाश्वमेधतुल्येन मम लोकं स गच्छति ॥	069e  
स्वर्णशृङ्गीं रूप्यखुरां सवत्सां कांस्यदोहिनीम् ।	070a  
वस्त्रैरलङ्कृतां पुष्टां गन्धैर्माल्यैश्च शोभिताम् ॥	070c  
पवित्रं हि पवित्राणां सुवर्णमिति मे मतिः ।	071a  
तस्मात्सुवर्णाभरणा दातव्या साऽग्निहोत्रिणे ॥	071c  
एवं दत्त्वा तु राजेन्द्र सप्तपूर्वान्परानपि ।	072a  
तारयिष्यति राजेन्द्र नात्र कार्या विचारणा ॥	072c  
वाजपेयसहस्रस्य अश्वमेधं च तत्समम् ।	073a	अग्निष्टोमसहस्रस्य वाजपेयं च तत्समम् ।073c  
अश्वमेधसहस्रस्य राजसूयं च तत्समम् ॥	073e  
राजसूयफलं प्राप्य मम लोके महीयते ।	074a	कपिलानां सहस्रेण विधिदत्तेन पाण्डव ।074c  
न तस्य पुनरावृत्तिर्विद्यते कुरुपुङ्गव ॥	074e  
प्रयच्छते यः कपिलां सवत्सां कांस्यदोहिनीम् ।	075a  
सुवर्णखुरशृङ्गाङ्गीं सर्वालङ्कारशोभिताम् ॥	075c  
तैस्तैर्गुणैः कामदुघा च भूत्वा नरं प्रदातारमुपैति सा गौः ।	076a  
स्वकर्मभिश्चाप्यनुबध्यमानं तीव्रान्धकारे नरके पतन्तम् ।	076c  
महार्णवे नौरिव वायुनीता दत्ता हि गौस्तारयते मनुष्यम् ॥	076e  
पुत्रांश्च पौत्रांश्च कुलं च सर्वमासप्तमं तारयते यथावत् ।	077a  
यावन्मनुष्यान्पृथिवी बिभर्ति तावत्प्रदातारमृतं परत्र ॥	077c  
यथौषधं मन्त्रकृतं नरस्य प्रयुक्तमात्रं विनिहन्ति रोगान् ।	078a  
तथैव दत्ता कपिला सुपात्रे पापं नरस्याशु निहन्ति सर्वम् ॥	078c  
यथैव दृष्ट्वा भुजगाः सुपर्णं नश्यन्ति दूराद्विवशा भयार्ताः ।	079a  
तथैव दृष्ट्वा कपिलाप्रदानान्नश्यन्ति पापानि नरस्य शीघ्रम् ॥	079c  
यथा त्वचं वै भुजगो विहाय पुनर्नवं रूपमुपैति पुण्यम् ।	080a  
तथैव मुक्तः पुरुषः स्वपापैर्विरज्यते वै कपिलाप्रदानात् ॥	080c  
यथाऽन्धकारं भवने विलग्नं दीप्तो हि निर्यातयति प्रदीपः ।	081a  
तथा नरः पापमपि प्रलीनं निष्क्रामयेद्वै कपिलाप्रदानात् ॥	081c  
यावन्ति रोमाणि भवन्ति तस्या वत्सान्वितायाश्च शरीरजानि ।	082a  
तावत्प्रदाता युगवर्षकोटिं स ब्रह्मलोके रमते मनुष्यः ॥	082c  
यस्याहिताग्नेरतिथिप्रियस्य शूद्रान्नदूरस्य जितेन्द्रियस्य ।	083a  
सत्यव्रतस्याध्ययनान्वितस्य दत्ता हि गौस्तारयते परत्र ॥ ॥	083c  

इति श्रीमन्महाभारते आश्वमेधिकपर्वणि वैष्णवधर्मपर्वणि पञ्चाधिकशततमोऽध्यायः ॥ 105 ॥
	

