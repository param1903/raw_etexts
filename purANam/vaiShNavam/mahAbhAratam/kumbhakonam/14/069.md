अध्यायः 069

कृष्णेन सशपथं संस्पर्शनेन परिक्षितः समुज्जीवनम् ॥ 1 ॥

वैशम्पायन उवाच ।	001  
सैवं विलप्य करुणं सोन्मादेव तपस्विनी ।	001a  
उत्तरा न्यपतद्भूमौ कृपणा पुत्रगृद्धिनी ॥	001c  
तां तु दृष्ट्वा निपतितां हतपुत्रपरिच्छदाम् ।	002a  
चुक्रोश कुन्ती दुःखार्ता सर्वाश्च भरतस्त्रियः ॥	002c  
मुहूर्तमिव राजेन्द्र पाण्डवानां निवेशनम् ।	003a  
अप्रेक्षणीयमभवदार्तस्वनविनादितम् ॥	003c  
सा मुहूर्तं च राजेन्द्र पुत्रशोकाभिपीडिता ।	004a  
कश्मलाभिहता वीर वैराटी त्वभवत्तदा ॥	004c  
प्रतिलभ्य तु सा सञ्ज्ञामुत्तरा भरतर्षभ ।	005a  
अङ्कमारोप्य तं पुत्रमिदं वचनमब्रवीत् ॥	005c  
धर्मज्ञस्य सुतः संस्त्वं न धर्ममवबुध्यसे ।	006a  
यस्त्वं वृष्णिप्रवीरस्य कुरुषे नाभिवादनम् ॥	006c  
पुत्र गत्वा मम वचो ब्रूयास्त्वं पितरं त्विदम् ।	007a  
दुर्मरं प्राणिनां वीर काले प्राप्ते कथञ्चन ॥	007c  
याऽहं त्वया विनाऽद्येह पत्या पुत्रेण चैव ह ।	008a  
मरणं नाभिगच्छामि हतस्वस्तिरकिञ्चना ॥	008c  
अथवा धर्मराज्ञाऽहमनुज्ञाता महाभुजः ।	009a  
भक्षयिष्ये विषं घोरं प्रवेक्ष्ये वा हुताशनम् ॥	009c  
अथवा दुर्भरं तात यदिदं मे सहस्रधा ।	010a  
पतिपुत्रविहीनाया हृदयं न विदीर्यते ॥	010c  
उत्तिष्ठ पुत्र पश्येमां दुःखितां प्रपितामहीम् ।	011a  
आर्तामुपप्लुतां दीनां निमग्नां शोकसागरे ॥	011c  
आर्यां च पश्य पाञ्चालीं सात्वतीं च तपस्विनीम् ।	012a  
मां च पश्य सुदुःखार्तां व्याधविद्धां मृगीमिव ॥	012c  
उत्तिष्ठ पश्य वदनं लोकनाथस्य धीमतः ।	013a  
पुण्डरीकपलाशाक्षं पुरेव चपलेक्षणः ॥	013c  
एवं विप्रलपन्तीं तु दृष्ट्वा निपतितां पुनः ।	014a  
उत्तरां तां स्त्रियः सर्वाः पुनरुत्थापयन्त्युत ॥	014c  
उत्थाय च पुनर्धैर्यात्तदा मत्स्यपतेः सुता ।	015a  
प्राञ्जलिः पुण्डरीकाक्षं भूमावेवाभ्यवादयत् ॥	015c  
श्रुत्वा स तस्या विपुलं विलापं पुरुषर्षभः ।	016a  
उपस्पृश्य ततः कृष्णो ब्रह्मास्त्रं प्रत्यसंहरत् ॥	016c  
प्रतिजज्ञे च दाशार्हस्तस्य जीवितमच्युतः ।	017a  
अब्रवीच्च विशुद्धात्मा सर्वं विश्रावयज्जगत् ॥	017c  
न ब्रवीम्युत्तरे मिथ्या सत्यमेतद्भविष्यति ।	018a  
एष सञ्जीवयाम्येनं पश्यतां सर्वदेहिनाम् ॥	018c  
नोक्तपूर्वं मया मिथ्या स्वैरेष्वपि कदाचन ।	019a  
न च युद्धात्परावृत्तस्तथा सञ्जीवतामयम् ॥	019c  
यथा मे दयितो धर्मो ब्राह्मणश्च विशेषतः ।	020a  
अभिमन्योः सुतो जातो मृतो जीवत्वयं तथा ॥	020c  
यथाऽहं नाभिजानामि विजये तु कदाचन ।	021a  
विरोधं तेन सत्येन मृतो जीवत्वयं शिशुः ॥	021c  
यथा सत्यं च धर्मश्च मयि नित्यं प्रतिष्ठितौ ।	022a  
तथा मृतः शिशुरयं जीवतादभिमन्युजः ॥	022c  
यथा कंसश्च केशी च धर्मेण निहतौ मया ।	023a  
तेन सत्येन बालोऽयं पुनः सञ्जीवतामिह ॥	023c  
इत्युक्त्वा वासुदेवोऽथ तं बालं भरतर्षभ ।	024a  
\'पादेन कमलाभेन ब्रह्मरुद्रार्चितेन च ।	024c  
पस्पर्श पुण्डरीकाक्ष आपादतलमस्तकम् ॥	024e  
स्पृष्टमात्रस्तु कृष्णेन स बालो भरतर्षभ ।	025a  
शनैःशनैर्महाराज प्रापद्यत स चेतनाम् ॥\'	025c  
शनैःशनैर्महाराज प्रास्पन्दत सचेतनः ॥ ॥	026ac  

इति श्रीमन्महाभारते आश्वमेधिकपर्वणि अनुगीतापर्वणि एकोनसप्ततितमोऽध्यायः ॥ 69 ॥

14-69-6 धर्मजस्य सुत इति क.थ.पाठः ॥
