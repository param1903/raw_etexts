अध्यायः 016

वैशम्पायनेन कुरुविजयानन्तरं हास्तिनपुरे कृष्णार्जुनविहारप्रकारवर्णनम् ॥ 1 ॥ कृष्णेनार्जुनं प्रति युधिष्ठिरे स्वस्य निजनगरजिगमिषानिवेदनचोदना ॥ 2 ॥

जनमेजय उवाच ।	001  
विजिते पाण्डवेयैस्तु प्रशान्ते च द्विजोत्तम ।	001a  
राष्ट्रे ते चत्रतुर्वीरौ वासुदेवधनञ्जयौ ॥	001c  
वैशम्पायन उवाच ।	002  
विजिते पाण्डवै राजन्प्रशान्ते च विशाम्पतौ ।	002a  
राष्ट्रे बभूवतुर्हृष्टौ वासुदेवधनञ्जयौ ॥	002c  
विजह्राते मुदा युक्तौ दिवि देवेश्वराविव ।	003a  
तौ वनेषु विचित्रेषु पर्वतेषु ससानुषु ॥	003c  
तीर्थेषु चैव पुण्येषु पल्वलेषु नदीषु च ।	004a  
चङ्क्रम्यमाणौ संहृष्टावश्विनाविव नन्दने ॥	004c  
इन्द्रप्रस्थे महात्मानौ रेमाते कृष्णपाण्डवौ ।	005a  
प्रविश्य तां सभां रम्यां विजह्राते च भारत ॥	005c  
तत्र युद्धकथाश्चित्राः परिक्लेशांश्च पार्थिव ।	006a  
कथायोगे कथायोगे कथयामासतुः सदा ॥	006c  
ऋषीणां देवतानां च वंशांस्तावाहतुः सदा ।	007a  
प्रीयमाणौ महात्मानौ पुराणावृषिसत्तमौ ॥	007c  
मधुरास्तु कथाश्चित्राश्चित्रार्थपदनिश्चयाः ।	008a  
निश्चयज्ञः स पार्थाय कथयामास केशवः ॥	008c  
पुत्रशोकाभिसन्तप्तं ज्ञातीनां च सहस्रशः ।	009a  
कथाभिः शमयामास पार्थं शौरिर्जनार्दनः ॥	009c  
स तमाश्वास्य विधिवद्विधानज्ञो महातपाः ।	010a  
अपहृत्याऽऽत्मनो भारं विशश्रामेव सात्वतः ॥	010c  
ततः कथान्ते गोविन्दो गुडाकेशमुवाच ह ।	011a  
सान्त्वयञ्श्लक्ष्णया वाचा हेतुयुक्तमिदं वचः ॥	011c  
विजितेयं धरा कृत्स्ना सव्यसाचिन्परन्तप ।	012a  
त्वद्बाहुबलामाश्रित्य राज्ञा धर्मसुतेन ह ॥	012c  
असपत्नां महीं भुङ्क्ते धर्मराजो युधिष्ठिरः ।	013a  
भीमसेनानुभावेन यमयोश्च नरोत्तम ॥	013c  
धर्मेण राज्ञा धर्मज्ञ प्राप्तं राज्यमकण्टकम् ।	014a  
धर्मेण निहतः सङ्ख्ये स च राजा सुयोधनः ॥	014c  
अधर्मरुचयो लुब्धाः सदा चाप्रियवादिनः ।	015a  
धार्तराष्ट्रा दुरात्मानः सानुबन्धा निपातिताः ॥	015c  
प्रशान्तामखिलां पार्थ पृथिवीं पृथिवीपतिः ।	016a  
भुङ्क्ते धर्मसुतो राजा त्वया गुप्तः कुरूद्वह ॥	016c  
रमे चाहं त्वया सार्धमरण्येष्वपि पाण्डव ।	017a  
किमु यत्र जनोऽयं वै पृथा चामित्रकर्शन ॥	017c  
यत्र धर्मसुतो राजा यत्र भीमो महाबलः ।	018a  
यत्र माद्रवतीपुत्रौ रतिस्तत्र परा मम ॥	018c  
तथैव स्वर्गलोकेषु सभोद्देशेषु कौरव ।	019a  
रमणीयेषु पुण्येषु सहितस्य त्वयाऽनध ॥	019c  
कालो महांस्त्वतीतो मे शूरसूनुमपश्यतः ।	020a  
बलदेवं च कौरव्य तथाऽन्यान्वृष्णिपुङ्गवान् ॥	020c  
सोऽहं गन्तुमभीप्सामि पुरीं द्वारावतीं प्रति ।	021a  
रोचतां गमनं तुभ्यं ममापि पुरुषर्षभ ॥	021c  
उक्तो बहुविधं राजा तत्रतत्र युधिष्ठिरः ।	022a  
सह भीष्मेण यद्युक्तमस्माभिः शोककर्शितः ॥	022c  
शिष्टो युधिष्टिरोऽस्माभिः शास्ता सन्नपि पाण्डवः ।	023a  
तेन तत्तु वचः सम्यग्गृहीतं सुमहात्मना ॥	023c  
धर्मपुत्रे हि धर्मज्ञे कृतज्ञे सत्यवादिनि ।	024a  
सत्यं धर्मो मतिश्चाग्र्या स्थितिश्च सततं स्थिरा ॥	024c  
तत्र गत्वा महात्मानं यदि ते रोचतेऽर्जुन ।	025a  
अस्मद्गमनसंयुक्तं वचो ब्रूहि जनाधिपम् ॥	025c  
न हि तस्याप्रियं कुर्यां प्राणत्यागेऽप्युपस्थिते ।	026a  
कुतो गन्तुं महाबाहो पुरीं द्वारावतीं प्रति ॥	026c  
सर्वं त्विदमहं पार्थ त्वत्प्रीतिहितकाम्यया ।	027a  
ब्रवीमि सत्यं कौरव्य न मिथ्यैतत्कथञ्चन ॥	027c  
प्रयोजनं च निर्वृत्तमिह वासेन मेऽर्जुन ।	028a  
धार्तराष्ट्रो हतो राजा सबलः सपदानुगः ॥	028c  
पृथिवी च वशे तात धर्मपुत्रस्य धीमतः ।	029a  
स्थिता समुद्रवसना सशैलवनकानना ॥	029c  
चिता रत्नैर्बहुविधैः कुरुराजस्य पाण्डव ।	030a  
धर्मेण राजा धर्मज्ञः पातु सर्वां वसुन्धराम् ॥	030c  
उपास्यमानो मुनिभिः सिद्धैश्चापि महात्मभिः ।	031a  
स्तूयमानश्च सततं बन्दिभिर्भरतर्षभ ॥	031c  
तं मया सह गत्वाऽद्य राजानं कुरुवर्धनम् ।	032a  
आपृच्छ कुरुशार्दूल गमनं द्वारकां प्रति ॥	032c  
इदं शरीरं वसु यच्च मे गृहे निवेदितं पार्थ सदा युधिष्ठिरे ।	033a  
प्रियश्च मान्यश्च हि मे युधिष्ठिरः सदा कुरूणामधिपो महामतिः ॥	033c  
प्रयोजनं चापि निवासकारणे न विद्यते मे त्वदृते नृपात्मज ।	034a  
स्थिता हि पृथ्वी तव पार्थ शासने गुरोः सुवृत्तस्य युधिष्ठिरस्य च ॥	034c  
इतीदमुक्तः स तदा महात्मना जनार्दनेनामितविक्रमोऽर्जुनः ।	035a  
तथेति दुःखादिव वाक्यमैरयज्जनार्दनं सम्प्रतिपूज्य पार्थिव ॥ ॥	035c  

इति श्रीमन्महाभारते आश्वमेधिकपर्वणि अश्वमेधपर्वणि षोडशोऽध्यायः ॥ 16 ॥

14-16-4 शैलेषु गह्वरारण्ये पल्वलेष्विति क.थ.पाठः ॥ 
