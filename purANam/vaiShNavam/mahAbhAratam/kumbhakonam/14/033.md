अध्यायः 033

ब्राह्मणेन स्वभार्यां प्रति ममतावर्जनस्य पुरुषार्थसाधनतायां दृष्टान्ततया ब्राह्मणजनकसंवादानुवादः ॥ 1 ॥

ब्राह्मण उवाच ।	001  
अत्राप्युदाहरन्तीममितिहासं पुरातनम् ।	001a  
ब्राह्मणस्य च संवादं जनकस्य च भामिनि ॥	001c  
ब्राह्मणं जनको राजा सन्नं कस्मिंश्चिदागसि ।	002a  
विषये मे न वस्तव्यमिति शिष्ट्यर्थमब्रवीत् ॥	002c  
इत्युक्तः प्रत्युवाचाथ ब्राह्मणो राजसत्तमम् ।	003a  
आचक्ष्व विषयं राजन्यावांस्तव वशे स्थितः ॥	003c  
सोऽन्यस्य विषये राज्ञो वक्तुमिच्छाम्यहं विभो ।	004a  
वचस्ते कर्तुमिच्छामि यथाशास्त्रं महीपते ॥	004c  
इत्युक्तस्तु तदा राजा ब्राह्मणेन यशस्विना ।	005a  
मुहुरुष्णं विनिःश्वस्य न किञ्चित्प्रत्यभाषत ॥	005c  
तमासीनं ध्यायमानं राजानममितौजसम् ।	006a  
कश्मलं सहसाऽगच्छद्भानुमन्तमिव ग्रहः ॥	006c  
समाश्वास्य ततो राजा विगते कश्मले तदा ।	007a  
ततो मुहूर्तादिव तं ब्राह्मणं वाक्यमब्रवीत् ॥	007c  
पितृपैतामहे राज्ये वश्ये जनपदे सति ।	008a  
विषयं नाधिगच्छामि विचिन्वन्पृथिवीमहम् ॥	008c  
नाध्यगच्छं यदा पृथ्व्यां मिथिला मार्गिता मया ।	009a  
नाध्यगच्छं यदा तस्यां स्वप्रजा मार्गिता मया ॥	009c  
नाध्यगच्छं यदा तस्यां तदा मे कश्मलोऽभवत् ।	010a  
ततो मे कश्मलस्यान्ते मतिः पुनरुपस्थिता ॥	010c  
तदा न विषयं मन्ये सर्वो वा विषयो मम ।	011a  
आत्माऽपि चायं न मम सर्वा वा पृथिवी मम ॥	011c  
यथा मम तथाऽन्येषामिति मन्ये द्विजोत्तम ।	012a  
उष्यतां यावदुत्साहो भुज्यतां यावदिष्यते ॥	012c  
ब्राह्मण उवाच ।	013  
पितृपैतामहे राज्ये वश्ये जनपदे सति ।	013a  
ब्रूहि कां मतिमास्थाय ममत्वं वर्जितं त्वया ॥	013c  
कां वै बुद्धिं समाश्रित्य सर्वो वै विषयस्तव ।	014a  
नावैषि विषयं येन सर्वो वा विषयस्तव ॥	014c  
जनक उवाच ।	015  
अन्तवन्त इहारम्भा विदिताः सर्वकर्मसु ।	015a  
नाध्यगच्छमहं तस्मान्ममेदमिति यद्भवेत् ॥	015c  
कस्येदमिति कस्य स्वमिति वेदवचस्तथा ।	016a  
नाध्यगच्छमहं बुद्ध्या ममेदमिति यद्भवेत् ॥	016c  
एतां बुद्धिं समाश्रित्य ममत्वं वर्जितं मया ।	017a  
शृणु बुद्धिं च यां ज्ञात्वा सर्वत्र विषयो मम ॥	017c  
नाहमात्मार्थमिच्छामि गन्धान्घ्राणगतानपि ।	018a  
तस्मान्मे निर्जिता भूमिर्वशे तिष्ठति नित्यदा ॥	018c  
नाहमात्मार्थमिच्छामि रसानास्येऽपि वर्ततः ।	019a  
आपो मे निर्जितास्तस्माद्वशे तिष्ठन्ति नित्यदा ॥	019c  
नाहमात्मार्थमिच्छामि रूपं ज्योतिश्च चक्षुषः ।	020a  
तस्मान्मे निर्जितं ज्योतिर्वशे तिष्ठति नित्यदा ॥	020c  
नाहमात्मार्थमिच्छामि स्पर्शांस्त्वचि गताश्च ये ।	021a  
तस्मान्मे निर्जितो वायुर्वशे तिष्ठति नित्यदा ॥	021c  
नाहमात्मार्थमिच्छामि शब्दाञ्श्रोत्रगतानपि ।	022a  
आकाशं मे जितं तस्माद्वशे तिष्ठति नित्यदा ॥	022c  
नाहमात्मार्थमिच्छामि मनो नित्यं मनोन्तरे ।	023a  
मनो मे निर्जितं तस्माद्वशे तिष्ठति नित्यदा ॥	023c  
देवेभ्यश्च पितृभ्यश्च भूतेभ्योऽतिथिभिः सह ।	024a  
इत्यर्थं सर्व एवेति समारम्भा भवन्ति वै ॥	024c  
ततः प्रहस्य जनकं ब्राह्मणः पुनरब्रवीत् ।	025a  
त्वज्जिज्ञासार्थमद्येह विद्धि मां धर्ममागतम् ॥	025c  
त्वमस्य ब्रह्मनाभस्य दुर्वारस्यानिवर्तिनः ।	026a  
सत्वनेमिनिरुद्धस्य चक्रस्यैकः प्रवर्तकः ॥ ॥	026c  

इति श्रीमन्महाभारते आश्वमेधिकपर्वणि अनुगीतापर्वणि त्रयस्त्रिंशोऽध्यायः ॥ 33 ॥

14-33-1 अत्र लोभे निकृन्तनीये ॥ 14-33-2 क्लान्तं कस्मिंश्चिदागमे इति द.पाठः ॥ क्षान्तं कस्मिंश्चिदागमे इति क.ठ.थ.पाठः । शिष्यार्थमब्रवीदिति पाठान्तरम् ॥ 
