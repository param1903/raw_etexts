अध्यायः 073

अर्जुनेन युधिष्ठिरनियोगाद्ब्राह्मणैः क्षत्रियैश्च सह प्रथममुत्तरदिश्यश्वसञ्चारणेन रक्षणाय तदनुसरणम् ॥ 1 ॥

वैशम्पायन उवाच ।	001  
दीक्षाकाले तु सम्प्राप्ते ततस्ते सुमहर्त्विजः ।	001a  
विधिवद्दीक्षयामासुरश्वमेधाय पार्थिवम् ॥	001c  
कृत्वा स पशुमेधांश्च दीक्षितः पाण्डुनन्दनः ।	002a  
धर्मराजो महातेजाः सहर्त्विग्भिर्व्यरोचत ॥	002c  
हयश्च हयमेधार्थं स्वयं स ब्रह्मवादिना ।	003a  
उत्सृष्टः शास्त्रविधिना व्यासेनामिततेजसा ॥	003c  
स राजा राजधर्मेण दीक्षितो विबभौ तदा ।	004a  
हेममाली रुक्मकण्ठः प्रदीप्त इव पावकः ॥	004c  
कृष्णाजिनी दण्डपाणिः क्षौमवासाः स धर्मजः ।	005a  
विबभौ द्युतिमान्भूयः प्रजापतिरिवाध्वरे ॥	005c  
तथैवास्यर्त्विजः सर्वे तुल्यवेषा विशाम्पते ।	006a  
बभूवुरर्जुनश्चापि प्रदीप्त इव पावकः ॥	006c  
श्वेताश्वः कपिकेतुश्च ससाराश्वं धनञ्जयः ।	007a  
विधिवत्पृथिवीपाल धर्मराजस्य शासनात् ॥	007c  
विक्षिपन्गाण्डिवं राजन्बद्धगोधाङ्गुलित्रवान् ।	008a  
तमश्वं पृथिवीपाल मुदा युक्तः ससार च ॥	008c  
अनुमार्गं तदा राजन्नागमत्तत्पुरं विभो ।	009a  
द्रष्टुकामं कुरुश्रेष्ठं प्रयास्यन्तं धनञ्जयम् ॥	009c  
तेषामन्योन्यसम्मर्दादूष्मेव समजायत ।	010a  
दिदृक्षूणां हयं तं च तं चैव हयसारिणम् ॥	010c  
ततः शब्दो महाराज दिशः खं प्रतिपूरयन् ।	011a  
बभूव प्रेक्षतां नॄणां कुन्तीपुत्रं धनञ्जयम् ॥	011c  
एष गच्छति कौन्तेयस्तुरगश्चैव दीप्तिमान् ।	012a  
समन्वेति महाबाहुः संस्पृशन्धनुरुत्तमम् ॥	012c  
एवं शुश्राव वदतां गिरो जिष्णुरुदारधीः ।	013a  
स्वस्ति तेऽस्तु व्रजारिष्टं पुनश्चैहीति भारत ॥	013c  
अथापरे मनुष्येन्द्र पुरुषा वाक्यमब्रुवन् ।	014a  
नैनं पश्याम सम्मर्दे धनुरेतत्प्रदृश्यते ॥	014c  
एतद्धि भीमनिर्ह्रादं विश्रुतं गाण्डिवं धनुः ।	015a  
स्वस्ति गच्छत्वरिष्टो वै पन्थानमकुतोभयम् ।	015c  
निवृत्तमेनं द्रक्ष्यामः पुनरेष्यति च ध्रुवम् ॥	015e  
एवमाद्या मनुष्याणां स्त्रीणां च भरतर्षभ ।	016a  
शुश्राव मधुरा वाचः पुनःपुनरुदारधीः ॥	016c  
याज्ञवल्क्यस्य शिष्यश्च कुशलो यज्ञकर्मणि ।	017a  
प्रायात्पार्थेन सहितः शान्त्यर्थं वेदपारगः ॥	017c  
ब्राह्मणाश्च महीपाल बहवो वेदपारगाः ।	018a  
अनुजग्मुर्महात्मानं क्षत्रियाश्च विशाम्पते ।	018c  
विधिवत्पृथिवीपाल धर्मराजस्य शासनात् ॥	018e  
पाण्डवैः पृथिवीमश्वो निर्जितामस्त्रतेजसा ।	019a  
चचार स महाराज यथादेशं च सत्तम ॥	019c  
तत्र युद्धानि वृत्तानि यान्यासन्पाण्डवस्य ह ।	020a  
तानि वक्ष्यामि ते वीर विचित्राणि महान्ति च ॥	020c  
स हयः पृथिवीं राजन्प्रदक्षिणमवर्तत ।	021a  
ससारोत्तरतः पूर्वं तन्निबोध महीपते ॥	021c  
अवमृद्नन्स राष्ट्राणि पार्थिवानां हयोत्तमः ।	022a  
शनैस्तदा परिययौ श्वेताश्वश्च महारथः ॥	022c  
तत्र सङ्गणना नास्ति राज्ञामयुतशस्तदा ।	023a  
येऽयुध्यन्त महाराज क्षत्रिया हतबान्धवाः ॥	023c  
किराता यवना राजन्बहवोऽसिधनुर्धराः ।	024a  
म्लेच्छाश्चान्ये बहुविधाः पूर्वं ये निकृता रणे ॥	024c  
आर्याश्च पृथिवीपालाः प्रहृष्टनरवाहनाः ।	025a  
समीयुः पाण्डुपुत्रेण बहवो युद्धदुर्मदाः ॥	025c  
एवं वृत्तानि युद्धानि तत्रतत्र महीपते ।	026a  
अर्जुनस्य महीपालैर्नानादेशसमागतैः ॥	026c  
यान्यत्र हयतो राजन्प्रवृत्तानि महान्ति च ।	027a  
तानि युद्धानि वक्ष्यामि कौन्तेयस्य तवानघ ॥ ॥	027c  

इति श्रीमन्महाभारते आश्वमेधिकपर्वणि अनुगीतापर्वणि त्रिसप्ततितमोऽध्यायः ॥ 73 ॥

14-73-9 आकुमारं तदा राजन् इति झ.पाठः ॥ 14-73-17 शिष्यः सोमश्रवाः ॥
