अध्यायः 002

धृतराष्ट्रेण समाश्वासनेऽपि तूष्णीं तिष्ठन्तो युधिष्ठिरस्य कृष्णेन परिसान्त्वनम् ॥ 1 ॥ पुनर्भीष्मद्रोणकर्णमारणानुस्मरणविषादेनारण्यगमनाय कृष्णानुज्ञानमाकाङ्क्षमाणस्य युधिष्ठिरस्य व्यासेन परिसान्त्वनम् ॥ 2 ॥

वैशम्पायन उवाच ।	001  
एवमुक्तस्तु राजाऽसौ धृतराष्ट्रेण धीमता ।	001a  
तूष्णीम्बभूव मेधावी तमुवाचाथ केशवः ॥	001c  
अतीव मनसा शोकः क्रियमाणो जनाधिप ।	002a  
सन्तपयति चैतस्य पूर्वप्रेतान्पितामहान् ॥	002c  
यजस्व विविधैर्यज्ञैर्बहुभिः स्वाप्तदक्षिणैः ।	003a  
देवांस्तर्पय सोमेन स्वधया च पितॄनपि ॥	003c  
अतिथीनन्नपानेन कामैरन्यैरकिञ्चनान् ।	004a  
\'त्वद्विधस्य महाबुद्धे नैतदद्योपपद्यते ।\'	004c  
विदितं वेदितव्यं ते कर्तव्यमपि ते कृतम् ॥	004e  
श्रुताश्च राजधर्मास्ते भीष्माद्भागीरथीसुतात् ।	005a  
कृष्णद्वैपायनाच्चैव नारदाद्विदुरात्तथा ॥	005c  
नेमामर्हसि मूढानां वृत्तिं त्वमनुवर्तितुम् ।	006a  
पितृपैतामहं वृत्तमास्थाय धुरमुद्वह ॥	006c  
युक्तं हि यशसा क्षात्रं स्वर्गं प्राप्तुमसंशयम् ।	007a  
नहि कश्चिद्धि शूराणां निहतोऽत्र पराङ्मुखः ॥	007c  
त्यज शोकं महाराज भवितव्यं हि तत्तथा ।	008a  
न शक्यास्ते पुनर्द्रष्टुं त्वया येऽस्मिन्रणे हताः ॥	008c  
एतावदुक्त्वा गोविन्दो धर्मराजं युधिष्ठिरम् ।	009a  
विरराम महातेजास्तमुवाच युधिष्ठिरः ॥	009c  
गोविन्द मयि या प्रीतिस्तव सा विदिता मम ।	010a  
सौहृदेन तथा प्रेम्णा सदा मय्यनुकम्पसे ॥	010c  
प्रियं तु मे स्यात्सुमहत्कृतं चक्रगदाधर ।	011a  
श्रीमन्प्रीतेन मनसा सर्वं यादवनन्दन ॥	011c  
यदि मामनुजानीयाद्भवान्गन्तुं तपोवनम् ।	012a  
\'कृतकृत्यो भविष्यामि इति मे निश्चिता मतिः\' ॥	012c  
न हि शान्तिं प्रपश्यामि पातयित्वा पितामहम् ।	013a  
\'नृशंसः पुरुषव्याघ्रं गुरुं वीर्यबलान्वितम् ।\'	013c  
कर्णं च पुरुषव्याघ्रं सङ्ग्रामेष्वपलायिनम् ॥	013e  
कर्मणा येन मुच्येयमस्मात्क्रूरादरिन्दम ।	014a  
कर्मणा तद्विधत्स्वेह येन शुध्यति मे मनः ॥	014c  
तमेवंवादिनं पार्थं व्यासः प्रोवाच धर्मवित् ।	015a  
सान्त्वयन्सुमहातेजाः शुभं वचनमर्थवत् ॥	015c  
सुकृता ते मतिस्तात पुनर्बाल्येन मुह्यसे ।	016a  
किमाकाशे वयं सर्वे प्रलपामो मुहुर्मुहुः ॥	016c  
विदिताः क्षत्रधर्मास्ते येषां युद्धेन जीविका ।	017a  
तथा प्रवृत्तो नृपतिर्नाधिबन्धेन युज्यसे ॥	017c  
मोक्षधर्माश्च निखिला याथातथ्येन ते श्रुताः ।	018a  
\'यथा वै कामजां मायां परित्युक्तं त्वमर्हसि ॥\'	018c  
असकृच्चापि सन्देहाश्छिन्नास्ते कामजा मया ।	019a  
अश्रद्दधानो दुर्मेधा लुप्तस्मृतिरसि ध्रुवम् ॥	019c  
मैवं भव न ते युक्तमिदमज्ञानमीदृशम् ॥	020ac  
प्रायश्चित्तानि सर्वाणि विदितानि च तेऽनघ ।	021a  
राजधर्माश्च ते सर्वे दानधर्माश्च ते श्रुताः ॥	021c  
स कथं सर्वधर्मज्ञः सर्वागमविशारदः ।	022a  
परिमुह्यसि भूयस्त्वमज्ञानादिव भारत ॥ ॥	022c  

इति श्रीमन्महाभारते आश्वमेधिकपर्वणि अश्वमेधपर्वणि द्वितीयोऽध्यायः ॥ 2 ॥

14-2-16 पुनर्बाह्मेन मुह्यसे इति क.ट.थ.पाठः ॥
