अध्यायः 039

ब्रह्मणा महर्षीन्प्रति सत्वगुणकार्यनिरूपणम् ॥ 1 ॥

ब्रह्मोवाच ।	001  
अतः परं प्रवक्ष्यामि तृतीयं गुणमुत्तमम् ।	001a  
सर्वभूतहितं लोके सतां धर्ममनिन्दितम् ॥	001c  
आनन्दः प्रीतिरुद्रेकः प्राकाश्यं सुखमेव च ।	002a  
अकार्पण्यमसंरम्भः सन्तोषः श्रद्दधानता ॥	002c  
क्षमा धृतिरहिंसा च समता सत्यमार्जवम् ।	003a  
अक्रोधश्चानसूया च शौचं दाक्ष्यं पराक्रमः ॥	003c  
मुधाज्ञानं मुधावृत्तं मुधासेवा मुधाश्रमः ।	004a  
एवं यो युक्तधर्मः स्यात्सोऽमुत्रात्यन्तमश्नुते ॥	004c  
निर्ममो निरहङ्कारो निराशीः सर्वतः समः ।	005a  
अकामहत इत्येव सतां धर्मः सनातनः ॥	005c  
विश्रम्भो ह्रीस्तितिक्षा च त्यागः शौचमतन्द्रिता ।	006a  
आनृशंस्यमसम्मोहो दया भूतेष्वपैशुनम् ॥	006c  
हर्षस्तुष्टिर्विस्मयश्च विनयः साधुवृत्तिता ।	007a  
शान्तिकर्मविशुद्धिश्च भावशुद्धिर्विमोचनम् ॥	007c  
उपेक्षा ब्रह्मचर्यं च परित्यागश्च सर्वशः ।	008a  
निर्ममत्वमनाशीष्ट्वमपरिक्षतधर्मता ॥	008c  
मुधादानं मुधायज्ञो मुधाधीतं मुधाव्रतम् ।	009a  
मुधाप्रतिग्रहश्चैव मुधाधर्मो मुधातपः ॥	009c  
एवंवृत्तास्तु ये केचिल्लोकेऽस्मिन्सत्वसंश्रयाः ।	010a  
ब्राह्मणा ब्रह्मयोनिस्थास्ते धीराः साधुदर्शिनः ॥	010c  
हित्वा सर्वाणि पापानि निःशोका ह्यजरामराः ।	011a  
दिव्यं प्राप्य तु ते धीराः कुर्वते वै ततस्तनूः ॥	011c  
ईशित्वं च वशित्वं च लघुत्वं चाणुता तथा ।	012a  
विकुर्वते महात्मानो देवास्त्रिदिवगा इव ॥	012c  
ऊर्ध्वस्रोतस इत्येते देवा वैकारिकाः स्मृताः ।	013a  
विकुर्वन्तः प्रकृत्या वै दिवं प्राप्तास्ततस्ततः ॥	013c  
यद्यदिच्छन्ति तत्सर्वं भजन्ते विभजन्ति च ।	014a  
इत्येतत्सात्विकं वृत्तं कथितं वो द्विजर्षभाः ।	014c  
एतद्विज्ञाय लभते विधिवद्यद्यदिच्छति ॥	014e  
प्रकीर्तिताः सत्त्वगुणा विशेषतो यथावदुक्तं गुणवृत्तमेव च ।	015a  
नरस्तु यो वेद गुणानिमान्सदा गुणान्स भुङ्क्ते न गुणैः स युज्यते ॥ ॥	015c  

इति श्रीमन्महाभारते आश्वमेधिकपर्वणि अनुगीतापर्वणि एकोनचत्वारिंशोऽध्यायः ॥ 39 ॥

14-39-7 हर्षः पुत्रजन्मादिजं सुखम् । तुष्टिरलम्बुद्धिः । शान्तिकर्मणि मुक्त्युपाये शुद्धिः आर्जवेन प्रवृत्तिः ॥ 14-39-8 उपेक्षा औदासीन्यम् ॥ 
