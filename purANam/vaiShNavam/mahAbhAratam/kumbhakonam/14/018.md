अध्यायः 018

ब्राह्मणेन कृष्णं प्रति प्राणिनां जननमरणादिप्रतिपादकसिद्धकश्यपसंवादानुवादः ॥ 1 ॥

वासुदेव उवाच ।	001  
ततस्तस्योपसङ्गृह्य पादौ प्रश्नान्सुदुर्वचान् ।	001a  
पप्रच्छ तांश्च धर्मान्स प्राह धर्मभृतांवरः ॥	001c  
काश्यप उवाच ।	002  
कथं शरीराच्च्यवते कथं चैवोपपद्यते ।	002a  
कथं कष्टाच्च संसारात्संसरन्परिमुच्यते ॥	002c  
आत्मानं वा कथं युक्त्वा तच्छरीरं विमुञ्चति ।	003a  
शरीरे च विनिर्मुक्तो कथमन्यत्प्रपद्यते ॥	003c  
कथं शुभाशुभे चायं कर्मणी स्वकृते नरः ।	004a  
उपभुङ्क्ते क्व वा कर्म विदेहस्योपतिष्ठते ॥	004c  
ब्राह्मण उवाच ।	005  
एवं सञ्चोदितः सिद्धः प्रश्नांस्तान्प्रत्यभाषत ।	005a  
आनुपूर्व्येण वार्ष्णेय तन्मे निगदतः शृणुः ॥	005c  
सिद्ध उवाच ।	006  
\'अस्मिन्नेवाशु फलदा आयुष्यास्तु क्रियाः स्मृताः ।	006a  
आयुःकीर्तिकराणीह यानि कृत्यानि सेवते ।	006c  
शरीरग्रहणेऽन्यस्मिंस्तेषु क्षीणेषु सर्वशः ॥	006e  
आयुःक्षयपरीतात्मा विपरीतानि सेवते ।	007a  
बुद्धिर्व्यावर्तते चास्य विनाशे प्रत्युपस्थिते ॥	007c  
सत्त्वं बलं च कालं चाविदित्वा चात्मनस्तथा ।	008a  
अतिवेलमुपाश्नाति स्वविरुद्धान्यनात्मवान् ॥	008c  
यदाऽयमतिकष्टानि सर्वाण्युपनिषेवते ।	009a  
अत्यर्थमपि वा भुङ्क्ते न वा भुङ्क्ते कदाचन ॥	009c  
दुष्टान्नामिषपानं च यदन्योन्यविरोधि च ।	010a  
गुरु चाप्यमितं भुङ्क्ते नातिजीर्णे दिवा पुनः ॥	010c  
व्यायाममतिमात्रं च व्यवायं चोपसेवते ।	011a  
सततं कर्मलोभाद्वा प्राप्तं वेगं विधारयेत् ॥	011c  
रसाभियुक्तमन्नं वा दिवास्वप्नं च सेवते ।	012a  
अपक्वानागते काले स्वयं दोषान्प्रकोपयेत् ॥	012c  
स्वदोषकोपनाद्रोगं लभते मरणान्तिकम् ।	013a  
अपि वोद्बन्धनादीनि परीतानि व्यवस्यति ॥	013c  
तस्य तैः कारणैर्जन्तोः शरीरं च्यवते तदा ।	014a  
जीवितं प्रोच्यमानं तद्यथावदुपधारय ॥	014c  
ऊष्मा प्रकुपितः काये तीव्रवायुसमीरितः ।	015a  
शरीरमनुपर्येत्य सर्वान्प्राणान्रुणद्धि वै ॥	015c  
अत्यर्थं बलवानूष्मा शरीरे परिकोपितः ।	016a  
भिनत्ति जीवस्थानानि तानि कर्मणि विद्धि च ॥	016c  
ततः सवेदनः सद्यो जीवः प्रच्यवते क्षरन् ।	017a  
शरीरं त्यजते जन्तुश्छिद्यमानेषु मर्मसु ।	017c  
वेदनाभिः परीतात्मा तद्विद्धि द्विजसत्तम ॥	017e  
जनीमरणसंविग्नाः सततं सर्वजन्तवः ।	018a  
दृश्यन्ते सन्त्यजन्तश्च शरीराणि द्विजर्षभ ॥	018c  
गर्भसङ्क्रमणे चापि गर्भाणापुपसर्पणे ।	019a  
तादृशीमेव लभते वेदनां मानवः पुनः ॥	019c  
भिन्नसन्धिरथ क्लेदमद्भिः स लभते नरः ॥	020ac  
यथा पञ्चसु भूतेषु सम्भूतत्वं नियच्छति ।	021a  
शैत्यात्प्रकुपितः काये तीव्रवायुसमीरितः ॥	021c  
यः स पञ्चसु भूतेषु प्राणापाने व्यवस्थितः ।	022a  
स गच्छत्यूर्ध्वगो वायुः कृच्छ्रान्मुक्त्वा शरीरिणः ।	022c  
शरीरं च जहात्येवं निरुच्छ्वासश्च दृश्यते ॥	022e  
स निरूष्मा निरुच्छ्वासो निःश्रीको गतचेतनः ।	023a  
कर्मणा सम्परित्यक्तो मृत इत्युच्यते नरः ॥	023c  
स्रोतोभिर्यैर्विजानाति इन्द्रियार्थाञ्शरीरभृत् ।	024a  
तैरेव न विजानाति प्राणानाहारसम्भवान् ॥	024c  
तत्रैव कुरुते काये यः स जीवः सनातनः ॥	025ac  
तथा यद्यद्भवेन्मुक्तं सन्निपाते क्वचित्क्वचित् ।	026a  
तत्तन्मर्म विजानीहि शास्त्रदृष्टं हि तत्तथा ॥	026c  
तेषु मर्मसु भिन्नेषु ततः स समुदीरयन् ।	027a  
आविश्य हृदयं जन्तोः सत्त्वं चाशु रुणद्धि वै ॥	027c  
ततः सचेतनो जन्तुर्नाभिजानाति किञ्चन ।	028a  
तमसा संवृतज्ञानः संवृतेष्वेव मर्मसु ।	028c  
स जीवो निरधिष्ठानश्चाल्यते मातरिश्वना ॥	028e  
ततः स तं महोच्छ्वासं भृशमुच्छ्वस्य दारुणम् ।	029a  
निष्क्रमन्कम्पयत्याशु तच्छरीरमचेतनम् ॥	029c  
स जीवः प्रच्युतः कायात्कर्मभिः स्वैः समावृतः ।	030a  
अङ्कितः स्वैः शुभैः पुण्यैः पापैर्वाऽप्युपपद्यते ॥	030c  
ब्राह्मणा ज्ञानसम्पन्ना यथावच्छ्रुतनिश्चयाः ।	031a  
इतरं कृतपुण्यं वा तं विजानन्ति लक्षणैः ॥	031c  
यथाऽन्धकारे खद्योतं दीप्यमानं ततस्ततः ।	032a  
चक्षुष्मन्तः प्रपश्यन्ति तथा च ज्ञानचक्षुषः ॥	032c  
पश्यन्त्येवंविधं सिद्धा जीवं दिव्येन चक्षुषा ।	033a  
च्यवन्तं जायमानं च योनिं चानुप्रवेशितम् ॥	033c  
तस्य स्थानानि दृष्टानि विविधानीह शास्त्रतः ।	034a  
कर्मभूमिरियं भूमिर्यत्र तिष्ठन्ति जन्तवः ॥	034c  
ततः शुभाशुभं कृत्वा लभन्ते सर्वदेहिनः ।	035a  
इहैवोच्चावचान्भोगान्प्राप्नुवन्ति स्वकर्मभिः ॥	035c  
इहैवाशुभकर्माणः कर्मभिर्निरयं गताः ।	036a  
अवाग्गतिरियं कष्टा यत्र पच्यन्ति मानवाः ।	036c  
तस्मात्सुदुर्लभो मोक्षो रक्ष्यश्चाऽऽत्मा ततो भृशम् ॥	036e  
ऊर्ध्वं तु जन्तवो गत्वा येषु स्थानेष्ववस्थिताः ।	037a  
कीर्त्यमानानि तानीह तत्त्वतः सन्निबोध मे ॥	037c  
तच्छ्रुत्वा नैष्ठिकीं बुद्धिं बुद्ध्येथाः कर्मनिश्चयम् ।	038a  
तारारूपाणि सर्वाणि यत्रैतच्चन्द्रमण्डलम् ॥	038c  
यत्र विभ्राजते लोके स्वभासा सूर्यमण्डलम् ।	039a  
स्थानान्येतानि जानीहि जनानां पुण्यकर्मणाम् ॥	039c  
कर्मक्षयाच्च ते सर्वे च्यवन्ते वै पुनः पुनः ।	040a  
तत्रापि च विशेषोऽस्ति दिवि नीचोच्चमध्यमः ॥	040c  
न च तत्रापि सन्तोषो दृष्ट्वा दीप्ततरां श्रियम् ।	041a  
इत्येता गतयः सर्वाः पृथक्ते समुदीरिताः ॥	041c  
उपपत्तिं तु वक्ष्यामि गर्भस्याहमतः परम् ।	042a  
तथावत्तां निगदतः शृणुष्वावहितो द्विज ॥ ॥	042c  

इति श्रीमन्महाभारते आश्वमेधिकपर्वणि अनुगीतापर्वणि अष्टादशोऽध्यायः ॥ 18 ॥

14-18-10 दुष्टान्नं विषमान्नं विते क.ट.थ.पाठः ॥ 14-18-12 अपक्वाशं गते काले स्वयं दोषप्रकोपनमिति क.ठ.थ.पाठः ॥ 14-18-19 गर्भसङ्क्रमणे गर्भस्थदेहप्रवेशे ॥ 14-18-21 श्लेष्मा प्रकुपित इति क.थ.पाठः ॥ 14-18-24 स्रोतोभिरिन्द्रियैः ॥ 
