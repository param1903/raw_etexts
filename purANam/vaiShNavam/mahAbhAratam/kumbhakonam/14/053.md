अध्यायः 053

कुरुपुराद्द्वारकां गच्छता कृष्णेन मध्येमार्गं दृष्टेनोदङ्केन सह संवादः ॥ 1 ॥ तथा कौरवादिविनाशे स्वोपेक्षाया हेतुत्वधिया स्वं प्रति शापदानोद्यतोदङ्कपरिसान्त्वनाय तं प्रति तत्वकथनोपक्रमः ॥ 2 ॥

वैशम्पायन उवाच ।	001  
तथा प्रयान्तं वार्ष्णेयं द्वारकां भरतर्षभाः ।	001a  
परिष्वज्य न्यवर्तन्त सानुयात्राः परन्तपाः ॥	001c  
पुनःपुनश्च वार्ष्णेयं पर्यष्वजत फल्गुनः ।	002a  
आचक्षुर्विषयाच्चैनं स ददर्श पुनःपुनः ॥	002c  
कृच्छ्रेणैव तु तां पार्थो गोविन्दे विनिवेशिताम् ।	003a  
सञ्जहार ततो दृष्टिं कृष्णश्चाप्यपराजितः ॥	003c  
तस्य प्रयाणे यान्यासन्निमित्तानि महात्मनः ।	004a  
बहून्यद्भुतरूपाणि तानि मे गदतः शृणु ॥	004c  
वायुर्वेगेन महता रथस्य पुरतो ववौ ।	005a  
कुर्वन्निःशर्करं मार्गं विरजस्कमकण्टकम् ॥	005c  
ववर्ष वासवश्चैव तोयं शुचि सुगन्धि च ।	006a  
दिव्यानि चैव पुष्पाणि पुरतः शार्ङ्गधन्वनः ॥	006c  
स प्रयातो महाबाहुः समेषु मरुधन्वसु ।	007a  
ददर्शाथ मुनिश्रेष्ठमुदङ्कममितौजसम् ॥	007c  
\'महर्षिं सिद्धतपसं सर्वलोकान्तविश्रुतम् ।\'	008a  
स तं सम्पूज्य तेजस्वी मुनिं पृथुललोचनः ।	008c  
पूजितस्तेन च तदा पर्यपृच्छदनामयम् ॥	008e  
स पृष्टः कुशलं तेन सम्पूज्य मधुसूदनम् ।	009a  
उदङ्को ब्राह्मणश्रेष्ठस्ततः पप्रच्छ माधवम् ॥	009c  
कच्चिच्छौरे त्वया गत्वा कुरुपाण्डवसद्म तत् ।	010a  
कृतं सौभ्रात्रमचलं तन्मे व्याख्यातुमर्हसि ॥	010c  
अपि सन्धाय तान्वीरानुपावृत्तोऽसि केशव ।	011a  
सम्बन्धिनः स्वदयितान्सततं वृष्णिपुङ्गव ॥	011c  
कच्चित्पाण्डुसुताः पञ्च धृतराष्ट्रस्य चात्मजाः ।	012a  
लोकेषु विहरिष्यन्ति त्वया सह परन्तप ॥	012c  
स्वराष्ट्रे ते च राजानः कच्चित्प्राप्स्यन्ति वै सुखम् ।	013a  
कौरवेषु प्रशान्तेषु त्वया नाथेन केशव ॥	013c  
या मे सम्भावना तात त्वयि नित्यमवर्तत ।	014a  
अपि सा सफला तात कृता ते भरतान्प्रति ॥	014c  
श्रीभगवानुवाच ।	015  
कृतो यत्नो मया पूर्वं सौशाम्ये कौरवान्प्रति ।	015a  
नाशक्यन्त यदा साम्ये ते स्थापयितुमञ्जसा ।	015c  
ततस्ते निधनं प्राप्ताः सर्वे ससुतबान्धवाः ॥	015e  
न दिष्टमप्यतिक्रान्तुं शक्यं बुद्ध्या बलेन वा ।	016a  
महर्षे विदितं भूयः सर्वमेतत्तवानघ ॥	016c  
तेऽत्यक्रामन्मतिं मह्यं भीष्मस्य विदुरस्य च ।	017a  
ततो यमक्षयं जग्मुः समासाद्येतरेतरम् ॥	017c  
पञ्चैव पाण्डवाः शिष्टा हतमित्रा हतात्मजाः ।	018a  
धार्तराष्ट्राश्च निहताः सर्वे ससुतबान्धवाः ॥	018c  
इत्युक्तवचने कृष्णे भृशं क्रोधसमन्वितः ।	019a  
उदङ्क इत्युवाचैनं रोषादुत्फुल्ललोचनः ॥	019c  
यस्माच्छक्तेन ते कृष्ण न त्राताः कुरुपुङ्गवाः ।	020a  
सम्बन्धिनः प्रियास्तस्माच्छप्स्येऽहं त्वामसंशयम् ॥	020c  
न च ते प्रसभं यस्मात्ते निगृह्य निवारिताः ।	021a  
तस्मान्मन्युपरीतस्त्वां शप्स्यामि मधुसूदन ॥	021c  
त्वया शक्तेन हि सता मिथ्याचारेण माधव ।	022a  
ते परीताः कुरुश्रेष्ठा नश्यन्तः स्म ह्युपेक्षिताः ॥	022c  
वासुदेव उवाच ।	023  
शृणु मे विस्तरेणेदं यद्वक्ष्ये भृगुनन्दन ।	023a  
गृहाणानुनयं चापि तपस्वी ह्यसि भार्गवम् ॥	023c  
श्रुत्वा च मे तदध्यात्मं मुञ्चेथाः शापमद्य वै ।	024a  
न च मां तपसाऽल्पेन शक्तोऽभिभवितुं पुमान् ॥	024c  
न च ते तपसो नाशमिच्छामि तपतां वर ।	025a  
तपस्ते सुमहद्दीप्तं गुरवश्चापि तोषिताः ॥	025c  
कौमारं ब्रह्मचर्यं ते जानामि द्विजसत्तम ।	026a  
दुःखार्जितस्य तपसस्तस्मान्नेच्छामि तेऽव्ययम् ॥ ॥	026c  

इति श्रीमन्महाभारते आश्वमेधिकपर्वणि अनुगीतापर्वणि त्रिपञ्चाशोऽध्यायः ॥ 53 ॥

14-53-15 सौशाम्ये सौरस्ये ॥ 14-53-22 परीताः परितः प्राप्ताः ॥ 14-53-23 अनुनयं शिक्षाम् ॥ 14-53-24 मे मत्तः ॥
