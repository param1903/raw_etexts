अध्यायः 007

संवर्तमरुत्तसंवादः ॥ 1 ॥ संवर्तेन समयबन्धनपूर्वकं मरुत्तं प्रति याजनप्रतिज्ञानम् ॥ 2 ॥

संवर्त उवाच ।	001  
कथमस्मि त्वया ज्ञातः केन वा कथितोऽस्मि ते ।	001a  
एतदाचक्ष्व मे तत्त्वमिच्छसे चेन्मम प्रियम् ॥	001c  
सत्यं ते ब्रुवतः सर्वे सम्पत्स्यन्ते मनोरथाः ।	002a  
मिथ्या च ब्रुवतो मूर्धा शतधा ते स्फुटिष्यति ॥	002c  
मरुत्त उवाच ।	003  
नारदेन भवान्मह्यमाख्यातो ह्यटता पथि ।	003a  
गुरुपुत्रो ममेति त्वं ततो मे प्रीतिरुत्तमा ॥	003c  
संवर्त उवाच ।	004  
सत्यमेतद्भवानाह स मां जानाति सत्रिणम् ।	004a  
कथयस्व तदेतन्मे क्वनु सम्प्रति नारदः ॥	004c  
मरुत उवाच ।	005  
भवन्तं कथयित्वा तु मम देवर्षिसत्तमः ।	005a  
ततो मामभ्यनुज्ञाय प्रविष्टो हव्यवाहनम् ॥	005c  
व्यास उवाच ।	006  
श्रुत्वा तु पार्थिवस्यैत्संवर्तः प्रमुदं गतः ।	006a  
एतावदहमप्येवं शक्नुयामिति सोऽब्रवीत् ॥	006c  
ततो मरुत्तमुन्मत्तो वाचा निर्भर्त्सयन्निव ।	007a  
रूक्षया ब्राह्मणो राजन्पुनःपुनरथाब्रवीत् ॥	007c  
वातप्रधानेन मया स्वचित्तवशवर्तिना ।	008a  
एवं विकृतरूपेण कथं याजितुमिच्छसि ॥	008c  
भ्राता मम समर्थश्च वासवेन च सङ्गतः ।	009a  
वर्तते याजने चैव तेन कर्माणि कारय ॥	009c  
गार्हस्थ्यं चैव याज्याश्च सर्वा गृह्याश्च देवताः ।	010a  
पूर्वजेन ममाऽऽक्षिप्तं शरीरं वर्जितं त्विदम् ॥	010c  
नाहं तेनाननुज्ञातस्त्वामाविक्षित कर्हिचित् ।	011a  
याजयेयं कथञ्चिद्वै स हि पूज्यतमो मम ॥	011c  
स त्वं बृहस्पतिं गच्छ तमनुज्ञाप्य चाव्रज ।	012a  
ततोऽहं याजयिष्ये त्वां यदि यष्टुमिहेच्छसि ॥	012c  
मरुत्त उवाच ।	013  
बृहस्पतिं गतः पूर्वमहं संवर्ते तच्छृणु ।	013a  
न मां कामयते याज्यं मुनिर्वासववारितः ॥	013c  
अमरं याज्यमासाद्य याजयिष्ये न मानुषम् ।	014a  
शक्रेण प्रतिषिद्धोऽहं मरुत्तं मा स्म याजये ॥	014c  
स्पर्धते हि मया विप्र सदा हि स तु पार्थिवः ।	015a  
एवमस्त्विति चाप्युक्तो भ्रात्रा ते बलसूदनः ॥	015c  
स मामधिगतं प्रेम्णा याज्यत्वे न बुभूषति ।	016a  
देवराजं समाश्रित्य तद्विद्धि मुनिपुङ्गव ॥	016c  
सोऽहमिच्छामि भवता सर्वस्वेनापि याजितुम् ।	017a  
कामये समतिक्रान्तुं वासवं त्वत्कृतैर्गुणैः ॥	017c  
न हि मे वर्तते बुद्धिर्गन्तुं ब्रह्मन्बृहस्पतिम् ।	018a  
प्रत्याख्यातो हि तेनास्मि तथाऽनपकृते सति ॥	018c  
संवर्त उवाच ।	019  
चिकीर्षसि यथाकामं सर्वमेतत्त्वयि ध्रुवम् ।	019a  
यदि सर्वानभिप्रायान्कर्ताऽसि मम पार्थिव ॥	019c  
याज्यमानं मया हि त्वां बृहस्पतिपुरन्दरौ ।	020a  
द्विषेतां समभिक्रुद्धावेतदेकं समर्थये ॥	020c  
स्थैर्यमत्र कथं मे स्यात्स त्वं निःसंशयं कुरु ।	021a  
कुपितस्त्वां न हीदानीं भस्म कुर्यां सबान्धवम् ॥	021c  
मरुत्त उवाच ।	022  
यावत्तपेत्सहस्रांशुस्तिष्ठेरंश्चापि पर्वताः ।	022a  
तावल्लोकान्न लभेयं त्यजेयं सङ्गतं यदि ॥	022c  
मा चापि शुभबुद्धित्वं लभेयमिह कर्हिचित् ।	023a  
विषयैः सङ्गतं चास्तु त्यजेयं सङ्गतं यदि ॥	023c  
संवर्त उवाच ।	024  
आविक्षित शुभा बुद्धिर्वर्ततां तव कर्मसु ।	024a  
याजनं हि ममाप्येव वर्तते हृदि पार्थिव ॥	024c  
अभिधास्ये च ते राजन्नक्षयं द्रव्यमुत्तमम् ।	025a  
येन देवान्सगन्धर्वाञ्शक्रं चाभिभविष्यसि ॥	025c  
न तु मे वर्तते बुद्धिर्धने याज्येषु वा पुनः ।	026a  
विप्रियं तु करिष्यामि भ्रातुश्चेन्द्रस्य चोभयोः ॥	026c  
गमयिष्यामि शक्रेण समतामपि ते ध्रुवम् ।	027a  
प्रियं च ते करिष्यामि सत्यमेतद्ब्रवीमि ते ॥ ॥	027c  

इति श्रीमन्महाभारते आश्वमेधिकपर्वणि अश्वमेधपर्वणि सप्तमोऽध्यायः ॥ 7 ॥

14-7-1 मे सत्यं जीवितं चेत्प्रियं तवेति क.थ.पाठः ॥ 14-7-4 सत्रिणं कपटवेषच्छन्नम् ॥ 14-7-6 अहमप्येनं कुर्यामिति तमब्रवीदिति क.थ.पाठः ॥ 14-7-8 मधुप्रयोगदानेन स्वचित्तपरिवर्तिनेति क.थ.पाठः ॥ 14-7-23 भोगेषु सम्यग्भोगांश्च त्यजेयमिति क.थ.पाठः ॥
