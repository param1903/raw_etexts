अध्यायः 059

उदङ्काय वरदानात्परं द्वारकामागच्छता कृष्णेन मध्ये रैवतकप्रवेशः ॥ 1 ॥ रैवतकोत्सववर्णनम् ॥ 2 ॥ ततः कृष्णेन स्वभवनमेत्य मातापितृभ्यामभिवादनम् ॥ 3 ॥

जनमेजय उवाच ।	001  
उदङ्कस्य वरं दत्त्वा गोविन्दो द्विजसत्तम ।	001a  
अत ऊर्ध्वं महाबाहुः किं चकार महायशाः ॥	001c  
वैशम्पायन उवाच ।	002  
उदङ्काय वरं दत्त्वा प्रायात्सात्यकिना सह ।	002a  
द्वारकामेव गोविन्दः शीघ्रवेगैर्महाहयैः ॥	002c  
सरांसि सरितश्चैव वनानि च गिरींस्तथा ।	003a  
अतिक्रम्याऽऽससादाथ रम्यां द्वारवतीं पुरीम् ॥	003c  
वर्तमाने महाराज महे रैवतकस्य च ।	004a  
उपायात्पुण्डरीकाक्षो युयुधानानुगस्तदा ॥	004c  
अलङ्कृतस्तु स गिरिर्नानारूपैर्विचित्रितैः ।	005a  
बभौ रत्नमयैः कोशैः संवृतः पुरुषर्षभ ॥	005c  
काञ्चनस्रग्भिरग्र्याभिः सुमनोभिस्तथैव च ।	006a  
वासोभिश्च महाशैलः कल्पवृक्षैस्तथैव च ॥	006c  
दीपवृक्षैश्च सौवर्णैरभीक्ष्णमुपशोभितः ।	007a  
गुहानिर्झरदेशेषु दिवाभूतो बभूव ह ॥	007c  
पताकाभिर्विचित्राभिः सघण्टाभिः समन्ततः ।	008a  
पुम्भिः स्त्रीभिश्च सङ्घुष्टः प्रगीत इव चाभवत् ।	008c  
अतीव प्रेक्षणीयोऽभून्मेरुर्मुनिगणैरिव ॥	008e  
मत्तानां हृष्टरूपाणां स्त्रीणां पुंसां च भारत ।	009a  
गायतां पर्वतेन्द्रस्य दिविस्पृगिव निःस्वनः ॥	009c  
प्रमत्तमत्तसम्मत्तक्ष्वेडितोद्धुष्टसङ्कुलः ।	010a  
तथा किलकिलाशब्दैर्भूधरोऽभून्मनोहरः ॥	010c  
विपणापणवान्रम्यो भक्ष्यभोज्यविहारवान् ।	011a  
वस्त्रमाल्योत्करयुतो वीणावेणुमृदङ्गवान् ॥	011c  
सुरामैरेयमिश्रेण भक्ष्यभोज्येन चैव ह ।	012a  
दीनान्धकृपणादिभ्यो दीयमानेन चानिशम् ।	012c  
बभौ परमकल्याणो महस्तस्य महागिरेः ॥	012e  
पुण्यावसथवान्वीरैः पुण्यकृद्भिर्निषेवितः ।	013a  
विहारो वृष्णिवीराणां महे रैवतकस्य ह ॥	013c  
स नानावेश्मसङ्कीर्णो देवलोक इवाऽऽबभौ ।	014a  
तदा च कृष्णसान्निध्यान्मुदा देवगणैर्युतः ॥	014c  
\'स्तुवन्त्यन्तर्हिता देवा गन्धर्वाश्च सहर्षिभिः ।	015a  
साधकः सर्वधर्माणामसुराणां विनाशकः ॥	015c  
त्वं स्रष्टा सृज्यमाधारं कारणं धर्मवेदवित् ।	016a  
त्वया सत्क्रियते देव न जानीमोऽत्र मायया ॥	016c  
केवलं त्वाऽभिजानीमः शरणं परमेश्वरम् ।	017a  
ब्रह्मादीनां च गोविन्द सान्निध्यं शरणं नमः ॥	017c  
इति स्तुते मानुषैश्च पूजिते देवकीसुते ।\'	018a  
शक्रसद्मप्रतीकाशो बभूव स हि शैलराट् ॥	018c  
ततः सम्पूज्यमानः स विवेश भवनं शुभम् ।	019a  
गोविन्दः सात्यकिश्चैव जग्मतुर्भवनं स्वकम् ॥	019c  
विवेश च प्रहृष्टात्मा चिरकालप्रवासतः ।	020a  
कृत्वा नसुकरं कर्म दानवेष्विव वासवः ॥	020c  
उपायान्तं तु वार्ष्णेयं भोजवृष्ण्यन्धकास्तथा ।	021a  
अभ्यगच्छन्महात्मानं देवा इव शतक्रतुम् ॥	021c  
स तानभ्यर्च्य मेधावी पृष्ट्वा च कुशलं तदा ।	022a  
अभ्यवादयत प्रीतः पितरं मातरं तदा ॥	022c  
ताभ्यां स सम्परिष्वक्तः सान्त्वितश्च महाभुजः ।	023a  
उपोपविष्टैः सर्वैस्तैर्वृष्णिभिः परिवारितः ॥	023c  
स विश्रान्तो महातेजाः कृतपादावनेजनः ।	024a  
कथयामास तत्सर्वं पृष्टः पित्रा महाहवम् ॥ ॥	024c  

इति श्रीमन्महाभारते आश्वमेधिकपर्वणि अनुगीतापर्वणि एकोनषष्टितमोऽध्यायः ॥ 59 ॥

14-59-4 महे उत्सवे ॥ 14-59-7 दीपभूतो बभूवहेति क.थ.पाठः ॥ 14-59-10 प्रमत्ताः क्रीडाद्यासक्त्यानवहिताः । मत्ताः मद्यादिना । सम्मता हृष्टाः ॥ 14-59-23 सात्यकिश्च महाभुज इति क.पाठः ॥
