अध्यायः 034

ब्राह्मणेन ब्राह्मणीं प्रति स्वमाहात्म्यप्रकाशनम् ॥ 1 ॥

ब्राह्मण उवाच ।	001  
नाहं तथा भीरु चरामि लोके यथा त्वं मां तर्जयसे स्वबुद्ध्या ।	001a  
विप्रोऽस्मि मुक्तोऽस्मि वनेचरोऽस्मि गृहस्थधर्मा व्रतवांस्तथाऽस्मि ॥	001c  
नाहमस्मि यथा मां त्वं पश्यसे च शुभाशुभे ।	002a  
मया व्याप्तमिदं सर्वं यत्किञ्चिज्जगतीगतम् ॥	002c  
ये केचिज्जन्तवो लोके जङ्गमाः स्थावराश्च ह ।	003a  
तेषां मामन्तकं विद्धि दारूणामिव पावकम् ॥	003c  
राज्ये पृथिव्यां सर्वस्यामथवाऽपि त्रिविष्टपे ।	004a  
तथा बुद्धिरियं वेत्ति बुद्धिरेव धनं मम ॥	004c  
एकः पन्था ब्राह्मणानां येन गच्छन्ति तद्विदः ।	005a  
गृहेषु वनवासेषु गुरुवासेषु भिक्षुषु ॥	005c  
लिङ्गैर्बहुभिरव्यग्रैरेका बुद्धिरुपास्यते ।	006a  
नानालिङ्गाश्रमस्थानां येषां बुद्धिः शमात्मिका ॥	006c  
ते भावमेकमायान्ति सरितः सागरं यथा ।	007a  
बुद्ध्याऽयं गम्यते मार्गः शरीरेण न गम्यते ।	007c  
आद्यन्तवन्ति कर्माणि शरीरं कर्मबन्धनम् ॥	007e  
तस्मान्मे सुभगे नास्ति परलोककृतं भयम् ।	008a  
तद्भावभावनिरता ममैवाऽऽत्मानमेष्यसि ॥ ॥	008c  

इति श्रीमन्महाभारते आश्वमेधिकपर्वणि अनुगीतापर्वणि चतुस्त्रिंशोऽध्यायः ॥ 34 ॥

14-34-3 तेषामन्तर्गतं विद्धि इति क.ध.पाठः ॥ 14-34-7 विद्ध्यन्तवन्ति कर्माणीति क.थ.पाठः ॥ 14-34-8 तस्मात्ते सुभगे इति झ.पाठः । मद्भावभावनिरता मामेवैष्यस्यथाऽऽत्मनेति क.पाठः ॥ 
