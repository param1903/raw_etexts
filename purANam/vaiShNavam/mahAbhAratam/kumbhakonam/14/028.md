अध्यायः 028

कृष्णेन युधिष्ठिरं प्रति विद्याब्रह्मणोररण्यत्वरूपणपरब्राह्मणदम्पतिसंवादानुवादः ॥ 1 ॥

ब्राह्मण उवाच ।	001  
सङ्कल्पदंशमशकं शोकहर्षहिमातपम् ।	001a  
मोहान्धकारतिमिरं लोभव्याधिसरीसृपम् ॥	001c  
विषयैकात्ययाध्वानं कामक्रोधकिरातकम् ।	002a  
तदतीत्य महादुर्गं प्रविष्टोऽस्मि महद्वनम् ॥	002c  
ब्राह्मण्युवाच ।	003  
क्व तद्वनं महाप्राज्ञ के वृक्षाः सरितश्च काः ।	003a  
कियन्तः पर्वताश्चैव कियत्यध्यनि तद्वनम् ॥	003c  
ब्राह्मण उवाच ।	004  
नैतदस्ति पृथग्भावः किञ्चिदन्यत्ततः सुखम् ।	004a  
नैतदस्त्यपृथग्भावः किञ्चिद्दुःखतरं ततः ॥	004c  
तस्माद्ध्रस्वतरं नास्ति न ततोऽस्ति महत्तरम् ।	005a  
नास्ति तस्माद्दुःखतरं नास्त्यन्यत्तत्समं सुखम् ॥	005c  
न तत्राविश्य शोचन्ति न प्रहृष्यन्ति च द्विजाः ।	006a  
न च बिभ्यति केभ्यश्चिन्नैभ्यो बिभ्यति केचन ॥	006c  
तस्मिन्वने सप्त महाद्रुमाश्च फलानि सप्तातिथयश्च सप्त ।	007a  
सप्ताश्रमाः सप्त समाधयश्च दीक्षाश्च सप्तैतदरण्यरूपम् ॥	007c  
पञ्चवर्णानि दिव्यानि पुष्पाणि च फलानि च ।	008a  
सृजन्तः पादपास्तत्र व्याप्य तिष्ठन्ति तद्वनम् ॥	008c  
सुवर्णानि द्विवर्णानि पुष्पाणि च फलानि च ।	009a  
सृजन्तः पादपास्तत्र व्याप्य तिष्ठन्ति तद्वनम् ॥	009c  
\'शङ्कराणि त्रिवर्णानि पुष्पाणि च फलानि च ।	010a  
सृजन्तः पादपास्तत्र व्याप्य तिष्ठन्ति तद्वनम् ॥\'	010c  
सुरभीणि द्विवर्णानि पुष्पाणि च फलानि च ।	011a  
सृजन्तः पादपास्तत्र व्याप्य तिष्ठन्ति तद्वनम् ॥	011c  
सुरभीण्येकवर्णानि पुष्पाणि च फलानि च ।	012a  
सृजन्तः पादपास्तत्र व्याप्य तिष्ठन्ति तद्वनम् ॥	012c  
बहून्यव्यक्तवर्णानि पुष्पाणि च फलानि च ।	013a  
विसृजन्तौ महावृक्षौ तद्वनं व्याप्य तिष्ठतः ॥	013c  
एको वह्निः सुमना ब्राह्मणोऽत्र पञ्चेन्द्रियाणि समिधश्चात्र सन्ति ।	014a  
तेभ्यो वृक्षाः सप्त फलन्ति दीक्षा गुणाः फलान्यतिथयः फलाशाः ॥	014c  
आतिथ्यं प्रतिगृह्णन्ति तत्र सप्त महर्षयः ।	015a  
अर्चितेषु प्रलीनेषु तेष्वन्यद्रोचते वनम् ॥	015c  
प्रज्ञावृक्षं मोक्षफलं शान्तिच्छायासमन्वितम् ।	016a  
ज्ञानाश्रयं तृप्तितोयमन्तःक्षेत्रज्ञभास्करम् ॥	016c  
येऽधिगच्छन्ति तत्सन्तस्तेषां नास्ति पुनर्भवः ।	017a  
ऊर्ध्वं चाधश्च तिर्यक्च तस्य नान्तोऽधिगम्यते ॥	017c  
सप्त स्त्रियस्तत्र चरन्ति सत्यास्त्ववाङ्मुखा भानुमत्यो जनित्र्यः ।	018a  
ऊर्ध्वं रसानाददते प्रजाभ्यः सर्वान्यथा नित्यमनित्यता च ॥	018c  
तत्रैव प्रतितिष्ठन्ति पुनस्तत्रोदयन्ति च ।	019a  
सप्त सप्तर्षयः सिद्धा वसिष्ठप्रमुखैः सह ॥	019c  
यशो वर्चो भगश्चैव विजयः सिद्धतेजसः ।	020a  
एतमेवानुवर्तन्ते सप्त ज्योतींषि भास्करम् ॥	020c  
ऋषयः पर्वताश्चैव सन्ति तत्र समासतः ।	021a  
नद्यश्च परितो वारि वहन्त्यो ब्रह्मसम्भवम् ॥	021c  
नदीनां सङ्गमश्चैव वैताने समुपह्वरे ।	022a  
स्वात्मतृप्ता यतो यान्ति साक्षादेव पितामहम् ॥	022c  
कृशाशाः सुव्रताः शान्तास्तपसा दग्धकिल्बिषाः ।	023a  
आत्मन्यात्मानमावेश्य ब्राह्मणास्तमुपासते ॥	023c  
शममप्यत्र शंसन्ति विद्यारण्यविदो जनाः ।	024a  
तदरण्यमभिप्रेत्य यथातत्वमजायत ॥	024c  
एतदेवेदृशं पुण्यमरण्यं ब्राह्मणा विदुः ।	025a  
विदित्वा चानुतिष्ठन्ति क्षेत्रज्ञेनानुदर्शिना ॥ ॥	025c  

इति श्रीमन्महाभारते आश्वमेधिकपर्वणि अनुगीतापर्वणि अष्टाविंशोऽध्यायः ॥ 28 ॥

14-28-7 सप्तर्षयः सप्त तथेन्धनानि इति क.थ.पाठः ॥ 14-28-9 चतुर्वर्णानि दिव्यानीति क.थ.पाठः ॥ 14-28-13 सृजन्तः पादपास्तत्र व्याप्य तिष्ठन्ति तद्वनमिति क.ट.थ.पाठः ॥ 14-28-19 तत्रोपयन्ति चेति झ.पाठः । ते च सप्तर्षयः सिद्धा इति क.थ.पाठः ॥ 14-28-20 भगश्चोजो विजयः सिद्धितेजसी इति क.थ.पाठः ॥ 14-28-24 ऋचमप्यत्र पश्यन्ति विद्यारण्येति क.थ.पाठः ॥ 14-28-25 विदित्वा नानुपश्यन्ति क्षेत्रज्ञा नानुदर्शनमिति क.थ.पाठः ॥ 
