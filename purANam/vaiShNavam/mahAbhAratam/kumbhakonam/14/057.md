अध्यायः 057

शापाद्राक्षसत्वं गतेन सौदासेनोदङ्कभक्षणोद्यमे उदङ्केन पुनः प्रत्यागमनप्रतिज्ञापूर्वकं तं प्रति कुण्डलयाचनम् ॥ 1 ॥ उदङ्केन सौदासवचसा तत्पत्नीं प्रति कुण्डलयाचने तया तं प्रति मणिकुण्डलमहिमादिकथनपूर्वकं राजाभिज्ञानानयनचोदना ॥ 2 ॥

वैशम्पायन उवाच ।	001  
स तं दृष्ट्वा तथाभूतं राजानं घोरदर्शनम् ।	001a  
दीर्घश्मश्रुधरं नॄणां शोणितेन समुक्षितम् ॥	001c  
चकार न व्यथां विप्रो राजा त्वेनमथाब्रवीत् ।	002a  
प्रत्युत्थाय महातेजा भयकर्ता यमोपमः ॥	002c  
दिष्ट्या त्वमसि कल्याण षष्ठे काले ममान्तिकम् ।	003a  
भक्ष्यं मृगयमाणस्य सम्प्राप्तो द्विजसत्तम ॥	003c  
उदङ्क उवाच ।	004  
राजन्गुर्वर्थिनं विद्धि चरन्तं मामिहागतम् ।	004a  
न च गुर्वर्थमुद्युक्तं हिंस्यमाहुर्मनीषिणः ॥	004c  
राजोवाच ।	005  
षष्ठे काले ममाहारो विहितो द्विजसत्तम ।	005a  
न शक्यस्त्वं समुत्स्रष्टुं क्षुधितेन मयाऽद्य वै ॥	005c  
उदङ्क उवाच ।	006  
एवमस्तु महाराज समयः क्रियतां तु मे ।	006a  
गुर्वर्थमभिनिर्वर्त्य पुनरेष्यामि ते वशम् ॥	006c  
संश्रुतश्च मया योऽर्थो गुरवे राजसत्तम ।	007a  
त्वदधीनः स राजेन्द्र तं त्वां भिक्षे नरेश्वर ॥	007c  
ददासि विप्रमुख्येभ्यस्त्वं हि रत्नानि नित्यदा ।	008a  
दाता च त्वं नरव्याघ्र पात्रभूतः क्षिताविह ।	008c  
पात्रं प्रतिग्रहे चापि विद्धि मां नृपसत्तम ॥	008e  
उपाहृत्य गुरोरर्थं त्वदायत्तमरिन्दम ।	009a  
समयेनेह राजेन्द्र पुनरेष्यामि ते वशम् ॥	009c  
सत्यं ते प्रतिजानामि नात्र मिथ्या कथञ्चन ।	010a  
अनृतं नोक्तपूर्वं मे स्वैरेष्वपि कुतोऽन्यथा ॥	010c  
सौदास उवाच ।	011  
यदि मत्तस्तवाऽऽयत्तो गुर्वर्थः कृत एव सः ।	011a  
यदि चास्ति प्रतिग्राह्यं साम्प्रतं तद्वदस्व मे ॥	011c  
उदङ्क उवाच ।	012  
प्रतिग्राह्यो मतो मे त्वं सदैव पुरुषर्षभ ।	012a  
सोऽहं त्वामनुसम्प्राप्तो भिक्षितुं मणिकुण्डले ॥	012c  
सौदास उवाच ।	013  
पत्न्यास्ते मम विप्रर्षे उचिते मणिकुण्डले ।	013a  
वरयार्थं त्वमन्यं वै तं ते दास्यामि सुव्रत ॥	013c  
उदङ्क उवाच ।	014  
अलं ते व्यपदेशेन प्रमाणं यदि ते वयम् ।	014a  
प्रयच्छ कुण्डले मह्यं सत्यवाग्भव पार्थिव ॥	014c  
वैशम्पायन उवाच ।	015  
इत्युक्तस्त्वब्रवीद्राजा तमुदङ्कं पुनर्वचः ।	015a  
गच्छ मद्वचनाद्देवीं ब्रूहि देहीति सत्तम ॥	015c  
सैवमुक्ता त्वया नूनं मद्वाक्येन शुचिव्रता ।	016a  
प्रदास्यति द्विजश्रेष्ठ कुण्डले ते न संशयः ॥	016c  
उदङ्क उवाच ।	017  
क्व पत्नी भवतः शक्या मया द्रष्टुं नरेश्वर ।	017a  
स्वयं वाऽपि भवान्पत्नीं किमर्थं नोपसर्पति ॥	017c  
सौदास उवाच ।	018  
तां द्रक्ष्यति भवानद्य कास्मिंश्चिद्वननिर्झरे ।	018a  
षष्ठे काले न हि मया सा शक्या द्रष्टुमद्य वै ॥	018c  
वैशम्पायन उवाच ।	019  
उदङ्कस्तु तथोक्तः स जगाम भरतर्षभ ।	019a  
मदयन्तीं च दृष्ट्वा स ज्ञापयत्स्वप्रयोजनम् ॥	019c  
सौदासवचनं श्रुत्वा ततः सा पृथुलोचना ।	020a  
प्रत्युवाच महाबुद्धिमुदङ्कं जनमेजय ॥	020c  
एवमेतन्महाब्रह्मन्नानृतं वदसेऽनघ ।	021a  
अभिज्ञानं तु किञ्चित्त्वं समानयितुमर्हसि ॥	021c  
इमे हि दिव्ये मणिकुण्डले मे देवाश्च यक्षाश्च महर्षयश्च ।	022a  
तैस्तैरुपायैरपहर्तुकामाश्छिद्रेषु नित्यं परितर्कयन्ति ॥	022c  
निक्षिप्तमेतद्भुवि पन्नगास्तु रत्नं समासाद्य परामृशेयुः ।	023a  
यक्षास्तथोच्छिष्टधृतं सुराश्च निद्रावशाद्वा परिधर्षयेयुः ॥	023c  
छिद्रेष्वेतेष्विमे नित्यं ह्रियेते द्विजसत्तम ।	024a  
देवराक्षसनागानामप्रमत्तेन धार्यते ॥	024c  
एते दिवाऽपि भासेते रात्रौ च द्विजसत्तम ।	025a  
नक्तं नक्षत्रताराणां प्रभामाक्षिप्य वर्ततः ॥	025c  
एते ह्यामुच्य भगवन्क्षुत्पिपासाभयं कुतः ।	026a  
विषाग्निश्वापदेभ्यश्च भयं जातु न विद्यते ॥	026c  
ह्रस्वेन चैते आमुक्ते भवतो ह्रस्वके तदा ।	027a  
अनुरूपेण चामुक्ते जायेते तत्प्रमाणके ॥	027c  
एवंविधे ममैते वै कुण्डले परमार्चिते ।	028a  
त्रिषु लोकेषु विज्ञाते तदभिज्ञानमानय ॥ ॥	028c  

इति श्रीमन्महाभारते आश्वमेधिकपर्वणि अनुगीतापर्वणि सप्तपञ्चाशोऽध्यायः ॥ 57 ॥

14-57-24 छिद्रेष्वेतेष्विमे इति पूर्वान्वयि । नागानां नागैः ह्रियेत इति सम्बन्धः ॥
