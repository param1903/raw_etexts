अध्यायः 046

ब्रह्मणा महर्षीन्प्रति ब्रह्मचारिवनस्थधर्मनिरूपणपूर्वकं तदनुष्ठानस्य श्रेयःसाधनत्वोक्तिः ॥ 1 ॥

ब्रह्मोवाच ।	001  
एवमेतेन मार्गेण पूर्वोक्तेन यथाविधि ।	001a  
अधीतवान्यथाशक्ति तथैव ब्रह्मचर्यवान् ॥	001c  
स्वधर्मनिरतो विद्वान्सर्वेन्द्रिययतो मुनिः ।	002a  
गुरोः प्रियहिते युक्तः सत्यधर्मपरः शुचिः ॥	002c  
गुरुणा समनुज्ञातो भुञ्जीतान्नमकुत्सयन् ।	003a  
हविष्यभैक्ष्यभुक् चापि स्थानासनविहारवान् ॥	003c  
द्विकालमग्निं जुह्वानः शुचिर्भूत्वा समाहितः ।	004a  
धारयीत सदा दण्डं बैल्वं पालाशमेव वा ॥	004c  
क्षौमं कार्पासिकं वाऽपि मृगाजिनमथापि वा ।	005a  
सर्वं काषायरक्तं वा वासो वाऽपि द्विजस्य ह ॥	005c  
मेखला च भवेन्मौञ्जी जटी नित्योदकस्तथा ।	006a  
यज्ञोपवीती स्वाध्यायी अलुप्तनियतव्रतः ॥	006c  
पूताभिश्च तथैवाद्भिः सदा दैवततर्पणम् ।	007a  
भावेन नियतः कुर्वन्ब्रह्मचारी प्रशस्यते ॥	007c  
एवं युक्तो जयेत्स्वर्गमूर्ध्वरेताः समाहितः ।	008a  
न संसरति जातीषु परमं स्थानमाश्रितः ॥	008c  
संस्कृतः सर्वसंस्कारैस्तथैव ब्रह्मचर्यवान् ।	009a  
ग्रामान्निष्क्रम्य चारण्ये मुनिः प्रव्रजितो वसेत् ॥	009c  
चर्मवल्कलसंवासी सायं प्रातरुपस्पृशेत् ।	010a  
अरण्यगोचरो नित्यं न ग्रामं प्रविशेत्पुनः ॥	010c  
अर्चयन्नतिथीन्काले दद्याच्चापि प्रतिश्रयम् ।	011a  
फलपत्रावरैर्मूलैः श्यामाकेन च वर्तयन् ॥	011c  
स नित्यमुदकं वायुं सर्वं वानेयमाश्रयेत् ।	012a  
प्राश्नीयादानुपूर्व्येण यथादीक्षमतन्द्रितः ॥	012c  
समूलफलशाकाद्यैरर्चेदतिथिमागतम् ।	013a  
यद्भक्षः स्यात्ततो दद्याद्भिक्षां नित्यमतन्द्रितः ॥	013c  
देवतातिथिपूर्वं च सदा प्राश्नीत वाग्यतः ।	014a  
अस्कन्दितमनाश्चैव लघ्वाशी देवताश्रयः ॥	014c  
दान्तो मैत्रः क्षमायुक्तः केशाञ्श्मश्रु च धारयन् ।	015a  
जुह्वन्स्वाध्यायशीलश्च सत्यधर्मपरायणः ॥	015c  
न्यस्तदेहः सदा दक्षो वननित्यः समाहितः ।	016a  
एवं युक्तो जयेत्स्वर्गं वानप्रस्थो जितेन्द्रियः ॥	016c  
गृहस्थो ब्रह्मचारी च वानप्रस्थोऽथवा पुनः ।	017a  
य इच्छेन्मोक्षमास्थातुमुत्तमां वृत्तिमाश्रयेत् ॥	017c  
अभयं सर्वभूतेभ्यो दत्त्वा नैष्कर्म्यमाचरेत् ।	018a  
सर्वभूतहितो मैत्रः सर्वेन्द्रिययतो मुनिः ॥	018c  
अयाचितमसङ्क्लृप्तमुपपन्नं यदृच्छया ।	019a  
कृत्वा प्राह्णे चरेद्भैक्ष्यं विधूमे भुक्तवज्जने ॥	019c  
वृत्ते शरावसम्पाते भैक्ष्यं लिप्सेत मोक्षवित् ।	020a  
लाभेन च न हृष्येत नालाभे विमना भवेत् ।	020c  
न चातिभिक्षां भिक्षेत केवलं प्राणयात्रिकः ॥	020e  
यात्रार्थी कालमाकाङ्क्षंश्चरेद्भैक्ष्यं समाहितः ।	021a  
लाभं साधारणं नेच्छेन्न भुञ्जीताभिपूजितः ॥	021c  
अभिपूजितलाभाद्धि विजुगुप्सेत भिक्षुकः ।	022a  
भुक्तान्यन्नानि तिक्तानि कषायकटुकानि च ॥	022c  
नास्वादयीत भुञ्जानो रसांश्च मधुरांस्तथा ।	023a  
यात्रामात्रं च भुञ्जीत केवलं प्राणधारणम् ॥	023c  
असंरोधेन भूतानां वृत्तिं लिप्सेत मोक्षवित् ।	024a  
न चान्यमन्नं लिप्सेत भिक्षमाणः कथञ्चन ॥	024c  
न सन्निकाशयेद्धर्मं विविक्ते चारजाश्चरेत् ।	025a  
शून्यागारमण्यं वा वृक्षमूलं नदीं तथा ॥	025c  
प्रतिश्रयार्थं सेवेत पार्वतीं वा पुनर्गुहाम् ।	026a  
ग्रामैकरात्रिको ग्रीष्मे वर्षास्वेकत्र वा वसेत् ॥	026c  
अध्वा सूर्येण निर्दिष्टः कीटवच्च चरेन्महीम् ।	027a  
दयार्थं चैव भूतानां समीक्ष्य पृथिवीं चरेत् ॥	027c  
सञ्चयांश्च न कुर्वीत स्नेहवासं च वर्जयेत् ।	028a  
पूताभिरद्भिर्नित्यं वै कार्यं कुर्वीत मोक्षवित् ॥	028c  
उपस्पृशेदुद्धृताभिरद्भिश्च पुरुषः सदा ।	029a  
अहिंसा ब्रह्मचर्यं च सत्यमार्जवमेव च ॥	029c  
अक्रोधश्चानसूया च दमो नित्यमपैशुनम् ।	030a  
अष्टस्वेतेषु युक्तः स्याद्व्रतेषु नियतेन्द्रियः ॥	030c  
अपापमशठं वृत्तमजिह्मं नित्यमाचरेत् ।	031a  
जोषयेत सदा भोज्यं ग्रासमागतमस्पृहः ॥	031c  
यात्रामात्रं च भुञ्जीत केवलं प्राणयात्रिकम् ।	032a  
धर्मलब्धमथाश्नीयान्न काममनुवर्तयेत् ॥	032c  
ग्रासादाच्छादनादन्यन्न गृह्णीयात्कथञ्चन ।	033a  
यावदाहारयेत्तावत्प्रतिगृह्णीत नाधिकम् ॥	033c  
परेभ्यो न प्रतिग्राह्यं न च देयं कदाचन ।	034a  
दैन्यभावाच्च भूतानां संविभज्य सदा बुधः ॥	034c  
नाददीत परस्वानि न गृह्णीयान्न याचयेत् ।	035a  
न किञ्चिद्विषयं भुक्त्वा स्पृहयेत्तस्य वै पुनः ॥	035c  
मृदमापस्तथाऽन्नानि पत्रपुष्पफलानि च ।	036a  
असंवृतानि गृह्णीयात्प्रवृत्तानि च कार्यवान् ॥	036c  
न शिल्पजीविकां जीवेद्द्विरन्नं नोत कामयेत् ।	037a  
न द्वेष्टा नोपदेष्टा च भवेच्च निरुपस्कृतः ॥	037c  
श्रद्धापूतानि भुञ्जीत निमित्तानि च वर्जयेत् ।	038a  
मुधावृत्तिरसक्तश्च सर्वभूतैरसन्धितः ॥	038c  
आशीर्युक्तानि सर्वाणि हिंसायुक्तानि यानि च ।	039a  
लोकसङ्ग्रहधर्मं च नैव कुर्यान्न कारयेत् ॥	039c  
सर्वभावानतिक्रम्य लघुमात्रः परिव्रजेत् ।	040a  
समः सर्वेषु भूतेषु स्थावरेषु चरेषु च ॥	040c  
परं नोद्वेजयेत्कञ्चिन्न च कस्यचिदुद्विजेत् ।	041a  
विश्वास्यः सर्वभूतानामग्र्यो मोक्षविदुच्यते ॥	041c  
अनागतं च न ध्यायेन्नातीतमनुचिन्तयेत् ।	042a  
वर्तमानमुपेक्षेत कालाकाङ्क्षी समाहितः ॥	042c  
न चक्षुषा न मनसा न वाचा दूषयेत्क्वचित् ।	043a  
न प्रत्यक्षं परोक्षं वा किञ्चिद्दुष्टं समाचरेत् ॥	043c  
इन्द्रियाण्युपसंहृत्य कूर्मोऽङ्गानीव सर्वशः ।	044a  
क्षीणेन्द्रियमनोबुद्धिर्निरीहः सर्वतत्त्ववित् ॥	044c  
निर्द्वन्द्वो निर्नमस्कारो निःस्वाहाकार एव च ।	045a  
निर्ममो निरहङ्कारो निर्योगक्षेम आत्मवान् ॥	045c  
निराशीर्निर्गुणः शान्तो निरासक्तो निराश्रयः ।	046a  
आत्मसङ्गी च तत्त्वज्ञो मुच्यते नात्र संशयः ॥	046c  
अपादपाणिपृष्ठं तदशिरस्कमनूदरम् ।	047a  
अभिन्नगुणकर्माणं केवलं विमलं स्थिरम् ॥	047c  
अगन्धमरसस्पर्शमरूपाशब्दमेव च ।	048a  
अनुगम्यमनासक्तममांसमपि चैव यत् ॥	048c  
निश्चिन्तमव्ययं दिव्यं गृहस्थमपि सर्वदा ।	049a  
सर्वभूतस्थमात्मानं ये पश्यन्ति न ते मृताः ॥	049c  
न तत्र क्रमते बुद्धिर्नेन्द्रियाणि न देवताः ।	050a  
वेदा यज्ञाश्च लोकाश्च न तपो न व्रतानि च ॥	050c  
यत्र ज्ञानवतां प्राप्तिरलिङ्गग्रहणा स्मृता ।	051a  
तस्मादलिङ्गधर्मज्ञो धर्मतत्त्वमुपाचरेत् ॥	051c  
गूढधर्माश्रितो विद्वान्विज्ञानचरितं चरेत् ।	052a  
अमूढो मूढरूपेण चरेद्धर्ममदूषयन् ॥	052c  
यथैनमवमन्येरन्परे सततमेव हि ।	053a  
तथावृत्तश्चरेच्छान्तः सतां धर्मानकुत्सयन् ॥	053c  
य एवं वृत्तसम्पन्नः स मुनिः श्रेष्ठ उच्यते ।	054a  
इन्द्रियाणीन्द्रियार्थांश्च महाभूतानि पञ्च च ॥	054c  
मनो बुद्धिरहङ्कारमव्यक्तं पुरुषं तथा ।	055a  
एतत्सर्वं प्रसङ्ख्याय यथावत्तत्त्वनिश्चयात् ॥	055c  
ततः स्वर्गमवाप्नोति विमुक्तः सर्वबन्धनैः ।	056a  
एतावदन्तवेलायां परिसङ्ख्याय तत्त्ववित् ॥	056c  
ध्यायेदेकान्तमास्थाय मुच्यतेऽथ निराश्रयः ।	057a  
निर्मुक्तः सर्वसङ्गेभ्यो वायुराकाशगो यथा ॥	057c  
क्षीणकोशो निरातङ्कस्तथेदं प्राप्नुयात्परम् ॥ ॥	058ac  

इति श्रीमन्महाभारते आश्वमेधिकपर्वणि अनुगीतापर्वणि षट्चत्वारिंशोऽध्यायः ॥ 46 ॥ 

14-46-08 जयेल्लोकान्वानप्रस्थो जितेन्द्रिय इति झ. पाठः ॥ 14-46-10 सायं प्रातरपः स्पृशेदिति क. पाठः ॥ 14-46-35 न किञ्चिद्द्वेषद्भुक्त्वा तस्मै नो गर्हयेत्पुनरिति क. पाठः । स्पृहयेदितरस्य वै इति ट. थ. पाठः॥
