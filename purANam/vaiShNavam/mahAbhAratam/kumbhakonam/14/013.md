अध्यायः 013

कामस्य शक्तिकथनेन दुर्जयत्वकथनपूर्वकं तज्जयोपायकथनम् ॥ 1 ॥

वासुदेव उवाच ।	001  
न बाह्यं द्रव्यमुत्सृज्य सिद्धिर्भवति भारत ।	001a  
शारीरं द्रव्यमुत्सृज्य सिद्धिर्भवति वा न वा ॥	001c  
बाह्यद्रव्यविमुक्तस्य शारीरेषु च गृह्यतः ।	002a  
यो धर्मो यत्सुखं चैव द्विषतामस्तु तत्तव ॥	002c  
द्व्यक्षरस्तु भवेन्मृत्युस्त्र्यक्षरं ब्रह्म शाश्वतम् ।	003a  
ममेति द्व्यक्षरो मृत्युर्न ममेति च शाश्वतम् ॥	003c  
ब्रह्ममृत्यू ततो राजन्नात्मन्येव व्यवस्थितौ ।	004a  
अदृश्यमानौ भूतानि योधयेतामसंशयम् ॥	004c  
अविनाशोऽस्य तत्त्वस्य नियतो यदि भारत ।	005a  
भित्त्वा शरीरं भूतानामहिंसां प्रतिपद्यते ॥	005c  
लब्ध्वा हि पृथिवीं कृत्स्नां सहस्थावरजङ्गमाम् ।	006a  
ममत्वं यस्य नैव स्यात्किं तया स करिष्यति ॥	006c  
अथवा वसतः पार्थ वने वन्येन जीवतः ।	007a  
ममता यस्य वित्तेषु मृत्योरास्ये स वर्तते ॥	007c  
ब्राह्यान्तराणां शत्रूणां स्वभावं पश्य भारत ।	008a  
यन्न पश्यति तद्भूतं मुच्यते स महाभयात् ॥	008c  
कामात्मानं न प्रशंसन्ति लोके नेहाकामा काचिदस्ति प्रवृत्तिः ।	009a  
सर्वे कामा मनसोऽङ्ग प्रभूता यान्पण्डितः संहरते विचिन्त्य ।	009c  
भूयोभूयो जन्मनोऽभ्यासयोगाद्योगी योगं सारमार्गं विचिन्त्य ॥	009e  
दानं च वेदाध्ययनं तपश्च काम्यानि कर्माणि च वैदिकानि ।	010a  
व्रतं यज्ञान्नियमान्ध्यानयोगान्कामेन यो नाऽऽरभते विदित्वा ।	010c  
यद्यच्चायं कामयते स धर्मो नयो धर्मो नियमस्तस्य मूलम् ॥	010e  
अत्र गाथाः कामगीताः कीर्तयन्ति पुराविदः ।	011a  
शृणु सङ्कीर्त्यमानास्ता अखिलेन युधिष्ठिर ॥	011c  
काम उवाच ।	012  
नाहं शक्योऽनुपायेन हन्तुं भूतेन केनचित् ॥	012ac  
यो मां प्रयतते हन्तुं ज्ञात्वा प्रहरणे बलम् ।	013a  
तस्य तस्मिन्प्रहरणे पुनः प्रादुर्भवाम्यहम् ॥	013c  
यो मां प्रयतते हन्तुं यज्ञैर्विविधदक्षिणैः ।	014a  
जङ्गमेष्विव धर्मात्मा पुनः प्रादुर्भवाम्यहम् ॥	014c  
यो मां प्रयतते हन्तुं वेदैर्वेदान्तसाधनैः ।	015a  
स्थावरेष्विव भूतात्मा तस्य प्रादुर्भवाम्यहम् ॥	015c  
यो मां प्रयतते हन्तुं धृत्या सत्यपराक्रमः ।	016a  
भावो भवामि तस्याहं स च मां नावबुध्यते ॥	016c  
यो मां प्रयतते हन्तुं तपसा संशितव्रतः ।	017a  
ततस्तपसि तस्याथ पुनः प्रादुर्भवाम्यहम् ॥	017c  
यो मां प्रयतते हन्तुं मोक्षमास्थाय पण्डितः ।	018a  
तस्य मोक्षरतिस्थस्य नृत्यामि च हसामि च ।	018c  
अवध्यः सर्वभूतानामहमेकः सनातनः ॥	018e  
तस्मात्त्वमपि तं कामं यज्ञैर्विविधदक्षिणैः ।	019a  
धर्मे कुरु महाराज तत्र ते स भविष्यति ॥	019c  
यजस्व वाजिमेधेन विधिवद्दक्षिणावता ।	020a  
अन्यैश्च विविधैर्यज्ञैः समृद्धैराप्तदक्षिणैः ॥	020c  
मा ते व्यथाऽस्तु निहतान्बन्धून्वीक्ष्य पुनःपुनः ।	021a  
न शक्यास्ते पुनर्द्रष्टुं येऽहतास्मिन्रणाजिरे ॥	021c  
स त्वमिष्ट्वा महायज्ञैः समृद्धैराप्तदक्षिणैः ।	022a  
कीर्तिं लोके परां प्राप्य गतिमग्र्यां गमिष्यसि ॥ ॥	022c  

इति श्रीमन्महाभारते आश्वमेधिकपर्वणि अश्वमेधपर्वणि त्रयोदशोऽध्यायः ॥ 13 ॥

14-13-1 न बाह्यस्य राज्यादेरर्थस्य त्यागात्त्यागी भवति किन्तु शारीरं कामादिकं त्यक्त्वैव सिद्धिर्मोक्षः नवेति शुष्कवैराग्यवतो विवेकशून्यस्य सिद्ध्यभावं सूचयति । उत्सृज्य सिद्धिर्भवति भारतेति क.ध.पाठः ॥ 14-13-2 गृद्ध्यतः सक्तस्य यो धर्मः सः अधर्म एव यत्सुखं तद्दुःखमेव ॥ 14-13-3 मम त्वं संसारहेतुः तदभावो ब्रह्मप्राप्तिहेतुरित्यर्थः ॥
