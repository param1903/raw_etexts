अध्यायः 032

ब्राह्मणेन स्वभार्यां प्रति कामक्रोधादिपरित्यागपूर्वकं भगवदवबोधस्य परमपुरुषार्थसाधनतावबोधकाम्बरीषगीतगाथाकथनम् ॥ 1 ॥

ब्राह्मण उवाच ।	001  
त्रयो वै रिपवो लोके नवधा गुणतः स्मृताः ।	001a  
हर्षः स्तम्भोऽतिमानश्च त्रयस्ते सात्विका गुणाः ॥	001c  
शोकः क्रोधाभिसंरम्भो राजसास्ते गुणाः स्मृताः ।	002a  
स्वप्नस्तन्द्रा च मोहश्च त्रयस्ते तामसा गुणाः ॥	002c  
एतान्निकृत्य धृतिमान्बाणसङ्घैरतन्द्रितः ।	003a  
जेतुं परानुत्सहते प्रशान्तात्मा जितेन्द्रियः ॥	003c  
अत्र गाथाः कीर्तयन्ति पुराकल्पविदो जनाः ।	004a  
अम्बरीषेण या गीता राज्ञा राज्यं प्रशासता ॥	004c  
समुदीर्णेषु दोषेषु बाध्यमानेषु साधुषु ।	005a  
जग्राह तरसा राज्यमम्बरीष इति श्रुतिः ॥	005c  
स निगृह्याऽऽत्मनो दोषान्साधून्समभिपूज्य च ।	006a  
जगाम महतीं सिद्धिं गाथाश्चेमा जगाद ह ॥	006c  
भूयिष्ठं विजिता दोषा निहताः सर्वशत्रवः ।	007a  
एको दोषो वरिष्ठश्च वध्यः स न हतो मया ॥	007c  
यत्प्रयुक्तो जन्तुरयं वैतृष्ण्यं नाधिगच्छति ।	008a  
तृष्णार्त इव निम्नानि धावमानो न बुध्यते ॥	008c  
अकार्यमपि येनेह प्रयुक्तः सेवते नरः ।	009a  
तं लोभमसिभिस्तीक्ष्णैर्निकृत्य सुखमेधते ॥	009c  
लोभाद्धि जायते तृष्णा ततश्चिन्ता प्रवर्तते ।	010a  
स लिप्समानो लभते भूयिष्ठं राजसान्गुणान् ।	010c  
तदवाप्तौ तु लभते भूयिष्ठं तामसान्गुणान् ॥	010e  
स तैर्गुणैः संहतदेहबन्धनः पुनःपुनर्जायति कर्म चेहते ।	011a  
जन्मक्षये भिन्नविकीर्णदेहो मृत्युं पुनर्गच्छति जन्मनैव ॥	011c  
तस्मादेतं सम्यगवेक्ष्य लोभं निगृह्य धृत्याऽऽत्मनि राज्यमिच्छेत् ।	012a  
एतद्राज्यं नान्यदस्तीह राज्यमात्मैव राजा विदितो यथावत् ॥	012c  
इति राज्ञाऽम्बरीषेण गाथा गीता यशस्विना ।	013a  
आधिराज्यं पुरस्कृत्य लोभमेकं निकृन्तता ॥ ॥	013c  

इति श्रीमन्महाभारते आश्वमेधिकपर्वणि अनुगीतापर्वणि द्वात्रिंशोऽध्यायः ॥ 32 ॥

14-32-1 गुणतः वृत्तिभेदात् ॥ 14-32-2 अभिसंरम्भो द्वेषाभिनिवेशः ॥ 14-32-3 निकृत्य च्छित्त्वा । बाणसङ्घैः शमादिभिः ॥ 14-32-11 पुनर्जायति चेह तत्फलम् । फलक्षये भिन्नविदीर्णदेहः पुनर्मृत्युं गच्छति चैव जन्मनीति क.थ.पाठः ॥ 14-32-12 नान्यदस्तीति विद्या यैश्चैष राजा विजितो मयैक इति क.थ.पाठः ॥
