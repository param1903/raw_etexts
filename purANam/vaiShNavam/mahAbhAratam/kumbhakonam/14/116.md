अध्यायः 116
कृष्णेन युधिष्ठिरम्प्रति भकगवद्भक्तिसौशील्याद्यभावे ब्राह्मणानामपि अग्निहोत्रस्वाध्यायाध्ययनादिसत्कर्मणामपि वैफल्यस्य शूद्राणामपि भक्त्यादिमतां स्वोचितकिञ्चित्कर्मणामपि साफल्यस्य च कथनम् ॥ 1 ॥

युधिष्ठिर उवाच ।	001  
कीदृशा ब्राह्मणाः पुण्या भावशुद्धाः सुरेश्वर ।	001a  
यत्कर्म सफलं नेति कथयस्य ममानघ ॥	001c  
भगवानुवाच ।	002  
शृणु पाण्डव तत्सर्वं ब्राह्मणानां यथाक्रमम् ।	002a  
सफलं निष्फलं चैव तेषां कर्म ब्रवीमि ते ॥	002c  
त्रिदण्डधारणं मौनं जटाधारणमुण्डनम् ।	003a  
वल्कलाजिनसंवासो व्रतचर्याऽभिषेचनम् ॥	003c  
अग्निहोत्रं गृहे वासः स्वाध्यायं दारसत्क्रिया ।	004a  
सर्वाण्येतानि वै मिथ्या यदि भावो न निर्मलः ॥	004c  
अग्निहोत्रं वृथा राजन्वृथा वेदास्तथैव च ।	005a  
शीलेन देवास्तुष्यन्ति श्रुतयस्तत्र कारणम् ॥	005c  
क्षान्तः दान्तं जितक्रोधं जितात्मानं जितेन्द्रियम् ।	006a  
तमग्र्यं ब्राह्मणं मन्ये शेषाः शूद्रा इति स्मृताः ॥	006c  
अग्निहोत्रव्रतपरान्स्वाध्यायनिरताञ्शुचीन् ।	007a  
उपवासरतान्दान्तांस्तादेवा ब्राह्मणान्विदुः ॥	007c  
न जात्या पुजीतो राजन्गुणाः कल्याणकारणाः ।	008a  
चण्डालमपि वृत्तस्थं तं देवा ब्राह्मणं विदुः ॥	008c  
मनश्शौचं कर्मशौचं कुलशौचं च भारत ।	009a  
शरीरशौचं वाक्छौचं शौचं पञ्चविधं स्मृतम् ॥	009c  
पञ्चस्वेतेषु शौचेषु हृदिं शौचं विशिष्यते ।	010a  
हृदयस्य च शौचेन स्वर्गं गच्छन्ति मानवाः ॥	010c  
अग्निहोत्रपरिभ्रष्टः प्रसक्तः क्रयविक्रयैः ।	011a  
वर्णसङ्करकर्ता च ब्राह्मणो वृषलैः समः ॥	011c  
यस्य वेदश्रुतिर्नष्टा कर्षकश्चापि यो द्विजः ।	012a  
विकर्मसेवी कौन्तेय स वै वृषल उच्यते ॥	012c  
वृषो हि धर्मो विज्ञेयस्तस्य यः कुरुते लयम् ।	013a  
वृषलं तं विदुर्देवा निकृष्टं श्वपचादपि ॥	013c  
स्तुतिभिर्ब्रह्मगीताभिर्यः शूद्रं स्तौति मानवः ।	014a  
न तु मां स्तौति पापात्मा स तु चण्डालतः समः ॥	014c  
श्वदृतौ तु यथा क्षीरं ब्रह्म वै वृषले तथा ।	015a  
दुष्टतामेति तत्सर्वं शुना लीढं हविर्यथा ॥	015c  
अङ्गानि वेदाश्चत्वारो मीमांसान्यायविस्तरः ।	016a  
धर्मशास्त्रं पुराणं च विद्या ह्येताश्चतुर्दश ॥	016c  
यान्युक्तानि मया सम्यग्विद्यास्थानानि भारत ।	017a  
उत्पन्नानि पवित्राणि भुवनार्थं तथैव च ॥	017c  
तस्मात्तानि न शूद्रस्य स्प्रष्टव्यानि युधिष्ठिर ।	018a  
सर्वं च शूद्रसंस्पृष्टमपवित्रं न संशयः ॥	018c  
लोके त्रीण्यपवित्राणि पञ्चामेध्यानि भारत ।	019a  
श्वा च शूद्रः श्वपाकश्च अपवित्राणि पाण्डव ॥	019c  
गायकः कुक्कुटो यूपो ह्युदक्या वृषलीपतिः ।	020a  
पञ्चैते स्युरमेध्याश्च स्प्रष्टव्या न कदाचन ।	020c  
स्पृष्ट्वैतानष्ट वै विप्रः सचेलो जलमाविशेत् ॥	020e  
मद्भक्ताञ्शूद्रसामान्यादवमन्यन्ति ये नराः ।	021a  
नरकेष्वेव तिष्ठन्ति वर्षकोटिं नराधमाः ॥	021c  
चण्डालमपि मद्भक्तं नावमन्येत बुद्धिमान् ।	022a  
अवमानात्पतन्त्येव नरके रौरवे नराः ॥	022c  
मम भक्तस्य भक्तेषु प्रीतिरभ्यधिका मम ।	023a  
तस्मान्मद्भक्तभक्ताश्च पूजनीया विशेषतः ॥	023c  
कीटपक्षिमृगाणां च मयि सन्न्यस्तचेतसाम् ।	024a  
ऊर्ध्वामेव गतिं विद्धि किं पुनर्ज्ञानिनां नृणाम् ॥	024c  
पत्रं वाऽप्यथवा पुष्पं फलं वाऽप्यप एव वा ।	025a  
ददाति मम शूद्रो यच्छिरसा धारयामि तत् ॥	025c  
विप्रानेवार्चयेद्भक्त्या शूद्रप्रायांश्च मत्प्रियान् ।	026a  
तेषां तेनैव रूपेण पूजां गृह्णामि भारत ॥	026c  
वेदोक्तेनैव मार्गेण सर्वभूतहृदि स्थितम् ।	027a  
मामर्चयन्ति ये पिप्रा मत्सायुज्यं व्रजन्ति ते ॥	027c  
मद्भक्तानां हितायैव प्रादुर्भावः कृतो मया ।	028a  
प्रदुर्भावकृता काचिदर्चनीया युधिष्ठिर ॥	028c  
आसामन्यतमां मूर्तिं यो मद्भक्त्या समर्चति ।	029a  
तेनैव परितुष्टोऽहं भविष्यामि न संशयः ॥	029c  
मृदा च मणिरत्नैश्च ताम्रेण रजतेन च ।	030a  
कृत्वा प्रतिकृतिं कुर्यादर्चनां काञ्चनेन वा ।	030c  
पुण्यं दशगुणं विद्यादेतेषामुत्तरोत्तरम् ॥	030e  
जपकामो भवेद्राजा विद्याकामो द्विजोत्तमः ।	031a  
वैश्यो वा धनकामस्तु शूद्रः सुखफलप्रियः ।	031c  
सर्वकामाः स्त्रियो वाऽपि सर्वान्कामानवाप्नुयुः ॥ ॥	031e  

इति श्रीमन्महाभारते आश्वमेधिकपर्वणि वैष्णवधर्मपर्वणि षोडशाधिकशततमोऽध्यायः ॥ 116 ॥

