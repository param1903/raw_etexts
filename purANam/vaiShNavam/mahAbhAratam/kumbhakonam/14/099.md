अध्यायः 099

कृष्णेन युधिष्ठिरं प्रति बीजयोन्योः शुद्ध्यशुद्धिनिरूपणम् ॥ 1 ॥ तथा गायत्रीमहिमानुवर्णनम् ॥ 2 ॥ ब्राह्मणमहिमप्रशंसनम् । ब्राह्मणावमन्तॄणां नारकयातनानुवर्णनं च ॥ 3 ॥

वैशम्पायन उवाच ।	001  
श्रुत्वैवं सात्विकं दानं राजसं तामसं तथा ।	001a  
पृथक्पृथक्त्वेन गतिं फलं चापि पृथक्पृथक् ॥	001c  
अवितृप्तः प्रहृष्टात्मा पुण्यं धर्मामृतं पुनः ।	002a  
युधिष्ठिरो धर्मरतः केशवं पुनरब्रवीत् ॥	002c  
बीजयोनिविशुद्धानां लक्षणानि वदस्व मे ।	003a  
बीजदोषेण लोकेश जायन्ते च कथं नराः ॥	003c  
आचारदोषं देवेशं वक्तुमर्हस्यशेषतः ॥	004a  
ब्राह्मणानां विशेषं च गुणदोषौ च केशव ॥	004c  
चातुर्वर्ण्यस्य कुत्स्नस्य वर्तमानाः प्रतिग्रहे ।	005a  
केन विप्रा विशेषेण तरन्ते तारयन्ति च ।	005c  
एतान्कथय देवेश त्वद्भक्तस्य नमोस्तु ते ॥	005e  
भगवानुवाच ।	006  
शृणु राजन्यथावृत्तं बीजयोनिं शुभाशुभम् ।	006a  
येन तिष्ठति लोकोयं विनश्यति च पाण्डव ॥	006c  
अविप्लुतब्रह्मचर्यो यस्तु विप्रो यथाविधि ।	007a  
स बीजं नाम विज्ञेयं तस्य बीजं शुभं भवेत् ॥	007c  
कन्या चाक्षतयोनिः स्यात्कुलीना पितृमातृतः ।	008a  
ब्राह्मादिषु विवाहेषु परिणीता यथाविधि ।	008c  
सा प्रशस्ता वरारोहा तस्या योनिः प्रशस्यते ॥	008e  
मनसा कर्मणा वाचा या गच्छेत्परपूरुषम् ।	009a  
योनिस्तस्या नरश्रेष्ठ गर्भाधानं न चार्हति ॥	009c  
स्वैरिण्या यस्तु पापात्मा सन्तानार्थमिहेच्छति ।	010a  
स कुलान्पातयत्याशु दशपूर्वान्दशापरान् ॥	010c  
दुष्टयोनौ तु यो मोहाद्रेतः सिञ्चति मूढधीः ।	011a  
तद्रेतसा समुत्पन्नः षडङ्गविदपि द्विजः ।	011c  
साधुभिः स बहिष्कार्यः श्वापाक इव पार्थिव ॥	011e  
कर्मणा मनसा वाचा या भवेत्स्वैरचारिणी ।	012a  
सा कुलघ्रीति विज्ञेया तस्यां जातः श्वपाचकः ॥	012c  
दैवे पित्र्ये तथा दाने भोजने सहभाषणे ।	013a  
शयने सहसम्बन्धे न योग्या दृष्टयोनिजाः ॥	013c  
न तस्माद्दुष्टयोन्यां तु गर्भमुत्पादयेद्बुधः ।	014a  
मोहेन कुरुते यस्तु कुलं हन्ति त्रिपूरुषम् ॥	014c  
कानीनश्च सहोढश्च तथोभौ कुण्डगोलकै ।	015a  
आरूढपतिताज्जातः परितस्यापि यः सुतः ।	015c  
षडेते विप्रचण्डाला निकृष्टाः श्वपचादपि ॥	015e  
यो यत्र तत्र वा रेतः सिक्त्वा शूद्रासु वा चरेत् ।	016a  
कामचारी स पापात्मा बीजं तस्याशुभं भवेत् ॥	016c  
अशुद्धं तद्भवेद्बीजं शुद्धां योनिं न चार्हति ।	017a  
दूषयत्यपि तां योनिं शुना लीढं हविर्यथा ॥	017c  
शूद्रयोनौ पतेद्बीजं हाहाशब्दं द्विजन्मनः ।	018a  
कुर्यात्पुरीषगर्तेषु पतितोऽस्मीति दुःखितः ॥	018c  
मामधःपातयन्नेष पापात्मा काममोहितः ।	019a  
अधोगतिं प्रजोत्क्षिप्रमिति शप्त्वा पतेत्तु तत् ॥	019c  
आत्मा हि शुक्लमुद्दिष्टं दैवतं परमं महत् ।	020a  
तस्मात्सर्वप्रयत्नेन निरुन्ध्याच्छुक्लमात्मनः ॥	020c  
आयुस्तेजो बलं वीर्यं प्रज्ञा श्रीश्च महद्यशः ।	021a  
पुण्यं च मत्प्रियत्वं च लभते ब्रह्मचर्यया ॥	021c  
अविप्लुतब्रह्मचर्यैर्गृहस्थाश्रममाश्रितैः ।	022a  
पञ्चयज्ञपरैर्धर्मः स्थाप्यते पृथिवीतले ॥	022c  
सायम्प्रातस्तु ये सन्ध्यां सम्यङ्नित्यमुपासते ।	023a  
नावं वेदमयीं कृत्वा तरन्ते तारयन्ति च ॥	023c  
यो जपेत्पावनीं देवीं गायत्रीं वेदमातरम् ।	024a  
न सीदेत्प्रतिगृह्णानः पृथिवीं च ससागराम् ॥	024c  
ये चास्य दुःस्थिताः केचिद्ग्रहाः सूर्यादयो दिवि ।	025a  
ते चास्य सौम्या जायन्ते शिवाः शुभकरास्तथा ॥	025c  
यत्र यत्र स्थिताश्चैव दारुणाः पिशिताशनाः ।	026a  
घोररूपा महाकाया धर्षयन्ति न तं द्विजम् ॥	026c  
पुनन्तीह पृथिव्यां च चीर्णवेदव्रता नराः ।	027a  
चतुर्णामपि वेदानां सा हि राजन्गरीयसी ॥	027c  
अचीर्णव्रतवेदा ये विकर्मफलमाश्रिताः ।	028a  
ब्राह्मणा नाममात्रेण तेऽपि पूज्या युधिष्ठिर ।	028c  
किं पुनर्यस्तु सन्ध्ये द्वे नित्यमेवोपतिष्ठते ॥	028e  
शीलमध्ययनं दानं शौचं मार्दवमार्जवम् ।	029a  
तस्माद्वेदाद्विशिष्टानि मनुराह प्रजापतिः ॥	029c  
भूर्भुवस्स्वरिति ब्रह्म यो वेदनिरतो द्विजः ।	030a  
स्वदारनिरतो दान्तः स विद्वान्स च भूसुरः ॥	030c  
सन्ध्यामुपासते ये वै नित्यमेव द्विजोत्तमाः ।	031a  
ते यान्ति नरशार्दूल ब्रह्मलोकं न संशयः ॥	031c  
सावित्रीमात्रसारोपि वरो विप्रः सुयन्त्रितः ।	032a  
नायन्त्रितश्चतुर्वेदी सर्वाशी सर्वविक्रयी ॥	032c  
सावित्रीं चैव वेदांश्च तुलयाऽतोलयन्पुरा ।	033a  
सदेवर्षिगणाश्चैव सर्वे ब्रह्मपुरस्सराः ।	033c  
चतुर्णामपि वेदानां सा हि राजन्गरीयसी ॥	033e  
यथा विकसिते पुष्पे मधु गृह्णन्ति षट्पदाः ।	034a  
एवं गृहीता सावित्री सर्ववेदे च पाण्डवः ॥	034c  
तस्मात्तु सर्ववेदानां सावित्री प्राण उच्यते ।	035a  
निर्जीवा हीतरे वेदा विना सावित्रिया नृप ॥	035c  
नायन्त्रितश्चतुर्वेदी शीलभ्रष्टः स कुत्सितः ।	036a  
शीलवृत्तसमायुक्तः सावित्रीपाठको वरः ॥	036c  
सहस्रपरमां देवीं शतमध्यां दशावराम् ।	037a  
सावित्रीं जप कौन्तेय सर्वपापप्रणाशिनीम् ॥	037c  
युधिष्ठिर उवाच ।	038  
त्रैलोक्यनाथ हे कृष्ण सर्वभूतात्मको ह्यसि ।	038a  
नानायोगपर श्रेष्ठ तुष्यसे केन कर्मणा ॥	038c  
भागवानुवाच ।	039  
यदि भारसहस्रं तु गुग्गुल्वादि प्रधूपयेत् ।	039a  
करोति चेन्नमस्कारमुपहारं च कारयेत् ॥	039c  
स्तौति यः स्तुतिभिर्मां च ऋग्यजुस्सामभिः सदा ।	040a  
न तोषयति चेद्धिप्रान्नाहं तुष्यामि भारत ॥	040c  
ब्राह्मणे पूजिते नित्यं पूजितोस्मि न संशयः ।	041a  
आक्रुष्टे चाहमाक्रुष्टो भवामि भरतर्षभ ॥	041c  
परा मयि गतिस्तेषां पूजयन्ति द्विजं हि ये ।	042a  
यदहं द्विजरूपेण वसामि वसुधातले ॥	042c  
यस्तान्पूजयति प्राज्ञो मद्गतेनान्तरात्मना ।	043a  
तमहं स्वेन रूपेण पश्यामि नरपुङ्गव ॥	043c  
कुब्जाः काणा वामनाश्च दरिद्रा व्याधितास्तथा ।	044a  
नावमान्या द्विजाः प्राज्ञैर्मम रूपा हि ते द्विजाः ॥	044c  
ये केचित्सागरान्तायां पृथिव्यां द्विजसत्तमाः ।	045a  
मम रूपं हि तेष्वेवमर्चितेष्वर्चितोऽस्म्यहम् ॥	045c  
बहवस्तु न जानन्ति नरा ज्ञानबहिष्कृताः ।	046a  
यदहं द्विजरूपेण वसामि वसुधातले ॥	046c  
अवमन्यन्ति ये विप्रान्स्वधर्मान्पातयन्ति ते ।	047a  
प्रेषणैः प्रेषयन्ते च शुश्रूषां कारयन्ति च ॥	047c  
मृतांश्चात्र परत्रेमान्यमदूता महाबलाः ।	048a  
निकृन्तन्ति यथाकामं सूत्रमार्गेण शिल्पिनः ॥	048c  
आक्रोशपरिवादाभ्यां ये रमन्ते द्विजातिषु ।	049a  
तान्मृतान्यमलोकस्थान्निपात्य पृथिवीतले ॥	049c  
आक्रम्योरसि पादेन क्रूरः संरक्तलोचनः ।	050a  
अग्निवर्णैस्तु सन्दंशैर्यमो जिह्वां समुद्धरेत् ॥	050c  
ये च विप्रान्निरीक्षन्ते पापाः पापेन चक्षुषा ।	051a  
अब्रह्मण्याः श्रुतेर्बाह्या नित्यं ब्रह्मद्विषो नराः ॥	051c  
तेषां घोरा महाकाया वक्रतुण्डा महाबलाः ।	052a  
उद्धरन्ति मुहूर्तेन खगाश्चक्षुर्यमाज्ञया ॥	052c  
यः प्रहारं द्विजेन्द्राय दद्यात्कुर्याच्च शोणितम् ।	053a  
अस्थिभङ्गं च यः कुर्यात्प्राणैर्वा विप्रयोजयेत् ।	053c  
सोनुपूर्व्येण यातीमान्नरकानेकविंशतिम् ॥	053e  
शूलमारोप्यते पश्चाज्ज्वलने परिपच्यते ।	054a  
बहुवर्षसहस्राणि पच्यमानस्त्ववाक्छिराः ।	054c  
नावमुच्येत दुर्मेदा न तस्य क्षीयते गतिः ॥	054e  
ब्राह्मणान्वा विचार्यैव व्रजन्वै वधकाङ्क्षया ।	055a  
शतर्वषसहस्राणि तामिस्रे परिपच्यते ॥	055c  
उत्पाद्य शोणितं गात्रात्संरम्भमतिपूर्वकम् ।	056a  
सपर्ययेण यातीमान्नरकानेकविंशतिम् ॥	056c  
तस्मान्नाकुशलं ब्रूयान्न शुष्कां गतिमीरयेत् ।	057a  
न ब्रूयात्परुषां वाणीं न चैवैनानतिक्रमेत् ॥	057c  
ये विप्राञ्श्लक्ष्णया वाचा पूजयन्ति नरोत्तमाः ।	058a  
अर्चितश्च स्तुतश्चैव तैर्भवामि न संशयः ॥	058c  
तर्जयन्ति च ये विप्रान्क्रोशयन्ति च भारत ।	059a  
आक्रुष्टस्तर्जितश्चाहं तैर्भवामि न संशयः ॥	059c  
यश्चन्दनैश्चागरुधूपदीपैरभ्यर्चयेत्काष्ठमयीं ममार्चाम् ।	060a  
तेनार्चितो नैव भवामि सम्यग्विप्रार्चनादस्मि समर्चितोऽहम् ॥	060c  
विप्रप्रसादाद्धरणीधरोऽहंविप्रप्रसादादसुराञ्जयामि ।	061a  
विप्रप्रसादाच्च सदक्षिणोऽहंविप्रप्रसादादजितोऽहमस्मि ॥ ॥	061c  

इति श्रीमन्महाभारते आश्वमेधिकपर्वणि वैष्णवधर्मपर्वणि एकोनशततमोऽध्यायः ॥ 99 ॥
