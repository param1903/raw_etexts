अध्यायः 113
कृष्णेन युधिष्ठिरम्प्रति कार्तिकादिद्वादशमासेषु एकभुक्तव्रताचरणप्रकारनिरूपणपूर्वकं तत्फलकथनम् ॥ 1 ॥

वैशम्पायन उवाच ।	001  
केशवेनैवमुक्ते तु चान्द्रायणविधिक्रमे ।	001a  
अपृच्छत्पुनरन्यांश्च धर्मान्धर्मात्मजो नृप ॥	001c  
युधिष्ठिर उवाच ।	002  
सर्वभूतपते श्रीमन्सर्वभूतनमस्कृत ।	002a  
सर्वभूतहितं धर्मं सर्वज्ञ कथयस्व नः ॥	002c  
भगवानुवाच ।	003  
यद्दरिद्रजनस्यापि स्वर्ग्यं सुखकरं भवेत् ।	003a  
सर्वपापप्रशमनं तच्छृणुष्व युधिष्टिर ॥	003c  
कार्तिकाद्यास्तु ये मासा द्वादशैव प्रकीर्तिताः ।	004a  
तेष्वेकबुक्तनियमः सर्वेषामुच्यते मया ॥	004c  
कार्तिके यस्तु वै मासे नन्दायां संयतेन्द्रियः ।	005a  
एकभुक्तेन मद्भक्तो मासमेकं तु वर्तते ॥	005c  
जलं वा न पिबेन्मासे नान्तरं भोजनात्परम् ।	006a  
आदित्यरूपं मां नित्यमर्चयन्सुसमाहितः ॥	006c  
व्रतान्ते भोजयेद्विप्रान्दक्षिणां सम्प्रदाय च ।	007a  
क्रोधलोभविनिर्मुक्तस्तस्य पुण्यफलं शृणु ॥	007c  
विधिवत्कपिलादाने यत्पुण्यं समुदाहृतम् ।	008a  
त्पुण्यं समनुप्राप्य सूर्यकलोके महीयते ।	008c  
ततश्चापि च्युतः कालात्पुरुषेषूपजायते ॥	008e  
मार्गशीर्षं तु यो मासमेकभुक्तेन वर्तते ।	009a  
कामं क्रोधं च लोभं च परित्यज्य यथाविधि ॥	009c  
स्नात्वा चादित्यरूपं मामर्ययेन्नियतेन्द्रियः ।	010a  
जपेच्चैव च गायत्रीं मामिकां वाग्यतेन्द्रियः ॥	010c  
मासे परिसमाप्ते तु भोजयित्वा द्विजाञ्शुचिः ।	011a  
तानर्चयति मद्भक्त्या तस्य पुण्यफलं शृणु ॥	011c  
अग्निहोत्रे कृते पुण्यमाहिताग्नेस्तु यद्भवेत् ।	012a  
तत्पुण्यं फलमासाद्य योनेनांऽबरशोभिना ।	012c  
सह सप्तर्षिलोकेषु यथाकामं यथासुखम् ॥	012e  
ततश्चापि च्युतः कालाद्धरिवर्षेषु जायते ।	013a  
तत्र प्रकामं क्रीडित्वा राजा पश्चाद्भविष्यति ॥	013c  
पौषमासं क्षिपेदेवमेकभुक्तेन यो नरः ।	014a  
अर्चयन्नेव मां नित्यं मद्गतेनान्तरात्मना ॥	014c  
अहिंसासत्यसहितः क्रोधहर्षविवर्जितः ।	015a  
एवं युक्तस्य राजेन्द्र शृणु यत्फलमुत्तमम् ॥	015c  
विप्रातिथ्यसहस्रेषु यत्पुण्यं समुदाहृतम् ।	016a  
तत्पुण्यं समनुप्राप्य शक्रलोके महीयते ॥	016c  
अवतीर्णस्ततः कालादिलावर्षेषु जायते ।	017a  
तत्र स्थित्वा चिरं कालमस्मिन्विप्रो भविष्यति ॥	017c  
माघमासं सदा यस्तु वर्तते चैकभुक्ततः ।	018a  
मदर्चनपरो भूत्वा डम्भक्रोधविवर्जितः ।	018c  
मामिकामपि सावित्रीं सन्ध्यायां तु जपेद्बुधः ॥	018e  
नमिस्करोति तान्भक्त्या मद्गतेनान्तरात्मना ।	019a	दत्त्वा दु दक्षिणामन्ते भोजयित्वा द्विजानपि ।019c  
त्रिकालस्नानयुक्तस्य तस्य पुण्यफलं शृणु ॥	019e  
नीलकण्ठप्रयुक्तेन यानेनांऽबरशोभिना ।	020a  
पितृलोकं व्रजेच्छ्रीमान्सेव्यमानोप्सरोणैः ॥	020c  
तत्र प्रकामं क्रीडित्वा भद्राश्वेषूपजायते ।	021a  
ततश्च्युतश्चतुर्वेदी विप्रो भवति भूतले ॥	021c  
यश्चरेत्फाल्गुनं मासमेकभुक्तो जितेन्द्रियः ।	022a  
नमो ब्रह्मण्यदेवायेत्येतन्मन्त्रं जपेत्सदा ॥	022c  
पायसं भोजयेद्विप्रान्व्रतान्ते संयतेन्द्रियः ।	023a  
मदर्चनपरोऽक्रोधस्तस्य पुण्यफलं शृणु ॥	023c  
विमानं सारसैर्युक्तमारूढः कामगामि च ।	024a  
नक्षत्रलोके रमते नक्षत्रसदृशाकृतिः ॥	024c  
ततश्चापि च्युतः कालात्केतुमालेषु जायते ।	025a  
तत्र प्रकामं क्रीडित्वा मानुषेषु मुनिर्भवेत् ॥	025c  
चैत्रमासं तु यो राजन्नेकभुक्तेन वर्तते ।	026a  
ब्रह्मचारी च मद्भक्त्या तस्य पुण्यफलं शृणु ॥	026c  
यदग्निहोत्रिणः पुण्यं यथोक्तं व्रतचारिणः ।	027a  
तत्पुण्यफकलमासाद्य चन्द्रलोके महीयते ॥	027c  
ततोऽवतीर्णो जायेत वर्षे रमणके पुनः ।	028a  
भुक्त्वा कामांस्ततस्तस्मिन्निह राजा भविष्यति ॥	028c  
वैशाखे यस्तु मासे वै ह्येकभुक्तेन वर्तते ।	029a  
द्विजमग्रासने कृत्वा भुञ्जन्भूमौ च वाग्यतः ॥	029c  
नमो ब्रह्मण्यदेवायेत्यर्चयित्वा दिवाकरम् ।	030a  
व्रतान्ते भोजयेद्विप्रांस्तस्य पुण्यफलं शृणु ॥	030c  
फलं यद्विधिवत्प्रोक्तमग्निष्टोमातिरात्रयोः ।	031a  
तत्पुण्यफलमासाद्य देवलोके महीयते ॥	031c  
ततो हैमवते वर्षे जायते कालपर्ययात् ।	032a  
तत्र प्रकामं क्रीडित्वा विप्रः पश्चाद्भविष्यति ॥	032c  
ज्येष्ठमासं तु यो विप्रो ह्येकभुक्तेन वर्तते ।	033a  
विप्रमग्रासने कृत्वा भूमौ भुञ्जन्यथाविधि ॥	033c  
नमो ब्रह्मण्यदेवायेत्युच्चरन्मां समाहितः ।	034a  
डम्भानृतविनिर्मुक्तस्तस्य पुण्यफलं शृणु ॥	034c  
चीर्णे चान्द्रायणे सम्यग्यत्पुण्यं समुदाहृतम् ।	035a  
तत्पुण्यफलमासाद्य देवलोके महीयते ॥	035c  
अथोत्तरकुरौ वर्षे जायते निर्गतस्ततः ।	036a  
ततश्चापि च्युतः कालादिह लोके द्विजो भवेत् ॥	036c  
आषाढमासं यो राजन्नेकभुक्तेन वर्तते ।	037a  
ब्रह्मचारी जितक्रोधो मदर्चनपरायणः ॥	037c  
विप्रमग्रासने कृत्वा भूमौ भुञ्जञ्जितेन्द्रियः ।	038a  
कृत्वा त्रिषवणं स्नानमष्टाक्षरविधानतः ॥	038c  
व्रतान्ते भोजयेद्विद्वान्पायसेन युधिष्ठिर ।	039a  
गुडोदनेन राजेन्द्र तस्य पुण्यफलं शृणु ॥	039c  
कपिलाशतदानस्य यत्पुण्यं पाण्डुनन्दन ।	040a  
तत्पुण्यफलमासाद्य देवलोके महीयते ॥	040c  
ततोऽवतीर्णः काले तु शाकद्वीपे तु जायते ।	041a  
ततश्चापि च्युतः कालादिह विप्रो भविष्यति ॥	041c  
श्रावणं यः क्षिपेन्मासमेकभुक्तेन वर्तते ।	042a  
नमो ब्रह्मण्यदेवायेत्युक्त्वा मामर्चयेत्सदा ।	042c  
विप्रमाग्रासने कृत्वा भूमौ भुञ्जन्यथाविधि ॥	042e  
पायसेनार्चयन्विप्राञ्जितक्रोधो जितेन्द्रियः ।	043a  
लोभमोहविनिर्मुक्तस्तस्य पुण्यफलं शृणु ॥	043c  
कपिलादानस्य यत्पुण्यं विधिदत्तस्य पाण्डव ।	044a  
तत्पुण्यं समनुप्राप्य शक्रलोके महीयते ॥	044c  
ततश्चापि च्युत कालात्कुशद्वीपे प्रजायते ।	045a  
तत्र प्रकामं क्रीडित्वा विप्रो भवति मानुषे ॥	045c  
यस्तु भाद्रपदं मासमेकभुक्तेन वर्तते ।	046a  
ब्रह्मचारी जितक्रोधः सत्यसन्धो जितेन्द्रियः ॥	046c  
विप्रमग्रासने कृत्वा पाकभेदविवर्जितः ।	047a  
नमो ब्रह्मण्यदेवायेत्युक्त्वाऽस्य चरणौ स्पृशेत् ॥	047c  
तिलानपि घृतं वाऽपि व्रतान्ते दक्षिणां ददत् ।	048a  
मद्भक्तस्य नरश्रेष्ठ तस्य पुण्यफलं शृणु ॥	048c  
यत्फलं विधिवत्प्रोक्तं राजसूयाश्वमेधयोः ।	049a  
तत्पुण्यफलमासाद्य शक्रलोके महीयते ॥	049c  
ततश्चापि च्युतः कालाज्जायते धनदालये ।	050a  
तत्र प्रकामं क्रीडित्वा राजा भवति मानुषे ॥	050c  
यश्चाप्याश्वयुजं मासमेकभुक्तेन वर्तते ।	051a  
मद्गायत्रीं जपेद्भक्त्या मद्गतेनान्तरात्मना ।	051c  
द्विसन्ध्यं वा त्रिसन्ध्यं वा शतमष्टोत्तरं तु वा ॥	051e  
विप्रमग्रासने कृत्वा संयतेन्द्रियमानसः ।	052a  
व्रतान्ते भोजयेद्विप्रांस्तस्य पुण्यफलं शृणु ॥	052c  
अश्वमेधस्य यत्पुण्यं विधिवत्पाण्डुनन्दन ।	053a  
तत्पुण्यफलमासाद्य मम लोके महीयते ॥	053c  
ततश्चापि च्युतः कालाच्छ्वेतद्वीपे प्रजायते ।	054a  
तत्र भुक्त्वा च भोगांश्च ततो विप्रवरो भवेत् ॥ ॥	054c  
इति श्रीमन्महाभारते आश्वमेधिकपर्वणि वैष्णवधर्मपर्वणि त्रयोदशाधिकशततमोऽध्यायः ॥ 113 ॥
