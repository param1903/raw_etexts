अध्यायः 074

अर्जुनेन त्रैगर्तानां पराजयः ॥ 1 ॥

वैशम्पायन उवाच ।	001  
त्रिगर्तैरभवद्युद्धं कृतवैरैः किरीटिनः ।	001a  
महारथसमाज्ञातैर्हतानां पुत्रनप्तृभिः ॥	001c  
ते समाज्ञाय सम्प्राप्तं यज्ञियं तुरगोत्तमम् ।	002a  
विषयान्तं ततो वीरा दंशिताः पर्यवारयन् ॥	002c  
रथिनो बद्धतूणीराः सदश्वैः समलङ्कृतैः ।	003a  
परिवार्य हयं राजन्ग्रहीतुं सम्प्रचक्रमुः ॥	003c  
ततः किरीटी सञ्चिन्त्य तेषां तत्र चिकीर्षितम् ।	004a  
वारयामास तान्वीरान्सान्त्वपूर्वमरिन्दमः ॥	004c  
तदनादृत्य ते सर्वे शरैरभ्यहनंस्तदा ।	005a  
तमोरजोभ्यां सञ्छन्नांस्तान्किरीटी न्यवारयत् ॥	005c  
तानब्रवीत्ततो जिष्णुः प्रहसन्निव भारत ।	006a  
निवर्तध्वमधर्मज्ञाः श्रेयो जीवितमेव च ॥	006c  
स हि वीरः प्रयास्यन्वै धर्मराजेन वारितः ।	007a  
हतबान्धवा न ते पार्थ हन्तव्याः पार्थिवा इति ॥	007c  
स तदा तद्वचः श्रुत्वा धर्मराजस्य धीमतः ।	008a  
तान्निवर्तध्वमित्याह न न्यवर्तन्त चापि ते ॥	008c  
ततस्त्रिगर्तराजानं सूर्यवर्माणमाहवे ।	009a  
विनद्य शरजालेनि प्रजहास धनञ्जयः ॥	009c  
ततस्ते रथघोषेण रथनेमिस्वनेन च ।	010a  
पूरयन्तो दिशः सर्वा धनञ्जयमुपाद्रवन् ॥	010c  
सूर्यवर्मा ततः पार्थे शराणां नतपर्वणाम् ।	011a  
शतान्यमुञ्चद्राजेन्द्र लघ्वस्त्रमभिदर्शयन् ॥	011c  
तथैवान्ये महेष्वासा ये च तस्यानुयायिनः ।	012a  
मुमुचुः शरवर्षाणि धनञ्जयवधैषिणः ॥	012c  
स ताञ्ज्यामुखनिर्मुक्तैर्बहुभिः सुबहूञ्शरान् ।	013a  
चिच्छेद पाण्डवो राजंस्ते भूमौ न्यपतंस्तदा ॥	013c  
केतुवर्मा तु तेजस्वी तस्यैवावरजो युवा ।	014a  
युयुधे भ्रातुरर्थाय पाण्डवेन यशस्विना ॥	014c  
तमापतन्तं सम्प्रेक्ष्य केतुवर्माणमाहवे ।	015a  
अभ्यघ्नन्निशितैर्बाणैर्बीभत्सुः परवीरहा ॥	015c  
केतुवर्मण्यभिहते धृतवर्मा महारथः ।	016a  
रथेनाशु समुत्पत्य शरैर्जिष्णुमवाकिरत् ॥	016c  
तस्य तां शीघ्रतामीक्ष्य तुतोषातीव वीर्यवान् ।	017a  
गुडाकेशो महातेजा बालस्य धृतवर्मणः ॥	017c  
न सन्दधानं ददृशे नाददानं च तं तदा ।	018a  
किरन्तमेवं स शरान्ददृशे पाकशासनिः ॥	018c  
स तु तं पूजयामास धृतवर्माणमाहवे ।	019a  
मनसा तु मुहूर्तं वै रणे समभिहर्षयन् ॥	019c  
\'न विव्याध रणे क्रुद्धः कुन्तीपुत्रो हसन्निव ।	020a  
सौभद्रस्येव तत्कर्म दृष्ट्वा बालस्य विस्मितः ॥	020c  
तं पन्नगमिव क्रुद्धं कुरुवीरः स्मयन्निव ।	021a  
प्रीतिपूर्वं महाबाहुः प्राणैर्न व्यपरोपयत् ॥	021c  
स तथा रक्ष्यमाणो वै पार्थेनामिततेजसा ।	022a  
धृतवर्मा शरं दीप्तं मुमोच विजये तदा ॥	022c  
स तेन विजयस्तूर्णमासीद्विद्धः करे भृशम् ।	023a  
मुमोच गाण्डिवं मोहात्तत्पपाताथ भूतले ॥	023c  
धनुषः पततस्तस्य सव्यसाचिकराद्विभो ।	024a  
बभूव सदृशं रूपं शक्रचापस्य भारत ॥	024c  
तस्मिन्निपतिते दिव्ये महाधनुषि पार्थिवः ।	025a  
चकार सस्वनं हासं धृतवर्मा महाहवे ॥	025c  
ततो रोषार्दितो जिष्णुः प्रमृज्य रुधिरं करात् ।	026a  
धनुरादत्त तद्दिव्यं शरवर्षैर्ववर्ष च ॥	026c  
ततो हलहलाशब्दो दिवस्पृगभवत्तदा ।	027a  
नानाविधानां भूतानां तत्कर्माणि प्रशंसताम् ॥	027c  
ततः सम्प्रेक्ष्य सङ्क्रुद्धं कालान्तकयमोपमम् ।	028a  
जिष्णुं त्रैगर्तका योधाः परीताः पर्यवारयन् ॥	028c  
अभिसृत्य परीप्सार्थं ततस्ते धृतवर्मणः ।	029a  
परिवव्रुर्गुडाकेशं तत्राक्रुद्ध्यद्धनञ्जयः ॥	029c  
ततो योधाञ्जघानाऽऽशु तेषां स दश चाष्ट च ।	030a  
महेन्द्रवज्रप्रतिमैरायसैर्बहुभिः शरैः ॥	030c  
तान्सम्प्रभग्नान्सम्प्रेक्ष्य त्वरमाणो धनञ्जयः ।	031a  
शरैराशीविषाकारैर्जघान स्वनवद्धसन् ॥	031c  
ते भग्नमनसः सर्वे त्रैगर्तकमहारथाः ।	032a  
दिशोऽभिदुद्रुवू राजन्धनञ्जयशरार्दिताः ॥	032c  
\'हतावशिष्टा हि पराः पार्थं दृष्टपराक्रमाः ।\'	033a  
तमूचुः पुरुषव्याघ्रं संशप्तकनिषूदनम् ॥	033c  
तवाऽऽस्म किङ्कराः सर्वे सर्वे वै वशगास्तव ।	034a  
आज्ञापयस्व नः पार्थ प्रह्वान्प्रेष्यानवस्थितान् ।	034c  
करिष्यामः प्रियं सर्वं तव कौरवनन्दन ॥	034e  
एतदाज्ञाय वचनं सर्वांस्तानब्रवीत्तदा ।	035a  
जीवितं रक्षत नृपाः शासनं प्रतिगृह्यताम् ॥ ॥	035c  

इति श्रीमन्महाभारते आश्वमेधिकपर्वणि अनुगीतापर्वणि चतुःसप्ततितमोऽध्यायः ॥ 74 ॥

14-74-01 महारथत्वेन सम्यगाज्ञातैः पाण्डवीयैर्हतानां पुत्रनप्तृभिस्त्रिगर्तैः ॥
