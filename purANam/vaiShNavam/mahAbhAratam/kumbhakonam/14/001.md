अध्यायः 001

गङ्गायां भीष्मायोदकदानानन्तरं बन्धुशोकविषण्णं युधिष्ठिरं प्रति धृतराष्ट्रेण समाश्वासनम् ॥ 1 ॥ तथा विदुरवचनानादरेण स्वस्यैतादृशानर्थप्राप्तिकथनम् ॥ 2 ॥

श्रीवेदव्यासाय नमः ।	001  
नारायणं नमस्कृत्य नरं चैव नरोत्तमम् ।	001a  
देवीं सरस्वतीं व्यासं ततो जयमुदीरयेत् ॥	001c  
वैशम्पायन उवाच ।	002  
कृतोदकस्तु राजानं धृतराष्ट्रं युधिष्ठिरः ।	002a  
पुरस्कृत्य महाबाहुरुत्तताराकुलेन्द्रियः ॥	002c  
उत्तीर्य तु महाबाहुर्बाष्पव्याकुललोचनः ।	003a  
पपात तीरे गङ्गाया व्याधविद्ध इव द्विपः ॥	003c  
तं सीदमानं जग्राह भीमः कृष्णेन चोदितः ।	004a  
मैवमित्यब्रवीच्चैनं कृष्णः परबलार्दनः ॥	004c  
तमार्तं पतितं भूमौ श्वसन्तं च पुनः पुनः ।	005a  
ददृशुः पार्थिवा राजन्धर्मपुत्रं युधिष्ठिरम् ॥	005c  
तं दृष्ट्वा दीनमनसं गतसत्वं नरेश्वरम् ।	006a  
भूयः शोकसमाविष्टाः पाण्डवाः समुपाविशन् ॥	006c  
राजा तु धृतराष्ट्रस्तं तथा दीनो महाभुजम् ।	007a  
वाक्यमाह महाबुद्धिः प्रज्ञाचक्षुर्नरेश्वरम् ॥	007c  
उत्तिष्ठ कुरुशार्दूल कुरु कार्यमनन्तरम् ।	008a  
क्षत्रधर्मेण कौन्तेय जितेयमवनी त्वया ॥	008c  
भुङ्क्ष्व सार्धं भ्रातृभिस्तां सुहृद्भिश्च जनेश्वर ।	009a  
शोचितव्यं न पश्यामि त्वया धर्मभृतांवर ॥	009c  
शोचितव्यं मया चैव गान्धार्या च महीपते ।	010a  
ययोः पुत्रशतं नष्टं स्वप्नलब्धं यथा धनम् ॥	010c  
अश्रुत्वा हितकामस्य विदुरस्य महात्मनः ।	011a  
वाक्यानि सुमहार्थानि परितप्यामि दुर्मतिः ॥	011c  
उक्तवान्विदुरो यन्मां धर्मात्मा दिव्यदर्शनः ।	012a  
दुर्योधनापराधेन कुलं ते विनशिष्यति ॥	012c  
स्वस्ति चेदिच्छसे राजन्कुलस्य कुरु मे वचः ।	013a  
वध्यतामेष दुष्टात्मा मन्दो राजा सुयोधनः ॥	013c  
कर्णश्च शकुनिश्चैव नैनं पश्यतु कर्हिचित् ।	014a  
द्यूतसङ्घातमप्येषामप्रमादेन वारय ॥	014c  
अभिषेचय राजानं धर्मात्मानं युधिष्ठिरम् ।	015a  
स पालयिष्यति वशी धर्मेण पृथिवीमिमाम् ॥	015c  
अथ नेच्छसि राजानं कुन्तीपुत्रं युधिष्ठिरम् ।	016a  
\'विनाशमुपयास्तन्ति तव पुत्रा न संशयः ।\'	016c  
मेढीभूतः स्वयं राज्यं प्रतिगृह्णीष्व पार्थिव ॥	016e  
समं सर्वेषु भूतेषु वर्तमानं नराधिप ।	017a  
अनुजीवन्तु सर्वे त्वां ज्ञातयो ज्ञातिवर्धन्न ॥	017c  
एवं ब्रुवति कौन्तेय विदुरे दीर्घदर्शिनि ।	018a  
दुर्योधनमहं पापमन्ववर्तं वृथामतिः ॥	018c  
अश्रुत्वा तस्य धीरस्य वाक्यानि मधुराण्यहम् ।	019a  
फलं प्राप्य महद्दुःखं निमग्नः शोकसागरे ॥	019c  
वृद्धौ हि तेऽद्य पितरौ पश्य नौ दुःखितौ नृप ।	020a  
न शोचितव्यं भवता पश्यामीह जनाधिप ॥ ॥	020c  

इति श्रीमन्महाभारते आश्वमेधिकपर्वणि अश्वमेधपर्वणि प्रथमोऽध्यायः ॥ 1 ॥

14-1-1 कृतोदकं त्विति झ.पाठः ॥ 14-1-2 उत्ततार गङ्गात इति शेषः ॥
