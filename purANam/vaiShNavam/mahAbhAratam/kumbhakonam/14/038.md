अध्यायः 038

ब्रह्मणा महर्षीन्प्रति रजोगुणकार्यनिरूपणम् ॥ 1 ॥

ब्रह्मोवाच ।	001  
रजोऽहं वः प्रवक्ष्यामि याथातथ्येन सत्तमाः ।	001a  
निबोधत महाभागा गुणवृत्तं च राजसम् ॥	001c  
सन्तापो रूपमायासः सुखदुःखे हिमातपौ ।	002a  
ऐश्वर्यं विग्रहः सिद्धिर्हेतुवादोऽरतिः क्षमा ॥	002c  
बलं शौर्यं मदो रोषो व्यायामकलहावपि ।	003a  
ईर्ष्येप्सा पैशुनं युद्धं ममत्वं परिपालनम् ॥	003c  
वधबन्धपरिक्लेशाः क्रयो विक्रय एव च ।	004a  
निकृन्त च्छिन्धि भिन्धीति परवर्मावकर्तनम् ॥	004c  
उग्रं दारुणमाक्रोशः परवित्तानुरागिता ।	005a  
लोकचिन्ताऽनुचिन्ता च मत्सरः परिभाषणम् ॥	005c  
वृथाशास्त्रं मृषावादो विकल्पपरिभाषणम् ।	006a  
निन्दा स्तुतिः प्रशंसा च प्रतापः परिधर्षणम् ॥	006c  
परिचर्या च शुश्रूषा सेवा तृष्णा व्यपाश्रयः ॥	007a  
व्यूहो नयः प्रमादश्च परिवादः परिग्रहः ॥	007c  
संस्कारा ये च लोकेषु प्रवर्तन्ते पृथक्पृथक् ।	008a  
नृषु नारीषु भूतेषु द्रव्येषु शरणेषु च ॥	008c  
सन्तापोऽप्रत्ययश्चैव व्रतानि नियमाश्च ये ।	009a  
प्रधानमाशीर्युक्तं च सततं मे भवत्विति ॥	009c  
स्वाहाकारो नमस्कारः स्वधाकारो वषट्क्रिया ।	010a  
याजनाध्यापने चोभे यजनाध्ययने अपि ॥	010c  
दानं प्रतिग्रहश्चैव प्रायश्चित्तानि मङ्गलम् ।	011a  
इदं मे स्यादिदं मे स्यात्स्नेहो गुणसमुद्भवः ॥	011c  
अभिद्रोहस्तथा माया निकृतिर्मान एव च ।	012a  
स्तैन्यं हिंसा जुगुप्सा च परितापः प्रजागरः ॥	012c  
दम्भो दर्पोऽथ रागश्च भक्तिः प्रीतिः प्रमोदनम् ।	013a  
द्यूतं च जनवादश्च सम्बन्धाः स्त्रीकृताश्च ये ॥	013c  
नृत्यवादित्रगीतानां प्रसङ्गा ये च केचन ।	014a  
सर्व एते गुणा विप्रा राजसाः सम्प्रकीर्तिताः ॥	014c  
भूतभव्यभविष्याणां भावानां भुवि भावनाः ।	015a  
त्रिवर्गनिरता नित्यं धर्मोऽर्थः काम इत्यपि ॥	015c  
कामवृत्ताः प्रमोदन्ते सर्वकामसमृद्धिभिः ।	016a  
अर्वाक्स्रोतस इत्येते मनुष्या रजसा वृताः ॥	016c  
अस्मिँलोके प्रमोदन्ते जायमानाः पुनःपनः ।	017a  
प्रेत्यभाविकमीहन्ते ऐहलौकिकमेव च ।	017c  
ददति प्रतिगृह्णन्ति तर्पयन्त्यथ जुह्वति ॥	017e  
रजोगुणा वो बहुधाऽनुकीर्तिता यथावदुक्तं गुणवृत्तमेव च ।	018a  
नरोऽपि यो वेद गुणानिमान्सदा स राजसैः सर्वगुणैर्विमुच्यते ॥ ॥	018c  

इति श्रीमन्महाभारते आश्वमेधिकपर्वणि अनुगीतापर्वणि अष्टत्रिंशोऽध्यायः ॥ 38 ॥

14-38-2 सङ्घातो रूपमायास इति क.ट.थ.पाठः ॥ 14-38-5 उग्रं निष्टुरं दारुणं हिंस्रत्वम् ॥ 14-38-6 परिभाषणं धिक्कृत्य भाषणम् ॥ 14-38-7 व्यूहः व्यवहाररचनाकौशलम् ॥ 14-38-8 शरणेषु रक्षितृषु ॥ 14-38-9 अप्रत्ययः अविश्वासः ॥ 14-38-12 परितापः स्वजनकैवल्यनिमित्तो दाहः । पाठान्तरे परिवादः सर्वनिन्दा ॥ 14-38-14 प्रसङ्गा येन केनचिदिति क.थ.पाठः ॥ 14-38-16 अर्वाक् स्वर्गादधः भूमेरुपरि स्रोतः प्रवाहो येषां ते तथा ॥ 14-38-17 प्रेत्यभाविकं जन्मान्तरीयं कुशलम् ॥ 
