श्रीः
अध्यायः 088

युधिष्ठिरेण पाण्डवेषु चतुर्भ्योऽर्जुनस्यैव विशेषतोऽध्वसञ्चारादिपरिक्लेशसूचकशारीरालक्षणप्रश्ने कृष्णेन तम् प्रति तत्कथनम् ॥ 1 ॥ मेध्याश्वस्य पृथ्वीसञ्चारणाय गतेनार्जुनेन सहाश्वेन पुनर्नगरम् प्रत्यागमनम् ॥ 3 ॥

युधिष्ठिर उवाच 	KK-14-02-88-001  
श्रुतं प्रियमिदं कृष्ण यत्त्वमर्हसि भाषितुम् ।	KK-14-02-88-001a  
तन्मेऽमृतरसं पुण्यं मनो ह्लादयति प्रभो ॥	KK-14-02-88-001c  
बहूनि किल युद्धानि विजयस्य नराधिपैः ।	KK-14-02-88-002a  
पुनरासन्हृषीकेश तत्रतत्रेति न श्रुतम् ॥	KK-14-02-88-002c  
किन्निमित्तं स नित्यं हि पार्थः सुखविवर्जितः ।	KK-14-02-88-003a  
अतीव विजयो धीमानिति मे दूयते मनः ॥	KK-14-02-88-003c  
सञ्चिन्तयामि कौन्तेयं रहो जिष्णुं जनार्दन ।	KK-14-02-88-004a  
अतीव दुःखभागी स सततं पाण्डुनन्दनः ॥	KK-14-02-88-004c  
किन्नु तस्य शरीरेऽस्ति सर्वलक्षणपूजिते ।	KK-14-02-88-005a  
अनिष्टं लक्षणं कृष्ण येन दुःखान्युपाश्नुते ॥	KK-14-02-88-005c  
अतीवासुखभोगी स सततं कुन्तिनन्दनः ।	KK-14-02-88-006a  
न हि पश्यामि बीभत्सोर्निन्द्यं गात्रेषु किञ्चन ।	KK-14-02-88-006c  
श्रोतव्यं चेन्मयैतद्वै तन्मे व्याख्यातुमर्हसि ॥	KK-14-02-88-006e  
इत्युक्तः स हृषीकेशो ध्यात्वा सुमहदन्तरम् ।	KK-14-02-88-007a  
राजानं भोजराजन्यवर्धनो विष्णुरब्रवीत् ॥	KK-14-02-88-007c  
न ह्यस्य नृपते किञ्चिदनिष्टमुपलक्षये ।	KK-14-02-88-008a  
ऋते पुरुषसिंहस्य पिण्डिकेऽस्याधिके यतः ॥	KK-14-02-88-008c  
स ताभ्यां पुरुषव्याघ्रो नित्यमध्वसु वर्तते ।	KK-14-02-88-009a  
न चान्यदनुपश्यामि येनासौ दुःखभाजनम् ॥	KK-14-02-88-009c  
इत्युक्तः पुरुषश्रेष्ठस्तदा कृष्णेन धीमता ।	KK-14-02-88-010a  
प्रोवाच वृष्णिशार्दूलमेवमेतदिति प्रभो ॥	KK-14-02-88-010c  
कृष्णा तु द्रौप्दी कृष्णं तिर्यक्सासूयमैक्षत |	KK-14-02-88-011a  
प्रतिजग्राह तस्यास्तं प्रणयं चापि केशिहा ।	KK-14-02-88-011c  
प्रख्युः सखा हृषीकेशः साक्षादिव धनञ्जयः ॥	KK-14-02-88-011e  
तत्र भीमादयस्ते तु कुरवो याजकाश्च ये ।	KK-14-02-88-012a  
रेमुः श्रुत्वा विचित्रां तां धनञ्जयकथां शुभाम् ॥	KK-14-02-88-012c  
तेषां कथयतामेव पुरुषोऽर्जुनसङ्कथाः ।	KK-14-02-88-013a  
उपायाद्वचनाद्दूतो विजयस्य महात्मनः ॥	KK-14-02-88-013c  
सोभिगम्य कुरुश्रेष्ठं नमस्कृत्य च बुद्धिमान् ।	KK-14-02-88-014a  
उपायातं नरव्याघ्रं फल्गुनं प्रत्यवेदयत् ॥	KK-14-02-88-014c  
तच्छ्रुत्वा नृपतिस्तस्य हर्षबाष्पाकुलेक्षणः ।	KK-14-02-88-015a  
प्रियाख्याननिमित्तं वै ददौ बहुधनं तदा ॥	KK-14-02-88-015c  
ततो द्वितीये दिवसे महाञ्शब्दो व्यवर्धत ।	KK-14-02-88-016a  
आगच्छति नरव्याघ्रे कौरवाणां धुरन्धरे ॥	KK-14-02-88-016c  
ततो रेणुः समुद्भूतो विबभौ तस्य वाजिनः ।	KK-14-02-88-017a  
अभितो वर्तमानस्य यथोच्चैःश्रवसस्तथा ॥	KK-14-02-88-017c  
तत्र हर्षकरीर्वाचो नराणां शुश्रुवेऽर्जुनः ।	KK-14-02-88-018a  
दिष्ट्याऽसि पार्थ कुशली धन्यो राजा युधिष्ठिरः ॥	KK-14-02-88-018c  
कोन्यो हि पृथिवीं कृत्स्नां जित्वाहि युधि पार्थिवान् |	KK-14-02-88-019a  
चारयित्वा हयश्रेष्ठमुपागच्छेदृतेऽर्जुनात् ॥	KK-14-02-88-019c  
ये व्यतीता महात्मानो राजानः सगरादयः ।	KK-14-02-88-020a  
तेषामपीदृशं कर्म न कदाचन शुश्रुम ॥	KK-14-02-88-020c  
नैतदन्ये करिष्यन्ति भविष्या वसुधाधिपाः ।	KK-14-02-88-021a  
यत्त्वं कुरुकुलश्रेष्ठ दुष्करं कृतवानसि ॥	KK-14-02-88-021c  
इत्येवं वदतां तेषां पुंसां कर्णसुखा गिरः ।	KK-14-02-88-022a  
शृण्वन्विवेश धर्मात्मा फल्गुनो यज्ञसंस्तरम् ॥	KK-14-02-88-022c  
ततो राजा सहामात्यः कृष्णश्च यदुनन्दनः ।	KK-14-02-88-023a  
धृतराष्ट्रं पुरस्कृत्य तं प्रत्युद्ययतुस्तदा ॥	KK-14-02-88-023c  
सोऽभिवाद्य पितुः पादौ धर्मराजस्य धीमतः ।	KK-14-02-88-024a  
भीमादींश्चापि सम्पूज्य पर्यष्वजत केशवम् ॥	KK-14-02-88-024c  
तैः समेत्यार्चितस्तांश्च प्रत्यर्च्याथ यथाविधि ।	KK-14-02-88-025a  
विशश्राम महाबाहुस्तीरं लब्ध्वेव पारगः ॥ 	KK-14-02-88-025c  

इति श्रीमन्महाभारते आश्वमेधिकपर्वणि अनुगीतापर्वणि अष्टाशीतितमोऽध्यायः ॥ 88 ॥
