अध्यायः 005

अङ्गीरसः पुत्रेण संवर्तेनाकारणवैरिणः स्वाग्रजन्मनो बृहस्पतेरुपद्रवासहनेन सर्वस्वत्यागपूर्वकमरण्यप्रवेशः ॥ 1 ॥ इन्द्रेण स्वातिशायिनि मरुत्ते राजनि स्पर्धया बृहस्पतिसाचिव्येन ततोप्यतिशयलिप्सया मरुत्तपुरोहितस्य बृहस्पतेर्भेदोपायेन वशीकरणम् ॥ 2 ॥ बृहस्पतिनेन्द्रम्प्रति मरुत्तस्य स्वेनायाजनप्रतिज्ञानम् ॥ 3 ॥

युधिष्ठिर उवाच ।	001  
कथंवीर्यः समभवत्स राजा ददतांवरः ।	001a  
कथं च जातरूपेण समयुज्यत वै नृपः ॥	001c  
क्व च तत्साम्प्रतं द्रव्यं भगवन्नवतिष्ठते ।	002a  
कथं च शक्यमस्माभिस्तदवाप्तुं तपोधन ॥	002c  
व्यास उवाच ।	003  
असुराश्चैव देवाश्च दक्षस्याऽऽसन्प्रजापतेः ।	003a  
अपत्यं बहुलं तात तेऽस्पर्धन्त परस्परम् ॥	003c  
तथैवाऽऽङ्गिरसः पुत्रौ पितृतुल्यौ बभूवतुः ।	004a  
बृहस्पतिर्बृहत्तेजाः संवर्तश्च तपोधनः ॥	004c  
तावति स्पर्धिनौ राजन्पृथगास्तां परस्परम् ।	005a  
बृहस्पतिः स संवर्तं बाधते स्म पुनःपुनः ॥	005c  
स बाध्यमानः सततं भ्रात्रा ज्येष्ठेन भारत ।	006a  
अर्थानुत्सृज्य दिग्वासा वने वासमरोचयत् ॥	006c  
वासवोऽप्यसुरान्सर्वान्विजित्य च निपात्य च ।	007a  
इन्द्रत्वं प्राप्य लोकेषु ततो वव्रे पुरोहितम् ॥	007c  
पुत्रमङ्गिरसो ज्येष्ठं विप्रज्येष्ठं बृहस्पतिम् ।	008a  
याज्यस्त्वङ्गिरसः पूर्वमासीद्राजा करन्धमः ॥	008c  
वीर्येणाप्रतिमो लोके वृत्तेन च बलेन च ।	009a  
शतक्रतुरिवौजस्वी धर्मात्मा संशितव्रतः ।	009c  
वाहनं यस्य योधाश्च मित्राणि विविधानि च ।	010a  
शयनानि च मुख्यानि महार्हाणि च सर्वशः ॥	010c  
ध्यानादेवाभवद्राजन्मुखवातेन सर्वशः ।	011a  
स गुणैः पार्थिवान्सर्वान्वशे चक्रे नराधिपः ॥	011c  
सञ्जीव्य कालमिष्टं च सशरीरो दिवं गतः ।	012a  
बभूव तस्य पुत्रस्तु ययातिरिव धर्मवित् ॥	012c  
अविक्षिन्नाम शत्रुञ्जित्स वशे कृतवान्महीम् ।	013a  
विक्रमेण गुणैश्चैव पितेवाऽऽसीत्स पार्थिवः ॥	013c  
तस्य वासवतुल्योऽभून्मरुत्तो नाम वीर्यवान् ।	014a  
पुत्रस्तमनुरक्ताऽभूत्पृथिवी सागराम्बरा ॥	014c  
स्पर्धते स स्म सततं देवराजेन नित्यदा ।	015a  
वासवोऽपि मरुत्तेन स्पर्धते पाण्डुनन्दन ॥	015c  
शुचिः स गुणवानासीन्मरुत्तः पृथिवीपतिः ।	016a  
यतमानोऽपि यं शक्रो न विशेषयति स्म ह ॥	016c  
सोऽशक्नुवन्विशेषाय समाहूय बृहस्पतिम् ।	017a  
उवाचेदं वचो देवैः सहितो हरिवाहनः ॥	017c  
बृहस्पते मरुत्तस्य मा स्म कार्षीः कथञ्चन ।	018a  
दैवं कर्माथ पित्र्यं वा कर्ताऽसि मम चेत्प्रियम् ॥	018c  
अहं हि त्रिषु लोकेषु सुराणां च बृहस्पते ।	019a  
इन्द्रत्वं प्राप्तवानेको मरुत्तस्तु महीपतिः ॥	019c  
कथं ह्यमर्त्यं ब्रह्मंस्त्वं याजयित्वा सुराधिपम् ।	020a  
याजयेर्मृत्युसंयुक्तं मरुत्तमविशङ्कया ॥	020c  
मां वा वृणीष्व भद्रं ते मरुत्तं वा महीपतिम् ।	021a  
परित्यज्य मरुत्तं वा यथाजोषं भजस्व माम् ॥	021c  
एवमुक्तः स कौरव्य देवराज्ञा बृहस्पतिः ।	022a  
मुहूर्तमिव सञ्चिन्त्य देवराजानमब्रवीत् ॥	022c  
त्वं भूतानामधिपतिस्त्वयि लोकाः प्रतिष्ठिताः ।	023a  
नमुचेर्विश्वरूपस्य निहन्ता त्वं बलस्य च ॥	023c  
त्वमाजहर्थ देवानामेको वीरश्रियं पराम् ।	024a  
त्वं बिभर्षि भुवं द्यां च सदैव बलसूदन ॥	024c  
पौरोहित्यं कथं कृत्वा तव देवगणेश्वर ।	025a  
याजयेयमहं मर्त्यं मरुत्तं पाकशासन ॥	025c  
समाश्वसिहि देवेन्द्र नाहं मर्त्यस्य कर्हिचित् ।	026a  
ग्रहीष्यामि स्रुवं यज्ञे शृणु चेदं वचो मम ॥	026c  
हिरण्यरेता नोष्णः स्यात्परिवर्तेत मेदिनी ।	027a  
भासं तु न रविः कुर्यान्न तु सत्यं चलेन्मयि ॥	027c  
व्यास उवाच ।	028  
बृहस्पतिवचः श्रुत्वा शक्रो विगतमत्सरः ।	028a  
प्रशस्यैनं विवेशाथ स्वमेव भवनं तदा ॥ ॥	028c  

इति श्रीमन्महाभारते आश्वमेधिकपर्वणि अश्वमेधपर्वणि पञ्चमोऽध्यायः ॥ 5 ॥
