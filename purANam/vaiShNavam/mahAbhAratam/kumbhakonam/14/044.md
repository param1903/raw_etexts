अध्यायः 044

ब्रह्मणा महर्षीन्प्रति स्वस्वजातिषु श्रेष्ठवस्तु प्रतिपादनपूर्वकं ज्ञानस्याविनाशित्वकथनेन तस्यैव श्रेयःसाधनत्वोक्तिः ॥ 1 ॥

ब्रह्मोवाच ।	001  
यदादिमध्यपर्यन्तं ग्रहणोपायमेव च ।	001a  
नामलक्षणसंयुक्तं सर्वं वक्ष्यामि तत्त्वतः ॥	001c  
अहः पूर्वं ततो रात्रिर्मासाः शुक्लादयः स्मृताः ।	002a  
श्रवणादीनि ऋक्षाणि ऋतवः शिशिरादयः ॥	002c  
भूमिरादिस्तु गन्धानां रसानामाप एव च ।	003a  
रूपाणामादिरग्निस्तु स्पर्शादिर्वायुरुच्यते ॥	003c  
शब्दस्याऽऽदिस्तथाऽऽकाशमेष भूतकृतो गुणः ।	004a  
अतः परं प्रवक्ष्यामि भूतानामादिमुत्तमम् ॥	004c  
आदित्यो ज्योतिषामादिरग्निर्भूतादिरुच्यते ।	005a  
सावित्री सर्वविद्यानां देवतानां प्रजापतिः ॥	005c  
ओङ्कारः सर्ववेदानां वचसां प्राण एव च ।	006a  
यदस्मिन्नियतं लोके सर्वं सावित्रमुच्यते ॥	006c  
गायत्री च्छन्दसामादिः प्रजानां सर्ग उच्यते ।	007a  
गावश्चतुष्पदामादिर्मनुष्याणां द्विजातयः ॥	007c  
श्येनः पतत्रिणामादिर्यज्ञानां हुतमुत्तमम् ।	008a  
प्रसर्पिणां तु सर्वेषां ज्येष्ठः सर्पो द्विजोत्तमाः ॥	008c  
कृतमादिर्युगानां च सर्वेषां नात्र संशयः ।	009a  
हिरण्यं सर्वरत्नानामोषधीनां यवास्तथा ॥	009c  
सर्वेषां भक्ष्यभोज्यानामन्नं परममुच्यते ।	010a  
द्रवाणां चैव सर्वेषां पेयानामाप उत्तमाः ॥	010c  
स्थावराणां तु भूतानां सर्वेषामविशेषतः ।	011a  
ब्रह्मक्षेत्रं सदा पुण्यं प्लक्षः प्रवरजः स्मृतः ॥	011c  
अहं प्रजापतीनां च सर्वेषां नात्र संशयः ।	012a  
मम विष्णुरचिन्त्यात्मा स्वयम्भूरिति संस्मृतः ॥	012c  
पर्वतानां महामेरुः सर्वेषामग्रजः स्मृतः ।	013a  
दिशां च प्रदिशां चोर्ध्वं दिक्पूर्वा प्रथमा तथा ॥	013c  
तथा त्रिपथगा गङ्गा नदीनामग्रजा स्मृता ।	014a  
तथा सरोदपाननां सर्वेषां सागरोऽग्रजः ॥	014c  
देवदानवभूतानां पिशाचोरगरक्षसाम् ।	015a  
नरकिन्नरयक्षाणां सर्वेषामीश्वरः प्रभुः ॥	015c  
आदिर्विश्वस्य जगतो विष्णुर्ब्रह्ममयो महान् ।	016a  
ततः परतरं यस्मात्त्रैलोक्ये नेह विद्यते ॥	016c  
आश्रमाणां च सर्वेषां गार्हस्थ्यं नात्र संशयः ।	017a  
लोकानामादिरव्यक्तं सर्वस्यान्तस्तदेव च ॥	017c  
अहान्यस्तमयान्तानि उदयान्ता च शर्वरी ।	018a  
सुखस्यान्तं सदा दुःखं दुःखस्यान्तं सदा सुखम् ॥	018c  
सर्वे क्षयान्ता निचयाः पतनान्ताः समुच्छ्रयाः ।	019a  
संयोगाश्च वियोगान्ता मरणान्तं च जीवितम् ॥	019c  
सर्वं कृतं विनाशान्तं जातस्य मरणं ध्रुवम् ।	020a  
अशाश्वतं हि लोकेऽस्मिन्सदा स्थावरजङ्गमम् ॥	020c  
इष्टं दत्तं तपोऽधीतं व्रतानि नियमाश्च ये ।	021a  
सर्वमेतद्विनाशान्तं ज्ञानस्यान्तो न विद्यते ॥	021c  
तस्माज्ज्ञानेन शुद्धेन प्रशान्तात्मा जितेन्द्रियः ।	022a  
निर्ममो निरहङ्कारो मुच्यते सर्वपाप्मभिः ॥ ॥	022c  

इति श्रीमन्महाभारते आश्वमेधिकपर्वणि अनुगीतापर्वणि चतुश्चत्वारिशोऽध्यायः ॥ 44 ॥

14-44-2 श्रविष्ठादीनि सर्वाणीति क.ट.थ.पाठः ॥ 14-44-3 रूपाणां ज्योतिरादित्य इति झ.पाठः ॥ 14-44-8 हुतं अग्नौ ब्राह्मणे वा देवतोद्देशेन दत्तम् ॥ 14-44-11 ब्रह्मवृक्षः सदा पुण्यः इति क.थ.पाठः ॥ 14-44-14 सरोदपानानां सरसां कूपादीनां च । सन्धिरार्षः । तथाचाश्वो वाहनानां सर्वेषां सागरोग्रज इति क.पाठः ॥ 14-44-15 ईश्वरः रुद्रः ॥ 
