अध्यायः 068

कृष्णेन परिक्षित्सूतिकागृहप्रवेशनम् ॥ 1 ॥ तत्रोत्तरया कृष्णसमीपे बहुधा विलापपूर्वकं पुत्रोज्जीवनप्रार्थना ॥ 2 ॥

वैशम्पायन उवाच ।	001  
एवमुक्तस्तु राजेन्द्र केशिहा दुःखमूर्च्छितः ।	001a  
तथेति व्याजहारोच्चैर्ह्लादयन्निव तं जनम् ॥	001c  
वाक्येनैतेन हि तदा तं जनं पुरुषर्षभः ।	002a  
ह्लादयामास स विभुर्घर्मार्तं सलिलैरिव ॥	002c  
ततः स प्राविशत्तूर्णं जन्मवेश्म पितुस्तव ।	003a  
अर्चितं पुरुषव्याघ्र सितैर्माल्यैर्यथाविधि ॥	003c  
अपां कुम्भैः सुपूर्णैश्च विन्यस्तैः सर्वतोदिशम् ।	004a  
घृतेन तिन्दुकालातैः सर्षपैश्च महाभुज ॥	004c  
अस्त्रैश्च विमलैर्न्यस्तैः पावकैश्च समन्ततः ।	005a  
वृद्धाभिश्चापि रामाभिः परिवारार्थमावृतः ।	005c  
दक्षैश्च परितो धीर भिषग्भिः कुशलैस्तथा ॥	005e  
ददर्श च स तेजस्वी रक्षोघ्नान्यपि सर्वशः ।	006a  
द्रव्याणि स्थापितानि स्म विधिवत्कुशलैर्जनैः ॥	006c  
तथायुक्तं च तद्दृष्ट्वा जन्मवेश्म पितुस्तव ।	007a  
हृष्टोऽभवद्धृषीकेशः साधुसाध्विति चाब्रवीत् ॥	007c  
तथा ब्रुवति वार्ष्णेये प्रहृष्टवदने तदा ।	008a  
द्रौपदी त्वरिता गत्वा वैराटीं वाक्यमब्रवीत् ॥	008c  
अयमायाति ते भर्तुर्मातुलो मधुसूदनः ।	009a  
पुराणर्षिरचिन्त्यात्मा समीपमपराजितः ॥	009c  
साऽपि बाष्पकलां वाचं निगृह्याश्रूणि चैव ह ।	010a  
असंवीताऽभवद्देवी देववत्कृष्णमीयुषी ॥	010c  
सा तथा दूयमानेन हृदयेन तपस्विनी ।	011a  
दृष्ट्वा गोविन्दमायान्तं कृपणं पर्यदेवयत् ॥	011c  
पुण्डरीकाक्ष पश्याऽऽवां बालेन हि विनाकृतौ ।	012a  
अभिमन्युं च मां चैव हठात्तुल्यं जनार्दन ॥	012c  
वार्ष्णेय मधुहन्वीर शिरसा त्वां प्रसादये ।	013a  
द्रोणपुत्रास्त्रनिर्दग्धं जीवयैनं ममाऽऽत्मजम् ॥	013c  
यदि स्म धर्मराज्ञा वा भीमसेनेन वा पुनः ।	014a  
त्वया वा पुण्डरीकाक्ष वाक्यमुक्तमिदं भवेत् ॥	014c  
अजानतीमिषीकेयं जनित्रीं हन्त्विति प्रभो ।	015a  
अहमेव विनष्टा स्यां नायमेवं गतो भवेत् ॥	015c  
गर्भस्थस्यास्य बालस्य ब्रह्मास्त्रेण निपातनम् ।	016a  
कृत्वा नृशंसं दुर्बुद्धिर्द्रौणिः किं फलमश्नुते ॥	016c  
सा त्वां प्रसाद्य शिरसा याचे शत्रुनिबर्हण ।	017a  
प्राणांस्त्यक्ष्यामि गोविन्द नायं सञ्जीवते यदि ॥	017c  
अस्मिन्हि बहवः साधो ये ममाऽऽसन्मनोरथाः ।	018a  
ते द्रोणपुत्रेण हताः किन्नु जीवामि केशव ॥	018c  
आसीन्मम मतिः कृष्ण पूर्णोत्सङ्गा जनार्दन ।	019a  
अभिवादयिष्ये हृष्टेति तदिदं वितथीकृतम् ॥	019c  
चपलाक्षस्य दायादे मृतेऽस्मिन्पुरुषर्षभ ।	020a  
विफला मे कृताः कृष्ण हृदि सर्वे मनोरथाः ॥	020c  
चपलाक्षः किलातीव प्रियस्ते मधुसूदन ।	021a  
सुतं पश्य त्वमस्यैनं ब्रह्मास्त्रेण निपातितम् ॥	021c  
कृतघ्नोऽयं नृशंसोऽयं यथाऽस्य जनकस्तथा ।	022a  
यः पाण्डवीं श्रियं त्यक्त्वा गतोऽद्य यमसादनं ॥	022c  
मया चैतत्प्रतिज्ञातं रणमूर्धनि केशव ।	023a  
अभिमन्यौ हते वीर त्वामेष्याम्यचिरादिति ॥	023c  
तच्च नाकरवं कृष्ण नृशंसा जीवितप्रिया ।	024a  
इदानीं मां गतां तत्र किन्नु वक्ष्यति फाल्गुनिः ॥ ॥	024c  

इति श्रीमन्महाभारते आश्वमेधिकपर्वणि अनुगीतापर्वणि अष्टषष्टितमोऽध्यायः ॥ 68 ॥

14-68-19 पुत्रोत्सङ्गा जनार्दनेति झ.पाठः ॥
