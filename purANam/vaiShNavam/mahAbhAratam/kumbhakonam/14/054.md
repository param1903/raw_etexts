अध्यायः 054

कृष्णेनोदङ्कं प्रति स्वमाहात्म्यप्रकाशनपूर्वकं कुरूणां स्ववचनातिक्रमणादिरूपस्वापराधेनैव निधनोक्तिः ॥ 1 ॥

उदङ्क उवाच ।	001  
ब्रूहि केशव तत्त्वेन त्वमध्यात्ममनिन्दितम् ।	001a  
श्रुत्वा श्रेयोऽभिधास्यामि शापं वा ते जनार्दन ॥	001c  
वासुदेव उवाच ।	002  
तमो रजश्च सत्वं च विद्धि भावान्मदाश्रयान् ।	002a  
\'स्थितिसृष्टिलयाध्यक्षो विष्णुब्रह्मेशसञ्ज्ञितः ॥	002c  
कदाचित्तमसा रुद्रो विष्णुः सत्त्वगुणे स्थितः ।	003a  
रजस्यपि तथा ब्रह्मा स्वगुणान्यगुणानुभौ ॥	003c  
प्रणवात्मा च शब्दादींस्त्रिगुणात्मा चराचरम् ।\'	004a  
तथा रुद्रान्वसून्वाऽपि विद्धि मत्प्रभवान्द्विज ॥	004c  
मयि सर्वाणि भूतानि सर्वभूतेषु चाप्यहम् ।	005a  
स्थित इत्यभिजानीहि मा ते भूदत्र संशयः ॥	005c  
तथा दैत्यगणान्सर्वान्यक्षगन्धर्वराक्षसान् ।	006a  
नागानप्सरसश्चैव विद्धि मत्प्रभवान्द्विज ॥	006c  
सदसच्चैव यत्प्राहुरव्यक्तं व्यक्तमेव च ।	007a  
अक्षरं च क्षरं चैव सर्वमेतन्मदात्मकम् ॥	007c  
ये चाश्रमेषु वै धर्माश्चतुर्षु विहिता मुने ।	008a  
वैदिकानि च कर्माणि विद्धि सर्वं मदात्मकम् ॥	008c  
असच्च सच्चैव च यद्विश्वं सदसतः परम् ।	009a  
ततः परतरं नास्ति देवदेवात्सनातनात् ॥	009c  
ओङ्कारप्रभवान्वेदान्विद्धि मां त्वं भृगूद्वह ।	010a  
यूपं सोमं चरुं होमं त्रिदशाप्यायनं मखे ॥	010c  
होतारमपि हव्यं च विद्धि मां भृगुनन्दन ।	011a  
अध्वर्युः कल्पकृच्चापि हविः परमसंस्कृतम् ॥	011c  
उद्गाता चापि मां स्तौति गीतघोषैर्महाध्वरे ।	012a  
प्रायश्चित्तेषु मां ब्रह्मञ्शान्तिमङ्गलवाचकाः ॥	012c  
स्तुवन्ति विश्वकर्माणं सततं द्विजसत्तम ।	013a  
मम विद्धि सुतं धर्ममग्रजं द्विजसत्तम ॥	013c  
मानसं दयितं विप्र सर्वभूतदयात्मकम् ।	014a  
तत्राहं वर्तमानैश्च निवृत्तैश्चैव मानवैः ॥	014c  
बह्वीः संसरमाणो वै योनीर्वर्तामि सत्तम ।	015a  
लोकसरङ्क्षणार्थाय धर्मसंस्थापनाय च ॥	015c  
तैस्तैर्वेषैश्च रूपैश्च त्रिषु लोकेषु भार्गव ।	016a  
अहं विष्णुरहं ब्रह्मा शक्रोऽथ प्रभवाप्ययः ॥	016c  
भूतग्रामस्य सर्वस्य स्रष्टा संहार एव च ।	017a  
अधर्मे वर्तमानानां सर्वेषामहमच्युतः ॥	017c  
धर्मस्य सेतुं बध्नामि चलिते चलिते युगे ।	018a  
तास्ता योनीः प्रविश्याहं प्रजानां हितकाम्यया ॥	018c  
यदा त्वहं देवयोनौ वर्तामि भृगुनन्दन ।	019a  
तदाऽहं देववत्सर्वमाचरामि न संशयः ॥	019c  
यदा गन्धर्वयोनौ तु वर्तामि भृगुनन्दन ।	020a  
तदा गन्धर्ववच्चेष्टा सर्वाश्चेष्टामि भार्गव ॥	020c  
नागयोनौ यदा चैव तदा वर्तामि नागवत् ।	021a  
यक्षराक्षसयोन्योस्तु यथावद्विचराम्यहम् ॥	021c  
मानुष्ये वर्तमाने तु कृपणं याचिता मया ।	022a  
न च ते जातसम्मोहा वचोऽगृह्णन्त मोहिताः ॥	022c  
भयं च महदुद्दिश्य त्रासिताः कुरवो मया ।	023a  
क्रुद्धेन भूत्वा तु पुनर्यथावदनुदर्शिताः ॥	023c  
तेऽधर्मेणेह संयुक्ताः परीताः कालधर्मणा ।	024a  
धर्मेण निहता युद्धे गताः स्वर्गं न संशयः ॥	024c  
लोकेषु पाण्डवाश्चैव गताः ख्यातिं द्विजोत्तम ।	025a  
एतत्ते सर्वमाख्यातं यन्मां त्वं परिपृच्छसि ॥ ॥	025c  

इति श्रीमन्महाभारते आश्वमेधिकपर्वणि अनुगीतापर्वणि चतुःपञ्चाशोऽध्यायः ॥ 54 ॥

14-54-8 दैवतानि च कर्माणि विद्धि सर्वान्गुणान्ममेति ट.थ.पाठः ॥ 14-54-10 ओङ्कारप्रमुखानिति झ.पाठः ॥ 14-54-11 अध्वर्युः कल्पन इति ट.थ.पाठः ॥ 14-54-12 गतमोक्षे महाध्वरे इति ट.थ.पाठः ॥ 14-54-14 सर्वभूतगुणात्मकमिति क.ट.थ. पाठः ॥ 14-54-19 पुनस्त्वहं देवयोनाविति ट.थ.पाठः ॥
