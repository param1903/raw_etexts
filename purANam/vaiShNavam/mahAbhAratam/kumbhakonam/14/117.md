अध्यायः 117
कृष्णेन युधिष्ठिरम्प्रत्यश्वत्थगोब्राह्मणमहिमप्रशंसनपूर्वकं ब्राह्मणभ्रंशकदुष्कर्मकथनम् ॥ 1 ॥
	
युधिष्ठिर उवाच ।	001  
कीदृशानां तु शूद्राणां नानुगृह्णासि चार्चनम् ।	001a  
उद्वेगस्तव कस्माद्धि तन्मे ब्रूहि सुरेश्वर ॥	001c  
भगवानुवाच ।	002  
अव्रतेनाप्यभक्तेन स्पृष्टां शूद्रेण चार्चनाम् ।	002a  
तां वर्जयामि राजेन्द्र श्वपाकविहितामिव ॥	002c  
नन्वहं शङ्करश्चापि गावो विप्रास्तथैव च ।	003a  
अश्वत्थोऽमररूपं हि त्रयमेतद्युधिष्ठिर ॥	003c  
एतत्त्रयं हि मद्भक्तो नावमन्येत कर्हिचित् ।	004a  
अवमानितमेतत्तु दहत्यासप्तमं कुलम् ॥	004c  
अश्वत्थो ब्राह्मणा गावो मन्मयास्तारयन्ति हि ।	005a  
तस्मादेतत्प्रयत्नेन त्रयं पूजय पाण्डव ॥	005c  
युधिष्ठिर उवाच ।	006  
ब्राह्मणेनैव देहेन कथं शूद्रत्वमाप्नुयात् ।	006a  
ब्रह्म वा नश्यति कथं वक्तुं देव त्वमर्हसि ॥	006c  
भगवानुवाच ।	007  
कूपस्नानं तु यो विप्रः कुर्याद्द्वादशवार्षिकम् ।	007a  
स तेनैव शरीरेण शूद्रत्वं यात्यसंशयम् ॥	007c  
यस्तु राजाश्रयेणैव जीवेद्द्वादशवार्षिकम् ।	008a  
स शूद्रत्वं व्रजेद्विप्रो वेदानां पारगोपि सन् ॥	008c  
पत्तने नगरे वाऽपि यो द्वादशसमा वसेत् ।	009a  
स शूद्रत्वं व्रजेद्विप्रो नात्र कार्या विचारणा ॥	009c  
उत्पादयति यः पुत्रं शूद्रायां काममोहितः ।	010a  
तस्य कायगतं ब्रह्म सद्य एव विनश्यति ॥	010c  
यः सोमलतिकां विप्रः केवलं भक्षयेद्वृथा ।	011a  
तस्य कायगतं ब्रह्म सद्य एव विनश्यति ॥	011c  
मैथुनं कुरुते यस्तु जिह्वायां ब्राह्मणो नृप ।	012a  
तस्य कायगतं ब्रह्म सद्य एव विनश्यति ॥	012c  
विप्रत्वं दुर्लभं प्राप्य दुर्मर्गैरेवमादिभिः ।	013a  
विनाशयन्ति ये तत्तु ताञ्शोचामि युधिष्ठिर ॥	013c  
तस्मात्सर्वप्रत्नेन मत्प्रियो यो युधिष्ठिर ।	014a  
जातिभ्रंशकरं कर्म न कुर्यादीदृशं द्विजः ॥ ॥	014c  

इति श्रीमन्महाभारते आश्वमेधिकपर्वणि वैष्णवधर्मपर्वणि सप्तदशाधिकशततमोऽध्यायः ॥ 117 ॥

