अध्यायः 112
कृष्णेन युधिष्ठिरम्प्रति चान्द्रायणविधिनिरूपणपूर्वकं तदाचरणफलकथनम् ॥ 1 ॥

युधिष्ठिर उवाच ।	001  
चक्रायुध नमस्तेऽस्तु देवेश गरुडध्वज ।	001a  
चान्द्रायणविधिं पुण्यमाख्याहि भगवन्मम ॥	001c  
भगवानुवाच ।	002  
शृणु पाण्डव तत्वेन सर्वपापप्रणाशनम् ।	002a  
पापिनो येन शुद्ध्यन्ति तत्ते वक्ष्यामि सर्वशः ॥	002c  
ब्राह्मणः क्षत्रियो वाऽपि वैश्यो वा चरितव्रतः ।	003a  
यथावत्कर्तुकामो वै तस्यैवं प्रथमा क्रिया ॥	003c  
शोधयेत्तु शरीरं स्वं पञ्चगव्येन यन्त्रितः ।	004a  
सशिरः कृष्णपक्षस्य ततः कुर्वीत वापनम् ॥	004c  
शुक्लवासाः शुचिर्भूत्वा मौञ्जीं बध्नीत मेखलाम् ।	005a  
पालाशदण्डमादाय ब्रह्मचारिव्रते स्थितः ॥	005c  
नदीसङ्गमतीर्थेषु शुचौ देशे गृहेऽपि वा ।	006a	कृतोपवासः पूर्वं तु शुक्लप्रतिपदि द्विजः ।006c  
गोमयेनोपलिप्तेऽथ स्थण्डिलेऽग्निं निधापयन् ॥	006e  
आघारावाज्यभागौ च प्रणवं व्याहृतीस्तथा ।	007a  
वारुणं चैव पञ्चैव हुत्वा सर्वान्यथाक्रमम् ॥	007c  
सत्याय विष्णवे चेति ब्रह्मर्षिभ्योऽथ ब्रह्मणे ।	008a  
विश्वेभ्यो हि च देवेभ्यः सप्रजापतये तथा ॥	008c  
षडुक्त्वा जुहुयात्पश्चात्प्रायश्चित्ताहुतिं द्विजः ।	009a  
अतः समापयेदग्निं शान्तिं कृत्वाऽथ पौष्टिकिम् ॥	009c  
नदीं गत्वा विशुद्धात्मा सोमाय वरुणाय च ।	010a	प्रणम्य चाग्निं सोमं च भस्म दिग्ध्वा यथाविधि ।010c  
आदित्याय नमस्कृत्वा ततः स्नायात्समाहितः ॥	010e  
उत्तीर्योदकमाचम्य चासीनः पूर्वतोमुखः ।	011a  
प्राणायामं ततः कृत्वा पवित्रैरभिषेचनम् ॥	011c  
आचान्तस्त्वमिवीक्षेत ऊर्ध्वबाहुर्दिवाकरम् ।	012a  
कृताञ्जलिपुटः स्थित्वा कुर्याच्चैव प्रदक्षिणम् ॥	012c  
नारायणं वा रुद्रं वा ब्रह्मणमथवाऽपि च ।	013a  
वारुणं मन्त्रमूक्तं वा प्राग्भोजनमथापि वा ॥	013c  
गायत्रीं मम देवीं वा सावित्रीं वा जपेत्ततः ।	014a	वीरघ्नमृषभफं वाऽपि तथा चाप्यघमर्षणम् ।014c  
शतं वाऽष्टशतं वाऽपि सहस्रमथवा परम् ॥	014e  
ततो मध्याह्नकाले वै पायसं यावकं हि वा ।	015a  
पाचयित्वा प्रयत्नेन प्रयतः सुसमाहितः ॥	015c  
पात्रं तु सुसमादाय सौवर्णं राजतं तु वा ।	016a  
ताम्रं वा मृन्मयं वापि औदुम्बरमथापि वा ।	016c  
वृक्षाणां याज्ञियानं तु पर्णैरार्द्रैरकुत्सितैः ।	017a  
पुटकेन तु गुप्तेनि चरेद्भैक्षं समाहितः ॥	017c  
ब्राह्मणानां गृहाणां तु सप्तानां नापरं व्रजेत् ।	018a  
गोदोहमात्रं तिष्ठेत्तु वाग्यतः संयतेन्द्रियः ॥	018c  
न हसेन्न च वीक्षेत नाभिभाषेत वा स्त्रियम् ॥	019ac  
दृष्ट्वा मूत्रं पुरीषं वा चण्डालं वा रजस्वलाम् ।	020a  
पतितं च तथा श्वानमादित्यमवलोकयेत् ॥	020c  
यो हि पादुकमारुह्य सर्वदा प्रचरेद्द्विजः ।	021a  
तं दृष्ट्वा पापकर्माणमादित्यमवलोकयेत् ॥	021c  
प्रक्षाल्य पादावाजान्वोर्हस्तावाकूर्परं पुनः ।	022a	ततस्त्वावसथं प्राप्तो भिक्षां निक्षिप्य भूतले ।022c  
आचम्य वारिणा तेन वह्निं विप्रांश्च पूययेत् ॥	022e  
पञ्च सप्ताथवा कुर्याद्भागान्भैक्षस्य तस्य वै ।	023a  
तेषामन्यतमं पिण्डमादित्याय निवेदयेत् ॥	023c  
ब्रह्मणे चाग्नये चैव सोमाय वरुणाय च ।	024a  
विश्वेभ्यश्चैव देवेभ्यो दद्यादन्नं यथाक्रमम् ॥	024c  
अवशिष्टमथैकं तु वक्त्रमात्रं प्रकल्पयेत् ॥	025ac  
अङ्गुलीभिस्त्रिभिः पिण्डं प्राश्नीयात्प्राङ्मुखः शुचिः ।	026a	अङ्गुल्यग्रे स्थितं पिण्डं गायत्र्या चाभिमन्त्रयेत् ।026c  
यथा च वर्धते सोमो ह्रसते च यथा पुनः ।	027a  
तथा पिण्डाश्च वर्धन्ते ह्रसन्ते च दिनेदिने ॥	027c  
त्रिकालं स्नानमस्योक्तं द्विकालमथवा सकृत् ।	028a  
ब्रह्मचारी सदा वाऽपि न च वस्त्रं प्रपीडयेत् ॥	028c  
स्थाने न दिवसं तिष्ठेद्रात्रौ वीरासनं व्रजेत् ।	029a  
भवेत्स्थण्डिलशायी वाऽप्यथवा वृक्षमूलिकः ॥	029c  
वल्कलं यदि वा क्षौमं शाणं कार्पासकं तथा ।	030a  
आच्छादनं भवेत्तस्य वस्त्रार्थं पाण्डुनन्दन ॥	030c  
एवं चान्द्रायणे पूर्णे मासस्यान्ते प्रयत्नवान् ।	031a  
ब्राह्मणान्भोजयेद्भक्त्या दद्याच्चैव च दक्षिणाम् ॥	031c  
चान्द्रायणेन चीर्णेन यत्कृतं तेन दुष्कृतम् ।	032a  
तत्सर्वं तत्क्षणादेव भस्मीभवति काष्ठवत् ॥	032c  
ब्रह्महत्या च गोहत्या सुवर्णस्तैन्यमेव च ।	033a  
भ्रूणहत्या सुरापानं गुरोर्दारव्यतिक्रमः ॥	033c  
एवमन्यानि पापानि पातकीयानि यानि च ।	034a  
चान्द्रायणेन नश्यन्ति वायुना पांसवो यथा ॥	034c  
अनिर्दशाया गोः क्षीरमौष्ठ्रमाविकमेव च ।	035a  
मृतसूतकयोश्चान्नं भुक्त्वा चान्द्रायणं चरेत् ॥	035c  
उपपातकिनश्चान्नं पतितान्नं तथैव च ।	036a  
शूद्रस्योच्छेषणं चैव भुक्त्वा चान्द्रायणं चरेत् ॥	036c  
आकाशस्थं तु हस्तस्थमधः स्रस्तं तथैव च ।	037a  
परहस्तस्थितं चैव भुक्त्वा चान्द्रायणं चरेत् ॥	037c  
अथाग्रेधिषोरन्नं दिधिषूपपतेस्तथा ।	038a  
परिवेत्तुस्तथा चान्नं परिवित्तान्नमेव च ॥	038c  
कुण्डान्नं गोलकान्नं च देवलान्नं तथैव च ।	039a  
तथा पुरोहितस्यान्नं भुक्त्वा चान्द्रायणं चरेत् ॥	039c  
सुराऽऽसवं विषं सर्पिर्लाक्षा लवणमेव च ।	040a  
तैलं चापि च विक्रीणन्द्विजश्चान्द्रायणं चरेत् ॥	040c  
एकोद्दिष्टं तु यो भुङ्क्ते जनमध्यगतोऽपि यः ।	041a  
भिन्नभाण्डेषु यो भुङ्क्ते द्विजश्चान्द्रायणं चरेत् ॥	041c  
यो भुङ्क्तेऽनुपनीतेन यो भुङ्क्ते च स्त्रिया सह ।	042a  
कन्यया सह यो भुङ्क्ते द्विजश्चान्द्रायणं चरेत् ॥	042c  
उच्छिष्टं स्थापयेद्विप्रो यो मोहाद्भोजनान्तरे ।	043a  
दद्याद्वा यदि वा मोहाद्विजश्चान्द्रायणं चरेत् ॥	043c  
तुम्बकोशातकं चैव पलाण्डुं गृञ्जनं तथा ।	044a  
छत्राकं लशुनं चैव भुक्त्वा चान्द्रायणं चरेत् ॥	044c  
द्विजः पर्युषितं चान्नं पक्वं परगृहागतम् ।	045a  
विपक्वं च तथा मांसं भुक्त्वा चान्द्रायणं चरेत् ॥	045c  
उदक्यया शुना वाऽपि चण्डालैर्वा द्विजोत्तमः ।	046a  
दृष्टमन्नं तु भुञ्जानो द्विजश्चान्द्रायणं चरेत् ॥	046c  
एतत्पुरा विशुद्ध्यर्थमृषिभिश्चरितं व्रतम् ।	047a  
पावनं सर्वभूतानां पुण्यं पाण्डवचोदितम् ॥	047c  
एतेन वसवो रुद्राश्चादित्याश्च दिवं गताः ।	048a  
एतदद्य परं गुह्यं पवित्रं पापनाशनम् ॥	048c  
यथोक्तमेतद्यः कुर्याद्द्विजः पापप्रणाशनम् ॥	049a  
स दिवं याति पूतात्मा निर्मलादित्यसन्निभः ॥ ॥	049c  

इति श्रीमन्महाभारते आश्वमेधिकपर्वणि वैष्णवधर्मपर्वणि द्वादशाधिकशततमोऽध्यायः ॥ 112 ॥
