अध्यायः 109
कृष्णेन युधिष्ठिरम्प्रति भोजनविधिकथनम् ॥ 1 ॥ तथा गोग्रासदानप्रकारकथनम् ॥ 2 ॥ तथा तिलप्रशंसनपूर्वकं तेषामिक्षूणां च ब्राह्मणेन स्वयं यन्त्रे निपीडनप्रतिषेधनम् ॥ 3 ॥
	
युधिष्ठिर उवाच ।	001  
अन्नदानफलं श्रुत्वा प्रीतोस्मि मधुसूदन ।	001a  
भोजनस्य विधिं वक्तुं देवदेव त्वमर्हसि ॥	001c  
भगवानुवाच ।	002  
बोजनस्य द्विजातीनां विधानं शृणु पाण्डव ।	002a  
स्नातः शुचिः शुचौ देशे निर्जने हुतपावकः ॥	002c  
मण्डलं कारयित्वा च चतुरश्रं द्विजोत्तमः ।	003a  
क्षत्रियश्चेत्ततो वृत्तं वैश्योऽर्धेन्दुसमाकृतिम् ॥	003c  
आर्द्रपादस्तु भुञ्जीयात्प्राङ्मुखश्चासने शुचौ ।	004a  
पादाभ्यां धरणीं स्पृष्ट्वा पादेनैकेन वा पुनः ॥	004c  
नैकवासास्तु भुञ्जीयान्न चान्तर्धाय वा द्विजः ।	005a  
न भिन्नपात्रे भुञ्जीत पर्णपृष्ठे तथैव च ॥	005c  
अन्नं पूर्वं नमस्कुर्यात्प्रहृष्टेनान्तरात्मना ।	006a  
नान्यदालोकयेदन्नान्न जुगुप्सेन तत्परः ॥	006c  
जुगुप्सितं च यच्चान्नं राक्षसा एव भुञ्जते ।	007a  
पाणिना जलमुद्धृत्य कुर्यादन्नं प्रदक्षिणम् ॥	007c  
अपेयं तद्विजानीयात्पीत्वा चान्द्रायणं चरेत् ।	008a  
परिवेषजलादन्यत्पेयमेव तु मन्त्रवत् ॥	008c  
पञ्च प्राणाहुतीः कुर्यात्समन्त्रं तु पृथक्पृथक् ॥	009ac  
यथा रसं न जानाति जिह्वा प्राणाहुतौ नृप ।	010a  
तथा समाहितः कुर्यात्प्राणाहुतिमतन्द्रितः ॥	010c  
विदित्वाऽन्नमथान्नादं पञ्च प्राणांश्च पाण्डव ।	011a  
यः कुर्यादाहुतीः पञ्च तेनेष्टाः पञ्चवायवः ॥	011c  
अतोऽन्यथा तु भुञ्जानो ब्राह्मणो ज्ञानदुर्बलः ।	012a  
तेनान्नेनासुरान्प्रेतान्राक्षसांस्तर्पयिष्यति ॥	012c  
वक्त्रप्रमाणान्पिण्डांश्च ग्रसेदेकैकशः पुनः ।	013a  
वक्त्राधिकं तु यत्पिण्डमात्मोच्छिष्टं तदुच्यते ॥	013c  
पिण्डावशिष्टमन्यच्च वक्त्रान्निस्सृतमेव च ।	014a  
अभोज्यं तद्विजानीयाद्भुक्त्वा चान्द्रायणं चरेत् ॥	014c  
स्वमुच्छिष्टं तु यो भुङ्क्ते यो भुङ्क्ते मुक्तभोजनम् ।	015a  
चान्द्रायणं चरेन्कृच्छ्रं प्राजापत्यमथापि वा ॥	015c  
स्त्रीपात्रभुङ्नरः पापः स्त्रीणामुच्छिष्टभुक्तथा ।	016a  
तया सह च यो भुङ्क्ते स भुङ्क्ते मद्यमेव हि ।	016c  
न तस्य निष्कृतिर्दृष्टा मुनिभिस्तत्वदर्शिभिः ॥	016e  
पिबतः पतिते तोये भोजने मुखनिस्सृते ।	017a  
अभोज्यं तद्विजानीयाद्भुक्त्वा चान्द्रायणं चरेत् ॥	017c  
पीतशेषं तु तन्नाम न पेयं पाण्डुनन्दन ।	018a  
पिबेद्यदि हि तन्मोहाद्द्विजश्चान्द्रायणं चरेत् ॥	018c  
पानीयानि पिबेद्यते तत्पात्रं द्विजसत्तमः ।	019a  
अनुच्छिष्टं भवेत्तावद्यावद्भूमौ न निक्षिपेत् ॥	019c  
मौनी वाऽप्यथवा भूमौ नावलोक्य दिशस्तथा ।	020a  
भुञ्जीत विधिवद्विप्रो न चोच्छिष्टं प्रदापयेत् ॥	020c  
सदा चात्यशनं नाद्यान्नातिहीनं च कर्हिचित् ।	021a  
यथाऽन्नेन व्यथा न स्यात्तथा भुञ्जीत नित्यशः ॥	021c  
उदक्यामपि चण्डालं श्वानं सूकरमेव वा ।	022a  
भुञ्जानो यदि वा पश्येत्तदन्नं च परित्यजेत् ।	022c  
भुञ्जानो ह्यत्यजन्मोहाद्द्विजश्चान्द्रायणं चरेत् ॥	022e  
केशकीटोपपन्नं च मुखमारुतवीजितम् ।	023a  
अभोज्यं तद्विजानीयाद्भुक्त्वा चान्द्रायणं चरेत् ॥	023c  
उत्थाय च पुनः स्पृष्टं पादस्पृष्टं च लङ्घितम् ।	024a  
अन्नं तद्राक्षसं विद्यात्तस्मात्तत्परिवर्जयेत् ॥	024c  
राक्षसोच्छिष्टभुग्विप्रः सप्त पूर्वान्परानपि ।	025a  
नरके रौरवे घोर स पितॄन्पातयिष्यति ॥	025c  
तस्मिन्नाचमनं कुर्याद्यस्मिन्पात्रे स भुक्तवान् ।	026a  
यद्युत्तिष्ठत्यनाचान्तो भुक्तवानासनात्ततः ।	026c  
स्नानं सद्यः प्रकुर्वीत सोन्यथाऽप्रयतो भवेत् ॥	026e  
युधिष्ठिर उवाच ।	027  
तृणमुष्टिविधानं च तृणमाहात्म्यमेव च ।	027a  
इक्षोः सोमसमुद्भूतिं वक्तुमर्हसि मानदः ॥	027c  
भगवानुवाच ।	028  
पितरो वृषभा ज्ञेयो गावो लोकस्य मातरः ।	028a  
तासां तु पूजया राजन्पूजिताः पितृदेवताः ॥	028c  
सभा प्रपा गृहाश्चापि देवतायतनानि च ।	029a  
शुद्ध्यन्ति शकृता यासां किं भूतमधिकं ततः ॥	029c  
ग्रासमुष्टिं परगवे दद्यात्संवत्सरं तु यः ।	030a  
अकृत्वा स्वयमाहारं प्राप्तस्तत्सार्वकालिकम् ॥	030c  
गावो मे मातरः सर्वाः पितरश्चैव गोवृषाः ।	031a  
ग्रासमुष्टिं मया दत्तं प्रतिगृह्णीत मातरः ॥	031c  
इत्युक्त्वाऽनेन मन्त्रेण गायत्र्या वा समाहितः ।	032a  
अभिमन्त्र्य ग्रासमुष्टिं तस्य पुण्यफलं शृणु ॥	032c  
यत्कृतं दुष्कृतं तेन ज्ञानतोऽज्ञानतोपि वा ।	033a  
तस्य नश्यति तत्सर्वं दुःखप्नं च विनश्यति ॥	033c  
तिलाः पिवित्राः पापघ्ना नारायणसमुद्भवाः ।	034a  
तिलाञ्श्राद्धे प्रशंसनति दानमेतदनुत्तमम् ॥	034c  
तिलान्दद्यात्तिलान्भक्ष्यात्तिलानप्रातरुपस्पृशेत् ।	035a  
तिलन्तिलमिति ब्रूयात्तिलाः पापहरा हि ते ॥	035c  
क्रीत्वा प्रतिगृहीत्वा वा न विक्रेया द्विजातिभिः ।	036a  
भोजनाभ्यञ्जनाद्दानाद्योन्यत्तु कुरुते तिलैः ।	036c  
कृमिर्भूत्वा श्वविष्ठायां पितृभिः सह मज्जति ॥	036e  
तिलान्नपीडयेद्विप्रो यन्त्रचक्रे स्वयं नृप ।	037a  
पीडयन्हि द्विजो मोहान्नरकं याति रौरवम् ॥	037c  
इक्षुवंशोद्भवः सोमः सोमवंशोद्भवा द्विजाः ।	038a  
इक्षुं न पीडयेत्तस्मादिक्षुघात्यात्मघातकः ॥	038c  
इक्षुदण्डसहस्राणामेकैकेन युधिष्ठिर ।	039a  
ब्रह्महत्यामवाप्नोति द्विजश्चेद्यन्त्रपीडकः ।	039c  
तस्मान्न पीडयेदिक्षुं यन्त्रचक्रे द्विजोत्तमः ॥ ॥	039e  

इति श्रीमन्महाभारते आश्वमेधिकपर्वणि वैष्णवधर्मपर्वणि नवाधिकशततमोऽध्यायः ॥ 109 ॥
