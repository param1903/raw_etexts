अध्यायः 098

कृष्णेन युधिष्ठिरं प्रति जन्मदानजीवितानां वैयर्थ्यापादकाधर्मकथनम् ॥ 1 ॥ तथा दानानां सात्विकत्वादिकथनपूर्व तत्तत्फलानां त्रैविध्यादिप्रतिपादनम् ॥ 2 ॥ तथा दानपात्रलक्षणनिरूपणम् ब्राह्मणमहिमानुवर्णनं च ॥ 3 ॥

वैशम्पायन उवाच ।	001  
एवं श्रुत्वा वचस्तस्य धर्मपुत्रोऽच्युतस्य तु ।	001a  
पप्रच्छ पुनरप्यन्यं धर्मं धर्मात्मजो हरिम् ॥	001c  
वृथा च कति जन्मानि वृथा दानानि कानि च ।	002a  
वृथा च जीवितं केषां नराणां पुरुषोत्तम ॥	002c  
कीदृशासु ह्यवस्थासु दानं दत्तं जनार्दन ।	003a  
इह लोकेऽनुभवति पुरुषः पुरुषोत्तम ॥	003c  
गर्भस्थः किं समश्नाति किं बाल्ये वाऽपि केशव ।	004a  
यौवनस्थेऽपि किं कृष्ण वार्धके वाऽपि किं भवेत् ॥	004c  
सात्विकं कीदृशं दानं राजसं कीदृशं भवेत् ।	005a  
तामसं कीदृशं देव तर्पयिष्यति किं प्रभो ॥	005c  
उत्तमं कीदृशं दानं तेषां वा किं फलं भवेत् ।	006a  
किं दानं नयति ह्यूर्ध्वं किं गतिं मध्यमां नयेत् ।	006c  
गतिं जघन्यामथवा देवदेव ब्रवीहि मे ॥	006e  
एतदिच्छामि विज्ञातुं परं कौतूहलं हि मे ।	007a  
त्वदीयं वचनं सत्यं पुण्यं च मधुसूदन ॥	007c  
वैशम्पायन उवाच ।	008  
एवं धर्मं प्रयत्नेन पृष्टः पाण्डुसुतेन वै ।	008a  
उवाच वासुदेवोऽथ धर्मान्धर्मात्मजस्य तु ॥	008c  
भगवानुवाच ।	009  
शृणु राजन्यथान्यायं वचनं तथ्यमुत्तमम् ।	009a  
कथ्यमानं मया पुण्यं सर्वपापव्यपोहनम् ॥	009c  
वृथा च दश जन्मानि चत्वारि च नराधिप ।	010a  
वृथा दानानि पञ्चाशत्पञ्चैव च यथाक्रमम् ॥	010c  
वृथा च जीवितं येषां ते च षट् परिकीर्तिताः ।	011a  
अनुक्रमेण वक्ष्यामि तानि सर्वाणि पार्थिव ॥	011c  
धर्मघ्नानां वृथा जन्म लुब्धानां पापिनां तथा ।	012a  
वृथा पाकं च येऽश्नन्ति परदाररताश्च ये ।	012c  
पाकभेदकरा ये च ये च स्युः सत्यवर्जिताः ॥	012e  
मृष्टमश्नाति यश्चैकः क्लिश्यमानैस्तु बान्धवैः ।	013a  
पितरं मातरं चैव उपाध्यायं गुरुं तथा ।	013c  
मातुलं मातुलानीं च यो निहन्याच्छपेत वा ॥	013e  
ब्राह्मणश्चैव यो भूत्वा सन्ध्योपासनवर्जितः ।	014a  
निस्स्वाहो निस्स्वधश्चैव शूद्राणामन्नभुग्द्विजः ॥	014c  
मम वा शङ्करस्याथ ब्रह्मणो वा युधिष्ठिर ।	015a  
अथवा ब्राह्मणानां तु ये न भक्ता नराधमाः ।	015c  
वृथाजन्मान्यथैतेषां पापिनां विद्धि पाण्डव ॥	015e  
अश्रद्धयाऽपि यद्दत्तमवामानेन वाऽपि यत् ।	016a  
डम्भार्थमपि यद्दत्तं यत्पाषण्डिहृतं नृप ॥	016c  
शूद्राचाराय यद्दत्तं यद्दत्त्वा चानुकीर्तितम् ।	017a  
रोषयुक्तं तु यद्दत्तं यद्दत्तमनुशोचितम् ॥	017c  
डम्भार्जितं च यद्दत्तं यच्च वाऽप्यनृतार्जितम् ।	018a  
ब्राह्मणस्वं च यद्दत्तं चौर्येणाप्यार्जितं च यत् ॥	018c  
अभिशस्ताहृतं यत्तु यद्दत्तं पतिते द्विजे ।	019a  
निर्ब्रह्माभिहृतं यत्तु यद्दत्तं सर्वयाचकैः ॥	019c  
व्रात्यैस्तु यद्धृतं दानमारूढपतितैश्च यत् ।	020a  
यद्दत्तं स्वैरिणीभर्तुः श्वशुराननुवर्तिने ॥	020c  
यद्ग्रामयाचकहृतं यत्कृतघ्नहृतं तथा ।	021a  
उपपातकिने दत्तं वेदविक्रयिणे च यत् ॥	021c  
स्त्रीजिताय च यद्दत्तं यद्दत्तं राजसेविने ।	022a  
गणकाय च यद्दत्तं यच्च कारणिकाय च ॥	022c  
वृषलीपतये दत्तं यद्दत्तं शस्त्रजीविने ।	023a  
भृतकाय च यद्दत्तं व्यालग्राहिहृतं च यत् ॥	023c  
पुरोहिताय यद्दत्तं चिकित्सकहृतं च यत् ।	024a  
यद्वणिक्कर्मिणे दत्तं क्षुद्रमन्त्रोपजीविने ॥	024c  
यच्छूद्रजीविने दत्तं यच्च देवलकाय च ।	025a  
देवद्रव्याशिने यच्च यद्दत्तं चित्रकर्मिणे ॥	025c  
रङ्गोपजीविने दत्तं यच्च मांसोपजीविने ।	026a  
सेवकाय च यद्दत्तं यद्दत्तं ब्राह्मणब्रुवे ॥	026c  
अदेशिने च यद्दत्तं दत्तं वार्धुषिकाय च ।	027a  
यदनाचारिणे दत्तं यत्तु दत्तमनग्रये ॥	027c  
असन्ध्योपासिने दत्तं यच्छूद्रग्रामवासिने ।	028a  
यन्मिथ्यालिङ्गिने दत्तं दत्तं सर्वाशिने च यत् ॥	028c  
नास्तिकाय च यद्दत्तं धर्मविक्रयिणे च यत् ।	029a  
वराकाय च यद्दत्तं यद्दत्तं कूटसाक्षिणे ॥	029c  
ग्रामकूटाय यद्दत्तं दानं पार्थिवपुङ्गव ।	030a  
वृथा भवति तत्सर्वं नात्र कार्या विचारणा ॥	030c  
विप्राणामधरा एते लोलुपा ब्राह्मणाधमाः ।	031a  
नात्मानं तारयन्त्येते न दातारं युधिष्ठिर ॥	031c  
एतेभ्यो दत्तमात्राणि दानानि सुबहून्यपि ।	032a  
वृथा भवन्ति राजेन्द्र भस्मन्याज्याहुतिर्यथा ॥	032c  
एतेषु यत्फलं किञ्चिद्भविष्यति कथञ्चन ।	033a  
राक्षसाश्च पिशाचाश्च तद्विलुम्पन्ति हर्षिताः ॥	033c  
वृथा ह्येतानि दत्तानि कथितानि समासतः ।	034a  
जीवितं तु वृथा येषां तच्छृणुष्व युधिष्ठिर ॥	034c  
ये मां न प्रतिपद्यन्ते शङ्करं वा नराधमाः ।	035a  
ब्राह्मणान्वा महीदेवान्वृथा जीवन्ति ते नराः ॥	035c  
हेतुशास्त्रेषु ये सक्ताः कुदृष्टिपथमाश्रिताः ।	036a  
देवान्निन्दन्त्यनाचारा वृथा जीवन्ति ते नराः ॥	036c  
कुशलैः कृतशास्त्राणि पठित्वा ये नराधमाः ।	037a  
विप्रान्निन्दन्ति यज्ञांश्च वृथा जीवन्ति ते नराः ॥	037c  
ये दुर्गां वा कुमारं वा वायुमग्निं जलं रविम् ।	038a  
पितरं मातरं चैव गुरुमिन्द्रं निशाकरम् ।	038c  
मूढा निन्दन्त्यनाचारा वृथा जीवन्ति ते नराः ॥	038e  
विद्यमाने धने यस्तु दानधर्मविवर्जितः ।	039a  
मृष्टमश्नाति यश्चैको वृथा जीवति सोऽपि च ॥	039c  
वृथा जीवितमाख्यातं दानकालं ब्रवीमि ते ॥	040ac  
तमोनिविष्टचित्तेन दत्तं दानं तु यद्भवेत् ।	041a  
तदस्य फलमश्नाति नरो गर्भगतो नृप ॥	041c  
ईर्ष्यामत्सरसंयुक्तो डम्भार्थं चार्थकारणात् ।	042a  
ददाति दानं यो मर्त्यो बालभावे तदश्नुते ॥	042c  
भोक्तुं भोगमशक्तस्तु व्याधिभिः पीडितो भृशम् ।	043a  
ददाति दानं यो मर्त्यो वृद्धभावे तदश्नुते ॥	043c  
श्रद्धायुक्तः शुचिः स्नातः प्रसन्नेन्द्रियमानसः ।	044a  
ददाति दानं यो मर्त्यो यौवने स तदश्नुते ॥	044c  
स्वयं नीत्वा तु यद्दानं भक्त्या पात्रे प्रदीयते ।	045a  
तत्सार्वकालिकं विद्धि दानमामरणान्तिकम् ॥	045c  
राजसं सात्विकं चापि तामसं च युधिष्ठिर ।	046a  
दानं दानफलं चैव गतिं च त्रिविधां शृणु ॥	046c  
दानं दातव्यमित्येव मतिं कृत्वा द्विजाय वै ।	047a  
उपकारवियुक्ताय यद्दत्तं तद्धि सात्विकम् ॥	047c  
श्रोत्रियाय दरिद्राय बहुभृत्याय पाण्डव ।	048a  
दीयते यत्प्रहृष्टेन तत्सात्विकमुदाहृतम् ॥	048c  
वेदाक्षरविहीनाय यत्तु पूर्वोपकारिणे ।	049a  
समृद्धाय च यद्दत्तं तद्दानं राजसं स्मृतम् ॥	049c  
सम्बन्धिने च यद्दत्तं प्रमत्ताय च पाण्डव ।	050a  
फलार्थिभिरपात्राय तद्दानं राजसं स्मृतम् ॥	050c  
वैश्वदेवविहीनाय दानमश्रोत्रियाय च ।	051a  
दीयते तस्करायापि तद्दानं तामसं स्मृतम् ॥	051c  
सरोषमवधूतं च क्लेशयुक्तमवज्ञया ।	052a  
सेवकाय च यद्दतं तत्तामसमुदाहृतम् ॥	052c  
देवाः पितृगणाश्चैव मुनयश्चाग्नयस्तथा ।	053a  
सात्विकं दानमश्नन्ति तुष्यन्ति च नरेश्वर ॥	053c  
दानवा दैत्यसङ्गाश्च ग्रहा यक्षाः सराक्षसाः ।	054a  
राजसं दानमश्नन्ति वर्जितं पितृदैवतैः ॥	054c  
पिशाचाः प्रेतसङ्घाश्च कश्मला ये मलीमसाः ।	055a  
तामसं दानमश्नन्ति गतिं च त्रिविधां शृणु ॥	055c  
सात्विकानां तु दानानामुत्तमं फलमश्नुते ।	056a  
मध्यमं राजसानां तु तामसानां तु पश्चिमम् ॥	056c  
अभिगम्योपनीतानां दानानामुत्तमं फलम् ।	057a  
मध्यमं तु समाहूय जघन्यं याचते फलम् ॥	057c  
अयाचितप्रदाता यः स याति गतिमुत्तमाम् ।	058a  
समाहूय तु यो दद्यान्मध्यमां स गतिं व्रजेत् ।	058c  
याचितो यश्च वै दद्याज्जघन्यां स गतिं व्रजेत् ॥	058e  
उत्तमा दैविकी ज्ञेया मध्यमा मानुषी गतिः ।	059a  
गतिर्जघन्या तिर्यक्षु गतिरेषा त्रिधा स्मृता ॥	059c  
पात्रभूतेषु विप्रेषु संस्थितेष्वाहिताग्निषु ।	060a  
यत्तु निक्षिप्यते दानमक्षयं सम्प्रकीर्तितम् ॥	060c  
श्रोत्रियाणां दरिद्राणां भरणं कुरु पार्थिव ।	061a  
समृद्धानां द्विजातीनां कुर्यास्तेषां तु रक्षणम् ॥	061c  
दरिद्रान्वित्तहीनांश्च प्रदानैः सुष्ठु पूजय ।	062a  
आतुरस्यौषधैः कार्यं नीरुजस्य किमौषधैः ॥	062c  
पापं प्रतिग्रहीतारं प्रदातुरपगच्छति ।	063a  
प्रतिग्रहीतुर्यत्पुण्यं प्रदातारमुपैति तत् ।	063c  
तस्माद्दानं सदा कार्यं परत्र हितमिच्छता ॥	063e  
वेदविद्यावदातेषु सदा शूद्रान्नवर्जिषु ।	064a  
प्रयत्नेन विधातव्यो महादानमयो निधिः ॥	064c  
येषां दाराः प्रतीक्षन्ते सहस्रस्येव लम्भनम् ।	065a  
भुक्तशेषस्य भक्तस्य तान्निमन्त्रय पाण्डव ॥	065c  
आमन्त्र्य तु निराशानि न कर्तव्यानि भारत ।	066a  
कुलानि सुदरिद्राणि तेषामाशा हता भवेत् ॥	066c  
मद्भक्ता ये नरश्रेष्ठ मद्गता मत्परायणाः ।	067a  
मद्याजिनो मन्नियमास्तान्प्रयत्नेन पूजयेत् ॥	067c  
तेषां तु पावनायाहं नित्यमेव युधिष्ठिर ।	068a  
उभे सन्ध्येऽधितिष्ठामि ह्यस्कन्नं तद्व्रतं मम ॥	068c  
तस्मादष्टाक्षरं मन्त्रं मद्भक्तैर्वीतकल्मषैः ।	069a  
सन्ध्याकाले तु जप्तव्यं सततं चाऽऽत्मशुद्धये ॥	069c  
अन्येषामपि विप्राणां किल्बिषं हि विनश्यति ।	070a  
उभे सन्ध्येऽप्युपासीत तस्माद्विप्रो विशुद्धये ।	070c  
दैवे श्राद्धेऽपि विप्रः स नियोक्तव्योऽजुगुप्सया ।	071a  
जुगुप्सितस्तु यः श्राद्धं दहत्यग्निरिवेन्धनम् ॥	071c  
भारतं मानवो धर्मो वेदाः साङ्गाश्चिकित्सितम् ।	072a  
आज्ञासिद्धानि चत्वारि न हन्तव्यानि हेतुभिः ॥	072c  
न ब्राह्मणान्परीक्षेत दैवे कर्मणि धर्मवित् ।	073a  
महान्भवेत्परीवादो ब्राह्मणानां परीक्षणे ॥	073c  
ब्राह्मणानां परीवादं यः कुर्यात्स नराधमः ।	074a  
रासभानां शुनां योनिं गच्छेत्पुरुषदूषकः ॥	074c  
श्वत्वं प्राप्नोति निन्दित्वा परीवादात्खरो भवेत् ।	075a  
कृमिर्भवत्यभिभवात्कीटो भवति मत्सरात् ॥	075c  
दुर्वृत्ता वा सुवृत्ता वा प्राकृता वा सुसंस्कृताः ।	076a  
ब्राह्मणा नावमन्तव्या भस्मच्छन्ना इवाग्नयः ॥	076c  
क्षत्रियं चैव सर्पं च ब्राह्मणं च बहुश्रुतम् ।	077a  
नावमन्येत मेधावी कृशानपि कदाचन ॥	077c  
एतत्त्रयं हि पुरुषं निर्दहेदवमानितम् ।	078a  
तस्मादेतत्प्रयत्नेन नावमन्येत बुद्धिमान् ॥	078c  
यथा सर्वास्ववस्थासु पावको दैवतं महत् ।	079a  
तथा सर्वास्ववस्थासु ब्राह्मणो दैवतं महत् ॥	079c  
व्यङ्गाः काणाश्च कुब्जाश्च वामनाङ्गास्तथैव च ।	080a  
सर्वे दैवे नियोक्तव्या व्यामिश्रा वेदपारगैः ॥	080c  
मन्युं नोत्पादयेत्तेषां न चारिष्टं समाचरेत् ।	081a  
मन्युप्रहरणा विप्रा न विप्राः शस्त्रपाणयः ॥	081c  
मन्युना घ्नन्ति ते शत्रून्वज्रेणेन्द्र इवासुरान् ।	082a  
ब्राह्मणो हि महद्दैवं जातिमात्रेण जायते ॥	082c  
ब्राह्मणः सर्वभूतानां धर्मकोशस्य गुप्तये ।	083a  
किं पुनर्ये च कौन्तेय सन्ध्यां नित्यमुपासते ॥	083c  
यस्याऽऽस्येन समश्नन्ति हव्यानि त्रिदिवौकसः ।	084a  
कव्यानि चैव पितरः किं भूतमधिकं ततः ॥	084c  
उत्पत्तिरेव विप्रस्य मूर्तिधर्मस्य शाश्वती ।	085a  
स हि धर्मार्थमुत्पन्नो ब्रह्मभूयाय कल्पते ॥	085c  
स्वमेव ब्राह्मणो भुङ्क्ते स्वं वस्ते स्वं ददाति च ।	086a  
आनृशंस्याद्ब्राह्मणस्य भुञ्जते हीतरे जनाः ।	086c  
तस्मात्ते नावमन्तव्या मद्भक्ता हि द्विजाः सदा ॥	086e  
आरण्यकोपनिषदि ये तु पश्यन्ति मां द्विजाः ।	087a  
निगूढं निष्कलावस्थं तान्प्रयत्नेन पूजय ॥	087c  
स्वगृहे वा प्रवासे वा दिवारात्रमथापि वा ।	088a  
श्रद्धया ब्राह्मणाः पूज्या मद्भक्ता ये च पाण्डव ॥	088c  
नास्ति विप्रसमं दैवं नास्ति विप्रसमो गुरुः ।	089a  
नास्ति विप्रात्परो बन्धुर्नास्ति विप्रात्परो निधिः ।	089c  
नास्ति विप्रात्परं तीर्थं न पुण्यं ब्राह्मणात्परम् ।	090a  
न पवित्रं परं विप्रान्न द्विजात्पावनं परम् ।	090c  
नास्ति विप्रात्परो धर्मो नास्ति विप्रात्परा गतिः ॥	090e  
पापकर्मसमाक्षिप्तं पतन्तं नरके नरम् ।	091a  
त्रायते पात्रमप्येकं पात्रभूते तु तद्द्विजे ॥	091c  
बालाहिताग्नयो ये च शान्ताः शूद्रान्नवर्जिताः ।	092a  
मामर्चयन्ति तद्भक्तास्तेभ्यो दत्तमिहाक्षयम् ॥	092c  
प्रदानैः पूजितो विप्रो वन्दितो वाऽपि संस्कृतः ।	093a  
सम्भाषितो वा दृष्टो वा मद्भक्तो दिवमुन्नयेत् ॥	093c  
ये पठन्ति नमस्यन्ति ध्यायन्ति पुरुषास्तु माम् ।	094a  
स तान्स्पृष्ट्वा च दृष्ट्वा च नरः पापैः प्रमुच्यते ॥	094c  
मद्भक्ता मद्गतप्राणा मद्गीता मत्परायणाः ।	095a  
बीजयोनिविशुद्धा ये श्रोत्रियाः संयतेन्द्रियाः ।	095c  
शूद्रान्नविरता नित्यं ते पुनन्तीह दर्शनात् ॥	095e  
स्वयं नीत्वा विशेषेण दानं तेषां गृहेष्वथ ।	096a  
निवापयेत्तु यद्भक्त्या तद्दानं कोटिसम्मितम् ॥	096c  
जाग्रतः स्वपतो वाऽपि प्रवासेषु गृहेष्वथ ।	097a  
हृदये न प्रणश्यामि यस्य विप्रस्य भावतः ॥	097c  
स पूजितो वा दृष्टो वा स्पृष्टो वाऽपि द्विजोत्तमः ।	098a  
सम्भाषितो वा राजेन्द्र पुनात्येव नरं सदा ॥	098c  
एवं सर्वास्ववस्थासु सर्वदानानि पाण्डव ।	099a  
मद्भक्तेभ्यः प्रदत्तानि स्वर्गमार्गप्रदानि वै ॥ ॥	099c  

इति श्रीमन्महाभारते आश्वमेधिकपर्वणि वैष्णवधर्मपर्वणि अष्टनवतितमोऽध्यायः ॥ 98 ॥
