अध्यायः 071

कृष्णादिभिः प्रत्युद्गम्यमानैर्युधिष्ठिरादिभिः स्वर्णभारपुरस्कारेण हास्तिनपुरप्रवेशः ॥ 1 ॥ ततस्तत्रोपागतेन व्यासेन युधिष्ठिरं प्रत्यश्वमेधप्रशंसनपूर्वकं तत्करणविधानम् ॥ 2 ॥ युधिष्ठिरेणाश्वमेधे स्वयं दीक्षास्वीकारं प्रार्थितेन कृष्णेन सहेतुकथनं तं प्रत्येव दीक्षास्वीकारविधानम् ॥ 3 ॥

वैशम्पायन उवाच ।	001  
तान्समीपगताञ्श्रुत्वा पाण्डवाञ्शत्रुकर्शनः ।	001a  
वासुदेवः सहामात्यः प्रययौ ससुहृद्गणः ।	001c  
ते समेत्य यथान्यायं प्रत्युद्याता दिदृक्षया ॥	001e  
ते समेत्य यथाधर्मं पाण्डवा वृष्णिभिः सह ।	002a  
विविशुः सहिता राजन्पुरं वारणसाह्वयम् ॥	002c  
विशतस्तस्य सैन्यस्य खुरनेमिस्वनेन ह ।	003a  
द्यावापृथिव्यौ खं चैव सर्वमासीत्समावृतम् ॥	003c  
ते कोशानग्रतः कृत्वा विविशुः स्वं पुरं तदा ।	004a  
पाण्डवाः प्रीतमनसः सामात्याः ससुहृद्गणाः ॥	004c  
ते समेत्य यथान्यायं धृतराष्ट्रं जनाधिपम् ।	005a  
कीर्तयन्तः स्वनामानि तस्य पादौ ववन्दिरे ॥	005c  
धृतराष्ट्राभ्यनुज्ञाता गान्धारीं सुबलात्मजाम् ।	006a  
कुन्तीं च राजशार्दूल तदा भरतसत्तम ॥	006c  
विदुरं पूजयित्वा च वैश्यापुत्रं समेत्य च ।	007a  
पूज्यमानाः स्म ते वीरा व्यरोचन्त विशाम्पते ॥	007c  
ततस्तत्परमाश्चर्यं विचित्रं महदद्भुतम् ।	008a  
शुश्रुवुस्ते तदा वीराः पितुस्ते जन्म भारत ॥	008c  
तदुपश्रुत्य तत्कर्म वासुदेवस्य धीमतः ।	009a  
पूजार्हं पूजयामासुः कृष्णं देवकिनन्दनम् ॥	009c  
ततः कतिपयाहस्य व्यासः सत्यवतीसुतः ।	010a  
आजगाम महातेजा नगरं नागसाह्वयम् ॥	010c  
तस्य सर्वे यथान्यायं पूजां चक्रुः कुरूद्वहाः ।	011a  
सह वृष्ण्यन्धकव्याघ्रैरुपासाञ्चक्रिरे तदा ॥	011c  
तत्र नानाविधाकाराः कथाः समभिकीर्त्य वै ।	012a  
युधिष्ठिरो धर्मसुतो व्यासं वचनमब्रवीत् ॥	012c  
भवत्प्रसादाद्भगवन्यदिदं रत्नमाहृतम् ।	013a  
उपयोक्तुं तदिच्छामि वाजिमेधे महाक्रतौ ॥	013c  
तमनुज्ञातुमिच्छामि भवता मुनिसत्तम ।	014a  
त्वदधीना वयं सर्वे कृष्णस्य च महात्मनः ॥	014c  
व्यास उवाच ।	015  
अनुजानामि राजंस्त्वां क्रियतां यदनन्तरम् ।	015a  
यजस्व वाजिमेधेन विधिवद्दक्षिणावता ॥	015c  
अश्वमेधो हि राजेन्द्र पावनः सर्वपाप्मनाम् ।	016a  
तेनेष्ट्वा त्वं विपाप्मा वै भविता नात्र संशयः ॥	016c  
इत्युक्तः स तु धर्मात्मा कुरुराजो युधिष्ठिरः ।	017a  
अश्वमेधस्य कौरव्य चकाराऽऽहरणे मतिम् ॥	017c  
समनुज्ञाप्य तत्सर्वं कृष्णद्वैपायनं नृपः ।	018a  
वासुदेवमथाभ्येत्य वाग्मी वचनमब्रवीत् ॥	018c  
देवकी सुप्रजा देवी त्वया पुरुषसत्तम ।	019a  
यद्ब्रूयां त्वां महाबाहो तत्कृथास्त्वमिहाच्युत ॥	019c  
त्वत्प्रभावार्जितान्भोगानश्नीम यदुनन्दन ।	020a  
पराक्रमेण बुद्ध्या च त्वयेयं निर्जिता मही ॥	020c  
दीक्षयस्व त्वमात्मानं त्वं हि नः परमो गुरुः ।	021a  
त्वयीष्टवति दाशार्ह विपाप्मा भविता ह्यहम् ॥	021c  
त्वं हि यज्ञो गुरुश्च त्वं धर्मज्ञस्त्वं प्रजापतिः ।	022a  
त्वं गतिः सर्वभूतानामिति मे निश्चिता मतिः ॥	022c  
वासुदेव उवाच ।	023  
त्वमेवैतन्महाबाहो कर्तुमर्हस्यरिन्दम ।	023a  
त्वं गतिः सर्वभूतानामिति मे निश्चिता मतिः ॥	023c  
त्वं चाद्य कुरुवीराणां धर्मेण हि विराजसे ।	024a  
गुणीभूताः स्म ते राजंस्त्वं नो राजन्गुरुर्मतः ।	024c  
यजस्व मदनुज्ञातः प्राप्य एष क्रतुस्त्वया ॥	024e  
युनक्तु नो भवान्कार्ये यत्र वाञ्छसि भारत ।	025a  
सत्यं ते प्रतिजानामि सर्वं कर्ताऽस्मि तेऽनघ ॥	025c  
भीमसेनार्जुनौ चैव तथा माद्रवतीसुतौ ।	026a  
इष्टवन्तो भविष्यन्ति त्वयीष्टवति पार्थिवे ॥ ॥	026c  

इति श्रीमन्महाभारते आश्वमेधिकपर्वणि अनुगीतापर्वणि एकसप्ततितमोऽध्यायः ॥ 71 ॥

14-71-7 वैश्यापुत्रं युयुत्सुम् ॥ 14-71-16 पावनः नाशकः ॥
