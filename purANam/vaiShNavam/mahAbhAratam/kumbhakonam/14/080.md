अध्यायः 080

चित्राङ्गदया रणाङ्गणनिपतितपतिपुत्रदर्शनजशोकातिरेकेण मोहाधिगमः ॥ 1 ॥ तथा सञ्ज्ञोपलम्भे उलूपीं प्रत्युपालम्भगर्भवचनम् ॥ 2 ॥ ततश्चिराल्लुब्धसञ्ज्ञेन बभ्रुवाहनेनाऽऽत्मोपालम्भनपूर्वकं प्रायोपवेशनम् ॥ 3 ॥

वैशम्पायन उवाच ।	001  
ततो बहुतरं भीरर्विलप्य कमलेक्षणा ।	001a  
मुमोह दुःखसन्तप्ता पपात च महीतले ॥	001c  
प्रतिलभ्य च सा सञ्ज्ञां देवी दिव्यवपुर्धरा ।	002a  
उलूपीं पन्नगसुतां दृष्ट्वेदं वाक्यमब्रवीत् ॥	002c  
उलूपि पश्य भर्तारं शयानं निहतं रणे ।	003a  
त्वत्कृते मम पुत्रेण बाणेन समितिञ्जयम् ॥	003c  
ननु त्वमार्यधर्मज्ञा ननु चासि पतिव्रता ।	004a  
यत्त्वत्कृतेऽयं पतितः पतिस्ते निहतो रणे ॥	004c  
किन्नु मन्देऽपकराद्धोऽयं यदि तेऽद्य धनञ्जयः ।	005a  
क्षमस्व याच्यमाना वै जीवयस्व धनञ्जयम् ॥	005c  
ननु त्वमार्ये धर्मज्ञे त्रैलोक्यविदिता शुभे ।	006a  
यद्धातयित्वा पुत्रेण भर्तारं नानुशोचसि ॥	006c  
नाहं शोचामि तनयं हतं पन्नगनन्दिनि ।	007a  
पतिमेव तु शोचामि यस्याऽऽतिथ्यमिदं कृतम् ॥	007c  
इत्युक्त्वा सा तदा देवीमुलूपीं पन्नगात्मजाम् ।	008a  
भर्तारमभिगम्येदमित्युवाच यशस्विनी ॥	008c  
उत्तिष्ठ कुरुमुख्यस्य प्रियमुख्य मम प्रिय ।	009a  
अयमश्वो महाबाहो मयो ते परिमोक्षितः ॥	009c  
ननु त्वया नाम विभो धर्मराजस्य यज्ञियः ।	010a  
अयमश्वोऽनुसर्तव्यः स शेषे किं महीतले ॥	010c  
त्वयि प्राणा ममाऽऽयत्ताः कुरूणां कुरुनन्दन ।	011a  
स कस्मात्प्राणदोऽन्येषां प्राणान्सन्त्यक्तवानसि ॥	011c  
उलूपि साधु पश्येमं पतिं निपतितं भुवि ।	012a  
पुत्रं चेमं समुत्साद्य घातयित्वा न शोचसि ॥	012c  
कामं स्वपितु बालोऽयं भूमौ मृत्युवशं गतः ।	013a  
लोहिताक्षो गुडाकेशो विजयः साधु जीवतु ॥	013c  
नापराधोऽस्ति सुभगे नराणां बहुभार्यता ।	014a  
प्रमदानां भवत्येष मा ते भूद्बुद्धिरीदृशी ॥	014c  
सख्यं चैतत्कृतं धात्रा शश्वदव्ययमेव तु ।	015a  
सख्यं समभिजानीहि सत्यं सङ्गतमस्तु ते ॥	015c  
पुत्रेण घातयित्वैनं पतिं यदि न मेऽद्य वै ।	016a  
जीवन्तं दर्शयस्यद्य परित्यक्ष्यामि जीवितम् ॥	016c  
साऽहं दुःखान्विता देवि पतिपुत्रविनाकृता ।	017a  
इहैव प्रायमाशिष्ये प्रेक्षन्त्यास्ते न संशयः ॥	017c  
इत्युक्त्वा पन्नगसुतां सपत्नी चैत्रवाहनी ।	018a  
ततः प्रायमुपासीना तूष्णीमासीज्जनाधिप ॥	018c  
ततो विलप्य विरता भर्तुः पादौ प्रगृह्य सा ।	019a  
उपविष्टा भवद्दीना सोच्छ्वासं पुत्रमीक्षती ॥	019c  
ततः सञ्ज्ञां पुनर्लब्ध्वा स राजा बभ्रुवाहनः ।	020a  
मातरं तामथाऽऽलोक्य रणभूमावथाब्रवीत् ॥	020c  
इतो दुःखतरं किन्नु यन्मे माता सुखैधिता ।	021a  
भूमौ निपतितं वीरमनुशेते मृतं पतिम् ॥	021c  
निहन्तारं रणेऽरीणां सर्वशस्त्रभृतां वरम् ।	022a  
मया विनिहतं सङ्ख्ये प्रेक्षते दुर्मरं बत ॥	022c  
अहोऽस्या हृदयं देव्या दृढं यन्न विदीर्यते ।	023a  
व्यूढोरस्कं महाबाहुं प्रेक्षन्त्या निहतं पतिम् ॥	023c  
दुर्मरं पुरुषेणेह मन्ये काले ह्यनागते ।	024a  
यत्र नाहं न मे माता न वियुक्तौ स्वजीवितात् ॥	024c  
हाहा धिक्कुरुवीरस्य किरीटं काञ्चनं भुवि ।	025a  
अपविद्धं हतस्येह मया पुत्रेण पश्यत ॥	025c  
भोभो पश्यत मे वीरं पितरं ब्राह्मणा भुवि ।	026a  
शयानं वीरशयने मया पुत्रेण पातितम् ॥	026c  
ब्राह्मणाः कुरुमुख्यस्य ये मुक्ता हयसारिणः ।	027a  
कुर्वन्ति शान्तिं कामस्य रणे योऽयं मया हतः ॥	027c  
व्यादिशन्तु च किं विप्राः प्रायश्चित्तमिहाद्य मे ।	028a  
आनृशंसस्य पापस्य पितृहन्तू रणाजिरे ॥	028c  
दुश्चरा द्वादश समा हत्वा पितरमद्य वै ।	029a  
ममेह सुनृशंसस्य संवीतस्यास्य चर्मणा ॥	029c  
शिरःकपाले चास्यैव भुञ्जतः पितुरद्य मे ।	030a  
प्रायश्चित्तं हि नास्त्यन्यद्धत्वाऽद्य पितरं मम ॥	030c  
पश्य नागोत्तमसुते भर्तारं निहतं मया ।	031a  
कृतं प्रियं मया तेऽद्य निहत्य समरेऽर्जुनम् ॥	031c  
सोऽहमद्य गमिष्यामि गतिं पितृनिषेविताम् ।	032a  
न शक्नोम्यात्मनाऽऽत्मानमहं धारयितुं शुभे ॥	032c  
सा त्वं मयि मृते मातस्तथा गाण्डीवधन्वनि ।	033a  
भव प्रीतिमती देवि सत्येनाऽऽत्मानमालभे ॥	033c  
इत्युक्त्वा स ततो राजा दुःखशोकसमाहतः ।	034a  
उपस्पृश्य महाराज दुःखाद्वचनमब्रवीत् ॥	034c  
शृण्वन्तु सर्वभूतानि स्थावराणि चराणि च ।	035a  
त्वं च मातर्यथा सत्यं ब्रवीमि भुजगोत्तमे ॥	035c  
यदि नोत्तिष्ठति जयः पिता मे नरसत्तमः ।	036a  
अस्मिन्नेव रणोद्देशे शोषयिष्ये कलेवरम् ॥	036c  
नहि मे पितरं हत्वा निष्कृतिर्विद्यते क्वचित् ।	037a  
नरकं प्रतिपत्स्यामि ध्रुवं गुरुवधार्दितः ॥	037c  
वीरं हि क्षत्रियं हत्वा गोशतेन प्रमुच्यते ।	038a  
पितरं तु निहत्यैवं दुर्लभा निष्कृतिर्मम ॥	038c  
एत एको महातेजाः पाण्डुपुत्रो धनञ्जयः ।	039a  
पिता च मम धर्मात्मा तस्य मे निष्कृतिः कुतः ॥	039c  
इत्येवमुक्त्वा नृपते धनञ्जयसुतो नृपः ।	040a  
उपस्पृश्याभवत्तूष्णीं प्रायोपेतो महामतिः ॥ ॥	040c  

इति श्रीमन्महाभारते आश्वमेधिकपर्वणि अनुगीतापर्वणि अशीतितमोऽध्यायः ॥ 80 ॥

14-80-27 कामस्यति कां अस्येति च्छेदः ॥
