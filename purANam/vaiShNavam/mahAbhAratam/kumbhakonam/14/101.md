अध्यायः 101

कृष्णेन युधिष्टिरम्प्रति जलदानान्नदानफलप्रशंसनम् ॥ 1 ॥ तथाऽतिथिलक्षणकथनपूर्वकं तत्पूजाफलकथनम् ॥ 2 ॥

वैशम्पायन उवाच ।	001  
श्रुत्वा यमपुराध्वानं जीवानां गमनं तथा ।	001a  
धर्मपुत्रः प्रहृष्टात्मा केशवं पुनरब्रवीत् ॥	001c  
देवदेवेश दैत्यघ्न ऋषिसङ्घैरभिष्टुत ।	002a  
भगवन्भवहञ्श्रीमन्सहस्रादित्यसन्निभ ॥	002c  
सर्वसम्भव धर्मज्ञ सर्वधर्मप्रवर्तक ।	003a  
सर्वदानफलं सौम्य कथयस्व ममाच्युत ॥	003c  
दानं देयं कथं कृष्ण कीदृशाय द्विजाय वै ।	004a  
कीदृशं वा तपः कृत्वा तत्फलं कुत्र भुज्यते ॥	004c  
एवमुक्तो हृषीकेशो धर्मपुत्रेण धीमता ।	005a  
उवाच धर्मपुत्राय पुण्यान्धर्मान्महोदयान् ॥	005c  
शृणुष्वावहितो राजन्पूतं पापघ्नमुत्तमम् ।	006a  
सर्वदानफलं सौम्य न श्राव्यं पापकर्मणाम् ॥	006c  
यच्छ्रुत्वा पुरुषः स्त्री वा नष्टपापः समाहितः ।	007a  
तत्क्षणात्पूततां याति पापकर्मरतोपि वा ॥	007c  
एकाहमपि कौन्तेय भूमावुत्पादितं जलम् ।	008a  
सप्त तारयते पूर्वान्वितृष्णा यत्र गौर्भवेत् ॥	008c  
पानीयं परमं लोके जीवानां जीवनं स्मृतम् ।	009a  
पानीयस्य प्रदानेन तृप्तिर्भवति पाण्डव ।	009c  
पानीयस्य गुणा दिव्याः परलोके गुणावहाः ॥	009c  
तत्र पुष्पोदकी नाम नदी परमपावनी ।	010a  
कामान्ददाति राजेन्द्र तोयदानां यमालये ॥	010c  
शीतलं सलिलं ह्यत्र ह्यक्षय्यममृतोपमम् ।	011a  
शीततोयप्रदादॄणां भवेन्नित्यं सुखावहम् ॥	011c  
ये चाप्यतोयदातारः पूयस्तेषां विधीयते ॥	012ac  
प्रणश्यत्यम्बुपानेन बुभुक्षा च युधिष्ठिर ।	013a  
तृषितस्य न चान्नेन पिपासाऽपि प्रणश्यति ।	013c  
तस्मात्तोयं सदा देयं तृषितेभ्यो विजानता ॥	013e  
अग्नेर्मूर्तिः क्षितेर्योनिरमृतस्य स सम्भवः ।	014a  
अतोम्भः सर्वभूतानां मूलमित्युच्यते बुधैः ॥	014c  
अद्भिः सर्वाणि भूतानि जीवन्ति प्रभवन्ति च ।	015a  
तस्मात्सर्वेषु दानेषु तोयदानं विशिष्यते ॥	015c  
सर्वदानतपोयज्ञैर्यत्प्राप्यं फलमुत्तमम् ।	016a  
तत्सर्वं तोयदानेन प्राप्यते नात्र संशयः ॥	016c  
ये प्रयच्छन्ति विप्रेभ्यस्त्वन्नदातं सुसंस्कृतम् ।	017a  
तैस्तु दत्ताः स्वयं प्राणा भवन्ति भरतर्षभ ॥	017c  
अन्नाद्रक्तं च शुक्लं च अन्ने जीवः प्रतिष्ठितः ।	018a  
इन्द्रियाणि च बुद्धिश्च पुष्णन्त्यन्नेन नित्यशः ।	018c  
अन्नहीनानि सीदन्ति सर्वभूतानि पाण्डव ॥	018e  
तेजो बलं च रूपं च सत्वं वीर्यं धृतिर्द्युतिः ।	019a  
ज्ञानं मेधा तथाऽऽयुश्च सर्वमन्ने प्रतिष्ठितम् ॥	019c  
देवमानवतिर्यक्षु सर्वलोकेषु सर्वदा ।	020a  
सर्वकालं हि सर्वेषां सर्वमन्ने प्रतिष्ठितम् ॥	020c  
अन्नं प्रजापते रूपमन्नं प्रजननं स्मृतम् ।	021a  
सर्वभूतमयं चान्नं जीवश्चान्नमयः स्मृतः ॥	021c  
अन्नेनाधिष्ठितः प्राण अपानो व्यान एव च ।	022a  
उदानश्च समानश्च धारयन्ति शरीरिणम् ॥	022c  
शयनोत्थानगमनग्रहणाकर्षणानि च ।	023a  
सर्वसत्वकृतं क्रम चान्नादेव प्रवर्तते ॥	023c  
चतुर्विधानि भूतानि जङ्गमानि स्थिराणि च ।	024a  
अन्नाद्भवन्ति राजेन्द्र सृष्टिरेषा प्रजापतेः ॥	024c  
विद्यास्थानानि सर्वाणि सर्वयज्ञाश्च पावनाः ।	025a  
अन्नाद्यस्मात्प्रवर्तन्ते तस्मादन्नं परं स्मृतम् ॥	025c  
देवा रुद्रादयः सर्वे पितरोऽप्यग्नयस्तथा ।	026a  
यस्मादन्नेन तुष्यन्ति तस्मादन्नं विशिष्यते ॥	026c  
यस्मादन्नात्प्रजाः सर्वाः कल्पेकल्पेऽसृजत्प्रभुः ।	027a  
तस्मादन्नात्परं दानं न भूतं न भविष्यति ॥	027c  
यस्मादन्नात्प्रवर्तन्ते धर्मार्थौ काम एव च ।	028a  
तस्मादन्नात्परं दानं नामुत्रेह च पाण्डव ॥	028c  
यक्षरक्षोग्रहा नागा भूतान्यन्ये च दानवाः ।	029a  
तुष्यन्त्यन्नेन यस्मात्तु तस्मादन्नं परं भवेत् ॥	029c  
परान्नमुपभुञ्जनो यत्कर्म कुरुते शुभम् ।	030a  
तच्छुभस्यैकभागस्तु कर्तुर्भवति भारत ॥	030c  
अन्नदस्य त्रयो भागा भवन्ति पुरुषर्षभ ।	031a  
तस्यादन्नं प्रदातव्यं ब्राह्मणेभ्यो विशेषतः ॥	031c  
ब्राह्मणाय दरिद्राय योऽन्नं संवत्सरं नृप ।	032a  
श्रोत्रियाय प्रयच्छेद्वै पाकभेदविवर्जितः ॥	032c  
डम्भानृतविमुक्तस्तु परां भक्तिमुपागतः ।	033a  
स्वधर्मेणार्जितफलं तस्य पुण्यफलं शृणु ॥	033c  
शतवर्षसहस्राणि कामगः कामरूपधृत् ।	034a  
मोदतेऽमरलोकस्थः पूज्यमानोप्सरोगणैः ।	034c  
ततश्चापि च्युतः कालान्नरलोके द्विजो भवेत् ॥	034e  
अग्नभिक्षां च यो दद्याद्दरिद्राय द्विजातये ।	035a  
षण्मासान्वार्षिकं श्राद्दं तस्य पुण्यफलं शृणु ॥	035c  
गोसहस्रप्रदानेन यत्पुण्यं समुदाहृतम् ।	036a  
तत्पुण्यफलमाप्नोति नरो वै नात्र संशयः ॥	036c  
अथ संवत्सरं दद्यादग्रभिक्षामयाचते ।	037a  
प्रच्छद्यैव स्वयं नीत्वा तस्य पुण्यफलं शृणु ॥	037c  
कपिलानां सहस्रैस्तु यद्देयं पुण्यमुच्यते ।	038a  
तत्सर्वमखिलं प्राप्य शक्रलोके महीयते ॥	038c  
स शक्रभवने रम्ये र्षिकोटिशतं नृप ।	039a  
यथाकामं महातेजाः क्रीडत्यप्सरसाङ्गणैः ॥	039c  
अन्नं च यस्तु वै दद्याद्द्विजाय नियतव्रतः ।	040a  
दशवर्षामि राजेन्द्र तस्य पुण्यफलं शृणु ॥	040c  
कपिला शतसहस्रस्य विधिदत्तस्य यत्फलम् ।	041a  
तत्पुण्यफलमासाद्य पुरन्दरपुरं व्रजेत् ॥	041c  
स शक्रभवने रम्ये कामरूपी यथासुखम् ।	042a  
शतकोटिसमा राजन्क्रीडतेऽमरपूजितः ॥	042c  
शक्रलोकावतीर्णश्च इह लोके महाद्युतिः ।	043a  
चतुर्वेदी द्विजः श्रीमाञ्जायते राजपूजितः ॥	043c  
अध्वश्रान्ताय विप्राय क्षुधितायान्नकाङ्क्षिणे ।	044a  
देशकालाभियाताय दीयते पाण्डुनन्दन ॥	044c  
याचतेऽन्नं न दद्याद्यो विद्यामाने धनागमे ।	045a  
स लुब्धो नरकं याति कृमीणां कालसूत्रकम् ॥	045c  
स तत्र नरके घोरे लोभमोहविचेतनः ।	046a  
दशवर्षसहस्राणि क्लिश्यते वेदनार्दितः ॥	046c  
तस्माच्च नरकान्मुक्तः कालेन महता हि सः ।	047a  
दरिद्रो मानुषे लोके चण्डालेष्वपि जायते ॥	047c  
यस्तु पांसुलपादश्च दूराध्वश्रमकर्शितः ।	048a  
क्षुत्पिपासाश्रमश्रान्त आर्तः खिन्नगतिर्द्विजः ॥	048c  
पृच्छन्वै ह्यन्नदातारं गृहमभ्येत्य याचयेत् ।	049a  
तं पूजयेत्तु यत्नेन सोऽतिथिः स्वर्गसङ्क्रमः ।	049c  
तस्मिंस्तुष्टे नरश्रेष्ठ तुष्टाः स्युः सर्वदेवताः ॥	049e  
न तथा हविषा होमैर्न पुष्पैर्नानुलेपनैः ।	050a  
अग्नयः पार्थ तुष्यन्ति यथा ह्यतिथिपूजनात् ॥	050c  
कपिलायां तु दत्तायां विधिवज्ज्येष्ठपुष्करे ।	051a  
न तत्फलमवाप्नोति यत्फलं विप्रबोजनान् ॥	051c  
द्विजपादोदकक्लिन्ना यावत्तिष्ठति मेदिनी ।	052a  
तावत्पुष्करपत्रेण पिबन्ति पितरो जलम् ॥	052c  
देवमाल्यापनयनं द्विजोच्छिष्टापमार्जनम् ।	053a  
श्रान्तसंवाहनं चैव तथा पादावसेचनम् ॥	053c  
प्रतिश्रयप्रदानं च तथा शय्यासनस्य च ।	054a  
एकैकं पाण्डवश्रेष्ठ गोप्रदानाद्विशिष्यते ॥	054c  
पादोदकं पादघृतं दीपमन्नं प्रतिश्रयम् ।	055a  
ये प्रयच्छन्ति विप्रेभ्यो नोपसर्पन्ति ते यमम् ॥	055c  
विप्रातिथ्ये कृते राजन्भक्त्या शुश्रूषितेऽपि च ।	056a  
देवाः शुश्रूषिताः सर्वे त्रयस्त्रिंशदरिन्दम ॥	056c  
अभ्यागतो ज्ञातपूर्वो ह्यज्ञातोऽतिथिरुच्यते ।	057a  
तयोः पूजां द्विजः कुर्यादिति पौराणिकी श्रुतिः ॥	057c  
पादाभ्यङ्गन्नपानैस्तु योऽतिर्थिं पूजयेन्नरः ।	058a  
पूजितस्तेन राजेन्द्र भवामीह न संशयः ॥	058c  
शीघ्रं पापाद्विनिर्मुक्तो मया चानुग्रहीकृतः ।	059a  
विमानेनेन्दुकल्पेन मम लोकं स गच्छति ॥	059c  
अभ्यागतं श्रान्तमनुव्रजन्ति देवाश्च सर्वे पितरोऽग्नयश्च ।	60a  
तस्मिन्द्विजे पूजिते पूजिताः स्युर्गते निराशाः पितरो व्रजन्ति ॥	060c  
अतिर्थिर्यस्य भग्नाशो गृहात्प्रतिनिवर्तते ।	061a  
पितरस्तस्य नाश्नन्ति दशवर्षणि पञ्च च ॥	061c  
वर्जितः पितृभिर्लुब्धः स देवैरग्निभिः सह ।	062a  
निरयं रौरवं गत्वा दशवर्षाणि पञ्च च ।	062c  
ततश्चापि च्युतः कालादिह चोच्छिष्टभुग्भवेत् ॥	062e  
वैश्वदेवान्तिके प्राप्तमतिथिं यो न पूजयेत् ।	063a  
चण्डालत्वमवाप्नोति सद्य एव न संशयः ॥	063c  
निर्वासयति यो विप्रं देशकालगतं गृहात् ।	064a  
पतितस्तत्क्षणादेव जायते नात्र संशयः ॥	064c  
नरके रौरवे घोरे वर्षकोटिं स पच्यते ।	065a  
ततश्चापि च्युतः कालादिह लोके नराधमः ।	065c  
श्वा वै द्वादशजन्मानि जायते क्षुत्पिपासितः ॥	065e  
चण्डालोप्यतिथिः प्राप्तो देशकालेऽन्नकाङ्क्षयाः ।	066a  
अभ्युद्गम्यो गृहस्थेन पूजनीयश्च सर्वदा ॥	066c  
अनर्चयित्वा योऽश्नाति लोभमोहविचेतनः ।	067a  
स चण्डालत्वमापन्नो दश जन्मानि पाण्डव ॥	067c  
निराशमतिथिं कृत्वा भुञ्जनो यः प्रहृष्टवान् ।	068a  
न जानाति किलात्मानं विष्ठकूपे निपातितं ॥	068c  
मोघं ध्रुवं प्रोर्णयति मोघमस्य तु पच्यते ।	069a  
मोघमन्नं सदाऽश्नाति योतिथिं न च पूजयेत् ॥	069c  
साङ्गोपाङ्गांस्तु यो वेदान्पठतीह दिनेदिने ।	070a  
न चातिथिं पूजयति वृथा भवति स द्विजः ॥	070c  
पाकयज्ञमहायज्ञैः सोमसंस्थाभिरेव च ।	071a  
ये यजन्ति न चार्चन्ति गृहेष्वतिथिमागतम् ॥	071c  
तेषां यशोभिकामानां दत्तमिष्टं च यद्भवेत् ।	072a  
वृथा भवति तत्सर्वमाशया हि तया हतम् ॥	072c  
देशं कालं च पात्रं च स्वशक्तिं च निरीक्ष्य च ।	073a  
अल्पं समं महद्वापि कुर्यादातिथ्यमात्मवान् ॥	073c  
सुमुखः सुप्रसन्नात्मा धीमानतिथिमागतम् ।	074a  
स्वागतेनासनेनाद्भिरन्नाद्येन च पूजयेत् ॥	074c  
हितः प्रियो वा द्वेष्यो वा मूर्खः पण्डित एव वा ।	075a  
प्राप्तो यो वैश्वदेवान्ते सोतिथिः स्वर्गसङ्क्रमः ॥	075c  
क्षुत्पिपासाश्रमार्ताय देशकालगताय च ।	076a  
सत्कृत्यान्नं प्रदातव्यं यज्ञस्य फलमिच्छता ॥	076c  
भोजयेदात्मनः श्रेष्ठान्विधिवद्धव्यकव्ययोः ।	077a  
अन्नं प्राणो मनुष्यणामन्नदः प्राणदो भवेत् ।	077c  
तस्मादन्नं विशेषेण दातव्यं भूतिमिच्छता ॥	077e  
अन्नदः सर्वकामैस्तु सुतृप्तः सुष्ट्वलङ्कृतः ।	078a  
पूर्णचन्द्रप्रकाशेन विमानेन विराजते ॥	078c  
सेव्यमानो वरस्त्रीभिर्मम लोकं स गच्छति ।	079a  
क्रीडित्वा तु ततस्तस्मिन्वर्षकोटिं यथाऽमरः ॥	079c  
ततस्चापि च्युतः कालादिह लोके महायशाः ।	080a  
वेदशास्त्रार्थतत्वज्ञो भोगवान्ब्राह्मणो भवेत् ॥	080c  
यथाश्रद्धं तु यः कुर्यान्मनुष्येषु प्रजायते ।	081a  
महाधनपतिः श्रीमान्वेदवेदाङ्गपारगः ।	081c  
सर्वशास्त्रार्थतत्वज्ञो भोगवान्ब्राह्मणो भवेत् ॥	081e  
सर्वातिथ्यं तु यः कुर्याद्वर्षमेकमकल्मषः ।	082a  
धर्मार्जितधनो भूत्वा पाकभेदविवर्जितः ॥	082c  
देवानिव स्वयं विप्रानर्चयित्वा पितॄनपि ।	083a  
विप्रानग्राशनाशी यस्तस्य पुण्यफलं शृणु ॥	083c  
वर्षेणैकेन यावन्ति पिण्डान्यश्नन्ति ये द्विजाः ।	084a  
तावद्वर्षाणि राजेन्द्र मम लोके महीयते ॥	084c  
ततश्चापि च्युतः कालादिह लोके महायशाः ।	085a  
वेदसास्त्रार्थतत्वज्ञो भोगवान्ब्राह्मणो भवेत् ॥	085c  
सर्वातिथ्यं तु यः कुर्याद्यथाश्रद्धं नरेश्वर ।	086a  
अकालनियमेनापि सत्यवादी जितेन्द्रियः ॥	086c  
सत्यसन्धो जितक्रोधः शाखाधर्मविवर्जितः ।	087a  
अधर्मभीरुर्धर्मिष्ठो मायामात्सर्यवर्जितः ॥	087c  
श्रद्दधानः शुचिर्नित्यं पाकभेदविवर्जितः ।	088a  
स विमानेन दिव्येन दिव्यरूपी महायशाः ॥	088c  
पुरन्दरपुरं याति गीयमानोप्सरोगणैः ।	089a  
मन्वन्तरं तु तत्रैव क्रीडित्वा देवपूजितः ।	089c  
मानुष्यलोकमागम्य भोगवान्ब्राह्मणो भवेत् ॥	089e  
दशजन्मानि विप्रत्वमाप्नुयाद्राजपूजितः ।	090a  
जातिस्मरश्च भवति यत्रयत्रोपजायते ॥ ॥	090c  
	
इति श्रीमन्महाभारते आश्वमेधिकपर्वणि वैष्णवधर्मपर्वणि एकाधिकशततमोऽध्यायः ॥ 101 ॥

