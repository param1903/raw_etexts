अध्यायः 108

कृष्णेन युधिष्ठिरम्प्रति यत्यग्निमहिमानुवर्णनम् ॥ 1 ॥ दानपात्रब्राह्मणलक्षणकथनम् ॥ 2 ॥ तथाऽन्नदानप्रशंसनम् ॥ 3 ॥

युधिष्ठिर उवाच ।	001  
अनेकान्तं बहुद्वारं धर्ममाहुर्मनीपिणः ।	001a  
किल्लक्षणोसौ भति तन्मे ब्रूहि जनार्दन ॥	001c  
भगवानुवाच ।	002  
शृणु राजन्समासेन धर्मशौचविधिक्रमम् ।	002a  
अहिंसा शौचमक्रोधमानृशंस्यं दमः शमः ।	002c  
आर्जवं चैव राजेन्द्र निश्चितं धर्मलक्षणम् ॥	002e  
ब्रह्मचर्यं तपः क्षान्तिर्मधुमांसस्य वर्जनम् ।	003a  
मर्यादायां स्थितिश्चैव शमः शौचस्य लक्षणम् ॥	003c  
बाल्ये विद्यां निषेवेत यौवने दारसङ्ग्रहम् ।	004a  
वार्धके मौनमातिष्ठेत्सर्वदा धर्ममाचरेत् ॥	004c  
ब्राह्मणान्नावमन्येत गुरून्परिवदेन्न च ।	005a  
यतीनामनुकूलः स्यादेष धर्मः सनातनः ॥	005c  
यतिर्गुरुर्द्विजातीनां वर्णानां ब्राह्मणो गुरुः ।	006a  
पतिरेव गुरुः स्त्रीणां सर्वेषां पार्थिवो गुरुः ॥	006c  
यद्गृहस्तार्जितं पापं ज्ञानतोऽज्ञानतोपि वा ।	007a  
निर्दहिष्यति तत्सर्वमेकरात्रोषितो यतिः ॥	007c  
दुर्वृत्ता वा सुवृत्ता वा ज्ञानिनोऽज्ञानिनोपि वा ।	008a  
गृहस्थैर्यतयः पूज्याः परत्र हितकाङ्क्षिभिः ॥	008c  
एकदण्डी त्रिदण्डी वा शिखी वा मुण्डितोपि वा ।	009a  
काषायदण्डधारोपि यतिः पूज्यो न संशयः ॥	009c  
अपूजितो गृहस्थैर्वा तथा चाप्यवमानितः ।	010a  
यतिर्वाऽप्यतिथिर्वाऽपि नरके पातयिष्यतः ॥	010c  
तस्मात्तु यत्नतः पूज्या मद्भक्ता मत्परायणाः ।	011a  
मयि सन्न्यस्तकर्माणः परत्र हितकाङ्क्षिभिः ॥	011c  
प्रहरेन्न द्विजान्विप्रो गां न हन्यात्कदाचन ।	012a  
भ्रूणहत्यासमं चैव उभयं यो निषेवते ॥	012c  
नाग्निं मुखेनोपधमेन्न च पादौ प्रतापयेत् ।	013a  
नाधः कुर्यात्कदाचित्तु न पृष्ठं परितापयेत् ॥	013c  
नान्तरा गमनं कुर्यान्न चामेध्यं विनिक्षिपेत् ।	014a  
उच्छिष्टो न स्पृशेदग्निमाशौचस्थो न जातुचित् ॥	014c  
श्वचण्डालादिभिः स्पृष्टो नाङ्गमग्नौ प्रतापयेत् ।	015a  
सर्वदेवमयो वह्निस्तस्माच्छुद्धः सदा स्पृशेत् ॥	015c  
प्राप्तमूत्रपुरीषस्तु न स्पृशेद्वह्निमात्मवान् ।	016a  
यावत्तु धारयेद्वेगं तावदप्रयतो भवेत् ॥	016c  
पचनाग्निं न गृह्णीयात्परवेश्मनि जातुचित् ।	017a  
तस्मिन्पक्वेन चान्नेन यत्कर्म कुरुते शुभम् ॥	017c  
तस्यैव तच्छुभस्यार्धमग्निदस्य भवेन्नृप ।	018a  
तस्माद्गृहगतं वह्निं प्रकुर्यादविनाशितम् ॥	018c  
प्रमादाद्यदि वाऽज्ञानात्तस्य नाशो भविष्यति ।	019a  
गृह्णीयात्तु मथित्वा वा श्रोत्रियागारतोपि वा ॥	019c  
युधिष्ठिर उवाच ।	020  
कीदृशाः साधवो विप्रास्तेभ्यो दत्तं महाफलम् ।	020a  
कीदृशेभ्यो हि दातव्यं तन्मे ब्रूहि जनार्दन ॥	020c  
भगवानुवाच ।	021  
अक्रोधनाः सत्यपरा धर्मनित्या जितेन्द्रियाः ।	021a  
तादृशाः साधवो विप्रास्तेभ्यो दत्तं महाफलम् ॥	021c  
अमानिनः सर्वसहा दृष्टार्था विजितेन्द्रियाः ।	022a  
सर्वभूतहिता मैत्रास्तेभ्यो दत्तं महाफलम् ॥	022c  
अलुब्धाः शुचयो वैद्या हीमन्तः सत्यवादिनः ।	023a  
स्वधर्मनिरता ये तु तेभ्यो दत्तं महाफलम् ॥	023c  
साङ्गंश्च चतुरो वेदान्योऽधीयेत दिनेदिने ।	024a  
शूद्रान्नं यस्य नो देहे तत्पात्रमृषयो विदुः ॥	024c  
प्रज्ञाश्रुताभ्यां वृत्तेन शीलेन च समन्वितः ।	025a  
तारयेत्तत्कुलं सर्वमेकोपीह युधिष्ठिर ॥	025c  
गामश्वमन्नं वित्तं वा तद्विधे प्रतिपादयेत् ।	026a  
निशम्य तु गुणोपेतं ब्राह्मणं साधुसम्मतम् ।	026c  
दूरादाहृत्य सत्कृत्य तं प्रयत्नेन पूजयेत् ॥	026e  
युधिष्टिर उवाच ।	027  
धर्माधर्मविधिस्त्वेवं भीमं भीष्मेण भाषितम् ।	027a  
भीष्मवाक्यात्सारभूतं वद धर्मं सुरेश्वर ॥	027c  
भगवानुवाच ।	028  
अन्नेन धार्यते सर्वं जगदेतच्चराचरम् ।	028a  
अन्नात्प्रभवति प्राणः प्रत्यक्षं नास्ति संशयः ॥	028c  
कलत्रं पीडयित्वा तु देशे काले च शक्तितः ।	029a  
दातव्यं भिक्षवे चान्नमात्मनो भूतिमिच्छता ॥	029c  
विप्रमध्वपरिश्रान्तं बालं वृद्धमथापि वा ।	030a  
अर्चयेद्गुरुवत्प्रीतो गृहस्थो गृहमागतम् ॥	030c  
क्रोधमुत्पतितं हित्वा सुशीलो वीतमत्सरः ।	031a  
अर्चयेदतिथिं प्रीतः परत्र हितभूतये ॥	031c  
अतिथिं नावमन्येत नानृतां गिरमीरयेत् ।	032a  
न पृच्छेद्गोत्रचरणं नाधीतं वा कदाचन ॥	032c  
चण्डालो वा श्वपाको वा काले यः कश्चिदागतः ।	033a  
अन्नेन पूजनीयः स्यात्परत्र हितमिच्छता ॥	033c  
पिधाय तु गृहद्वारं भुक्ते योऽन्नं प्रहृष्टवान् ।	034a  
स्वर्गद्वारपिधानं वै कृतं तेन युधिष्ठिर ॥	034c  
पितॄन्देवानृषीन्विप्रानतिथींश्च निराश्रयान् ।	035a  
यो नरः प्रीणयत्यन्नैस्तस्य पुण्यफलं महत् ॥	035c  
कृत्वा तु पापं बहुशो यो दद्यादन्नमर्थिने ।	036a  
ब्राह्मणाय विशेषेण सर्वपापैः प्रमुच्यते ॥	036c  
अन्नदः प्राणदो लोके प्राणदः सर्वदो भवेत् ।	037a  
तस्मादन्नं विशेषेण दातव्यं भूतिमिच्छता ॥	037c  
अन्नं ह्यमृतमित्याहुरन्नं प्रजननं स्मृतम् ।	038a  
अन्नप्रणाशो सीदन्ति शरीरे पञ्च धातवः ॥	038c  
बलं बलवतो नश्येदन्नहीनस्य देहिनः ।	039a  
तस्मादन्नं विशेषेण श्रद्धयाऽश्रद्धयापि वा ॥	039c  
आदत्ते हि रसं सर्वमादित्यः स्वगभस्तिभिः ।	040a  
वायुस्तस्मात्समादाय रसं मेधेषु धारयेत् ॥	040c  
तत्तु मेघगतं भूमौ शक्रो वर्षति तादृशम् ।	041a  
तेन दिग्धा भवेद्देवी मही प्रीता च भारत ॥	041c  
तस्यां सस्यानि रोहन्ति यैर्जीवन्त्यखिलाः प्रजाः ।	042a  
मांसमेदोस्थिमज्जानां सम्भवस्तेभ्य एव हि ॥	KKa-14-03-108-042c  
एवं सूर्यश्च पवनो मेघः शक्रस्तथैव च ।	043a  
एक एव स्थितो राशिर्यतो भूतानि जज्ञिरे ॥	043c  
भवनानि च दिव्यानि दिवि तेषां महात्मनाम् ।	044a  
नानासंस्थानि भूतानि नानाभूमिगतानि च ॥	044c  
चन्द्रमण्डलशुभ्राणि किङ्किणीजालवन्ति च ।	045a  
तरुणादित्यवर्णानि स्थावराणि चराणि च ॥	045c  
अनेकशतसङ्ख्यानि सान्तर्जलवनानि च ।	046a  
तत्र पुष्पफलोपेताः कामदाः सुरपादपाः ॥	046c  
वाप्यो बद्धसभाः कूपा दीर्घिकाश्च सहस्रशः ।	047a  
भक्ष्यभोज्यमयाः शैला वासांस्याभरणानि च ॥	047c  
क्षीरस्रवन्त्यः सरितस्तथा चैवान्नपर्वताः ।	048a  
घोषवन्ति च यानानि युक्तान्यथ सहस्रशः ॥	048c  
प्रासादप्रवराः शुभ्राः शय्याश्च कनकोज्ज्वलाः ।	049a  
अन्नदास्तत्र तिष्ठन्ति तस्मादन्नप्रदो भवेत् ॥ ॥	049c  

इति श्रीमन्महाभारते आश्वमेधिकपर्वणि वैष्णवधर्मपर्वणि अष्टोत्तरशततमोऽध्यायः ॥ 108 ॥

