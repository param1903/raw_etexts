अध्यायः 035

कृष्णेनार्जुनं प्रति ब्राह्मणीब्राह्मणशब्दनिर्दिष्टयोः क्रमेण बुद्धिमनस्त्वकथनम् ॥ 1 ॥

ब्राह्मण्युवाच ।	001  
नेदमल्पात्मना शक्यं वेदितुं वाऽकृतात्मना ।	001a  
बहु चाल्पं च सङ्क्षिप्तं विस्तृतं च मतं मम ॥	001c  
उपायं तं मम ब्रूहि येनैषा लभ्यते मतिः ।	002a  
तन्मन्ये कारणं कर्म यत एषा प्रवर्तते ॥	002c  
ब्राह्मण उवाच ।	003  
अरणीं ब्राह्मणीं विद्धि गुरुरस्योत्तरारणिः ।	003a  
तपःश्रुतेऽभिमथिनी ज्ञानाग्निर्जायते ततः ॥	003c  
ब्राह्मण्युवाच ।	004  
यदिदं ब्रह्मणो लिङ्गं क्षेत्रज्ञ इति सञ्ज्ञितम् ।	004a  
ग्रहीतुं येन यच्छक्यं लक्षणं तस्य तद्वद ॥	004c  
ब्राह्मण उवाच ।	005  
अलिङ्गो निर्गुणश्चैव कारणं नास्य विग्रहे ।	005a  
उपायमेव वक्ष्यामि येन गृह्येत भावना ॥	005c  
सम्यगप्युपदिष्टस्य ह्यमृतस्येव तृप्यसे ।	006a  
कर्मबुद्धिरबुद्धित्वाज्ज्ञानलिङ्गान्निपातितः ।	006c  
इदं कार्यमिदं नेति न मोक्षेषूपदिश्यते ।	007a  
पश्यतः शृण्वतो बुद्धिरात्मनैवोपजायते ॥	007c  
यावन्त इह शक्येरंस्तावतोंऽशान्प्रकल्पयेत् ।	008a  
अव्यक्तान्व्यक्तरूपांश्च शतशोऽथ सहस्रशः ॥	008c  
सर्वानुमानयुक्तांश्च सर्वान्प्रत्यक्षहेतुकान् ।	009a  
यतः परं न विद्येत ततोऽभ्यासे भविष्यति ॥	009c  
श्रीभगवानुवाच ।	010  
ततस्तु तस्या ब्राह्मण्या मतिः क्षेत्रज्ञसंशये ।	010a  
क्षेत्रज्ञानेन परतः क्षेत्रज्ञोऽन्यः प्रवर्तते ॥	010c  
अर्जुन उवाच ।	011  
क्व नु सा ब्राह्मणी कृष्ण क्व चासौ ब्राह्मणर्षभः ।	011a  
याभ्यां सिद्धिरियं प्राप्ता तावुभौ वद मेऽच्युत ॥	011c  
श्रीभगवानुवाच ।	012  
मनो मे ब्राह्मणं विद्धि बुद्धिं मे विद्धि ब्राह्मणीम् ।	012a  
क्षेत्रज्ञ इति यश्चोक्तः सोऽहमेव धनञ्जय ॥ ॥	012c  

इति श्रीमन्महाभारते आश्वमेधिकपर्वणि अनुगीतापर्वणि पञ्चत्रिंशोऽध्यायः ॥

14-35-6 सम्यगुपायो दृष्टश्च भ्रमरैरिव लक्ष्यत इति झ.पाठः ॥ 
