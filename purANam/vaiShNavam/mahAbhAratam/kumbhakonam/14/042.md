अध्यायः 042

ब्रह्मणा महर्षीन्प्रत्यहङ्कारतत्वाद्भूतादिसृष्टिप्रकारकथनम् ॥ 1 ॥

ब्रह्मोवाच ।	001  
अहङ्कारात्प्रसूतानि महाभूतानि पञ्च वै ।	001a  
पृथिवी वायुराकाशमापो ज्योतिश्च पञ्चमम् ॥	001c  
तेषु भूतानि मुह्यन्ति महाभूतेषु पञ्चसु ।	002a  
शब्दस्पर्शनरूपेषु रसगन्धक्रियासु च ॥	002c  
महाभूतविकारान्ते प्रलये प्रत्युपस्थिते ।	003a  
सर्वप्राणभूतां धीरा महदुत्पद्यते भयम् ॥	003c  
यद्यस्माज्जायते भूतं तत्र तत्प्रविलीयते ।	004a  
लीयन्ते प्रतिलोमानि जायन्ते चोत्तरोत्तरम् ॥	004c  
ततः प्रलीने सर्वस्मिन्भूते स्थावरजङ्गमे ।	005a  
स्मृतिमन्तस्तदा धीरा न लीयन्ते कदाचन ॥	005c  
शब्दः स्पर्शस्तथा रूपं रसो गन्धश्च पञ्चमः ।	006a  
क्रियाः करणयुक्ताः स्युरनित्या मोहसञ्ज्ञिताः ॥	006c  
लोभप्रजनसम्भूता निर्विशेषा ह्यकिञ्चनाः ।	007a  
मांसशोणितसङ्घाता अन्योन्यस्योपजीविनः ॥	007c  
बहिरात्मान इत्येते दीनाः कृपणजीविनः ।	008a  
प्राणापानावुदानश्च समानो व्यान एव च ॥	008c  
अन्तरात्मनि चाप्येते नियताः पञ्च वायवः ।	009a  
वाङ्मनोबुद्धिरित्येभिः सार्धमष्टात्मकं जगत् ॥	009c  
त्वग्घ्राणश्रोत्रचक्षूंषि रसना वाक्च संयताः ।	010a  
विशुद्धं च मनो यस्य बुद्धिश्चाव्यभिचारिणी ॥	010c  
अष्टौ यस्याग्नयो ह्येते दहन्तेऽहङ्क्रियाः सदा ।	011a  
स तद्ब्रह्म शुभं याति तस्माद्भूयो न विद्यते ॥	011c  
एकादश च यान्याहुरिन्द्रियाणि विशेषतः ।	012a  
अहङ्कारात्प्रसूतानि तानि वक्ष्यामि नामतः ॥	012c  
श्रोत्रं त्वक् चक्षुषी जिह्वा नासिका चैव पञ्चमी ।	013a  
पादौ पायुरुपस्थश्च हस्तौ वाग्दशमी भवेत् ॥	013c  
इन्द्रियग्राम इत्येष मन एकादशं भवेत् ।	014a  
एतं ग्रामं जयेत्पूर्वं ततो ब्रह्म प्रकाशते ॥	014c  
बुद्धीन्द्रियाणि पञ्चाहुः पञ्च कर्मेन्द्रियाणि च ।	015a  
श्रोत्रादीन्यपि पञ्चाहुर्बुद्धियुक्तानि तत्त्वतः ॥	015c  
अविशेषाणि चान्यानि कर्मयुक्तानि यानि तु ।	016a  
उभयत्र मनो ज्ञेयं बुद्धिस्तु द्वादशी भवेत् ॥	016c  
इत्युक्तानीन्द्रियाण्येतान्येकादश यथाक्रमम् ।	017a  
मन्यन्ते कृतमित्येवं विदित्वा तानि पण्डिताः ॥	017c  
\'त्रीणि स्थानानि भूतानां चतुर्थं नोपपद्यते ।\'	018a  
स्थलमापस्तथाऽऽकाशं जन्म चापि चतुर्विधम् ॥	018c  
अण्डजोद्भिज्जसंस्वेदजरायुजमथापि च ।	019a  
चतुर्धा जन्म इत्येतद्भूतग्रामस्य लक्ष्यते ॥	019c  
अपराण्यथ भूतानि खेचराणि तथैव च ।	020a  
अण्डजानि विजानीयात्सर्वांश्चैव सरीसृपान् ॥	020c  
स्वेदजाः कृमयः प्रोक्ता जन्तवश्च यथाक्रमम् ।	021a  
जन्मद्वितीयमित्येतज्जघन्यतरमुच्यते ॥	021c  
भित्त्वा तु पृथिवीं यानि जायन्ते कालपर्ययात् ।	022a  
उद्भिज्जानि च तान्याहुर्भूतानि द्विजसत्तमाः ॥	022c  
द्विपादबहुपादानि तिर्यग्गतिमतीनि च ।	023a  
जरायुजानि भूतानि विकृतान्यपि सत्तमाः ॥	023c  
द्विविधा खलु विज्ञेया ब्रह्मयोनिः सनातना ।	024a  
तपः कर्म च यत्पुण्यमित्येष विदुषां नयः ॥	024c  
विविधं कर्म विज्ञेयमिज्या दानं च तन्मखे ।	025a  
वेदस्याध्ययनं पुण्यमिति वृद्धानुशासनम् ॥	025c  
एतद्यो वेत्ति विधिवत्स मुक्तः स्याद्द्विजर्षभाः ।	026a  
विमुक्तः सर्वपापेभ्य इति चैव निबोधत ॥	026c  
\'अतः परं प्रवक्ष्यामि सर्वं विविधमिन्द्रियम् ॥\'	027ac  
आकाशं प्रथमं भूतं श्रोत्रमध्यात्ममुच्यते ।	028a  
अधिभूतं तथा शब्दो दिशश्चात्राधिदैवतम् ॥	028c  
द्वितीयं मारुतं भूतं त्वगध्यात्मं च विश्रुतम् ।	029a  
स्प्रष्टव्यमधिभूतं तु विद्युत्तत्राधिदैवतम् ॥	029c  
तृतीयं ज्योतिरित्याहुश्चक्षुरध्यात्ममिष्यते ।	030a  
अधिभूतं ततो रूपं सूर्यस्तत्राधिदैवतम् ॥	030c  
चतुर्थमापो विज्ञेयं जिह्वा चाध्यात्ममिष्यते ।	031a  
अधिभूतं रसश्चात्र सोमस्तत्राधिदैवतम् ॥	031c  
पृथिवी पञ्चमं भूतं घ्राणश्चाध्यात्ममुच्यते ।	032a  
अधिभूतं तथा गन्धो वायुस्तत्राधिदैवतम् ॥	032c  
एषु पञ्चसु भूतेषु चतुष्टयविधिः स्मृतः ।	033a  
अतः परं प्रवक्ष्यामि सर्वं त्रिविधमिन्द्रियम् ॥	033c  
पादावध्यात्ममित्याहुर्ब्राह्मणास्तत्वदर्शिनः ।	034a  
अधिभूतं तु गन्तव्यं विष्णुस्तत्राधिदैवतम् ॥	034c  
अवाग्गतिरपानश्च पायुरध्यात्ममिष्यते ।	035a  
अधिभूतं विसर्गश्च मित्रस्तत्राधिदैवतम् ॥	035c  
प्रजनः सर्वभूतानामुपस्थोऽध्यात्ममुच्यते ।	036a  
अधिभूतं तथा शुक्रं दैवतं च प्रजापतिः ॥	036c  
हस्तावध्यात्ममित्याहुरध्यात्मविदुषो जनाः ।	037a  
अधिभूतं च कर्माणि शक्रस्तत्राधिदैवतम् ॥	037c  
वैश्वदेवी मनःपूर्वा वागध्यात्ममिहोच्यते ।	038a  
वक्तव्यमधिभूतं च वह्निस्तत्राधिदैवतम् ॥	038c  
अध्यात्मं मन इत्याहुः पञ्चभूतात्मचारकम् ।	039a  
अधिभूतं च सङ्कल्पश्चन्द्रमाश्चाधिदैवतम् ॥	039c  
अहङ्कारस्तथाऽध्यात्मं सर्वसंसारकारणम् ।	040a  
अभिमानोऽधिभूतं च रुद्रस्तत्राधिदैवतम् ॥	040c  
अध्यात्मं बुद्धिरित्याहुः षडिन्द्रियविचारिणी ।	041a  
अधिभूतं तु विज्ञेयमहस्तत्राधिदैवतम् ॥	041c  
यथावदध्यात्मविधिरेष वः कीर्तितो मया ।	042a  
ज्ञानमस्य हि धर्मज्ञाः प्राप्तं ज्ञानवतामिह ॥	042c  
इन्द्रियाणीन्द्रियार्थाश्च महाभूतानि पञ्च च ।	043a  
सर्वाण्येतानि सन्धाय मनसा सम्प्रधारयेत् ॥	043c  
क्षीणे मनसि सर्वस्मिन्न जन्मसुखमिष्यते ।	044a  
ज्ञानसम्पन्नसत्त्वानां तत्सुखं विदुषां मतम् ॥	044c  
अतः परं प्रवक्ष्यामि सूक्ष्मभावकरीं शिवाम् ।	045a  
निवृत्तिं सर्वभूतेषु मृदुना दारुणेन वा ॥	045c  
गुणागुणमनासङ्गमेकचर्यमनन्तरम् ।	046a  
एतद्ब्राह्मणजं वृत्तमाहुरेकपदं सुखम् ॥	046c  
विद्वान्कूर्म इवाङ्गानि कामान्संहृत्य सर्वशः ।	047a  
विरजाः सर्वतो मुक्तो यो नरः स सुखी सदा ॥	047c  
कामानात्मनि संयम्य क्षीणतृष्णः समाहितः ।	048a  
सर्वभूतसुहृन्मैत्रो ब्रह्मभूयाय कल्पते ॥	048c  
इन्द्रियाणां निरोधेन सर्वेषां विषयैषिणाम् ।	049a  
मुनेर्जनपदत्यागादध्यात्माग्निः समिध्यते ॥	049c  
यथाऽग्निरिन्धनैरिद्धो महाज्योतिः प्रकाशते ।	050a  
तथेन्द्रियनिरोधेन महानात्मा प्रकाशते ॥	050c  
यदा पश्यति भूतानि प्रसन्नात्माऽत्मनो हृदि ।	051a  
स्वयञ्ज्योतिस्तदा सूक्ष्मात्सूक्ष्मं प्राप्नोत्यनुत्तमम् ॥	051c  
अग्नी रूपं रसं स्रोतो वायुः स्पर्शनमेव च ।	052a  
मही गन्धधरा घ्राणमाकाशः श्रवणं तथा ।	052c  
\'दृश्यमादित्यमेवाहुरध्यात्मविदुषो जनाः ॥\'	052e  
रोगशोकसमाविष्टं पञ्चस्रोतःसमावृतम् ।	053a  
पञ्चभूतसमायुक्तं नवद्वारं द्विदैवतम् ॥	053c  
रजस्वलमथादृश्यं त्रिगुणं सप्तधातुकम् ।	054a  
संसर्गाभिरतं मूढं शरीरमिति धारणा ॥	054c  
दुश्चरं जीवलोकेऽस्मिन्सत्वं प्रति समाश्रितम् ।	055a  
एतदेव हि लोकेऽस्मिन्कालचक्रं प्रवर्तते ॥	055c  
एतन्महार्णवं घोरमगाधं मोहसञ्झितम् ।	056a  
विसृजन्सङ्क्षिपेच्चैव मोहयन्स्वापयञ्जगत् ॥	056c  
कामं क्रोधं भयं लोभमभिद्रोहमथानृतम् ।	057a  
इन्द्रियाणां निरोधेन सतस्त्यजति दुस्त्यजान् ॥	057c  
यस्यैते निर्जिता लोके त्रिगुणाः पञ्चधातवः ।	058a  
व्योम्नि तस्य परं स्थानमानन्तमथ लक्ष्यते ॥	058c  
पञ्चेन्द्रियमहाकूलां मनःस्रोतोभयावहाम् ।	059a  
नदीं मोहह्रदां तीर्त्वा कामक्रोधावुभौ जयेत् ॥	059c  
स सर्वदोषनिर्मुक्तस्ततः पश्यति तत्परम् ।	060a  
मनो मनसि सन्धाय पश्यन्नात्मानमात्मनि ॥	060c  
सर्ववित्सर्वभूतेषु द्रक्ष्यत्यात्मानमात्मनि ।	061a  
एकधा बहुधा चैव विकुर्वाणस्ततस्ततः ॥	061c  
ध्रुवं पश्यति रूपाणि दीपाद्दीपशतं यथा ।	062a  
स वै विष्णुश्च मित्रश्च वरुणोऽग्निः प्रजापतिः ॥	062c  
स हि धाता विधाता च स प्रभुः सर्वतोमुखः ।	063a  
हृदयं सर्वभूतानां महानात्मा प्रकाशते ॥	063c  
तं विप्रसङ्घाश्च सुरासुराश्च यक्षाः पिशाचाः पितरो वयांसि ।	064a  
रक्षोगणा भूतगणाश्च सर्वे महर्षयश्चैव सदा स्तुवन्ति ॥ ॥	064c  

इति श्रीमन्महाभारते आश्वमेधिकपर्वणि अनुगीतापर्वणि द्विचत्वारिंशोऽध्यायः ॥ 42 ॥

14-42-7 लोकप्रजनसंयुक्ता इति क.ट.पाठः ॥ 14-42-9 अन्तरात्मान इत्युक्ता इति क.पाठः ॥ 14-42-25 जातस्याध्ययनं पुण्यमिति झ.पाठः ॥ 14-42-64 पितरश्च सिद्धा इति क.पाठः ॥
