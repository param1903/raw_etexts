अध्यायः 100

कृष्णेन युधिष्ठिरं प्रति सुकृतिदुष्कृतिजनप्राप्यवैवस्वतपुरमार्गादिप्रतिपादनपूर्वकं तेषां तद्गमनप्रकारानुवर्णनम् ॥ 1 ॥

युधिष्ठिर उवाच ।	001  
देवदेवेश दैत्यघ्न परं कौतूहलं हि मे ।	001a  
एतत्कथय सर्वज्ञ त्वद्भक्तस्य च केशव ।	001c  
मानुषस्य च लोकस्य धर्मलोकस्य चान्तरम् ॥	001e  
कीदृशं किम्प्रमाणं वा किमधिष्ठानमेव च ।	002a  
तरन्ति मानुषा देव केनोपायेन माधव ॥	002c  
त्वगस्थिमांसनिर्मुक्ते पञ्चभूतविवर्जिते ।	003a  
कथयस्व महादेव सुखदुःखमशेषतः ॥	003c  
जीवस्य कर्मलोकेषु कर्मभिस्तु शुभाशुभैः ।	004a  
अनुबद्धस्य तैः पाशैर्नीयमानस्य दारुणैः ॥	004c  
मृत्युदूतैर्दुराधर्षैर्घोरैर्घोरपरक्रमैः ।	005a  
वध्यस्याक्षिप्यमाणस्य विद्रुतस्य यमाज्ञया ॥	005c  
पुण्यपापकृदातिष्ठेत्सुखदुःखमशेषतः ।	006a  
यमदूतैर्दुराधर्षैर्नीयते वा कथं पुनः ।	006c  
किं वा तत्र गता देव कर्म कुर्वन्ति मानवाः ॥	006e  
कथं धर्मपरा यान्ति देवताद्विजपूजकाः ।	007a  
कथं वा पापकर्माणो यान्ति प्रेतपुरं नराः ॥	007c  
किं रूपं किं प्रमाणं वा वर्णः को वाऽस्य केशव ।	008a  
जीवस्य गच्छतो नित्यं यमलोकं ब्रवीहि मे ॥	008c  
भगवानुवाच ।	009  
शृणु राजन्यथावृतं यन्मां त्वं परिपृच्छसि ।	009a  
तत्तेऽहं कथयिष्यामि मद्भक्तस्य नरेश्वर ॥	009c  
षडशीतिसहस्राणि योजनानां युधिष्ठिर ।	010a  
मानुष्यस्य च लोकस्य यमलोकस्य चान्तरम् ॥	010c  
न तत्र वृक्षच्छाया वा न तटाकं सरोपि वा ।	011a  
न वाप्यो दीर्घिका वाऽपि न कूपो वा युधिष्ठिर ॥	011c  
न मण्टपं सभा वाऽपि न प्रपा न निकेतनम् ।	012a  
न पर्वतो नदी वाऽपि न भूमेर्विवरं क्वचित् ॥	012c  
न ग्रामो नाश्रमो वाऽपि नोद्यानं वा वनानि च ।	013a  
न किञ्चिदाश्रयस्थानं पथि तस्मिन्युधिष्ठिर ॥	013c  
जन्तोर्हि प्राप्तकालस्य वेदनार्तस्य वै भृशम् ।	014a  
कारणैस्त्यक्तदेहस्य प्राणैः कण्ठगतैः पुनः ॥	014c  
शरीराच्चाल्यते जीवो ह्यवशो मातरिश्वना ।	015a  
निर्गतो वायुभूतस्तु षट्कोशात्तु कलेवरात् ॥	015c  
शरीरमन्यत्तद्रूपं तद्वर्णं तत्प्रमाणतः ।	016a  
अदृश्यं तत्प्रविष्टस्तु सोप्यदृष्टोऽथ केनचित् ॥	016c  
सोन्तरात्मा देहवतामष्टाङ्गो यस्तु सञ्चरेत् 	017a  
छेदनाद्भेदनाद्दाहात्ताडनाद्वा न नश्यति ।	017c  
नाना रूपधरैर्घौरैः प्रचण्डैश्चण्डसाधनैः ।	018a  
नीयमानो दुराधर्षैर्यमदूतैर्यमाज्ञया ॥	018c  
पुत्रदारमयैः पाशैः सन्निरूद्धोऽवशो बलात् ।	019a  
स्वकर्मभिश्चानुगतः कृतैः सुकृतदुष्कृतैः ॥	019c  
आक्रन्दमानः करुणं बन्धुभिर्दुःखपीडितैः ।	020a  
त्यक्त्वा बन्धुजनं सर्वं निरपेक्षस्तु गच्छति ॥	020c  
मातृभिः पितृभिश्चैव भ्रातृभिर्मातुलैस्तथा ।	021a  
दारैः पुत्रैर्वयस्यैश्च रुदद्भिस्त्यज्यते पुनः ॥	021c  
अदृश्यमानस्तैर्दीनैरश्रुपूर्णमुखेक्षणैः ।	022a  
स्वशरीरं परित्यज्य वायुभूतस्तु गच्छति ॥	022c  
अन्धकारमपारं तं महाघेरं तमोवृतम् ।	023a  
दुःखान्तं दुष्प्रतारं च दुर्गमं पापकर्मणाम् ॥	023c  
दुःसहायं दुरन्तं च दुर्निरीक्षं दुरासदम् ।	024a  
दुरापमतिदुःखं च पापिष्ठानां नरोत्तम ॥	024c  
ऋषिभिः कथ्यमानं तत्पारम्पर्येण पार्थिव ।	025a  
त्रासं जनयति प्रायः श्रूयमाणं कथास्वपि ॥	025c  
अवश्यं चैव गन्तव्यं तदध्वानं युधिष्ठिर ।	026a  
प्राप्तकालेन सन्त्यज्य बन्धून्भोगान्धनानि च ॥	026c  
जरायुजैरण्डजैश्च स्वेदजैरुद्भिदैस्तथा ।	027a  
जङ्गमैः स्थिरसञ्ज्ञैश्च गन्तव्यं यमसादनम् ॥	027c  
देवासुरैर्मनुष्याद्यैर्वैवस्वतवशानुगैः ।	028a  
स्त्रीपुन्नपुंसकैश्चापि पृथिव्यां जीवसञ्ज्ञितैः ॥	028c  
मध्यमैर्युवभिर्वाऽपि बालैर्वृद्धैस्तथैव च ।	029a  
जातमात्रैश्च गर्भस्थैर्गन्तव्यः स महापथः ॥	029c  
पूर्वाह्णे वाऽपराह्णे वा सन्ध्याकालेऽथवा पुनः ।	030a  
प्रदोषे वाऽर्धरात्रे वा प्रत्युषे वाऽप्युपस्थिते ॥	030c  
प्रवासस्थैर्वनस्थैर्वा पर्वतस्थैर्जले स्थितैः ।	031a  
क्षेत्रस्थैर्वा नभःस्थेर्वा गृहमध्यगतैरपि ॥	031c  
भुञ्जद्भिर्वा पिबद्भिर्वा खादद्भिर्वा नरोत्तम ।	032a  
आसीनैर्वा स्थितैर्वापि शयनीयगतैरपि ।	032c  
जाग्रद्भिर्वा प्रसुप्तैर्वा गन्तव्यः स महापथः ॥	032e  
मृत्युदूतैर्दुराधर्षैः प्रचण्डैश्चण्डशासनैः ।	033a  
आक्षिप्यमाणा ह्यवशाः प्रयान्ति यमसादनम् ॥	033c  
क्वचिद्भीतैः क्वचिन्मत्तैः प्रस्खलद्भिः क्वचित्क्वचित् ।	034a  
क्रन्दद्भिर्वेदनार्तैस्तु गन्तव्यं यमसादनम् ॥	034c  
निर्भर्त्स्यमानैरुद्विग्रैर्विधूतैर्भयविह्वलैः ।	035a  
तुद्यमानशरीरैश्च गन्तव्यं तर्जितैस्तथा ॥	035c  
कण्टकाकीर्णमार्गेण तप्तवालुकपांसुना ।	036a  
दह्यमानैस्तु गन्तव्यं नरैर्दानविवर्जितैः ॥	036c  
काष्ठोपलशिलाघातैर्दण्डोल्मुककशाङ्कुशैः ।	037a  
हन्यमानैर्यमपुरं गन्तव्यं धर्मवर्जितैः ॥	037c  
मेदःशोणितपूयाद्यैर्वक्त्रैर्गात्रैश्च सव्रणैः ।	038a  
दग्धक्षतजकीर्णैश्च गन्तव्यं जीवघातकैः ॥	038c  
वेदनार्तैश्च कूजद्भिर्विक्रोशद्भिश्च विस्वरम् ।	039a  
वेदनार्तैः पतद्भिश्च गन्तव्यं जीवघातकैः ॥	039c  
भग्नरपादोरुहस्तङ्गैर्भग्नजङ्घाशिरोधरैः ।	040a  
छिन्नकर्णोष्ठनासैश्च गन्तव्यं जीवघातकैः ॥	040c  
शक्तिभिर्भिण्डिपालैश्च शङ्कुतोमरसायकैः ।	041a  
तुद्यमानैस्तु शूलाग्रैर्गन्तव्यं जीवघातकैः ॥	041c  
श्वभिर्व्याघ्रैर्वृकैः काकैर्भक्ष्यमाणाः समन्ततः ।	042a  
तुद्यमानाश्च गच्छन्ति राक्षसैर्मांसघातिभिः ॥	042c  
महिषैश्च मृगैश्चापि सूकरैः पृषतैस्तथा ।	043a  
भक्ष्यमाणैस्तदध्वानं गन्तव्यं मांसखादिभिः ॥	043c  
सूचीसुतीक्ष्णतुण्डाभिर्मक्षिकाभिः समन्ततः ।	044a  
तुद्यमानैश्च गन्तव्यं पापिष्ठैर्बालघातकैः ॥	044c  
विस्रब्धं स्वामिनं मित्रं स्त्रियं वा घ्रन्ति ये नराः ।	045a  
शस्त्रैर्निर्भिद्यमानैश्च गन्तव्यं यमसादनम् ॥	045c  
खादयन्ति च ये जीवान्दुःखमापादयन्ति च ।	046a  
राक्षसैश्च श्वभिश्चैव भक्ष्यमाणा व्रजन्ति च ॥	046c  
ये हरन्ति च वस्त्राणि शय्यां प्रावरणानि च ।	047a  
ते यान्ति विद्रुता नग्नाः पिशाचा इव तत्पथं ॥	047c  
गाश्च धान्यं हिरण्यं वा बलात्क्षेत्रं गृहं तथा ।	048a  
ये हरन्ति दुरात्मानः परस्वं पापकारिणः ॥	048c  
पाषाणैरुल्मुकैर्दण्डैः काष्ठघातैश्च जर्झरैः ।	049a  
हन्यमानैः क्षताकीर्णैर्नन्तव्यं तैर्यमालयम् ॥	049c  
ब्रह्मस्वं ये हरन्तीह नरा नरकनिर्भयाः ।	050a  
आक्रोशन्तीह ये नित्यं प्रहरन्ति च ये द्विजान् ॥	050c  
शुष्ककण्ठा निबद्धास्ते छिन्नजिह्वाक्षिनासिकाः ।	051a  
पूयशोणितदुर्गन्धा भक्ष्यमाणाश्च जम्बुकैः ॥	051c  
चण्डालैर्भीषणैश्चण्डैस्तुद्यमानाः समन्ततः ।	052a  
क्रोशन्तः करुणं घोरं गच्छन्ति यमसादनम् ॥	052c  
तत्र चापि गताः पापा विष्ठाकूपेष्वनेकशः ।	053a  
जीवन्तो वर्षकोटीस्तु क्लिश्यन्ते वेदनात्ततः ॥	053c  
ततश्च मुक्ताः कालेन लोके चास्मिन्नराधमाः ।	054a  
विष्ठाक्रिमित्वं गच्छन्ति जन्मकोटिशतं नृप ॥	054c  
विद्यमानधनैर्यैस्तु लोभडम्भानृतान्वितैः ।	055a  
श्रोत्रियेभ्यो न दत्तानि दानानि कुरुपुङ्गव ॥	055c  
ग्रीवापाशनिबद्धास्ते हन्यमानाश्च राक्षसैः ।	056a  
क्षुत्पिपासाश्रमार्तास्तु यान्ति प्रेतपुरं नराः ॥	056c  
अदत्तदाना गच्छन्ति शुष्ककण्ठास्यतालुकाः ।	057a  
अन्नं पानीयसहितं प्रार्थयन्तः पुनःपुनः ॥	057c  
स्वामिन्बुभुक्षातृष्णार्ता गन्तुं नैवाद्य शक्नुमः ।	058a  
ममान्नं दीयतां स्वामिन्पानीयं दीयतां मम ।	058c  
इति ब्रुवन्तस्तैर्दूतैः प्राप्यन्ते वै यमालयम् ॥	058e  
वैशम्पायन उवाच ।	059  
तच्छ्रुत्वा वचनं विष्णोः पपात भुवि पाण्डवः ।	059a  
निस्सञ्ज्ञो भयसन्त्रस्तो मूर्छया समभिप्लुतः ॥	059c  
ततो लब्ध्वा शनैः सञ्ज्ञां समाश्वस्तोच्युतेन सः ।	060a  
नेत्रे प्रक्षाल्य तोयेन भूयः केशवमब्रवीत् ॥	060c  
भीतोस्म्यहं महादेव श्रुत्वा मार्गस्य विस्तरम् ।	061a  
केनोपायेन तं मार्गं तरन्ति पुरुषाः सुखम् ॥	061c  
भगवानुवाच ।	062  
इह ये धार्मिका लोके जीवघातविवर्जिताः ।	062a  
गुरुशुश्रूषणे युक्ता देवब्राह्मणपूजकाः ॥	062c  
अस्मान्मानुष्यलोकात्ते समार्याः सहबान्धवाः ।	063a  
यमध्वानं तु गच्छन्ति यथावत्तं निबोध मे ॥	063c  
ब्राह्मणेभ्यः प्रदानानि नानारूपाणि पाण्डव ।	064a  
ये प्रयच्छन्ति विप्रेभ्यस्ते सुखं यान्ति तत्फलम् ॥	064c  
अन्नं ये च प्रयच्छन्ति ब्राह्मणेभ्यः सुसंस्कृतम् ।	065a  
क्षोत्रियेभ्यो विशेषेण प्रीत्या परमया युताः ॥	065c  
ते विमानैर्महात्मानो यान्ति चित्रैर्यमालयम् ।	066a  
सेव्यमाना वरस्त्रीभिरप्सरोभिर्महापथम् ॥	066c  
ये च नित्यं प्रभाषन्ते सत्यं निष्कल्मषं वचः ।	067a  
ते च यान्त्यमलाभ्राभैर्विमानैर्वृषयोजितैः ॥	067c  
कपिलाद्यानि पुण्यानि गोप्रदानानि ये नराः ।	068a  
ब्राह्मणेभ्यः प्रयच्छन्ति श्रोत्रियेभ्यो विशेषतः ॥	068c  
ते यान्त्यमलवर्णाभैर्विमानैर्वृषयोजितैः ।	069a  
वैवस्वतपुरं प्राप्य ह्यप्सरोभिर्निषेविताः ॥	069c  
उपानहौ च च्छत्रं च शयनान्यासनानि च ।	070a  
विप्रेभ्यो ये प्रयच्छन्ति वस्त्राण्याभरणानि च ॥	070c  
ते यान्त्यश्वैर्वृषैर्वाऽपि कुञ्जरैरप्यलङ्कृताः ।	071a  
धर्मराजपुरं रम्यं सौवर्णच्छत्रशोभिताः ॥	071c  
ये च भक्ष्याणि दास्यन्ति भोज्यं पेयं तथैव च ।	072a  
स्निग्धान्नान्यापि विप्रेभ्यः श्रद्धया परया युताः ॥	072c  
ते यान्ति काञ्चनार्यानैः सुखं वैवस्वतालयम् ।	073a  
वरस्त्रीभिर्यथाकामं सेव्यमानाः सहस्रशः ॥	073c  
ये च क्षीरं प्रयच्छन्ति घृतं दधि गुडं मधु ।	074a  
ब्राह्मणेभ्यः प्रयत्नेन श्रद्दधानाः सुसंस्कृताः ॥	074c  
चक्रवाकप्रयुक्तैस्तु यानै रुक्ममयैः शुभैः ।	075a  
यान्ति गन्धर्ववादित्रैः सेव्यमाना यमालयम् ॥	075c  
ये फलानि प्रयच्छन्ति पुष्पाणि सुरभीणि च ।	076a  
हंसयुक्तैर्विमानैस्तु यान्ति धर्मपुरं नराः ॥	076c  
ये प्रयच्छन्ति विप्रेभ्यो विचित्रान्नं घृताप्लुतम् ।	077a  
ते व्रजनत्यमलाभ्राभैर्विमानैर्वायुवेगिभिः ।	077c  
पुरं तत्प्रेतनाथस्य नानाजनसमाकुलम् ॥	077e  
पानीयं ये प्रयच्छन्ति सर्वभूतप्रजीवनम् ।	078a  
ते सुतृप्ताः सुखं यान्ति भवनैर्हंसचोदितैः ॥	078c  
ये तिलं तिलधेनुं वा धृतधेनुमथापि च ।	079a  
श्रोत्रियेभ्यः प्रयच्छन्ति सौम्यभावसमन्विताः ॥	079c  
सूर्यमण्डलसङ्काशैर्यानैस्ते यान्ति निर्मलैः ।	080a  
गीयमानैस्तु गन्धर्वैर्वैवस्वतपुरं नृप ॥	080c  
येषां वाप्यश्च कूपाश्च तटाकानि सरांसि च ।	081a  
दीर्घिकाः पुष्करिण्यश्च सजलाश्च जलाशयाः ॥	081c  
यानैस्ते यान्ति चन्द्राभैर्दिव्यघण्टानिनादितैः ।	082a  
चामरैस्तालवृन्तैश्च वीज्यमाना महाप्रभाः ।	082c  
नित्यतृप्ता महात्मानो गच्छन्ति यमसादनम् ॥	082e  
येषां देवगृहाणीह चित्राण्यायतनानि च ।	083a  
मनोहराणि कान्तानि दर्शनीयानि भान्ति च ॥	083c  
ते व्रजन्त्यमलाभ्राभैर्विमानैर्वायुवेगिभिः ।	084a  
पुरं तत्प्रेतनाथस्य नानाजनपदाकुलम् ॥	084c  
वैवस्वतं च पश्यन्ति सुखचित्तं सुखस्थितम् ।	085a  
यमेन पूजिता यान्ति देवसालोक्यतां ततः ॥	085c  
देवानुद्दिश्य लोकेषु प्रपासु करकोद्धृतम् ।	086a  
शीतलं सलिलं रम्यं तृषितेभ्यो दिशन्ति ये ।	086c  
ते तु तृप्ति परां यान्ति प्राप्य सौख्यं महापथम् ॥	086e  
काष्ठपादुकदा यान्ति तदध्वानं सुखं नराः ।	087a  
सौवर्णमणिपीठे तु पादं कृत्वा रथोत्तमे ॥	087c  
आरामान्वृक्षषण्डांश्च रोपयन्ति च ये नराः ।	088a  
संवर्धयन्ति चाव्यग्रं फलपुष्पोपशोभितम् ॥	088c  
वृक्षच्छायासु रम्यासु शीतलासु स्वलङ्कृताः ।	089a  
यान्ति ते वाहनैर्दिव्यैः पूज्यमाना मुहुर्मुहुः ।	089c  
सेव्यमानाः सुरूपाभिरुत्तमाभिः प्रयत्नतः ।	090a  
स्त्रीभिः कनकवर्णाभिर्यथाकामं यथासुखम् ॥	090c  
अश्वयानं तु गोयानं हस्तियानमथापि च ।	091a  
ये प्रयच्छन्ति विप्रेभ्यो विमानैः कनकोपमैः ॥	091c  
सुवर्णं रजतं वाऽपि विद्रुमं मौक्तिकं तथा ।	092a  
ये प्रयच्छन्ति ते यान्ति विमानैः कनकोज्ज्वलैः ।	092c  
ते व्रजन्ति वरस्त्रीभिः सेव्यमाना यथासुखम् ॥	092e  
भूमिदा यान्ति तं लोकं सर्वकामैः सुतर्पिताः ।	093a  
उदितादित्यसङ्काशैर्विमानैर्वृषयोजितैः ॥	093c  
कन्यां ये च प्रयच्छन्ति विप्राय श्रोत्रियाय च ।	094a  
दिव्यकन्यावृता यान्ति विमानैस्ते यमालयम् ॥	094c  
सुगन्धान्गन्धसंयोगान्पुष्पाणि सुरभीणि च ।	095a  
प्रयच्छन्ति द्विजाग्रेभ्यो भक्तया परमया युताः ॥	095c  
सुगन्धाः सुष्ठुवेषाश्च सुप्रभाः स्रग्विभुषणाः ।	096a  
यान्ति धर्मपुरं यानैर्विचित्रैरप्यलङ्कृताः॥	096c  
दीपदा यान्ति यानैश्च द्योतयन्तो दिशो दश ।	097a  
आदित्यसदृशाकारैर्दीप्यमाना इवाग्नयः ॥	097c  
गृहावसथदातारो गृहैः काञ्चनवेदिकैः ।	098a  
व्रजन्ति बालसूर्याभैर्धर्मराजपुरं नराः ॥	098c  
जलभाजनदातारः कुण्डिकाकरकप्रदाः ।	099a  
पूज्यमाना वरस्त्रीभिर्यान्ति तृप्ता महागजैः ॥	099c  
पादाभ्यङ्गं शिरोभ्यङ्गं पानं पादोदकं तथा ।	100a  
ये प्रयच्छन्ति विप्रेभ्यस्ते यान्त्यश्वैर्यमालयम् ॥	100c  
विश्रामायन्ति ये विप्राञ्श्रान्तानध्वनि कर्शितान् ।	101a  
चक्रवाकप्रयुक्तेन यान्ति यानेन तेऽपि च ॥	101c  
स्वागतेन च यो विप्रान्पूजयेदासनेन च ।	102a  
स गच्छति तदध्वानं सुखं परमनिर्वृतः ॥	102c  
नमो ब्रह्मण्यदेवेति यो मां दृष्ट्वाऽभिवादयेत् ।	103a  
व्रतीवं प्रयतो नित्यं स सुखं तत्पदं व्रजेत् ॥	103c  
नमः सर्वसहाभ्यश्चेत्यभिख्याय दिने दिने ।	104a  
नमस्करोति नित्यं गां स सुखं याति तत्पथं ॥	104c  
नमोस्तु प्रियदत्तायेत्येवंवादी दिने दिने ।	105a  
भूमिमाक्रमते प्रातः शयनादुत्थितश्च यः ॥	105c  
सर्वकामैः स तृप्तात्मा सर्वभूषणभूषितः ।	106a  
याति यानेन दिव्येन सुकं वैवस्वतालयम् ॥	106c  
अनत्तराशिनो ये तु डम्भानृतविवर्जिताः ।	107a  
तेऽपि सारसयुक्तेन यान्ति यानेन वै सुखम् ॥	107c  
ये चाप्येकेन भुक्तेन डम्भानृतविवर्जिताः ।	108a  
हंसयुक्तैर्विमानैस्तु सुखं यान्ति यमालयम् ॥	108c  
चतुर्थेन च भुक्तेन वर्तन्ते ये जितेन्द्रियाः ।	109a  
यान्ति ते धर्मनगरं यानैर्बर्हिणयोजितैः ॥	109c  
तृतीयदिवसेनेह भुञ्जते ये जितेन्द्रियाः ।	110a  
तेऽपि हस्तिरथं यान्ति तत्पथं कनकोज्ज्वलैः ॥	110c  
षष्ठान्नकालिको यस्तु वर्षमेकं तु वर्तते ।	111a  
कामक्रोधविनिर्मुक्तः शुचिर्नित्यं जितेन्द्रियः ।	111c  
स याति कुञ्जरस्थैस्तु जयशब्दरवैर्युतः ॥	111e  
पक्षोपवासिनो यान्ति यानैः शार्दूलयोजितैः ।	112a  
धर्मराजपूरं रम्यं दिव्यस्त्रीगणसेवितम् ॥	112c  
ये च मासोपवासं वै कुर्वते संयतेन्द्रियाः ।	113a  
तेऽपि सूर्याोदयप्रख्यैर्यान्ति यानैर्यमालयम् ॥	113c  
अग्निप्रवेशं यश्चापि कुरुते मद्गतात्मना ।	114a  
स यात्यग्निप्रकाशेन विमानेन यमालयम् ॥	114c  
गोकृते स्त्रीकृते चैव हत्वा विप्रकृतेऽपि च ।	115a  
ते यान्त्यमरकन्याभिः सेव्यमाना रविप्रभाः ॥	115c  
ये च कुर्वन्ति मद्भक्तास्तीर्थयात्रां जितेन्द्रियाः ।	116a  
ते पन्थानं महात्मानो यानैर्यान्ति सुनिर्वृताः ॥	116c  
ये यजन्ति द्विजश्रेष्ठाः क्रतुभिर्भूरिदक्षिणैः ।	117a  
हंससारससंयुक्तैर्यानैस्ते यान्ति तत्पथम् ॥	117c  
परपीडामकृत्वैव भृत्यान्बिभ्रति ये नराः ।	118a  
तत्पथं ससुखं यान्ति विमानैः काञ्चनोज्ज्वलैः ॥	118c  
ये समाः सर्वभूतेषु जीवानामभयप्रदाः ।	119a  
क्रोधलोभविनिर्मुक्ता निगृहीतेन्द्रियास्तथा ।	119c  
पूर्णचन्द्रप्रतीकाशैर्विमानैस्ते महाप्रभाः ।	120a  
यान्ति वैवस्वतपुरं देवगन्धर्वसेविताः ॥	120c  
ये मामेकान्तभावेन देवं त्र्यम्बकमेव वा ।	121a  
पूजयन्ति नमस्यन्ति स्तुवन्ति च दिनेदिने ।	121c  
धर्मराजपुरं यान्ति यानैस्तेऽर्कसमप्रभैः ॥	121e  
पूजितास्तत्र धर्मेण स्वयं माल्यादिभिः शुभैः ।	122a  
यान्त्येव धर्मलोकं वा रुद्रलोकमथापि वा ॥ ॥	122c  

इति श्रीमन्महाभारते आश्वमेधिकपर्वणि वैष्णवधर्मपर्वणि शततमोऽध्यायः ॥ 100 ॥
