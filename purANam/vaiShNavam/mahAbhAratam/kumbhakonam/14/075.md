अध्यायः 075

अर्जुनेन प्राग्ज्योतिषपुरमेत्याश्वरक्षणाय भगदत्तसुतेन यज्ञदत्तेन सहाऽऽयोधनम् ॥ 1 ॥

वैशम्पायन उवाच ।	001  
प्राग्ज्योतिषमथाभ्येत्य व्यचरत्स हयोत्तमः ।	001a  
भगदत्तात्मजस्तत्र निर्ययौ रणकर्कशः ॥	001c  
सहयं पाण्डुपुत्रं तु विषयान्तमुपागतम् ।	002a  
युयुधे भरतश्रेष्ठ यज्ञदत्तो महीपतिः ॥	002c  
सोऽभिनिर्याय नगराद्भगदत्तसुतो नृपः ।	003a  
अश्वमायान्तमुन्मथ्य नगराभिमुखो ययौ ॥	003c  
तमालक्ष्य महाबाहुः कुरूणामृषभस्तदा ।	004a  
गाण्डीवं विक्षिपंस्तूर्णं सहसा समुपाद्रवत् ॥	004c  
ततो गाण्डीवनिर्मुक्तैरिषुभिर्मोहितो नृपः ।	005a  
हयमुत्सृज्य तं वीरस्ततः पार्थमुपाद्रवत् ॥	005c  
पुनः प्रविश्य नगरं दंशितः स नृपोत्तमः ।	006a  
आरुह्य नागप्रवरं निर्ययौ युद्धकाङ्क्षया ॥	006c  
पाण्डुरेणाऽऽतपत्रेण ध्रियमाणेन मूर्धनि ।	007a  
दोधूयता चामरेण श्वेतेन च महारथः ॥	007c  
ततः पार्थं समासाद्य पाण्डवानां महारथम् ।	008a  
आह्वयामास बीभत्सुं बाल्यान्मोहाच्च संयुगे ॥	008c  
स वारणं नगप्रख्यं प्रभिन्नकरटामुखम् ।	009a  
प्रेषयामास सङ्क्रुद्धः श्वेताश्वं प्रति पार्थिवः ॥	009c  
विक्षरन्तं महामेघं परवारणवारणम् ।	010a  
शस्त्रवत्कल्पितं सङ्ख्ये विवशं युद्धदुर्मदम् ॥	010c  
प्रचोद्यमानः स गजस्तेन राज्ञा महाबलः ।	011a  
तदाऽङ्कुशेन विबभावुत्पतिष्यन्निवाम्बरम् ॥	011c  
तमापतन्तं सम्प्रेक्ष्य क्रुद्धो राजन्धनञ्जयः ।	012a  
भूमिष्ठो वारणगतं योधयामास भारत ॥	012c  
यज्ञदत्तस्ततः क्रुद्धो मुमोचाऽऽशु धनञ्जये ।	013a  
तोमरानग्निसङ्काशाञ्शलभानिव वेगितान् ॥	013c  
अर्जुनस्तानसम्प्राप्तान्गाण्डीवप्रभवैः शरैः ।	014a  
द्विधा त्रिधा च चिच्छेद खगमान्खगमैस्तदा ॥	014c  
स तान्दृष्ट्वा तथा छिन्नांस्तोमरान्भगदत्तजः ।	015a  
इषूनसक्तांस्त्वरितः प्राहिणोत्पाण्डवं प्रति ॥	015c  
ततोऽर्जुनस्तूर्णतरं रुक्मपुङ्खानजिह्मगान् ।	016a  
प्रेषयामास सङ्क्रुद्धो भगदत्तात्मजं प्रति ॥	016c  
स तैर्विद्धो महातेजा यज्ञदत्तो महामृधे ।	017a  
भृशाहतः पपातोर्व्यां न त्वेनमजहात्स्मृतिः ॥	017c  
ततः स पुनरारुह्य वारणप्रवरं रणे ।	018a  
अव्यग्रः प्रेषयामास जयार्थी विजयं प्रति ॥	018c  
तस्मै बाणांस्ततो जिष्णुर्निर्मुक्ताशीविषोपमान् ।	019a  
प्रेषयामास सङ्क्रुद्धो ज्वलितज्वलनोपमान् ॥	019c  
स तैर्विद्धो महानागो विस्रवन्रुधिरं बभौ ।	020a  
हिमवानिव शैलेन्द्रो बहुप्रस्रवणस्तदा ॥ ॥	020c  

इति श्रीमन्महाभारते आश्वमेधिकपर्वणि अनुगीतापर्वणि पञ्चसप्ततितमोऽध्यायः ॥ 75 ॥

14-75-2 वज्रदत्तो महीपतिरिति झ.पाठः ॥ 14-75-20 गैरिकाक्तमिवाम्भोद्रिर्बहुप्रस्रवणं तदा इति झ.पाठः ॥
