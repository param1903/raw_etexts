अध्यायः 045

ब्रह्मणा महर्षीन्प्रति शरीरस्य कालचक्रवत्सर्वनाशकत्वोक्तिपूर्वकं गृहस्थधर्मानुष्ठानस्य श्रेयःसाधनत्वोक्तिः ॥ 1 ॥

ब्रह्मोवाच ।	001  
बुद्धिसारं मनस्तम्भमिन्द्रियग्रामबन्धनम् ।	001a  
महाभूतारविष्कम्भं निमेषपरिवेष्टनम् ॥	001c  
जराशोकसमाविष्टं व्याधिव्यसनसञ्चरम् ।	002a  
देशकालविचारीदं श्रमव्यायामनिःस्वनम् ॥	002c  
अहोरात्रपरिक्षेपं शीतोष्णपरिमण्डलम् ।	003a  
सुखदुःखान्तसंश्लेषं क्षुत्पिपासावकीलकम् ॥	003c  
छायातपविलेखं च निमेषोन्मेषविह्वलम् ।	004a  
शोकमोहजराकीर्णं वर्तमानमचेतनम् ॥	004c  
मासार्धमासगुणितं विषमं लोकसञ्चरम् ।	005a  
तमोनिचयपङ्कं च रजोवेगप्रवर्तकम् ॥	005c  
सत्त्वालङ्कारदीप्तं च गुणसङ्घातमण्डलम् ।	006a  
विरतिग्रहणाभीकं शोकसंहारवर्तनम् ॥	006c  
क्रियाकारणसंयुक्तं रागविस्तारमायतम् ।	007a  
लोभेप्सापरिविक्षोभं विविक्तज्ञानसम्भवम् ॥	007c  
भयमोहपरीवारं भूतसम्मोहकारकम् ।	008a  
आनन्दप्रीतिचारं च कामक्रोधपरिग्रहम् ॥	008c  
महदादिविशेषान्तमव्यक्तं प्रभवाप्ययम् ।	009a  
मनोजवनमश्रान्तं कालचक्रं प्रवर्तते ॥	009c  
एतद्द्वन्द्वसमायुक्तं कालचक्रमचेतनम् ।	010a  
विसृजेत्सङ्क्षिपेच्चापि बोधयेत्स्वापयेज्जगम् ॥	010c  
कालचक्रप्रवृत्तिं च निवृत्तिं चैव तत्त्वतः ।	011a  
यस्तु वेद नरो नित्यं न स भूतेषु मुह्यति ॥	011c  
विमुक्तः सर्वसङ्क्लेशैः सर्वद्वन्द्वातिगो मुनिः ।	012a  
विमुक्तः सर्वपापेभ्यः प्राप्नोति परमां गतिम् ॥	012c  
गृहस्थो ब्रह्मचारी च वानप्रस्थोऽथ भिक्षुकः ।	013a  
चत्वार आश्रमाः प्रोक्ताः सर्वे गार्हस्थ्यमूलकाः ॥	013c  
यः कश्चिदिह लोकेऽस्मिन्नाश्रमः परिकीर्तितः ।	014a  
तस्यान्तगमनं श्रेयः कीर्तिरेषा सनातनी ॥	014c  
संस्कारैः संस्कृतः पूर्वं यथावच्चरितव्रतः ।	015a  
जातौ गुणविशिष्टायां समावर्तेत वेदवित् ॥	015c  
स्वदारनिरतो नित्यं शिष्टाचारो जितेन्द्रियः ।	016a  
पञ्चभिश्च महायज्ञैः श्रद्दधानो यजेदिह ॥	016c  
देवतातिथिशिष्टाशी निरतो वेदकर्मसु ।	017a  
इज्याप्रदानयुक्तश्च यथाशक्ति यथाविधि ॥	017c  
न पाणिपादचपलो न नेत्रचपलो मुनिः ।	018a  
न च वागङ्गचपल इति शिष्टस्य गोचरः ॥	018c  
नित्यं यज्ञोपवीती स्याच्छुक्लवासाः शुचिव्रतः ।	019a  
नियतो यमदानाभ्यां सदा शिष्टैश्च संविशेत् ॥	019c  
जितशिश्नोदरो मैत्रः शिष्टाचारसमन्वितः ।	020a  
वैणवीं धारयेद्यष्टिं सोदकं च कमण्डलुम् ॥	020c  
\'त्रीणि धारयते नित्यं कमण्डलुमतन्द्रितः ।	021a  
एकमाचमनार्थाय एकं वै पादधावनम् ।	021c  
एकं शौचविधानार्थमित्येतत्त्रितयं तथा ॥\'	021e  
अधीत्याध्यापनं कुर्यात्तथा यजनयाजने ।	022a  
दानं प्रतिग्रहं वाऽपि षड्गुणां वृत्तिमाचरेत् ॥	022c  
त्रीणि कर्माणि जानीत ब्राह्मणानां तु जीविकाः ।	023a  
याजनाध्यापने चोभे शुद्धाच्चापि प्रतिग्रहः ॥	023c  
अथ शेषाणि चान्यानि त्रीणि कर्माणि यानि तु ।	024a  
दानमध्ययनं यज्ञो धर्मयुक्तानि तानि तु ॥	024c  
तेष्वप्रमादं कुर्वीत त्रिषु कर्मसु धर्मवित् ।	025a  
दान्तो मैत्रः क्षमायुक्तः सर्वभूतसमो मुनिः ॥	025c  
सर्वमेतद्यथाशक्ति विप्रो निर्वर्तयञ्शुचिः ।	026a  
एवं युक्तो जयेत्स्वर्गं गृहस्थः संशितव्रतः ॥ ॥	026c  

इति श्रीमन्महाभारते आश्वमेधिकपर्वणि अनुगीतापर्वणि पञ्चचत्वारिंशोऽध्यायः ॥ 45 ॥

14-45-1 इन्द्रियग्रामवर्धनमिति क.ट.थ.पाठः ॥ 14-45-8 अनन्तप्रतिसारं चेति ट.पाठः ॥ 14-45-10 मोहयेत्सामरं जगदिति क.ट.थ.पाठः ॥ 
