अध्यायः 066

अर्जुनेन भीतमुत्तरम् प्रति समाश्वासनपूर्वकं दुर्योधनम् प्रति रथयापनचोदना ॥ 1 ॥ तथा स्वबाणाभिघातासहनेन पलायमानं तम् प्रति सोपहासमाह्वानम् ॥ 2 ॥
अर्जुन उवाच 	KK04-04-066-001  
दक्षिणामेव तु दिशं हयानुत्तर वाहय ।	KK04-04-066-001a  
पुरा सार्थी भवत्येषामयं शब्दोऽत्र तिष्ठताम् ॥	KK04-04-066-001c  
अश्वत्थाम्नः प्रतिरथं प्राचीमुद्याहि सारथे ।	KK04-04-066-002a  
अचिराद्द्रष्टुमिच्छामि गुरुपुत्रं यशस्विनम् ॥	KK04-04-066-002c  
वैशम्पायन उवाच 	KK04-04-066-003  
मोहयित्वा तु तान्सर्वान्धनुर्घोषेण पाण्डवः ।	KK04-04-066-003a  
प्रसव्यं चैवमावृत्य क्रोशार्धं प्राद्रवत्तदा ॥	KK04-04-066-003c  
यथा सततगो वायुः सुपर्णश्चापि शीघ्रगः ।	KK04-04-066-004a  
तथा पार्थरथः शीघ्रमाकाशे पर्यवर्तत ॥	KK04-04-066-004c  
मुहूर्तोपरते शब्दे प्रतियाते धनञ्जये ।	KK04-04-066-005a  
हस्त्यश्वरथपादातं पुरस्कृत्य महारथाः ॥	KK04-04-066-005c  
द्रोणभीष्ममुखाः सर्वे सैन्यानां जघने ययुः ।	KK04-04-066-006a  
यत्ताः पार्थमपश्यन्तः सहिताः शरविक्षताः ॥	KK04-04-066-006c  
सैनिका ऊचुः 	KK04-04-066-007  
दिष्ट्या दुर्योधनो मुक्तः सैन्यं भूयिष्ठमागतम् ।	KK04-04-066-007a  
क्रोशमात्रमतिक्रम्य बलमन्वानयामहे ।	KK04-04-066-007c  
यात यत्र वनं गुल्मं नदीमन्वश्मकां प्रति ॥	KK04-04-066-007e  
वैशम्पायन उवाच 	KK04-04-066-008  
अथ दुर्योधनो दृष्ट्वा भग्नं स्वं बलमाहवे ।	KK04-04-066-008a  
अमृष्यमाणः क्रोधेन प्रतिमार्गन्धनञ्जयम् ॥	KK04-04-066-008c  
न्यवर्तत कुरुश्रेष्ठ स्वेनानीकेन संवृतः ।	KK04-04-066-009a  
वार्यमाणो दुराधर्षैर्भीष्मद्रोणकृपैर्भृशम् ॥	KK04-04-066-009c  
ततोऽर्जुनश्चित्रमुदारवेगं समीक्ष्य गाण्डीवमुवाच वाक्यम् ।	KK04-04-066-010a  
भोगीन्द्रकल्पं भुवनेषु रूढमभेद्यमच्छेद्यमदाह्यमाजौ ॥	KK04-04-066-010c  
इदं त्विदानीमनयं कुरूणां शिवं धनुः शत्रुनिबर्हणं च ।	KK04-04-066-011a  
अत्याशुगं वेगवदाशुकर्तृ अवारणीयं महते रणाय ॥	KK04-04-066-011c  
प्रदारणं शत्रुवरूथिनीनामनीकजित्संयति वज्रकल्पम् ।	KK04-04-066-012a  
वैधव्यदं शत्रुनितम्बिनीनां मुखप्रदं कौरववंशजानाम् ॥	KK04-04-066-012c  
प्रयाहि यत्रैष सुयोधनो हि तं पातयिष्यामि शरैः सुतीक्ष्णैः ।	KK04-04-066-013a  
आचार्यपुत्रं च सुयोधनं च पितामहं सूतसुतं च सङ्ख्ये ।	KK04-04-066-013c  
द्रोणं कृपं चैव निवार्य सर्वाञ्शिरो हरिष्यामि सुयोधनस्य ॥	KK04-04-066-013e  
वैशम्पायन उवाच 	KK04-04-066-014  
तदुत्तरश्चित्रमुदारवेगं धनुश्च दृष्ट्वा निशिताञ्शरांश्च ।	KK04-04-066-014a  
भीतोऽब्रवीदर्जुनमाजिमध्ये नाहं तवाश्वान्विषहे नियन्तुम् ॥	KK04-04-066-014c  
तमब्रवीन्मात्स्यसुतं प्रहस्य गाण्डीवधन्वा द्विषतां निहन्ता ।	KK04-04-066-015a  
मया सहायेन कुतो भयं ते प्रेह्युत्तराश्वानुपमन्त्रयस्व ॥	KK04-04-066-015c  
आश्वासितस्तेन धनञ्जयेन वैराटिरश्वानतुदज्जवेन ।	KK04-04-066-016a  
विष्फारयंस्तद्धनुरुग्रवेगं युयुत्समानः पुनरेव जिष्णुः ॥	KK04-04-066-016c  
गाण्डीवशब्देन तु तत्रतत्र भूमौ निषेदुर्बहवोऽतिवेलम् ।	KK04-04-066-017a  
शङ्खस्य शब्देन तु वानरस्य शब्देन ते योधवराः समन्तात् ॥	KK04-04-066-017c  
अर्जुन उवाच 	KK04-04-066-018  
एषोऽतिमानी धृतराष्ट्रपुत्रः सेनामुखे सर्वसमृद्धतेजाः ।	KK04-04-066-018a  
पराजयं नित्यममृष्यमाणो निवर्तते युद्धमनाः पुरस्तात् ॥	KK04-04-066-018c  
तमेव याहि प्रसमीक्ष्य युक्तः सुयोधनं तत्र सहानुजं च ॥	KK04-04-066-019ac  
वैशम्पायन उवाच 	KK04-04-066-020  
तमापतन्तं प्रसमीक्ष्य सर्वे कुरुप्रवीराः सहसाऽभ्यगच्छन् ।	KK04-04-066-020a  
प्रहस्य वीरः स तु तानतीत्य दुर्योधने द्वौ निचखान बाणौ ॥	KK04-04-066-020c  
तेनार्दितो नाग इव प्रभिन्नः पार्थेन विद्धो धृतराष्ट्रपुत्रः ।	KK04-04-066-021a  
युयुत्समानोऽतिरथेन सङ्ख्ये स्वयं विगृह्यार्जुनमाससाद ॥	KK04-04-066-021c  
स भीमधन्वानमुदग्रवेगो धनञ्जयं शत्रुशतैरजेयम् ।	KK04-04-066-022a  
आकर्णपूर्णायतचोदितेन भल्लेन विव्याध ललाटमध्ये ॥	KK04-04-066-022c  
स तेन बाणेन समर्पितेन जाम्बूनदाभेन सुसंहितेन ।	KK04-04-066-023a  
रराज पार्थो रुधिरं क्षरन्वै यथैकरश्मिर्भगवान्दिवार्कः ॥	KK04-04-066-023c  
अथास्य बाणेन विदारितस्य प्रादुर्बभूवास्रमजस्रमुष्णम् ।	KK04-04-066-024a  
सा तस्य जाम्बूनदपुष्पचित्रा मालेव धाराऽभिविराजते स्म ॥	KK04-04-066-024c  
स तेन बाणाभिहतस्तरस्वी दुयोधनेनोद्धतमन्युवेगः ।	KK04-04-066-025a  
शरानुपादाय विषाग्निकल्पान्विव्याध राजानमदीनसत्वः ॥	KK04-04-066-025c  
दुर्योधनश्चापि तमुग्रतेजाः पार्थश्च दुर्योधनमेकवीरः ।	KK04-04-066-026a  
अन्योन्यमाजौ पुरुषप्रवीरौ समं समाजघ्नतुराजमीढौ ॥	KK04-04-066-026c  
ततः प्रभिन्नेन महागजेन महीधराभेन पुनर्विकर्णः ।	KK04-04-066-027a  
रथैश्चतुर्भिर्गजपादरक्षैः कुन्तीसुतं पाण्डवमभ्यधावत् ॥	KK04-04-066-027c  
तमापतन्तं त्वरितं गजेन्द्रं धनञ्जयः कुम्भललाटमध्ये ।	KK04-04-066-028a  
आकर्णपूर्णेन दृढायसेन बाणेन विव्याध भृशं तु वीरः ॥	KK04-04-066-028c  
पार्थेन सृष्टः स तु गृध्रपत्रो ह्यापुङ्खदेशं प्रविवेश नागम् ।	KK04-04-066-029a  
विदार्य शैलप्रवरप्रकाशं यथाऽशनिः पर्वतमिन्द्रसृष्टः ॥	KK04-04-066-029c  
शरप्रतप्तः स तु नागराजः प्रवेपिताङ्गो व्यथितान्तरात्मा ।	KK04-04-066-030a  
संसीदमानो निपपात भूमौ वज्राहतं शृङ्गमिवाचलस्य ॥	KK04-04-066-030c  
निपातिते दन्तिवरे पृथिव्यां त्रासाद्विकर्णः सहसाऽवतीर्य ।	KK04-04-066-031a  
तूर्णं पदान्यष्टशतानि गत्वा विविंशतेः स्यन्दनमारुरोह ॥	KK04-04-066-031c  
निहत्य नागं तु शरेण तेन वज्रोपमेनाद्रिवरप्रकाशम् ।	KK04-04-066-032a  
तथाविधेनैव शरेण पार्थो दुर्योधनं वक्षसि निर्बिभेद ॥	KK04-04-066-032c  
हते गजे राजनि चैव भिन्ने भग्ने विकर्णे च सपादरक्षे ।	KK04-04-066-033a  
गाण्डीवमुक्तैर्विशिखैः प्रभिन्नास्ते योधमुख्याः सहसा प्रजग्मुः ॥	KK04-04-066-033c  
दृष्ट्वैव बाणेन हतं च नागं योधांश्च सर्वान्नृपतिर्निरीक्ष्य ।	KK04-04-066-034a  
रथं समावृत्य कुरप्रवीरो रणात्प्रदुद्राव यतो न पार्थः ॥	KK04-04-066-034c  
तं भीतरूपं त्वरितं व्रजन्तं दुर्योधनं शत्रुगणावमर्दी ।	KK04-04-066-035a  
अन्वाह्वयद्योद्धुमनाः किरीटी बाणाभिविद्धं रुधिरं वमन्तम् ॥	KK04-04-066-035c  
तस्मिन्महेष्वासवरेऽतिविद्धे धनञ्जयेनाप्रतिमेन युद्धे ।	KK04-04-066-036a  
सर्वाणि सैन्यानि भयार्दितानि त्रासं ययुः पार्थमुदीक्ष्य तानि ॥	KK04-04-066-036c  
ततस्तु ते शान्तिपराश्च सर्वे दृष्ट्वाऽर्जुनं नागमिव प्रभिन्नम् ।	KK04-04-066-037a  
उच्चैर्नदन्तं बलमत्तमाजौ मध्ये स्थितं सिंहमिवर्षभाणाम् ॥	KK04-04-066-037c  
गाण्डीवशब्देन तु पाण्डवस्य योधा निपेतुः सहसा रथेभ्यः ।	KK04-04-066-038a  
भयार्दिताः पार्थशराभितप्ताः सिंहाभिपन्ना इव वारणेन्द्राः ॥	KK04-04-066-038c  
संरक्तनेत्रः पुनरिन्द्रकर्मा वैकर्तनं द्वादशभिः पृषत्कैः ।	KK04-04-066-039a  
वित्रास्य तेषां द्रवतां समैक्षद्दुःशासनं चैकरथेन पार्थः ॥	KK04-04-066-039c  
कर्णोऽब्रवीत्पार्थशराभितप्तो दुर्योधनं दुष्प्रसहं च दृष्ट्वा ।	KK04-04-066-040a  
दृष्टोऽर्जुनोऽयं प्रतियाम शीघ्रं श्रेयो विधास्याम इतो गतेन ॥	KK04-04-066-040c  
मन्ये त्वया तात कृतं च कार्यं यदर्जुनोऽस्माभिरिहाद्य दृष्टः ।	KK04-04-066-041a  
भूयो वनं गच्छतु सव्यसाची पश्यामि पूर्णं समयं न तेषाम् ॥	KK04-04-066-041c  
वैशम्पायन उवाच 	KK04-04-066-042  
शरार्दितास्ते युधि पाण्डवेन प्रसस्रुरन्योन्यमथाह्वयन्तः ।	KK04-04-066-042a  
कर्णोऽब्रवीदापतत्येष जिष्णुर्दुर्योधनं सम्परिवार्य यामः ॥	KK04-04-066-042c  
सर्वास्त्रविद्वारणयूथपाभः काले प्रहर्ता युधि शात्रवाणाम् ।	KK04-04-066-043a  
अयं च पार्थः पुनरागतो नो मूलं च रक्ष्यं भरतर्षभाणाम् ॥	KK04-04-066-043c  
समीक्ष्य पार्थं तरसाऽऽपतन्तं दुर्योधनः कालमिवात्तशस्त्रम् ।	KK04-04-066-044a  
भयार्तरूपः शरणं प्रपेदे द्रोणं च कर्णं च कृपं च भीष्मम् ॥	KK04-04-066-044c  
तं भीतरूपं शरणं व्रजन्तं दुर्योधनं शत्रुसहो निषङ्गी ।	KK04-04-066-045a  
इत्यब्रवीत्प्रीतमनाः किरीटी बाणाभितप्तं रुधिरं वमन्तम् ॥	KK04-04-066-045c  
विहाय कीर्तिं च यशश्च लोके युद्धात्परावृत्य पलायसे किम् ।	KK04-04-066-046a  
न नन्दयिष्यन्ति तवाहतानि तूर्याणि युद्धादवरोपितस्य ॥	KK04-04-066-046c  
न भोक्ष्यसे सोऽद्य महीं समग्रां यानानि वस्त्राण्यथ भोजनानि ।	KK04-04-066-047a  
कल्याणगन्धीनि च चन्दनानि युद्धात्परावृत्य तु भोक्ष्यसे किम् ।	KK04-04-066-047c  
सुवर्णमाल्यानि च कुण्डलानि हारांश्च वैडूर्यकृतोपधानान् ॥	KK04-04-066-047e  
च्युतस्य युद्धान्न तु शङ्खशब्दास्तथा भविष्यन्ति तवाद्य पाप ।	KK04-04-066-048a  
न भोगहेतोर्वरचन्दनं च स्त्रियश्च मुख्या मधुरप्रलापाः ।	KK04-04-066-048c  
युद्धात्प्रयातस्य नरेन्द्रसूनो परे च लोके फलिता न चेह ॥	KK04-04-066-048e  
युधिष्ठिरस्यास्मि निदेशकारी पार्थस्तृतीयो युधि च स्थिरोस्मि ।	KK04-04-066-049a  
तदर्थमावृत्य मुखं प्रयच्छ नरेन्द्रवृत्तं स्मर धार्तराष्ट्र ॥	KK04-04-066-049c  
मोघं तवैतद्भुवि नामधेयं दुर्योधनेतीह कृतं पुरस्तात् ।	KK04-04-066-050a  
दुर्योधनस्त्वं प्रथितोसि नाम्ना सुयोधनः सन्निकृतिप्रधानः ।	KK04-04-066-050c  
न ते पुरस्तादथ पृष्ठतो वा पश्यामि दुर्योधन रक्षितारम् ।	KK04-04-066-051a  
परीप्स युद्धेन कुरुप्रवीर प्राणान्मया बाणबलाभितप्तान् ॥ ॥	KK04-04-066-051c  

इति श्रीमन्महाभारते विराटपर्वणि गोग्रहणपर्वणि षट्षष्टितमोऽध्यायः ॥

4-66-50 सुयोधनस्त्वं निकृतिप्रधान इति ख. पाठः ॥ 50 ॥
