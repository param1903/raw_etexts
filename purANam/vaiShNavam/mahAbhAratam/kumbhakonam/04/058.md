अध्यायः 058

अर्जुनेन रणे विकर्णादिपराभवनपूर्वकं कर्णानुजहननम् ॥ 1 ॥ अर्जुनपराजितेन कर्णेन रणाङ्कणादपयानम् ॥ 2 ॥
वैशम्पायन उवाच 	KK04-04-058-001  
तत्प्रभग्नं बलं सर्वं विपुलौघस्वनं तथा ।	KK04-04-058-001a  
भीष्ममासाद्य सन्तस्थौ वेलामिव महोदधिः ॥	KK04-04-058-001c  
तानि सर्वाणि गाङ्गेयः समाश्वास्य परन्तपः ।	KK04-04-058-002a  
ततो व्यूह्य महाबाहुः समरेष्वपराजितः ॥	KK04-04-058-002c  
रथनागाश्वकलिकं युयुजे युद्धकोविदः ।	KK04-04-058-003a  
अभेद्यं परसैन्यानां शूरैरपि समीक्षितम् ॥	KK04-04-058-003c  
आचार्यदुर्योधनसूतपुत्रैः कृपेण भीष्मेण च पालितानि ।	KK04-04-058-004a  
अवध्यकल्पानि दुरासदानि रथाश्वमातङ्गसमाकुलानि च ॥	KK04-04-058-004c  
तेषामनीकानि किरीटमाली व्यूढानि दृष्ट्वा विपुलध्वजानि ।	KK04-04-058-005a  
गाण्डीवधन्वा द्विषतां निहन्ता वैराटिमामन्त्र्य ततोऽभ्युवाच ॥	KK04-04-058-005c  
सुसङ्गृहीतैरथ रश्मिभिस्त्वं हयान्नियम्य प्रसमीक्ष्य यत्तः ।	KK04-04-058-006a  
सम्प्रेषयाशु प्रतिवीरमेनं वैकर्तनं योधयितुं वृणोमि ॥	KK04-04-058-006c  
यां हस्तिकक्ष्यां बहुधा विचित्रां स्तम्भे रथे पश्यसि दर्शनीयाम् ।	KK04-04-058-007a  
विवर्तमानां ज्वलनप्रकाशां वैकर्तनस्यैतदनीकमग्र्यम् ॥	KK04-04-058-007c  
एतेन शीघ्रं प्रतिपादयेमान् श्वेतान्हयान्काञ्चनजालकक्ष्यान् ।	KK04-04-058-008a  
सर्वं जवं तत्र विदर्शयिष्ये ह्यासादयैतद्रथवीरवृन्दम् ॥	KK04-04-058-008c  
गजो गजेनेव हि योद्धुकामो मया सदा काङ्क्षति सूतपुत्रः ।	KK04-04-058-009a  
तमेव मां प्रापय सूतपुत्रं दुर्योधनोपाश्रयजातदर्पम् ।	KK04-04-058-009c  
तं पातयिष्यामि रथस्य मध्ये सहस्रनेत्रोऽशनिनेव वृत्रम् ॥	KK04-04-058-009e  
वैशम्पायन उवाच 	KK04-04-058-010  
स तैर्हयैर्जातजवैर्बृहद्भिः पुत्रो विराटस्य हिरण्यकक्ष्यैः ।	KK04-04-058-010a  
विध्वंसयंस्तद्रथिनामनीकं ततोऽवहत्पाण्डवमाजिमध्ये ॥	KK04-04-058-010c  
तमापतन्तं परमेण तेजसा समीक्ष्य वैकर्तनमभ्यरक्षन् ।	KK04-04-058-011a  
अभ्यद्रवंस्ते रथवीरवृन्दा व्याघ्रेण चाक्रान्तमिवर्षभं रणे ॥	KK04-04-058-011c  
चित्राङ्गदश्चित्ररथश्च वीरः सङ्ग्रामजिद्दुःसहचित्रसेनौ ।	KK04-04-058-012a  
विविंशतिर्दुर्मुखदुर्जयौ च विकर्णदुःशासनसौबलाश्च ।	KK04-04-058-012c  
शोणो निषेधश्च तमन्वयुस्ते वैकर्तनं शीघ्रतरं युवानः ॥	KK04-04-058-012e  
पुत्रा ययुस्ते सहसोदराश्च वैकर्तनं पार्थगतं समीक्ष्य ।	KK04-04-058-013a  
प्रगृह्य चापानि महाबला रणे धनञ्जयं पर्यकिरञ्शरार्चिभिः ॥	KK04-04-058-013c  
तेषां धनुर्ज्याकृतनैकतन्त्रीं प्रासोपवीणां शरसङ्घकोणाम् ।	KK04-04-058-014a  
कराग्रयन्त्रां स्थिरचापदण्डां वीणामुपावादयदाशु पार्थः ॥	KK04-04-058-014c  
तस्मिंस्तु युद्धे तुमुले प्रवृत्ते पार्थं विकर्णोऽतिरथं रथेन ।	KK04-04-058-015a  
विपाठवर्षेण कुरुप्रवीरो भीमेन भीमानुजमाससाद ॥	KK04-04-058-015c  
ततो विकर्णस्य धनुर्विकृत्य जाम्बुनदेनोपहितं दृढज्यम् ।	KK04-04-058-016a  
न्यपातयत्तद्ध्वजमस्य विद्ध्वा छिन्नध्वजः सोऽप्यपयाज्जवेन ॥	KK04-04-058-016c  
तं शात्रवाणां गणबाधितारं कर्माणि कुर्वाणममानुषाणि ।	KK04-04-058-017a  
शत्रुन्तपो वैरममृष्यमाणः समार्पयत्कूर्मनखेन पार्थम् ॥	KK04-04-058-017c  
स तेन राज्ञाऽतिरथेन विद्धो विगाहमानो ध्वजिनीं पेरषाम् ।	KK04-04-058-018a  
शत्रुन्तपं पञ्चभिराशु विद्ध्वा ततोऽस्य सूतं दशभिर्जघान ॥	KK04-04-058-018c  
ततः स विद्धो भरतर्षभेण बाणेन कायावरणातिगेन ।	KK04-04-058-019a  
गतासुराजौ निपपात राजन्नगो नगाग्रादिव वातरुग्णः ॥	KK04-04-058-019c  
रथर्षभास्ते तु रथर्षभेण वीरा रणे वीरतरेण भग्नाः ।	KK04-04-058-020a  
चकम्पिरे वातवशेन काले प्रकम्पितानीव महावनानि ॥	KK04-04-058-020c  
हताश्च पार्थेन नरप्रवीरा भूमौ युवानः सुषुपुः सुवेषाः ।	KK04-04-058-021a  
वसुप्रदा वासवतुल्यवीर्याः पराजिता वासवजेन सङ्ख्ये ।	KK04-04-058-021c  
सुवर्णकार्ष्णायसवर्मनद्धा नागा यथा हैमवते प्रवृद्धाः ॥	KK04-04-058-021e  
तथा स शत्रून्समरे विनिघ्नन् गाण्डीवधन्वा पुरुषप्रवीरः ।	KK04-04-058-022a  
चचार सङ्ख्ये विदिशो दिशश्च दहन्निवाग्निर्वनमातपान्ते ॥	KK04-04-058-022c  
सुजीर्णपर्णानि यथा वसन्ते विशातयित्वा तु रजो नुदन्खे ।	KK04-04-058-023a  
तथा सपत्नान्विकिरन्किरीटी चचार सङ्ख्येऽतिरथो रथेन ॥	KK04-04-058-023c  
शोणाश्ववाहस्य हयान्निहत्य वैकर्तनभ्रातुरदीनसत्वः ।	KK04-04-058-024a  
एकेन सङ्ग्रामजितः शरेण शिरो जहाराथ किरीटमाली ॥	KK04-04-058-024c  
तस्मिन्हते भ्रातरि सूतपुत्रो वैकर्तनो वीर्यमदप्रतापी ।	KK04-04-058-025a  
प्रगृह्य दन्ताविव नागराजो महाबलः सिंहमिवाजगाम ॥	KK04-04-058-025c  
स पाण्डवं द्वादशभिः पृषत्कैर्वैकर्तनः पार्थमुपाजघान ।	KK04-04-058-026a  
विव्याध गात्रेषु हयांश्च सर्वान्विराटपुत्रं च शरैर्विजघ्ने ॥	KK04-04-058-026c  
तमापतन्तं समरे किरीटी वैकर्तनं सर्वसमृद्धतेजाः ।	KK04-04-058-027a  
प्रच्छादयामास महाधनुष्मान्न्यषेधयच्छत्रुगणांश्च वीरः ॥	KK04-04-058-027c  
निहत्य कर्णस्य ततः किरीटी पुरश्चरांश्चापि च पृष्ठगोपान् ।	KK04-04-058-028a  
समीपमभ्यागमदप्रमेयो वितत्य पक्षौ गरुडो यथोरगम् ॥	KK04-04-058-028c  
तावुत्तमौ सर्वधनुर्धराणां महाबलौ सर्वसपत्नसाहौ ।	KK04-04-058-029a  
कर्णं च पार्थं च निशम्य युद्धे दिदृक्षमाणाः कुरवोऽवतस्थुः ॥	KK04-04-058-029c  
तं पाण्डवः स्पष्टमुदीर्णकोपं कृतागसं कर्णमुदीक्ष्य कोपात् ।	KK04-04-058-030a  
क्षणेन साश्वं सरथं ससूतमन्तर्दधे मेघ इवातिवृष्ट्या ॥	KK04-04-058-030c  
ततः सयुग्याः सरथाः सनागा योधा विनेदुर्भरतर्षभाणाम् ।	KK04-04-058-031a  
अन्तर्हितं भीष्ममुखाः समीक्ष्य किरीटिना कर्णरथं पृषत्कैः ॥	KK04-04-058-031c  
स चापि तानर्जुनबाहुमुक्ताञ्शराञ्शरौघैः प्रतिहत्य तूर्णम् ।	KK04-04-058-032a  
बभौ महात्मा सधनुः सबाणः सविष्फुलिङ्गोऽग्निरिवाथ कर्णः ॥	KK04-04-058-032c  
ततस्तु जज्ञे करतालघोषः सशङ्खभेरीपणवाकुलस्तु ।	KK04-04-058-033a  
प्रक्ष्वेलितास्फोटितसिंहनादैर्वैकर्तनं पूजयतां कुरूणाम् ॥	KK04-04-058-033c  
आधूतलाङ्गूलमहापताकं रथोत्तमं श्रेष्ठतमं कुरूणाम् ।	KK04-04-058-034a  
ततः सगाण्डीवकृतप्रणादं किरीटिनं प्रेक्ष्य ननाद कर्णः ॥	KK04-04-058-034c  
पार्थोपि वैकर्तनमर्दयित्वा साश्वं सकेतुं सरथं ससूतम् ।	KK04-04-058-035a  
ननाद हर्षात्सहसा किरीटी पितामहं द्रोणकृपौ च दृष्ट्वा ॥	KK04-04-058-035c  
सिषेच पार्थं बहुभिः शरौघैर्वैकर्तनः संयति तीक्ष्णवेगैः ।	KK04-04-058-036a  
वैकर्तनश्चापि किरीटमाली प्रच्छादयामास शितैः शरौघैः ॥	KK04-04-058-036c  
तयोरमोघान्सृजतोः शरौघानस्त्रज्ञयोरास महान्विमर्दः ।	KK04-04-058-037a  
राहुप्रमुक्ताविव चन्द्रसूर्यौ क्षणान्तरेणानुददर्श लोकः ॥	KK04-04-058-037c  
हतास्तु पार्थेन रथप्रवीरा भूमौ युवानः सुषुपुः सुकेशाः ।	KK04-04-058-038a  
सुवर्णलोहायसवर्मगात्रा वृक्षा यथा हैमवते निकृत्ताः ॥	KK04-04-058-038c  
तथा स शत्रून्समरे विनिघ्नन्गाण्डीवधन्वा व्यधमत्सपत्नान् ।	KK04-04-058-039a  
चचार सङ्ख्ये विदिशो दिशश्च दहन्निवाग्निर्वनमातपान्ते ॥	KK04-04-058-039c  
सुशीर्णपर्णानि यथा वसन्ते विधूनयन्वायुरिवाल्पसारान् ।	KK04-04-058-040a  
तथा सपत्नान्विधमन्किरीटी चचार सङ्ख्येऽतिरथो रथेन ॥	KK04-04-058-040c  
शत्रूनिवेन्द्रः समरे किरीटी विद्रावयंस्तद्रथवीरवृन्दम् ।	KK04-04-058-041a  
प्राच्छादयच्चारुकिरीटमाली वरेषुभिः शत्रुगणाननेकान् ॥	KK04-04-058-041c  
कर्णं तदोवाच किरीटमाली शूरः कुरूणां प्रवरोऽभिगर्जन् ॥	KK04-04-058-042ac  
कर्ण यस्त्वं सभामध्ये बह्वबद्धं प्रभाषसे ।	KK04-04-058-043a  
न मे युधि समोस्तीति तदिदं प्रत्युपस्थितम् ॥	KK04-04-058-043c  
सभायां पौरुषं प्रोच्य धर्ममुत्सृज्य केवलम् ।	KK04-04-058-044a  
कर्तुमिच्छसि यत्कर्म तन्मन्ये दुष्करं त्वया ॥	KK04-04-058-044c  
यत्त्वया कथितं पूर्वं नास्ति मत्सम इत्यपि ।	KK04-04-058-045a  
तत्सत्यं कुरु राधेय कुरुमध्ये मया सह ॥	KK04-04-058-045c  
सभायां यस्तु पाञ्चालीं क्लिश्यमानां तदा त्वया ।	KK04-04-058-046a  
दृष्टवानस्मि तस्याद्य फलमश्नुहि केवलम् ॥	KK04-04-058-046c  
धर्मपाशनिबद्धेन यन्मया मर्षितं तव ।	KK04-04-058-047a  
तस्य पापस्य राधेय फलं प्राप्नुहि दुर्मते ॥	KK04-04-058-047c  
एहि कर्ण मया सार्धमिहाद्य कुरु वैशसम् ।	KK04-04-058-048a  
प्रेक्षका कुरवः सन्तु सर्वे ते सहसैनिकाः ॥	KK04-04-058-048c  
इदानीमेव तावत्त्वमपयातो रणान्मम ।	KK04-04-058-049a  
कस्माज्जीवसि राधेय निहतस्त्वनुजस्तव ॥	KK04-04-058-049c  
यो भ्रातरं पातयित्वा कस्त्यक्त्वा च रणाजिरम् ।	KK04-04-058-050a  
त्वदन्यः पुरुषः सत्सु ब्रूयादेवं व्यवस्थितः ॥	KK04-04-058-050c  
कर्ण उवाच 	KK04-04-058-051  
ब्रवीषि वाचा यत्पार्थ कर्मणा तत्समाचर ।	KK04-04-058-051a  
विशेषितो हि त्वं वाचा कर्मणाप्रतिमं भुवि ॥	KK04-04-058-051c  
यत्त्वया मर्षितं पूर्वं तदशक्तेन मर्षितम् ।	KK04-04-058-052a  
इति गृह्णीम ते पार्थ तमदृष्ट्वा पराक्रमम् ॥	KK04-04-058-052c  
धर्मपाशनिबद्धेन यत्त्वया मर्षितं पुरा ।	KK04-04-058-053a  
तथैव बद्धमात्मानमबद्ध इति मन्यसे ॥	KK04-04-058-053c  
न हि तावद्वने वासो यथोक्तं चरितस्त्वया ।	KK04-04-058-054a  
क्लिष्टस्त्वमर्थलोभात्तु समयं छेत्तुमिच्छसि ॥	KK04-04-058-054c  
यदि चेन्द्रः स्वयं पार्थ तव युद्ध्येत कारणात् ।	KK04-04-058-055a  
तथाऽपि न व्यथा काचिन्मम स्याद्विक्रमिष्यतः ॥	KK04-04-058-055c  
अयं कौन्तेयकामस्ते नचिरात्समुपस्थितः ।	KK04-04-058-056a  
योत्स्यसे हि मया सार्धमत्र पश्यामि ते बलम् ॥	KK04-04-058-056c  
वैशम्पायन उवाच 	KK04-04-058-057  
इति कर्णो ब्रुवन्नेव बीभत्सुमपराजितम् ।	KK04-04-058-057a  
अभ्ययाद्विसृजन्बाणान्कायावरणभेदिनः ॥	KK04-04-058-057c  
प्रतिजग्राह तान्पार्थः प्रीयमाणो महारथः ॥	KK04-04-058-058ac  
शरवर्षेण महता पर्जन्य इव वृष्टिमान् ।	KK04-04-058-059a  
अभीयाय हि बीभत्सुर्गाण्डीवं विक्षिपन्धनुः ॥	KK04-04-058-059c  
जिघांसुः समरे कर्णं विससर्ज शरान्बहून् ।	KK04-04-058-060a  
तान्कर्णः प्रतिजग्राह वायुवेगमिवाचलः ॥	KK04-04-058-060c  
तयोर्दैवासुरसमः सन्निपातोऽभवन्महान् ।	KK04-04-058-061a  
किरतोः शरजालानि कृत्स्नं व्योम निरन्तरम् ॥	KK04-04-058-061c  
उत्पेतुर्मेघजालानि घोररूपाणि सर्वशः ।	KK04-04-058-062a  
ववर्ष च रजो भौमं कर्णपार्थसमागमे ॥	KK04-04-058-062c  
न स्म सूर्यः प्रतपति न च वाति समीरणः ।	KK04-04-058-063a  
शरप्रच्छादितं व्योम छायाभूतमिवाभवत् ॥	KK04-04-058-063c  
गाण्डीवस्य च निर्घोषः कर्णस्य धनुषस्तथा ।	KK04-04-058-064a  
दह्यतामिव वेणूनामासीत्परमदारुणः ॥	KK04-04-058-064c  
अर्जुनस्तु हयान्नागान्रथांश्च विनिपातयन् ।	KK04-04-058-065a  
क्षोभयामास तत्सैन्यं कर्णं विव्याध चासकृत् ॥	KK04-04-058-065c  
ततः पार्थो महाबाहुः कर्णस्य धनुरच्छिनत् ।	KK04-04-058-066a  
छिन्नधन्वा ततः कर्णः शक्तिं चिक्षेप वेगवान् ।	KK04-04-058-066c  
तां शक्तिं समरे पार्थश्चिच्छेद निशितैः शरैः ॥	KK04-04-058-066e  
ततो निपेतुर्बहुशो राधेयस्य पदानुगाः ।	KK04-04-058-067a  
तांश्च गाण्डीवनिर्मुक्तैः प्राहिणोद्यमसादनम् ॥	KK04-04-058-067c  
अशेरतावृत्य महीं समग्रां पार्थेषुमार्गे निहता द्विपेन्द्राः ।	KK04-04-058-068a  
हिरण्यकक्ष्याः शरजालचित्रा यथा नगाः पावकजालनद्धाः ॥	KK04-04-058-068c  
तं शत्रुसेनाङ्गनिबर्हणानि कर्माणि कुर्वाणममानुषाणि ।	KK04-04-058-069a  
वैकर्तनः पूर्वममृष्यमाणः समार्पयल्लक्ष्यमिवाशु पार्थम् ॥	KK04-04-058-069c  
ततश्चतुर्भिस्तुरगान्विकृष्य विव्याध कर्णोऽथ धनञ्जयस्य ।	KK04-04-058-070a  
षड्भिश्च सूतं दशभिर्हयांश्च षष्ट्या च पार्थं त्रिभिरस्य केतुम् ॥	KK04-04-058-070c  
सविष्फुलिङ्गोज्ज्वलभीमघोषः कोपेन्धनः केतुशिखः शरार्चिः ।	KK04-04-058-071a  
कर्णाग्निरस्त्रानिलभीमवातो बभौ दिधक्षन्निव पार्थकक्षम् ॥	KK04-04-058-071c  
स्वनेमिशङ्खस्वनभीमघोषश्चलत्पताकोज्ज्वलभीमविद्युत् ।	KK04-04-058-072a  
पार्थाम्बुदः शस्त्रशराम्बुधारः कर्णानलं संशमयाञ्चकार ॥	KK04-04-058-072c  
तेनातिविद्धः समरे किरीटी प्रबोधितः सिंह इव प्रसुप्तः ।	KK04-04-058-073a  
गाण्डीवधन्वा प्रवरः कुरूणां प्रतत्वरे कर्णवधाय जिष्णुः ॥	KK04-04-058-073c  
स ब्राह्ममस्त्रं समरे किरीटी प्रादुश्चकाराद्भुतवीर्यकर्मा ।	KK04-04-058-074a  
सन्तापयन्कर्णरथं शरौघैर्लोकानिमान्त्सूर्य इवांशुमाली ॥	KK04-04-058-074c  
स हस्तिनेवाभिहतो गजेन्द्रः प्रगृह्य भल्लान्निशितान्निषङ्गात् ।	KK04-04-058-075a  
आकर्णपूर्णे तु धनुर्विकृष्य विव्याध बाणैरथ सूतपुत्रम् ॥	KK04-04-058-075c  
अथास्य बाहू सशिरो ललाटं ग्रीवामुरः स्कन्धभुजान्तरं च ।	KK04-04-058-076a  
कर्णस्य पार्थो युधि निर्बिभेद वज्रैरिवाद्रिं भगवान्महेन्द्रः ॥	KK04-04-058-076c  
स पार्थमुक्तानविषह्य बाणान् गजो गजेनेव जितस्तरस्वी ।	KK04-04-058-077a  
विहाय सङ्ग्रामशिरोपयातो वैकर्तनः पार्थशराभितप्तः ॥  ॥	KK04-04-058-077c  

इति श्रीमन्महाभारते विराटपर्वणि गोग्रहणपर्वणि अष्टपञ्चाशोऽध्यायः ॥ 58 ॥

4-58-23 वायुर्यथा खे आकाशे रजो नुदन् चरति तथेत्यध्याहारेण योजना ॥ 23 ॥ 4-58-30 कर्णमुदीक्ष्य हर्षादिति ध. पाठः ॥ 30 ॥
