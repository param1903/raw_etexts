अध्यायः 010

भीमेन सूदवेषपरिग्रहेण विराटसभाप्रवेशः ॥ 1 ॥ विराटेन भीमस्य पाकाधिकारे नियोजनम् ॥ 2 ॥
वैशम्पायन उवाच 	KK04-01-010-001  
अथापरस्यां दिशि भीमदर्शनो वृकोदरोऽदृश्यत सिंहविक्रमः ।	KK04-01-010-001a  
असिप्रवेके प्रतिमुच्य शाणिते खजां च दर्वी च करेण धारयन् ॥ 	KK04-01-010-001c  
त्वचं च गोचर्ममयीं सुमर्दितां समुक्षितां पानकरागषाडवैः ।	KK04-01-010-002a  
किलासमालम्ब्य करेण चायसं सशृङ्गिबेरार्द्रकभूस्तृणाङ्कुरम् ॥ 	KK04-01-010-002c  
गम्भीररूपः परमेण तेजसा रविर्यथा लोकमिमं प्रकाशयन् ।	KK04-01-010-003a  
स कृष्णवासा गिरिराजसारवान् स मत्स्यराजं समुपेत्य तस्थिवान् ॥ 	KK04-01-010-003c  
सभागतो वारणयूथपोपमस्तमिस्रहा रात्रिमिवावभासयन् ।	KK04-01-010-004a  
सहस्रनेत्रावरजान्तकोपमस्त्रिलोकपालाधिपतिर्यथा हरिः ॥ 	KK04-01-010-004c  
तमाव्रजन्तं गजयूथपोपमं निरीक्षमाणो नवसूर्यवर्चसम् ।	KK04-01-010-005a  
भयात्समुद्विग्नविषण्णचेतनो दिशश्च सर्वाः प्रसमीक्ष्य चासकृत् ॥	KK04-01-010-005c  
तमेकवस्त्रं परसैन्यवारणं सभाऽविदूरान्नृपतिर्नृपात्मजम् ।	KK04-01-010-006a  
समीक्ष्य वैक्लव्यमुपेयिवाञ्शनैर्जनाश्च भीताः परिसर्पिरे भृशम् ॥ 	KK04-01-010-006c  
अथाब्रवीन्मात्स्यपतिः सभागतान् भृशातुरोष्णं परिनिश्वसन्निव ।	KK04-01-010-007a  
कोऽयं युवा वारणराजसन्निभः सभामभिप्रैति हि मामिकामिमाम् ॥	KK04-01-010-007c  
को वा विजानाति पुराऽस्य दर्शनं मृगेन्द्रशार्दूलगतिं हि मामकः ।	KK04-01-010-008a  
व्यूढान्तरांसो मृगराडिवोत्कटो य एष दिव्यः पुरुषः प्रकाशते ॥	KK04-01-010-008c  
राजश्रिया ह्येष विभाति राजवद्विरोचते रुक्मगिरिप्रभोपमः ।	KK04-01-010-009a  
नाक्षत्रियो नूनमयं भविष्यति सहस्रनेत्रप्रतिमस्तथा ह्यसौ ॥	KK04-01-010-009c  
रूपेण यश्चाप्रतिमो ह्ययं महान्महीमिमां शक्र इवाभिपालयेत् ।	KK04-01-010-010a  
नाभूमिपोऽयं हि मतिर्ममेति च च्युतः समृद्ध्या नभसीव नाहुषः ॥ 	KK04-01-010-010c  
वैशम्पायन उवाच 	KK04-01-010-011  
वितर्कमाणस्य च तस्य पाण्डवः सभामतिक्रम्य वृकोदरोऽब्रवीत् ।	KK04-01-010-011a  
जयेति राजानमभिप्रमोदयन्सुखेन सभ्यं च सभागतं जनम् ॥ 	KK04-01-010-011c  
ततो नृपं वाक्यमुवाच पाण्डवो यथाऽनुपूर्व्यात्कृपयान्वितोत्तरम् ।	KK04-01-010-012a  
त्वां जीवितुं शत्रुहन्नागतोऽहं त्वमेव लोके परमो हि संश्रयः ॥	KK04-01-010-012c  
नरेन्द्र शूद्रोस्मि चतुर्थवर्णभाग्गुरूपदेशात्परिचारकर्मकृत् ।	KK04-01-010-013a  
जानामि सूपांश्च रसांश्च संस्कृतान्मांसान्यपूपांश्च पचामि शोभनान् ।	KK04-01-010-013c  
रागप्रकाराश्च बहून्फलाश्रयान्महानसे मे न समोस्ति सूपकृत् ॥ 	KK04-01-010-013e  
वैशम्पायन उवाच 	KK04-01-010-014  
तमब्रवीन्मत्स्यपतिः प्रहृष्टवत्प्रियं प्रगल्भं मधुरं विनीतवत् ।	KK04-01-010-014a  
न शूद्रतां काञ्चन लक्षयामि ते कुबेरचन्द्रेन्द्रदिवाकरप्रभ ॥	KK04-01-010-014c  
हुताशनाशीविषतुल्यतेजसो न कर्म ते योग्यमिदं महानसे ।	KK04-01-010-015a  
न सूपकारो भवितुं त्वमर्हसि सुपर्णगन्धर्वमहोरगोपम ॥ 	KK04-01-010-015c  
अनीककर्णाग्रधरो ध्वजी रथी भवाद्य मे वारणवाहिनीपतिः ।	KK04-01-010-016a  
न नीचकर्मा भवितुं त्वमर्हसि प्रशासितुं भूमिमिमां त्वमर्हसि ॥ 	KK04-01-010-016c  
भीम उवाच 	KK04-01-010-017  
चतुर्थवर्णोस्म्यहमुग्रशासन न वै वृणे त्वामहमीदृशं पदम् ।	KK04-01-010-017a  
जात्याऽस्मि शूद्रो बललेति नाम्ना जिजीविषुस्त्वद्विषयं समागतः ॥ 	KK04-01-010-017c  
युधिष्ठिरस्यास्मि महानसे पुरा बभूव सर्वप्रभुरन्नपानदः ।	KK04-01-010-018a  
अथापि मामुत्सृजसे महीपते व्रजाम्यहं यावदितो यथागतम् ॥	KK04-01-010-018c  
त्वमन्नसंस्कारविधौ प्रशाधि मां भवामि तेऽहं नरदेव सूपकृत् ।	KK04-01-010-019a  
बलेन तुल्यश्च न विद्यते मया नियुद्धशीलोस्मि सदा हि पार्थिव ॥ 	KK04-01-010-019c  
गजांश्च सिंहांश्च समेयिवानहं सदा करिष्यामि तवानघ प्रियम् ।	KK04-01-010-020a  
न नीचकर्मा तव मादृशः प्रभो बलस्य नेताऽप्यबलो भवेदिति ॥ 	KK04-01-010-020c  
स्वकर्मतुष्टाश्च वयं नराधिप प्रशाधि मां सूदपदे यदीच्छसि ।	KK04-01-010-021a  
ये सन्ति मल्ला बलवीर्यसम्मतास्तानेव योत्स्यामि तवाभिहर्षयन् ॥ 	KK04-01-010-021c  
वैशम्पायन उवाच 	KK04-01-010-022  
तमेवमुक्ते वचने नराधिपः प्रत्यब्रवीन्मत्स्यपतिः प्रहृष्टवत् ।	KK04-01-010-022a  
सोहं न मन्ये तव कर्म तत्समं समुद्रनेमिं पृथिवीं त्वमर्हसि ॥ 	KK04-01-010-022c  
त्रिलोकपालो हि यथा विराजसे तथाऽद्य मे विष्णुरिवातिरोचसे ।	KK04-01-010-023a  
यथा तु कामस्तव तत्तथा कृतं महानसे मे भव मे पुरस्कृतः ।	KK04-01-010-023c  
नराश्च मे तत्र मया सदाऽर्चिता भवाद्य तेषामधिपो मया कृतः ॥ 	KK04-01-010-023e  
तथा स भीमो विहितो महानसे विराटराजस्य बभूव वै प्रियः ।	KK04-01-010-024a  
उवास राजन्न च तं पृथग्जनो बुबोध तस्यानुचरश्च कश्चन ॥ ॥	KK04-01-010-024c  

इति श्रीमन्महाभारते विराटपर्वणि पाण्डवप्रवेशपर्वणि दशमोऽध्यायः ॥ 10 ॥

4-01-010-013 राजोपचाराश्च बहूनिति ध पाठ ॥ 4-01-010-016 अनीककण्ठाग्रसरोध्वजीति ध. पाठः ॥
