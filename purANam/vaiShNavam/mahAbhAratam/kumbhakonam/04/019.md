अध्यायः 019

कीचकगृहम् प्रति प्रस्थितया द्रौपद्या तेन स्वस्यादूषणाय सूर्यादिदेवताप्रार्थना ॥ 1 ॥ सूर्येण तद्रक्षणाय निगूढस्य रक्षसः प्रेषणम् ॥ 2 ॥ कीचकेन द्रौपदीम् प्रति स्ववशीभवनयाचनम् ॥ 3 ॥ तथा तदनङ्गीकाररोषात्तस्याः पादेन ताडनम् ॥ 4 ॥ सूर्यदूतेन रक्षसा कीचकस्य भूमौ निपातनम् ॥ 5 ॥ युधिष्ठिरेन कीचकजिघांसोर्भीमस्य सङ्केतेन प्रतिषेधनम् ॥ 6 ॥
वैशम्पायन उवाच 	KK04-03-019-001  
अकीर्तयत सुश्रोणी धर्मं शक्रं दिवाकरम् ।	KK04-03-019-001a  
मारुतं चाश्विनौ देवौ कुबेरं वरुणं यमम् ॥	KK04-03-019-001c  
रुद्रमग्निं भगं विष्णुं स्कन्दं पूषणमेव च ।	KK04-03-019-002a  
सावित्रीसहितं चापि ब्रह्माणं पर्यकीर्तयत् ॥ 	KK04-03-019-002c  
इत्येवं मृगशावाक्षी सुश्रोणी धर्मचारिणी ।	KK04-03-019-003a  
उपातिष्ठत सा सूर्यं मुहूर्तमबला तदा ॥ 	KK04-03-019-003c  
तदस्यास्तनुमध्यायाः सर्वं सूर्योऽवबुद्धवान् ।	KK04-03-019-004a  
अन्तर्हितं ततस्तस्या रक्षो रक्षार्थमादिशत् ॥ 	KK04-03-019-004c  
तच्चैनां नाजहात्तत्र सर्वावस्थास्वनिन्दिताम् ॥ 	KK04-03-019-005ac  
प्रतस्थे सा सुकेशान्ता त्वरमाणा पुनःपुनः ।	KK04-03-019-006a  
विलम्बमाना विवशा कीचकस्य निवेशनम् ॥ 	KK04-03-019-006c  
तां मृगीमिव वित्रस्तां दृष्ट्वा कृष्णां समागताम् ।	KK04-03-019-007a  
उत्पपातासनात्तूर्णं नावं लब्ध्वेव पारगः ॥ 	KK04-03-019-007c  
श्लक्ष्णं चोवाच वाक्यं स कीचकः काममूर्च्छितः ।	KK04-03-019-008a  
स्वागतं ते सुकेशान्ते सुव्युष्टा रजनी मम ॥ 	KK04-03-019-008c  
स्वामिनी त्वमनुप्राप्ता चिरस्य भवनं शुभे ।	KK04-03-019-009a  
कुरुष्व च मयि प्रीतिं वशं चोपानयस्व माम् ॥ 	KK04-03-019-009c  
प्रतिगृह्णीष्व मे भोगांस्त्वदर्थमुपकल्पितान् ।	KK04-03-019-010a  
सर्वरत्नमयीं मालां कुण्डले च हिरण्मये ॥ 	KK04-03-019-010c  
वासांसि चन्दनं माल्यं धूपशुद्धां च वारुणीम् ।	KK04-03-019-011a  
प्रतिगृह्णीष्व भद्रं ते विहर त्वं यथेच्छसि ।	KK04-03-019-011c  
प्रीत्या मे कुरु पद्माक्षि प्रसादं प्रियदर्शने ॥	KK04-03-019-011e  
स्वास्तीर्णमस्ति शयनं सितसूक्ष्मोत्तरच्छदम् ।	KK04-03-019-012a  
अत्रारुह्य मया सार्धं पिबेमां वरवारुणीम् ॥ 	KK04-03-019-012c  
भजस्व मां विशालाक्षि भर्ता ते सदृशोस्म्यहम् ।	KK04-03-019-013a  
उपसर्प वरारोहे मेरुमर्कप्रभा यथा ॥ 	KK04-03-019-013c  
वैशम्पायन उवाच 	KK04-03-019-014  
स मूढः कीचकस्तत्र प्राप्तां राजीवलोचनाम् ।	KK04-03-019-014a  
अब्रवीद्द्रौपदीं दृष्ट्वा दुरात्मा ह्यात्मसम्मतः ॥ 	KK04-03-019-014c  
कीचकेनैवमुक्ता सा द्रौपदी वरवर्णिनी ।	KK04-03-019-015a  
अब्रवीत्तमनाचारं नेदृशं वक्तुमर्हसि ॥	KK04-03-019-015c  
नाहं शक्या त्वया स्प्रष्टुं श्वपचेनेव ब्राह्मणी ।	KK04-03-019-016a  
गन्तुमिच्छसि दुर्बुद्धे गतिं दुर्गतरान्तराम् ॥ 	KK04-03-019-016c  
यत्र गच्छन्ति बहवः परदाराभिमर्शकाः ।	KK04-03-019-017a  
नराः सम्भिन्नमर्यादाः कीटवच्चाशुभाश्रयाः ॥ 	KK04-03-019-017c  
अप्रैषीन्मां सुराहारीं सुदेष्णा त्वन्निवेशनम् ।	KK04-03-019-018a  
तस्यै नयिष्ये मदिरां भगिनी तृषिता तव ॥ 	KK04-03-019-018c  
पिपासिता च कैकेयी तूर्णं मामादिशत्ततः ।	KK04-03-019-019a  
दीयतां मे सुरा शीघ्रं सूतपुत्र व्रजाम्यहम् ॥ 	KK04-03-019-019c  
कीचक उवाच 	KK04-03-019-020  
अन्या भद्रे हरिष्यन्ति राजपुत्र्याः सुरामिमाम् ।	KK04-03-019-020a  
किं त्वं यास्यसि कल्याणि मदर्थं त्वमिहागता ॥ 	KK04-03-019-020c  
वैशम्पायन उवाच 	KK04-03-019-021  
इत्युक्त्वा दक्षिणे पाणौ सूतपुत्रः परामृशत् ।	KK04-03-019-021a  
सा गृहीता विधून्वन्ती भूमौ निक्षिप्य भाजनम् ।	KK04-03-019-021c  
सभां शरणमाधावद्यत्र राजा युधिष्ठिरः ॥ 	KK04-03-019-021e  
तां कीचकः प्रधावन्तीं केशपक्षे परामृशत् ।	KK04-03-019-022a  
पातयित्वा तु तां भूमौ सूतपुत्रः पदाऽवधीत् ॥ 	KK04-03-019-022c  
सभायां पश्यतो राज्ञो विराटस्य महात्मनः ।	KK04-03-019-023a  
ब्राह्मणानां च वृद्धानां क्षत्रियाणां च पश्यताम् ॥ 	KK04-03-019-023c  
तस्याः पादाभितप्ताया मुखाद्रुधिरमास्रवत् ॥	KK04-03-019-024ac  
ततो दिवाकरेणाशु राक्षसः सन्नियोजितः ।	KK04-03-019-025a  
स कीचकमपोवाह वातवेगेन भारत ॥ 	KK04-03-019-025c  
स पपात तदा भूमौ रक्षोबलसमीरितः ।	KK04-03-019-026a  
विघूर्णमानो निश्चेष्टश्छिन्नमूल इव द्रुमः ॥ 	KK04-03-019-026c  
तां दृष्ट्वा तत्र ते सभ्या हाहाभूताः समन्ततः ।	KK04-03-019-027a  
न युक्तं सूतपुत्रेति कीचकेति च तेऽवदन् ।	KK04-03-019-027c  
किमियं वध्यते बाला कृपणा चाप्यबान्धवा ॥ 	KK04-03-019-027e  
तस्यामासन्हि ते पार्थाः सभायां भ्रातरस्तथा ।	KK04-03-019-028a  
अमृष्यमाणाः कृष्णायाः कीचकेन पदा वधम् ॥ 	KK04-03-019-028c  
तां दृष्ट्वा भीमसेनस्य क्रोधादास्रमवर्तत ।	KK04-03-019-029a  
धूमोच्छ्वासः समभवन्नेत्रे चोच्छ्रितपक्ष्मणी ।	KK04-03-019-029c  
सस्वेदा भ्रुकुटी चोग्रा ललाटे समवर्तत ॥ 	KK04-03-019-029e  
तस्य भीमो वधप्रेप्सुः कीचकस्य दुरात्मनः ।	KK04-03-019-030a  
दन्तैर्दन्तांस्तदा रोषान्निष्पिपेष महामनाः ॥ 	KK04-03-019-030c  
भूयः सञ्चरितः क्रुद्धः सहसोत्थाय चासनात् ।	KK04-03-019-031a  
निरैक्षत द्रुमं दीर्घं राजानं चाप्यवैक्षत ॥ 	KK04-03-019-031c  
वधमाकाङ्क्षमाणं तं कीचकस्य दुरात्मनः ।	KK04-03-019-032a  
आकारेणैव भीमं स प्रत्यषेधद्युधिष्ठिरः ॥ 	KK04-03-019-032c  
तस्य राजा शनैः सञ्ज्ञां कुन्तीपुत्रो युधिष्ठिरः ।	KK04-03-019-033a  
चकार भीमसेनस्य रोषाविष्टस्य धीमतः ॥	KK04-03-019-033c  
प्रत्याख्यानं तदा चाह कङ्को नाम युधिष्ठिरः ॥ 	KK04-03-019-034ac  
सूद मा साहसं कार्षीः फलितोऽयं वनस्पतिः ।	KK04-03-019-035a  
नात्र शुष्काणि काष्ठानि सन्ति यानि च कानि च ॥ 	KK04-03-019-035c  
यदि ते दारुकृत्यं स्यान्निष्क्रम्य नगराद्बहिः ।	KK04-03-019-036a  
समूलं शातयेर्वृक्षं श्रमस्ते न भविष्यति ॥ 	KK04-03-019-036c  
यस्य चार्द्रस्य वृक्षस्य शीतच्छायां समाश्रयेत् ।	KK04-03-019-037a  
न तस्य पर्णे द्रुह्येत पूर्ववृत्तमनुस्मरन् ॥ 	KK04-03-019-037c  
न क्रोधकालसमयः सूद मा चापलं कृथाः ।	KK04-03-019-038a  
अपूर्णोऽयं द्विपक्षोनो नेदं बलवतां बहु ॥ 	KK04-03-019-038c  
अथाङ्गुष्ठेनावमृद्नादङ्गुष्ठं तत्र धर्मराट् ।	KK04-03-019-039a  
प्रबोधनभयाद्राज्ञो भीमं तं प्रत्यषेधयत् ॥ 	KK04-03-019-039c  
भीमसेनस्तु तद्वाक्यं श्रुत्वा परपुरञ्जयः ।	KK04-03-019-040a  
सहसोत्पतितं क्रोधं न्ययच्छद्धृतिमान्बलात् ।	KK04-03-019-040c  
इङ्गितज्ञः स तु भ्रातुस्तूष्णीमासीद्वृकोदरः ॥ 	KK04-03-019-040e  
भीमस्य च समारम्भं दृष्ट्वा राज्ञोऽस्य चेष्टितम् ।	KK04-03-019-041a  
द्रौपदी चाधिकं क्रोधात्प्रारुदत्सा पुनःपुनः ॥ 	KK04-03-019-041c  
कीचकेनानुगमनात्कृष्णा ताम्रायतेक्षणा ।	KK04-03-019-042a  
सभाद्वारमुपागम्य रुदन्ती वाक्यमब्रवीत् ॥ 	KK04-03-019-042c  
अवेक्षमाणा सुश्रोणी पतींस्तान्दीनचेतसः ।	KK04-03-019-043a  
आकारं परिरक्षन्ती प्रतिज्ञां धर्मसंयुताम् ।	KK04-03-019-043c  
दह्यमानेव रौद्रेण चक्षुषा द्रुपदात्मजा ॥	KK04-03-019-043e  
प्रजारक्षणशीलानां राज्ञां ह्यमिततेजसाम् ।	KK04-03-019-044a  
कार्याऽनुपालनं नित्यं धर्मे सत्ये च तिष्ठताम् ॥	KK04-03-019-044c  
स्वप्रजायां प्रजायां च विशेषं नाधिगच्छताम् ।	KK04-03-019-045a  
प्रियेष्वपि च वध्येषु समत्वं ये समाश्रिताः ॥ 	KK04-03-019-045c  
विवादेषु प्रवृत्तेषु समं कार्यानुदर्शिना ।	KK04-03-019-046a  
राज्ञा धर्मासनस्थेन जितौ लोकावुभावपि ॥ 	KK04-03-019-046c  
राजन्धर्मासनस्थो हि रक्ष मां त्वमनागसम् ॥ 	KK04-03-019-047ac  
अहं त्वनपराध्यन्ती कीचकेन दुरात्मना ।	KK04-03-019-048a  
पश्यतस्ते महाराज हता पादेन दासिवत् ॥	KK04-03-019-048c  
त्वत्समक्षं नृपश्रेष्ठ निष्पिष्टा वसुधातले ।	KK04-03-019-049a  
अनागसं कृपार्हां मां स्त्रियं त्वं परिपालय ॥ 	KK04-03-019-049c  
रक्ष मां कीचकाद्भीतां धर्मं रक्ष नरेश्वर ।	KK04-03-019-050a  
मत्स्याधिप प्रजा रक्ष पिता पुत्रानिवौरसान् ॥	KK04-03-019-050c  
यस्त्वधर्मेण कार्याणि मोहात्मा कुरुते नृपः ।	KK04-03-019-051a  
अचिरात्तं दुरात्मानं वशे कुर्वन्ति शत्रवः ॥ 	KK04-03-019-051c  
मत्स्यानां कुलजस्त्वं हि तेषां सत्यं परायणम् ।	KK04-03-019-052a  
त्वं किलैवंविधो जातः कुले धर्मपरायणे ॥ 	KK04-03-019-052c  
अतस्त्वाहमभिक्रन्दे शरणार्थं नराधिप ।	KK04-03-019-053a  
त्राहि मामद्य राजेन्द्र कीचकात्पापपूरुषात् ॥ 	KK04-03-019-053c  
अनाथामिह मां ज्ञात्वा कीचकः पुरुषाधमः ।	KK04-03-019-054a  
प्रहरत्येव नीचात्मा न तु धर्ममवेक्षते ॥ 	KK04-03-019-054c  
अकार्याणामनारम्भात्कार्याणामनुपालनात् ।	KK04-03-019-055a  
प्रजासु ये सुवृत्तास्ते स्वर्गमायान्ति भूमिपाः ॥	KK04-03-019-055c  
कार्याकार्यविशेषज्ञाः कामकारेण पार्थिवाः ।	KK04-03-019-056a  
प्रजासु किल्बिषं कृत्वा नरकं यान्त्यधोमुखाः ॥	KK04-03-019-056c  
नैव यज्ञैर्न वा दानैर्न गुरोरुपसेवनात् ।	KK04-03-019-057a  
प्राप्नुवन्ति तथा धर्मं यथा कार्यानुपालनात् ॥	KK04-03-019-057c  
अपि चेदं पुरा ब्रह्मा प्रोवाचेन्द्राय पृच्छते ।	KK04-03-019-058a  
द्वन्द्वं कार्यमकार्यं च लोके चासीत्परं यथा ॥ 	KK04-03-019-058c  
धर्माधर्मौ पुनर्द्वन्द्वं विनियुक्तमथापि वा ।	KK04-03-019-059a  
क्रियाणामक्रियाणां च प्रापणे पुण्यपापयोः ॥ 	KK04-03-019-059c  
प्रजायां सृज्यमानायां पुरा ह्येतदुदाहृतम् ।	KK04-03-019-060a  
एतद्वो मानुषाः सम्यक्कार्यं द्वन्द्वत्रयं भुवि ॥	KK04-03-019-060c  
अस्मिन्सुनीते दुर्नीते लभते कर्मजं फलम् ।	KK04-03-019-061a  
कल्याणकारी कल्याणं पापकारी च पापकम् ॥	KK04-03-019-061c  
तेन गच्छति संसर्गं स्वर्गाय नरकाय वा ।	KK04-03-019-062a  
सुकृतं दुष्कृतं वाऽपि कृत्वा मोहेन मानवः ।	KK04-03-019-062c  
पश्चात्तापेन तप्येत स्वबुद्ध्या मरणं गतः ॥ 	KK04-03-019-062e  
एवमुक्त्वा परं वाक्यं विससर्ज शतक्रतुम् ।	KK04-03-019-063a  
शक्रोप्यापृच्छ्य ब्रह्माणं देवराज्यमपालयत् ॥	KK04-03-019-063c  
यथोक्तं देवराजेन ब्रह्मणा परमेष्ठिना ।	KK04-03-019-064a  
तथा त्वमपि राजेन्द्र कार्याकार्ये स्थिरो भव ॥ ॥	KK04-03-019-064c  

इति श्रीमन्महाभारते विराटपर्वणि कीचकवधपर्वणि एकोनविंशोऽध्यायः ॥ 19 ॥

4-19-17 कीटवच्च गुहाश्रया इति क. थ. पाठः ॥ 17 ॥
