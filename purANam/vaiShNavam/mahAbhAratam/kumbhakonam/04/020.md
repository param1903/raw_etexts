अध्यायः 020

विराटेन कीचकस्य दण्डाप्रयोगाद्रुष्टया द्रौपद्या तम् प्रत्युपालम्भनम् ॥ 1 ॥ युधिष्ठिरेण द्रौपद्याः सान्त्वनम् ॥ 2 ॥ द्रौपद्याऽज्ञानादिव स्वशोकहेतुम् पृच्छन्तीं सुदेष्णाम् प्रति गन्धर्वैः कीचकवधस्य भावित्वकथनम् ॥ 3 ॥
वैशम्पायन उवाच 	KK04-03-020-001  
एवं विलपमानायां पाञ्चाल्यां मत्स्यपुङ्गवः ।	KK04-03-020-001a  
अशक्तः कीचकं तत्र शासितुं बलदर्पितम् ।	KK04-03-020-001c  
विराटराजः सूतं तु सान्त्वेनैव न्यवारयत् ॥ 	KK04-03-020-001e  
कीचकं मत्स्यराजेन कृतागसमनिन्दिता ।	KK04-03-020-002a  
नापराधानुरूपेण दण्डेन प्रतिपादितम् ॥ 	KK04-03-020-002c  
पाञ्चालराजस्य सुता दृष्ट्वा सुरसुतोपमा ।	KK04-03-020-003a  
धर्मज्ञा व्यवहाराणां कीचके कृतकिल्बिषे ।	KK04-03-020-003c  
पुनः प्रोवाच राजानं स्मरन्ती धर्ममुत्तमम् ॥ 	KK04-03-020-003e  
सम्प्रेक्ष्य च वरारोहा सर्वांस्तत्र सभासदः ।	KK04-03-020-004a  
राजानुवर्तनपरान्कीचकं च कृतागसम् ।	KK04-03-020-004c  
विराटं चाह पाञ्चाली दुःखेनाविष्टचेतना ॥	KK04-03-020-004e  
न राजन्राजवत्किञ्चित्समाचरसि कीचके ।	KK04-03-020-005a  
दस्यूनामिव ते धर्मो न सत्सु परिवर्तते ॥ 	KK04-03-020-005c  
न कीचकः स्वधर्मस्थो न च मत्स्यः कथञ्चन ।	KK04-03-020-006a  
सभासदोऽप्यधर्मज्ञा य इमं पर्युपासते ॥	KK04-03-020-006c  
न धर्मं कीचको वेत्ति राजभृत्यास्तथैव च ।	KK04-03-020-007a  
न राजा विनयं ब्रूते अमात्याश्च न जानते ॥ 	KK04-03-020-007c  
नोपालभे त्वां नृपते विराटं नृपसंसदि ।	KK04-03-020-008a  
नाहमेतेन युक्ता वै हन्तुं मात्स्य तवान्तिके ॥ 	KK04-03-020-008c  
सभासदस्तु पश्यन्तु कीचकं धर्मलङ्घिनम् ।	KK04-03-020-009a  
विराटनृपते पश्य मामनाथामनागसम् ॥ 	KK04-03-020-009c  
न साम फलते दुष्टे दुष्टे दण्डः प्रयुज्यते ॥ 	KK04-03-020-010ac  
अदण्ड्यान्दण्डयन्राजा दण्ड्यांश्चैवाप्यदण्डयन् ।	KK04-03-020-011a  
स राजा न भवेल्लोके राजशब्दस्य भाजनम् ॥ 	KK04-03-020-011c  
दीनान्धकृपणाशक्तपङ्गुकुब्जजडादिकान् ।	KK04-03-020-012a  
अनाथबालवृद्धांश्च पुरुषान्वा स्त्रियोऽपि वा ।	KK04-03-020-012c  
दुष्टचोराभिभूतांश्च पालयेदवनीपतिः ॥ 	KK04-03-020-012e  
अनाथानां च नाथः स्यादपितॄणां पिता नृपः ।	KK04-03-020-013a  
माता भवेदमातॄणामगुरूणां गुरुर्भवेत् ।	KK04-03-020-013c  
अगतीनां गती राजा नृणां राजा परायणम् ॥	KK04-03-020-013e  
विशेषतः परैर्दुष्टैः परामृष्टं नरोत्तमः ।	KK04-03-020-014a  
स्त्रियं साध्वीमनाथां च पालयेत्स्वसुतामिव ॥ 	KK04-03-020-014c  
त्वद्गृहावसतिं राजन्नेतावत्कालपर्ययम् ।	KK04-03-020-015a  
अधिकां त्वत्सुतायाश्च पश्य मां कीचकाहताम् ॥ 	KK04-03-020-015c  
विराट उवाच 	KK04-03-020-016  
परोक्षं नाभिजानामि विग्रहं युवयोरहम् ।	KK04-03-020-016a  
अर्थतत्त्वमविज्ञाय किं स्यादकुशलं मम ॥ 	KK04-03-020-016c  
द्रौपद्युवाच 	KK04-03-020-017  
येषां न वैरी स्वपिति पदा भूमिमुपस्पृशन् ।	KK04-03-020-017a  
तेषां मां मानिनीं भार्यां सूतपुत्रः पदाऽवधीत् ॥ 	KK04-03-020-017c  
ये च दद्युर्न याचेयुर्ब्रह्मण्याः सत्यवादिनः ।	KK04-03-020-018a  
येषां दुन्दुभिनिर्घोषो ज्याघोषः श्रूयते भृशम् ।	KK04-03-020-018c  
तेषां मां दयितां भार्यां सूतपुत्रः पदाऽवधीत् ॥ 	KK04-03-020-018e  
तेजस्विनस्तथा क्षान्ता बलवन्तश्च मानिनः ।	KK04-03-020-019a  
महेष्वासा रणे शूरा गर्विता मानतत्पराः ।	KK04-03-020-019c  
तेषां मां मानिनीं भार्यां सूतपुत्रः पदाऽवधीत् ॥ 	KK04-03-020-019e  
सर्वलोकमिमं हन्युर्यदि क्रुद्धा महाबलाः ।	KK04-03-020-020a  
तेषां मां दयितां भार्यां सूतपुत्रः पदाऽवधीत् ॥ 	KK04-03-020-020c  
येषां नास्ति समः कश्चिद्वीर्ये सत्ये बले दमे ।	KK04-03-020-021a  
तेषां मां दयितां भार्यां सूतपुत्रः पदाऽवधीत् ॥ 	KK04-03-020-021c  
येषां न सदृशः कश्चिद्धनाद्यैर्भुवि मानवः ।	KK04-03-020-022a  
तेषां मां दयितां भार्यां सूतपुत्रः पदाऽवधीत् ॥ 	KK04-03-020-022c  
तवाग्रतो विशेषेण प्रजानां च हितैषिणः ।	KK04-03-020-023a  
पश्यतो निहता राजंस्तेनेह जगतीपते ॥ 	KK04-03-020-023c  
शरणं ये प्रपन्नानां भवन्ति शरणार्थिनाम् ।	KK04-03-020-024a  
चरन्ति लोके प्रच्छन्नाः क्वनु तेऽद्य महाबलाः ॥ 	KK04-03-020-024c  
कथं ते सूतपुत्रेण वध्यमानां प्रियां सतीम् ।	KK04-03-020-025a  
मर्षयन्ति यथा क्लीबा बलवन्तोऽतितेजसः ॥ 	KK04-03-020-025c  
क्वनु तेषाममर्षश्च वीर्यं तेषां च तद्बलम् ।	KK04-03-020-026a  
न परीप्सन्ति ये भार्यां वध्यमानां दुरात्माना ॥ 	KK04-03-020-026c  
मयाऽपि शक्यं किं कर्तुं विराटे धर्मदूषणे ।	KK04-03-020-027a  
मां मर्षयति यः पश्यन्वध्यमानामनागसम् ॥ 	KK04-03-020-027c  
धर्मो विद्धो ह्यधर्मेण सभां यत्रोपतिष्ठति ।	KK04-03-020-028a  
न चेद्विशल्यः क्रियते सर्वे विद्धाः सभासदः ॥	KK04-03-020-028c  
यत्र धर्मो ह्यधर्मेण सत्यं यत्रानृतेन च ।	KK04-03-020-029a  
हन्यते प्रेक्षमाणानां हतास्तत्र सभासदः ॥ 	KK04-03-020-029c  
वैशम्पायन उवाच 	KK04-03-020-030  
तस्यास्तत्कृपणं श्रुत्वा सैरन्ध्र्याः परिदेवितम् ।	KK04-03-020-030a  
ततः सभ्यास्तु ते सर्वे भूयः कृष्णामपूजयन् ।	KK04-03-020-030c  
साधुसाध्विति चाप्याहुः कीचकं चाप्यगर्हयन् ॥	KK04-03-020-030c  
केचित्कृष्णां प्रशंसन्ति केचिन्निन्दन्ति कीचकम् ।	KK04-03-020-031a  
केचिन्निन्दन्ति राजानं केचिद्देवीं च तां नराः ॥ 	KK04-03-020-031c  
सभ्या ऊचुः 	KK04-03-020-032  
यस्येयं चारुसर्वाङ्गी भार्या स्यादायतेक्षणा ।	KK04-03-020-032a  
परो लाभश्च तस्य स्यान्न स शोचेत्कदाचन ॥ 	KK04-03-020-032c  
यस्या गात्रं शुभं पीनं मुखं जयति पङ्कजम् ।	KK04-03-020-033a  
गतिर्हंसं स्मितं कुन्दं सैषा नार्हति पद्वधम् ॥ 	KK04-03-020-033c  
द्वात्रिंशद्दशना यस्याः श्वेता मांसनिबन्धनाः ।	KK04-03-020-034a  
स्निग्धाश्च मृदवः केशाः सैषा नार्हति पद्वधम् ॥ 	KK04-03-020-034c  
पद्मं चक्रं ध्वजं शङ्खं प्रासादो मकरस्तथा ।	KK04-03-020-035a  
यस्याः पाणितले सन्ति सैषा नार्हति पद्वधम् ॥ 	KK04-03-020-035c  
आवर्ताः खलु चत्वारः सर्वे चैव प्रदक्षिणाः ।	KK04-03-020-036a  
समं गात्रं शुभं स्निग्धं यस्या नार्हति पद्वधम् ॥ 	KK04-03-020-036c  
अच्छिद्रहस्तपादा च अच्छिद्रदशना च या ।	KK04-03-020-037a  
कन्या कमलपत्राक्षी कथमर्हति पद्वधम् ॥ 	KK04-03-020-037c  
सेयं लक्षणसम्पन्ना पूर्णचन्द्रनिभानना ।	KK04-03-020-038a  
सुरूपिणी सुवदना नेयं योग्या पदा वधम् ॥ 	KK04-03-020-038c  
देवदेवीव सुभगा शक्रदेवीव शोभना ।	KK04-03-020-039a  
अप्सरा इव सारूप्यान्नेयं योग्या पदा वधम् ॥ 	KK04-03-020-039c  
इति स्मापूजसंस्तत्र कृष्णां प्रेक्ष्य सभासदः ॥ 	KK04-03-020-039e  
सा विनिःश्वस्य सुश्रोणी भूमावन्तर्मुखी स्थिता ।	KK04-03-020-040a  
तूष्णीमासीत्तदा दृष्ट्वा विवक्षन्तं युधिष्ठिरम् ॥ 	KK04-03-020-040c  
युधिष्ठिरस्य कोपात्तु ललाटे स्वेद आस्रवत् ।	KK04-03-020-041a  
अब्रवीद्धर्मपुत्रोऽथ सैरन्ध्रीं महिषीं प्रियाम् ।	KK04-03-020-041c  
कृष्णां तत्र नृपाभ्याशे परिव्राजकरूपधृत् ॥ 	KK04-03-020-041e  
गच्छ सैरन्ध्रि मा भैस्त्वं सुदेष्णाया निवेशनम् ।	KK04-03-020-042a  
राजा ह्ययं धर्मशीलो विराटः परलोकभीः ।	KK04-03-020-042c  
यतस्त्वां न परित्राति सत्ये धर्मपथे स्थितः ॥ 	KK04-03-020-042e  
भर्तारमनुरुन्धन्त्यः क्लिश्यन्ते वीरपत्नयः ।	KK04-03-020-043a  
शुश्रूषया क्लिश्यमानाः पतिलोकं जयन्त्युत ॥ 	KK04-03-020-043c  
मन्ये न कालः क्रोधस्य पश्यन्ति पतयस्तव ।	KK04-03-020-044a  
तेन त्वां नाभिधावन्ति गन्धर्वाः सूर्यवर्चसः ॥ 	KK04-03-020-044c  
श्रूयन्तां ते सुकेशान्ते मोक्षधर्माश्रयाः कथाः ।	KK04-03-020-045a  
यथा धर्मः कुलस्त्रीणां दृष्टो धर्मानुरोधनात् ॥ 	KK04-03-020-045c  
नास्ति यज्ञः स्त्रियाः कश्चिन्न श्राद्धं नाप्युपोषणम् ।	KK04-03-020-046a  
या तु भर्तरि शुश्रूषा सा स्वर्गायाभिजायते ॥ 	KK04-03-020-046c  
पिता रक्षति कौमारे भर्ता रक्षति यौवने ।	KK04-03-020-047a  
पुत्रस्तु स्थाविरे भावे न स्त्री स्वातन्त्र्यमर्हति ॥ 	KK04-03-020-047c  
भीरु भर्तृभयात्पत्न्यो न क्रुध्यन्ति कदाचन ।	KK04-03-020-048a  
बहुभिश्च परिक्लेशैरवज्ञाताश्च शत्रुभिः ।	KK04-03-020-048c  
अनन्यभावाः शुद्धाश्च पुण्यलोकं जयन्त्युत ॥ 	KK04-03-020-048e  
न क्रोधकालं नियतं पश्यन्ति पतयस्तव ।	KK04-03-020-049a  
न क्रुद्धान्प्रतियायाद्वै पतींस्ते वृत्रहा अपि ।	KK04-03-020-049c  
तेन त्वां नाभिधावन्ति गन्धर्वाः कामरूपिणः ॥ 	KK04-03-020-049e  
यदि ते समयः कश्चित्कृतो ह्यायतलोचने ।	KK04-03-020-050a  
तं स्मरस्व क्षमाशीले क्षमा धर्मो ह्यनुत्तमः ॥ 	KK04-03-020-050c  
क्षमा धर्मः क्षमा सत्यं क्षमा दानं क्षमा तपः ।	KK04-03-020-051a  
क्षमावतामयं लोकः परलोकः क्षमावताम् ॥ 	KK04-03-020-051c  
द्व्यंशिनो द्वादशाङ्गस्य चतुर्विंशतिपर्वणः ।	KK04-03-020-052a  
कस्त्रिषष्ठिशतारस्य मासोनस्याक्षमी भवेत् ॥	KK04-03-020-052c  
गच्छ सैरन्ध्रि गन्धर्वाः करिष्यन्ति तव प्रियम् ।	KK04-03-020-053a  
व्यपनेष्यन्ति ते दुःखं येन ते विप्रियं कृतम् ॥ 	KK04-03-020-053c  
इत्येवमुक्ते तिष्ठन्तीं पुनरेवाह धर्मराट् ।	KK04-03-020-054a  
विघ्नं करोषि वै भद्रे दीव्यतां राजसंसदि ॥ 	KK04-03-020-054c  
तस्मात्त्वमपि सुश्रोणि शैलूषीव विभासि नः ।	KK04-03-020-055a  
एवमुक्ता तु सा भर्त्रा समुद्वीक्ष्याब्रवीदिदम् ॥ 	KK04-03-020-055c  
सत्यमुक्तं त्वया विद्वञ्शैलूषीं विद्धि मां पुनः ।	KK04-03-020-056a  
शैलूषकस्य तस्याहं येषां ज्येष्ठोऽक्षकोविदः ॥ 	KK04-03-020-056c  
एवमुक्त्वा वरारोहा परिमृज्याननं शुभम् ।	KK04-03-020-057a  
केशान्विमुक्तान्संयम्य रुधिरेण समुक्षितान् ॥ 	KK04-03-020-057c  
पांसुकुण्ठितसर्वाङ्गी गजराजवधूरिव ।	KK04-03-020-058a  
प्रतस्थे नागनासोरूर्भर्तुराज्ञाय शासनम् ॥ 	KK04-03-020-058c  
विमुक्ता मृगशावाक्षी निरन्तरपयोधरा ।	KK04-03-020-059a  
प्रभा नक्षत्रराजस्य कालमेघैरिवावृता ॥ 	KK04-03-020-059c  
यस्यार्थे पाण्डवेयास्तु त्यजेयुरपि जीवितम् ।	KK04-03-020-060a  
तां ते दृष्ट्वा तथा कृष्णां क्षमिणो धर्मचारिणः ।	KK04-03-020-060c  
समयं नातिवर्तन्ते वेलामिव महोदधिः ॥ 	KK04-03-020-060e  
सा प्रविश्य प्रवेपन्ती सुदेष्णाया निवेशनम् ।	KK04-03-020-061a  
रुदन्ती चारुसर्वाङ्गी तस्यास्तस्थावथाग्रतः ॥	KK04-03-020-061c  
तामुवाच विराटस्य महिषी शाठ्यमास्थिता ।	KK04-03-020-062a  
किमिदं पद्मसङ्काशं सुदन्तोष्ठाक्षिनासिकम् ॥ 	KK04-03-020-062c  
रुदन्त्या अवमृष्टास्रं पूर्णेन्दुसमवर्चसम् ।	KK04-03-020-063a  
बिम्बोष्ठं कृष्णताराभ्यामत्यन्तरुचिरप्रभम् ।	KK04-03-020-063c  
नयनाभ्यामजिह्माभ्यां मुखं ते मुञ्चते जलम् ॥ 	KK04-03-020-063e  
कस्त्वाऽवधीद्वरारोहे कस्माद्रोदिषि शोभने ।	KK04-03-020-064a  
को विप्रयुज्यते दारैः सपुत्रैः सहबान्धवैः ॥	KK04-03-020-064c  
कस्याद्य राजा कुपितो वधमाज्ञापयिष्यति ।	KK04-03-020-065a  
ब्रूहि किं ते प्रियं कर्म कं त्यजे घातयामि वा ॥	KK04-03-020-065c  
वैशम्पायन उवाच 	KK04-03-020-066  
तां निःश्वस्याब्रवीत्कृष्णा जानन्ती नाम पृच्छसि ।	KK04-03-020-066a  
भ्रातुस्त्वं मामनुप्रेष्य किमेवं हि विकत्थसे ॥ 	KK04-03-020-066c  
कीचको माऽवधीत्तत्र सुराहारीमितोगताम् ।	KK04-03-020-067a  
सभायां पश्यतो राज्ञो यथा वै निर्जने वने ॥ 	KK04-03-020-067c  
सुदेष्णोवाच 	KK04-03-020-068  
घातयामि सुदन्तोष्ठि कीचकं यदि मन्यसे ।	KK04-03-020-068a  
भ्राता यद्येष मे व्यक्तं योऽतीतो धर्मचारिणीम् ।	KK04-03-020-068c  
यस्त्वां कामाभिभूतात्मा दुर्लभामवमन्यते ॥	KK04-03-020-068e  
द्रौपद्युवाच 	KK04-03-020-069  
अद्यैव तं हनिष्यन्ति येषामागस्करो हि सः ।	KK04-03-020-069a  
मन्येऽहमद्य वा श्वो वा परलोकं गमिष्यति ॥ 	KK04-03-020-069c  
भ्रातुः प्रयच्छ त्वरिता जीवच्छ्राद्धं त्वमद्य वै ।	KK04-03-020-070a  
सुहृष्टं कुरु वै चैनं नासून्मन्ये धरिष्यति ॥ 	KK04-03-020-070c  
तेषां हि मम भर्तॄणां पञ्चानां धर्मचारिणाम् ।	KK04-03-020-071a  
एको दुर्धषणोऽत्यर्थं बले चाप्रतिमो भुवि ॥ 	KK04-03-020-071c  
निर्मनुष्यमिमं लोकं कुर्यात्क्रुद्धो निशामिमाम् ।	KK04-03-020-072a  
न स सङ्क्रुध्यते तावद्गन्धर्वः कामरूपधृत् ॥ 	KK04-03-020-072c  
नूनं ज्ञास्यति यावद्वै ममैतत्पादघातनम् ।	KK04-03-020-073a  
तत्क्षणात्कीचकः पापः सपुत्रभ्रातृबान्धवः ।	KK04-03-020-073c  
विनशिष्यति दुष्टात्मा यथा दुष्कृतकर्मकृत् ॥	KK04-03-020-074a  
अपि चैतत्पुरा प्रोक्तं निपुणैर्मनुजोत्तमैः ।	KK04-03-020-074c  
एकस्तु कुरुते पापं कालपाशवशं गतः ।	KK04-03-020-075a  
नीचेनात्मापराधेन कुलं तेन विनश्यति ॥ 	KK04-03-020-075c  
वैशम्पायन उवाच 	KK04-03-020-076  
सुदेष्णामेवमुक्त्वा तु सैरन्ध्री दुःखमोहिता ।	KK04-03-020-076a  
कीचकस्य वधार्थाय व्रतदीक्षामुपागमत् ॥ 	KK04-03-020-076c  
अभ्यर्थिता च नारीभिर्मानिता च सुदेष्णया ।	KK04-03-020-077a  
न च स्नाति न चाश्नाति न पांसून्परिमार्जति ।	KK04-03-020-077c  
रुधिरक्लिन्नवदना बभूव मृदितेक्षणा ॥	KK04-03-020-077e  
तां तथा शोकसन्तप्तां दृष्ट्वा प्ररुदितां स्त्रियः ।	KK04-03-020-078a  
कीचकस्य वधं सर्वा मनोभिश्च शशंसिरे ॥ ॥	KK04-03-020-078c  

इति श्रीमन्महाभारते विराटपर्वणि कीचकवधपर्वणि विंशोऽध्यायः ॥ 20 ॥
