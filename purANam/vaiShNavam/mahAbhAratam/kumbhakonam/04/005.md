




अध्यायः 005
पाण्डवैरिन्द्रसेनादीन्प्रति द्वारकादिगमनचोदना ॥ 1 ॥ पाण्डवान्प्रति धौम्येन राजगृहवासप्रकारानुशासनम् ॥ 2 ॥

युधिष्ठिर उवाच ।	001  
कर्माण्युक्तानि युष्माभिर्यानि तानि चरिष्यथ ।	001a  
मम चापि यथा बुद्धिरुचिता हि विनिश्चयात् ॥	001c  
पुरोहितोऽयमस्माकमग्निहोत्राणि रक्षतु ।	002a  
सूतपौरोगवैः सार्धं द्रुपदस्य निवेशने ॥	002c  
इन्द्रसेनमुखाश्चेमे रथानादाय केवलान् ।	003a  
यान्तु द्वारवतीं शीघ्रमिति मे वर्तते मतिः ॥	003c  
इमाश्च नार्यो द्रौपद्याः सर्वाश्च परिचारिका ।	004a  
पाञ्चालानेव गच्छन्तु सूतपौरोगवैः सह ॥	004c  
सर्वैरपि च वक्तव्यन् न प्राज्ञायन्त पाण्डवाः ।	005a  
अर्धरात्रे महात्मानो भिक्षादान्ब्राह्मणानपि ।	005c  
गता ह्यस्मानपाहाय सर्वे द्वैतवनादिति ॥	005e  
वैशम्पायन उवाच ।	006  
एवं तेऽन्योन्यमामन्त्र्य कर्माण्युक्त्वा पृथक्पृथक् ।	006a  
धौम्यमामन्त्रयामासुः स च तान्मन्त्रमब्रवीत् ॥	006c  
तानन्वशात्स धर्मात्मा सर्वधर्मविशेषवित् ।	007a  
धौम्यः पुरोहितो राजन्पाण्डवान्पुरुषर्षभान् ॥	007c  
धौम्य उवाच ।	008  
विदितं वै यथा सर्वं लोके वृत्तमिदन् नृप ।	008a  
विदिते चापि वक्तव्यं सुहृद्भिरनुरागतः ॥	008c  
अतोऽहमभिवक्ष्यामि हेतुमात्रन् निबोधत ।	009a  
हन्तेमां राजवसतिं राजपुत्रा ब्रवीमि वः ।	009c  
यथा राजकुलम् प्राप्य चरन्प्रोष्य न रिष्यति ॥	009e  
दुर्वासमेव कौरव्य जातेन कुरुवेश्मनि ।	010a  
अमानितेन मानार्ह गूढेन परिवत्सरम् ॥	010c  
दिष्टद्वारो लभेद्द्रष्टुं राजस्वेषु न विश्वसेत् ।	011a  
न चानुशिष्याद्राजानमपृच्छन्तं कदाचन ॥	011c  
तूष्णीं त्वेनमुपासीत काले समभिपूजयेत् ॥	012a  
असूयन्ति हि राजानो जनाननृतवादिनः ।	013a  
तथैव चावमन्यन्ते मन्त्रिणं वादिनम् मृषा ॥	013c  
विदिते चास्य कुर्वीत कार्याणि सुलघून्यपि ।	014a  
एवं विचरतो राज्ञि न क्षतिर्जायते क्वचित् ॥	014c  
पाण्डवाग्निरयं लोके सर्वशस्त्रमयो महान ।	015a  
भर्ता गोप्ता च भूतानां राजा पुरुषविग्रहः ॥	015c  
सर्वात्मना वर्तमानं यथा दोषो न संस्पृशेत् ।	016a  
राजानमुपतिष्ठन्तं तस्य वृत्तं निबोधत ॥	016c  
क्षत्रियञ् चैव सर्पञ् च ब्राह्मणञ् च बहुश्रुतम् ।	017a  
नावमन्येत मेधावी कृशानपि कदाचन ॥	017c  
एतत्रयञ् च पुरुषं निर्दहेदवमानितम् ।	018a  
राजा तस्माद्बुधैर्नित्यम् पूजनीयः प्रयत्नतः ॥	018c  
नातिवर्तेत मर्यादाम् पुरुषो राजसम्मतः ।	019a  
व्यवहारम् पुनर्लोके मर्यादाम् पण्डिता विदुः ॥	019c  
न हि पुत्रं न नप्तारं न भ्रातरमरिन्दम ।	020a  
समतिक्रान्तमर्यादं पूजयन्ति पराधिपाः ॥	020c  
गच्छन्नपि पराम् भूतिम् भूमिपालनियोजितः ।	021a  
जात्यन्ध इव मन्येत मर्यादामनुचिन्तयन् ॥	021c  
धृष्टो द्वारं सदा पश्यन्न च राजसु विश्वसेत् ।	022a  
तदेवासनमन्विच्छेद्यत्र नाभिलषेत्परः ॥	022c  
यत्रोपविष्टः सङ्कल्पं नोपहन्याद्बलीयसः ।	023a  
तदासनं राजकुले ईप्सेत पुरुषो वसन् ॥	023c  
यथैनं यत्र चासीनं शङ्कयेद्दुष्टचरिणम् ।	024a  
न तत्रोपविशेज्जातु यो राजवसतिं वसेत् ॥	024c  
स्वभूमौ काममासीत तिष्ठेद्वा राजसन्निधौ ।	025a  
न त्वेवासनमन्यस्य प्रार्थयेत कदाचन ॥	025c  
परासनगतं ह्येनम्परस्य परिचारकाः ।	026a  
परिषद्यपकर्षेयुः परिहास्येत शत्रुभिः ॥	026c  
नित्यं विप्रतिषिद्धं तत्पुरस्तादासनम् मतम् ।	027a  
अर्थार्थं हि यदा भृत्यो राजानमुपतिष्ठते ॥	027c  
दक्षिणं वाऽथ वामं वा भागमाश्रित्य पण्डितः ।	028a  
तिष्ठेद्विनीतवद्राजन्न पुरस्तान्न पृष्ठतः ।	028c  
राक्षिणामात्तशस्त्राणां पश्चात्स्थानं विधीयते ॥	028e  
मातृगोत्रे स्वगोत्रे वा नाम्ना शीलेन वा पुनः ।	029a  
सङ्ग्रहार्थम् मनुष्याणां नित्यमाभाषिता भवेत् ॥	029c  
पूज्यमानोपि यो राज्ञा नरो न प्रतिपूजयेत् ।	030a  
नैनमाराधयेज्जातु शास्ता शिष्यानिवालसान् ॥	030c  
नास्य युग्यन् न पर्यङ्कं नासनन् न रथन् तथा ।	031a  
आरोहेत्सम्मतोऽस्मीति यो राजवसतिं वसेत् ॥	031c  
यो वै गृहेभ्यः प्रवसन्क्रियमाणमनुस्मरन् ।	032a  
उत्थाने नित्यसङ्कल्पो निस्तन्द्रीः संयतात्मवान् ॥	032c  
परीतः क्षुत्पिपासाभ्यां विहाय परिदेवनम् ।	033a  
दुःखेन सुखमन्विच्छेद्यो राजवसतिं वसेत् ॥	033c  
अन्येषु प्रेष्यमाणेषु पुरस्ताद्धीर उत्पतेत् ।	034a  
करिष्याम्यहमित्येव यः स राजसु सिध्यति ॥	034c  
उष्णे वा यदि वा शीते रात्रौ वा यदि वा दिवा ।	035a  
आदिष्टो न विकल्पेत यः स राजसु सिद्ध्यति ॥	035c  
नैव प्राप्तोऽवमन्येत सदाऽमात्यो विशारदः ।	036a  
मानम् प्राप्तो न हृष्येत न व्यथेच्च विमानितः ।	036c  
ऋजुर्मृदुः सत्यवादो यः स राजसु सिद्ध्यति ॥	036e  
नैव लाभाद्धर्षमियान्न व्यथेच्च विमानितः ।	037a  
समः पूर्णतुलेव स्याद्यो राजवसतिं वसेत् ॥	037c  
अल्पेच्छो धृतिमान्राजञ्छायेवानुगतः सदा ।	038a  
दक्षः प्रदक्षिणो धीरः स राजवसतिं वसेत् ॥	038c  
इतिहासपुराणज्ञः कुशलः सत्कथासु च ।	039a  
वदान्यः सत्यवाक्वापि यो राजवसतिं वसेत् ॥	039c  
न मिथो भाषितं राज्ञो मनुष्येषु प्रकाशयेत् ।	040a  
यञ् चासूयन्ति राजानः पुरुषं नो वदेच्च तम् ॥	040c  
नैषां कर्मसु संयुक्तो धनङ् किञ्चिदुपस्पृशेत् ।	041a  
प्राप्नुयादाददानो वा बन्धं वा वधमेव वा ॥	041c  
तुल्योपस्थितयोः पश्य मम चान्यस्य चोभयोः ।	042a  
अन्यम् पुष्णाति मद्धीनमिति धीरो न मुह्यति ॥	042c  
श्रेयांसं हि परित्यज्य वैद्यं कर्मणिकर्मणि ।	043a  
पापीयांसम् प्रकुर्वीरञ्शीलमेषां तथाविधम् ॥	043c  
नैषां दारेषु कुर्वीत प्राज्ञो मैत्रीं कथञ्चन ।	044a  
रक्षणन् तु न सेवेत यो राजवसतिं वसेत् ॥	044c  
यदा ह्यभिसमीक्षेत प्रेष्यं स्त्रीभिः समागतम् ।	045a  
बुद्धिः परिभवेत्तस्य राजा शङ्केत वा पुनः ॥	045c  
शङ्कितस्य पुनः स्त्रीषु कस्य भृत्यस्य भूमिपः ।	046a  
जीवितं साधु मन्येत प्रकृतिस्थो बलात्कृतः ॥	046c  
हर्षवस्तुषु चाप्यत्र वर्तमानेषु केषु चित् ।	047a  
नातिगाढम् प्रहृष्येत तान्येवास्यानुपूजयेत् ॥ 47 ॥	047c  
हर्षाद्धि मन्दः पुरुषः स्वैरङ् कुर्वीत वैकृतम् ।	048a  
तदस्यान्तःपुरे वृत्तमीक्षाङ् कुर्वीत भूमिपः ॥	048c  
अन्तःपुरगतं ह्येनं स्त्रियः क्लीबाश्च सर्वतः ।	049a  
वर्तमानं यथावच्च कुत्सयेयुरसंशयम् ॥	049c  
तस्माद्गम्भीरमात्मानङ् कृत्वा हर्षं नियम्य च ।	050a  
नित्यमन्तःपुरे राज्ञो न वृत्तं कीर्तयेद्बहिः ॥	050c  
यथा हि सुमहामन्त्रो भिद्यमानो हरेत्सुखम् ।	051a  
एवमन्तःपुरे वृत्तं श्रूयमाणम् बहिर्भवेत् ॥	051c  
या तु वृत्तिरबाह्यानाम् बाह्यानामपि केवलम् ।	052a  
उभयेषां समस्तानां शृणु राजोपजीविनाम् ॥	052c  
न स्त्रियो जातु मन्येत बाह्ये वाभ्यन्तरेऽपि वा ।	053a  
अनुजीविनां नरेन्द्रस्तु सृजेद्धि सुमहद्भयम् ॥	053c  
मत्वाऽस्य प्रियमात्मानं राजरत्नानि राजवत् ।	054a  
अराजा राजयोग्यानि नोपयुञ्जीत पण्डितः ॥	054c  
अराजानं हि रत्नानि राजकान्तानि राजवत् ।	055a  
भुञ्जानन् तन् नरं राजा न तितिक्षेत जीवितम् ॥	055c  
तस्मादव्यक्तभोगेन भोक्तव्यम् भूतिमिच्छता ।	056a  
तुल्यभोगं हि राजा तु भृत्यङ् कोपेन योजयेत् ॥	056c  
न चापत्येन सम्प्रीतिं राज्ञः कुर्वीत केनचित् ।	057a  
अधिक्षिप्तमनर्थञ् च द्वेष्यञ् च परिवर्जयेत् ॥	057c  
एतां हि सेवमानस्य नरसीमाञ् चतुर्विधाम् ।	058a  
द्विधा विच्छिद्यते मूलं राजमूलोपसेविनः ॥	058c  
एतैस्तु विपरीता या नरसीमा नराधमैः ।	059a  
तथा कुर्वीत संसर्गन् न विरोधङ् कथञ्चन ॥	059c  
बन्धुभिश्च नरेन्द्रस्य बलवद्भिश्च मानवैः ।	060a  
साधु मन्येत संसर्गन् न विरोधङ् कथञ्चन ॥	060c  
ताभ्यां तु नरसीमाभ्यां विरुद्धस्याल्पतेजसः ।	061a  
प्रथमञ् छिद्यते मूलम् द्वितीयञ् जायते भयम् ॥	061c  
उद्धतानाञ् च यो वेषः कुहकानाञ् च यो भवेत् ।	062a  
राजवेषञ् च विस्पष्टं सेवमानो न वर्धते ।	062c  
इतराभ्यान् तु वेषाभ्याम् परिहास्येत बान्धवैः ॥	062e  
अपुम्भिश्चैव पुम्भिश्च स्त्रीभिः स्त्रीदर्शिभिर्नरैः ।	063a  
शक्ये सति न सम्भाषां जातु कुर्वीत कर्हिचित् ॥	064a  
प्रतिसम्भाषमाणो हि त्रिभिरेतैरचेतनः ।	064c  
श्येनः पेशीमिवादत्ते पुरुषो भूतिमात्मनः ॥	064e  
ये च राज्ञाऽभिसत्कारं लभेरन्कारणादिव ।	065a  
तैश्च सामन्तदूतैश्च न संसज्येत कर्हिचित् ॥	065c  
न चान्याचरिताम् भूमिमसन्दिष्टो महीपतेः ।	066a  
उपसेवेत मेधावी यो राजवसतिं वसेत् ॥	066c  
न च सन्दर्शने राज्ञां प्रबन्धमभिसञ्जपेत् ।	067a  
अपि चैतद्दरिद्राणां व्यलीकस्थानमुत्तमम् ॥	067c  
अर्थकामा च या नारी राजानं स्यादुपस्थिता ।	068a  
अनुजीवी तथायुक्तां निध्यायन्दुष्यते च सः ॥	068c  
तस्मान्नारीन् न निध्यायेत्तथायुक्तां विचक्षणः ।	069a  
तथा क्षुतञ् च वातञ् च निष्ठीवञ् चाचरेच्छनैः ॥	069c  
न नर्मसु हसेज्जातु मूढवृत्तिर्हि सा स्मृता ।	070a  
स्मितं तु मृदुपूर्वेण दर्शयीत प्रसादजम् ॥	070c  
न चाक्षौ न भुजौ जातु न च वाक्यं समाक्षिपेत् ।	071a  
न च तिर्यगवेक्षेत चक्षुर्भ्यां सम्यगाचरेत् ॥	071c  
भ्रुकुटिञ् च न कुर्वीत न चाङ्गुष्ठैर्लिखेन्महीम् ।	072a  
न च गाढं विजृम्भेत जातु राज्ञः समीपतः ॥	072c  
न प्रशंसेन्ना चासूयेत्प्रियेषु च हितेषु च ।	073a  
स्तूयमानेषु वा तत्र दूष्यमानेषु वा पुनः ॥	073c  
अथ सन्दृश्यमानेषु प्रियेषु च हितेषु च ।	074a  
श्रूयमाणेषु वाक्येषु वर्णयेदमृतं यथा ॥	074c  
न राज्ञः प्रतिकूलानि सेवमानः सुखी भवेत् ।	075a  
पुत्रो वा यदि वा भ्राता यद्यप्यात्मसमो भवेत् ॥	075c  
अप्रमत्तो हि राजानं रञ्जयेच्छीलसम्पदा ।	076a  
उत्थानेन तु मेधावी शौचेन विविधेन च ॥	076c  
स्नानं हि वस्त्रशुद्धिश्च शारीरं शौचमुच्यते ।	077a  
असक्तिः प्राकृतार्थेषु द्वितीयं शौचमुच्यते ॥	077c  
राजा भोजो विराट् सम्राट् क्षत्रियो भूपतिर्नृपः ।	078a  
य एतैः स्तूयते शब्दैः कस्तं नार्चितुमर्हति ॥	078c  
तस्माद्भक्त्या च युक्तः सन्सत्यवादी जितेन्द्रियः ।	079a  
मेधावी धृतिमान्प्राज्ञः संश्रयीत महीपतिम् ॥	079c  
कृतज्ञम् प्राज्ञमक्षुद्रं दृढभक्तिञ् जितेन्द्रियम् ।	080a  
वर्धमानं स्थितं स्थाने संश्रयीत महीपतिम् ॥	080c  
एष वः समुदाचारः समुद्दिष्टो यथाविधि ।	081a  
यथार्थान्सम्प्रपत्स्यन्ते पार्थ राजोपजीविनः ॥	081c  
संवत्सरमिमं तावदेवंशीला बुभूषथः ।	082a  
ततः स्वविषयम् प्राप्य यथाकामञ् चरिष्यथ ॥	082c  
वैशम्पायन उवाच ।	083  
तन् तथेत्यब्रुवन्पार्थाः पितृकल्पं यशस्विनम् ।	083a  
प्रहृष्टाश्चाभिवाद्यैनमुपातिष्ठन्परन्तपाः ॥	083c  
तेषाम् प्रतिष्ठमानानाम् मन्त्रांश्च ब्राह्मणोऽजपत् ।	084a  
भवाय राज्यलाभाय वीर्याय विजयाय च ॥	084c  
ततोऽब्रवीदसौ विप्रो वाचमाशीः प्रयुज्य च ।	085a  
स्वद्रव्यप्रतिलाभाय शत्रूणाम् मर्दनाय च ॥	085c  
स्वस्ति वोस्तु शिवः पन्था द्रक्ष्यामि पुनरागतान् ।	086a  
इत्युक्ता हृष्टमनसो गुरुणा तेन धीमता ।	086c  
युधिष्ठिरमुखाः सर्वे गन्तुं समुपचक्रमुः ॥ ॥	086e  
इति श्रीमन्महाभारते विराटपर्वणि पाण्डवप्रवेशपर्वणि पञ्चमोऽध्यायः ॥ 5 ॥
