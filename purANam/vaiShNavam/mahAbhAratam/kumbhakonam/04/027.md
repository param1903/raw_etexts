अध्यायः 027

भ्रातृवधामर्षितैरुपकीचकैः पाञ्चाल्याः कीचकेन सह चरमविमानसमारोपणेन श्मशानप्रापणम् ॥ 1 ॥ द्रौपदीसमाक्रन्दनिनदश्रवणात्पितृवनमुपागतवता भीमेनोपकीचकानाम् पञ्चाधिकशतस्य पञ्चताप्रापणम् ॥ 2 ॥ भीमेन द्रौपद्याः पतिव्रतोपाख्यानकथनात्समाश्वासनेन स्वावासप्रेषणपूर्वकम् महानसप्रवेशः ॥ 3 ॥
वैशम्पायन उवाच 	KK04-03-027-001  
तत्काले तु समागम्य सर्वे तत्रास्य बान्धवाः ।	KK04-03-027-001a  
रुरुदुः कीचकं दृष्ट्वा परिवार्योपतस्थिरे ॥ 	KK04-03-027-001c  
सर्वे संहृष्टरोमाणः सन्त्रस्ताः प्रेक्ष्य कीचकम् ।	KK04-03-027-002a  
तथा सम्भुग्नसर्वाङ्गं कूर्मं स्थल इवोद्धृतम् ॥ 	KK04-03-027-002c  
पोथितं भीमसेनेन महेन्द्रेणेव दानवम् ।	KK04-03-027-003a  
कीचकं बलसम्मत्तं दुर्धर्षं येन केन चित् ॥	KK04-03-027-003c  
गन्धर्वेण हतं श्रुत्वा कीचकं पुरुषर्षभम् ।	KK04-03-027-004a  
संस्कारयितुमिच्छन्तो बहिर्नेतुं प्रचक्रमुः ॥	KK04-03-027-004c  
अपश्यन्नथ ते कृष्णां सूतपुत्राः समागताः ।	KK04-03-027-005a  
अदूरादनवद्याङ्गीं स्तम्भमालिङ्ग्य तिष्ठतीम् ॥	KK04-03-027-005c  
समागतेषु सूतेषु तानुवाचोपकीचकः ।	KK04-03-027-006a  
हसन्निव तदाऽमर्षान्निर्दहन्निव चक्षुषा ॥ 	KK04-03-027-006c  
हन्यतां शीघ्रमसती यत्कृते कीचको हतः ।	KK04-03-027-007a  
अथवा नैव हन्तव्या दह्यतां कामिना सह ॥ 	KK04-03-027-007c  
मृतस्यापि प्रियं कार्यं सूतपुत्रस्य सर्वथा ।	KK04-03-027-008a  
इयं हि दुष्टचरिता मम भ्रातुरमित्रिणी ॥ 	KK04-03-027-008c  
यत्कृते मरणं प्राप्तो नेयं जीवितुमर्हति ।	KK04-03-027-009a  
सहेयं दह्यतां सूता आमन्त्र्य च जनाधिपम् ।	KK04-03-027-009c  
हतस्यापि हि गन्धर्वैः कीचकस्य प्रियं भवेत् ॥	KK04-03-027-009e  
वैशम्पायन उवाच 	KK04-03-027-010  
ततो विराटमासाद्य सूताः प्राञ्जलयोऽब्रुवन् ।	KK04-03-027-010a  
कीचकोऽयं हतः शेते गन्धर्वैः कामरूपिभिः ॥ 	KK04-03-027-010c  
सैरन्ध्र्या घातितो रात्रौ तं दहेम सहानया ।	KK04-03-027-011a  
मानिताः स्मस्त्वया वीर तदनुज्ञातुमर्हसि ॥ 	KK04-03-027-011c  
पराक्रमं तु सूतानां ज्ञात्वा राजाऽन्वमन्यत ।	KK04-03-027-012a  
सैरन्ध्र्याः सूतपुत्रेण सह दाहं नराधिपः ॥ 	KK04-03-027-012c  
ततस्ते समनुज्ञाताः सर्वे तत्रास्य बान्धवाः ।	KK04-03-027-013a  
रुरुदुः कीचकं दृष्ट्वा परिवार्याभितः स्थिताः ॥ 	KK04-03-027-013c  
आरोप्य कृष्णां सह कीचकेन निबध्य केशेषु च पादयोश्च ।	KK04-03-027-014a  
ते चापि सूता वचनैरवोचन्नुद्दिश्य चैनामभिवीक्ष्य कृष्णाम् ॥ 	KK04-03-027-014c  
यस्याः कृतेऽयं निहतो महात्मा तस्माद्धि सा कीचकमार्गमेतु ।	KK04-03-027-015a  
अवार्यसत्वेन च कीचकेन गतासुना सुन्दरी स्वर्गलोकम् ॥	KK04-03-027-015c  
सा तेन कृष्णा शयने निबद्धा यशस्विनी चैव मनस्विनी च ।	KK04-03-027-016a  
अनार्यसत्त्वेन महार्यसत्त्वा गतासुना सा प्ररुरोद कृष्णा ।	KK04-03-027-016c  
विलम्बमाना विवशा हि दुष्टैस्तत्रैव पर्यङ्कवरे शुभाङ्गी ॥ 	KK04-03-027-016e  
ह्रियमाणाऽथ सुश्रोणी सूतपुत्रैरनिन्दिता ।	KK04-03-027-017a  
प्राक्रोशन्नाथमिच्छन्ती कृष्णा नाथवती सती ॥ 	KK04-03-027-017c  
मृतेन सह बद्धाङ्गी निराशा जीविते तदा ।	KK04-03-027-018a  
श्मशानाभिमुखं नीता करेणुरिव रौति सा ॥ 	KK04-03-027-018c  
द्रौपद्युवाच 	KK04-03-027-019  
जयो जयेशो विजयो जयत्सेनो जयद्बलः ।	KK04-03-027-019a  
ते मे वाचं विजानन्तु सूतपुत्रा नयन्ति माम् ॥ 	KK04-03-027-019c  
येषां दुन्दुभिनिर्घोषो ज्याघोषः श्रूयते महान् ।	KK04-03-027-020a  
ते मे वाचं विजानन्तु सूतपुत्रा नयन्ति माम् ॥ 	KK04-03-027-020c  
येषां ज्यातलनिर्घोषो विस्फूर्जितमिवाशनेः ।	KK04-03-027-021a  
अश्रूयत महान्युद्धे भीमघोपस्तरस्विनाम् ॥ 	KK04-03-027-021c  
रथघोषश्च बलवान्गन्धर्वाणां तरस्विनाम् ।	KK04-03-027-022a  
ते मे वाचं विजानन्तु सूतपुत्रा नयन्ति माम् ॥ 	KK04-03-027-022c  
येषां वीर्यमतुल्यं तु शक्रस्येव बलं यशः ।	KK04-03-027-023a  
राजसिंहा इवाग्र्यास्ते मां जानन्तु सुदुःखिताम् ॥ 	KK04-03-027-023c  
इत्यस्याः कृपणा वाचः कृष्णायाः परिदेविताः ।	KK04-03-027-024a  
श्रुत्वैवाभ्युत्थितो भीमः शयनादविचारयन् ॥ 	KK04-03-027-024c  
भीम उवाच 	KK04-03-027-025  
अहं सैरन्ध्रि ते वाचः शृणोमि तव भाषिताः ।	KK04-03-027-025a  
तस्मात्ते सूतपुत्रेभ्यो न भयं जातु विद्यते ॥ 	KK04-03-027-025c  
वैशम्पायन उवाच 	KK04-03-027-026  
इत्युक्त्वा स महाबाहुर्विजजृम्भे जिघांसया ॥ 	KK04-03-027-026ac  
ततः स व्यायतं बद्ध्वा वस्त्रं विपरिवेष्ट्य च ।	KK04-03-027-027a  
अद्वारेणाभ्यवस्कन्द्य निर्जगाम बहिस्तदा ॥ 	KK04-03-027-027c  
स लङ्घयित्वा प्राकारमारुह्य तरसा द्रुमम् ।	KK04-03-027-028a  
श्मशानाभिमुखः प्रायाद्यत्र ते कीचका गताः ॥	KK04-03-027-028c  
स लङ्घयित्वा प्राकारं निःसृत्य च पुरोत्तमात् ।	KK04-03-027-029a  
जवेनोत्पतितो भीमः सूतानामग्रतस्तदा ॥ 	KK04-03-027-029c  
चितासमीपं गत्वा स तत्रापश्यन्महाबलः ।	KK04-03-027-030a  
तालमात्रं महास्कन्धमूर्ध्वशुष्कं वनस्पतिम् ॥ 	KK04-03-027-030c  
तं नागवदुपक्रम्य बाहुभ्यां परिरभ्य च ।	KK04-03-027-031a  
वृक्षमुत्पाटयामास भीमो भीमपराक्रमः ॥ 	KK04-03-027-031c  
ततो वृक्षं दशव्यामं निष्पत्रमकरोत्तदा ॥	KK04-03-027-032ac  
तं महाकायमुद्यम्य भ्रामयित्वा च वेगितः ।	KK04-03-027-033a  
प्रगृह्याभ्यपतत्सूतान्दण्डपाणिरिवान्तकः ॥ 	KK04-03-027-033c  
ऊरुवेगेन तस्याथ न्यग्रोधाश्वत्थकिंशुकाः ।	KK04-03-027-034a  
भूमौ निपतिता वृक्षाः सभग्नास्तत्र शेरते ॥ 	KK04-03-027-034c  
तं सिंहमिव सङ्क्रुद्धं दृष्ट्वा गन्धर्वमागतम् ।	KK04-03-027-035a  
वित्रेसुश्च तदा सूता विपादभयपीडिताः ॥ 	KK04-03-027-035c  
तमन्तकमिव क्रुद्धं गन्धर्वभयशङ्किताः ।	KK04-03-027-036a  
दिधक्षन्तस्तथा ज्येष्ठं भ्रातरं चोपकीचकाः ।	KK04-03-027-036c  
परस्परमथोचुस्ते विषादभयमोहिताः ॥ 	KK04-03-027-036e  
गन्धर्वो बलवानेति क्रुद्ध उद्यम्य पादपम् ।	KK04-03-027-037a  
प्रबुद्धाः सुमहाभागा गन्धर्वाः सूर्यवर्चसः ।	KK04-03-027-037c  
सैरन्ध्री मुच्यतां शीघ्रं भयं नो महदागतम् ॥ 	KK04-03-027-037e  
वैशम्पायन उवाच 	KK04-03-027-038  
ते दृष्ट्वाऽथ समाविद्धं भीमसेनेन पादपम् ।	KK04-03-027-038a  
विमुच्य द्रौपदीं त्रस्ताः प्राद्रवन्नगरं प्रति ॥ 	KK04-03-027-038c  
द्रवतस्तांश्च सम्प्रेक्ष्य स वज्री दानवानिव ।	KK04-03-027-039a  
अथ भीमः समुत्पत्य द्रवतां पुरतोऽभवत् ॥	KK04-03-027-039c  
ते तं दृष्ट्वा भयोद्विग्ना निश्चेष्टाः समवस्थिताः ॥	KK04-03-027-040ac  
दृष्ट्वा ताञ्शतसङ्ख्याकान्स वज्री दानवानिव ।	KK04-03-027-041a  
एकेनैव प्रहारेण दश सप्त च विंशतिम् ।	KK04-03-027-041c  
अष्टादश च पञ्चाशज्जघान स वृकोदरः ॥	KK04-03-027-041e  
शतं पञ्चाधिकं भीमः प्राहिणोद्यमसादनम् ।	KK04-03-027-042a  
वृक्षेणैकेन राजेन्द्र प्रभञ्जनसुतो बली ।	KK04-03-027-042c  
वायुवेगसमः श्रीमान्सर्वान्सूतानशेषतः ॥ 	KK04-03-027-042e  
तान्निहत्य महाबाहुर्भीमसेनो महाबलः ।	KK04-03-027-043a  
आश्वासयत्तदा कृष्णां प्रतिमुच्य च बन्धनात् ॥	KK04-03-027-043c  
उवाच श्लक्ष्णया वाचा पाञ्चालीं भरतर्षभः ।	KK04-03-027-044a  
अश्रुपूर्णमुखीं भीतामुद्धरन्स वृकोदरः ॥	KK04-03-027-044c  
मा खिदस्त्वं याज्ञसेनि पातिव्रत्यव्रते स्थिता ।	KK04-03-027-045a  
पातिव्रत्ये स्थिता नारी व्रतं रक्षेत्सदाऽत्मनः ॥	KK04-03-027-045c  
पुरा स्त्री देवरातस्य पतिप्रीता शिरोमणिः ।	KK04-03-027-046a  
कदाचिद्भर्तृरूपेण रक्षसाऽपहृता सती ॥ 	KK04-03-027-046c  
कस्यचित्सरसस्तीरे तां निवेश्य स राक्षसः ।	KK04-03-027-047a  
तद्भर्तृरूपं सन्त्यज्य रक्षो भूत्वा सुदारुणम् ॥	KK04-03-027-047c  
साम्ना दानेन भेदेन सा यदा नान्वमन्यत ।	KK04-03-027-048a  
तदा तां पातयित्वा स मैथुनायोपचक्रमे ॥ 	KK04-03-027-048c  
ततः सा धैर्यमास्थाय विवरं न ददौ तदा ।	KK04-03-027-049a  
ततः स खड्गमुत्कृष्य भीषयामास तां सतीम् ॥	KK04-03-027-049c  
साऽपि त्यक्तभया साध्वी प्राणत्यागे सुनिश्चिता ।	KK04-03-027-050a  
प्रतिज्ञामकरोत्कृष्णे पातिव्रत्यपरायणा ॥	KK04-03-027-050c  
आराधितो यदि मया भर्ता मे दैवतं महत् ।	KK04-03-027-051a  
कर्मणा मनसा वाचा गुरवस्तोषिता मया ।	KK04-03-027-051c  
तेन सत्येन योनिर्मे भवत्वद्य शिला दृढा ॥	KK04-03-027-051e  
एवं तया प्रतिज्ञाते तद्योनिः सा शिलाऽभवत् ।	KK04-03-027-052a  
अन्तरा नाभिजान्वोर्यत्तत्सर्वं च शिलाऽभवत् ॥	KK04-03-027-052c  
ततः स खड्गमुद्धृत्य वेगेनास्याः शिरोऽहरत् ॥	KK04-03-027-053ac  
जया नाम सखी साऽभूत्पार्वत्या नखमांसवत् ।	KK04-03-027-054a  
तस्मात्पतिव्रतायाश्च दुःखमल्पं सुखं बहु ॥ ]	KK04-03-027-054c  
एवं ते भीरु वध्यन्ते ये त्वां हिंसन्ति मानवाः ।	KK04-03-027-055a  
गच्छ त्वं नगरं कृष्णे न भयं विद्यते तव ॥ 	KK04-03-027-055c  
अन्येन त्वं पथा शीघ्रं सुदेष्णाया निवेशनम् ।	KK04-03-027-056a  
अन्येनाहं गमिष्यामि विराटस्य महानसम् ।	KK04-03-027-056c  
यथा नौ नावबुध्येरन्रात्रावेवं व्यवस्थितौ ॥ 	KK04-03-027-056e  
वैशम्पायन उवाच 	KK04-03-027-057  
साऽगच्छन्नगरं कृष्णा भीमेनाश्वासिता सती ॥	KK04-03-027-057c  
कृतकृत्या सुदेष्णाया भवनं शुभलक्षणा ।	KK04-03-027-058a  
शचीव नहुषे शप्ते प्रविवेश त्रिविष्टपम् ॥	KK04-03-027-058c  
भीमोऽप्यमितवीर्यस्तु बलवानरिमर्दनः ।	KK04-03-027-059a  
सर्वांस्तान्कीचकांस्तत्र हत्वा धर्मात्मजानुजः ॥	KK04-03-027-059c  
निःशेषं कीचकान्हत्वा रामो रात्रिचरानिव ।	KK04-03-027-060a  
जितशत्रुरदीनात्मा प्रविवेश पुरं ततः ॥ 	KK04-03-027-060c  
पञ्चाधिकं शतं तत्र निहतं तेन भारत ।	KK04-03-027-061a  
महावनमिव छिन्नं शिश्ये विगलितद्रुमम् ॥ 	KK04-03-027-061c  
एवं ते निहता राजञ्शतं पञ्चोपकीचकाः ।	KK04-03-027-062a  
स च सेनापतिः सूत इत्येतत्सूतषट्शतम् ॥	KK04-03-027-062c  
न गन्धर्वभयाकिञ्चिद्वक्तुं कीचकबान्धवाः ।	KK04-03-027-063a  
अशक्नुवन्तस्तां तत्र भयादप्यभिवीक्षितुम् ॥ 	KK04-03-027-063c  
विराटनगरे चापि सर्वे मात्स्याः समागताः ।	KK04-03-027-064a  
काल्यं पञ्चशतं चैतानपश्यन्सारथीन्हतान् ॥ 	KK04-03-027-064c  
तद्दृष्ट्वा महदाश्चर्यं नरा नार्यश्च नागराः ।	KK04-03-027-065a  
विस्मयं परमं गत्वा नोचुः किञ्चन भारत ॥ ॥	KK04-03-027-065c  

इति श्रीमन्महाभारते विराटपर्वणि कीचकवधपर्वणि सप्तविंशोऽध्यायः ॥ 27 ॥

4-27-45 *इमे 10 श्लोकाः घo पुस्तक एव दृश्यन्ते ॥ 4-27-63 तां द्रौपदीमभिवीक्षितुमपि अशक्नुवन्तः कीचकबान्धवाः ताम् प्रति किञ्चिद्वक्तुं नाशक्नुवन्नित्यध्याहारेण योजना ॥ 63 ॥
