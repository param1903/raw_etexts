अध्यायः 065

अर्जुनेनोत्तरम् प्रति भीष्मादिसकाशे रथप्रापणप्रेरणापूर्वकं तदाप्यायनाय स्वपराक्रमप्रकथनम् ॥ 1 ॥ तदा दुःशासनादिपराभवनपूर्वकम्  भीष्मादिभिः सहायोधनम् ॥ 2 ॥
वैशम्पायन उवाच 	KK04-04-065-001  
कर्णं पराजितं दृष्ट्वा पार्थो वैराटिमब्रवीत् ।	KK04-04-065-001a  
एतं मां प्रापयेदानीं रथवृन्दं प्रहारिणाम् ॥	KK04-04-065-001c  
यत्र शान्तनवो भीष्मः सर्वेषां नः पितामहः ।	KK04-04-065-002a  
सुयुद्धं काङ्क्षमाणो वै रथे तिष्ठति दंशितः ॥	KK04-04-065-002c  
तालो वै काञ्चनो यत्र वज्रवैडूर्यभूषितः ।	KK04-04-065-003a  
अतीव समरे भाति मातरिश्वप्रकम्पितः ॥	KK04-04-065-003c  
दारुणं प्रहरिष्यामि रथवृन्दानि धन्विनाम् ।	KK04-04-065-004a  
आदास्याम्यहमेतेषां धनुर्ज्यावेष्टनानि च ॥	KK04-04-065-004c  
अस्यन्तं दिव्यमस्त्राणि चित्रमुत्तर पश्यसि ॥	KK04-04-065-005ac  
शतह्रदां जृम्भमाणां मेघस्थां प्रावृषीव च ।	KK04-04-065-006a  
सुवर्णपृष्ठं गाण्डीवं पश्यन्तु कुरवो मम ॥	KK04-04-065-006c  
दक्षिणेनाथ वामेन कतमेन स्विदस्यति ।	KK04-04-065-007a  
इति मां शत्रवः सर्वे न विज्ञास्यन्ति सारथे ॥	KK04-04-065-007c  
अस्त्रोदकां हयावर्तां नागनक्रां रथह्रदाम् ।	KK04-04-065-008a  
नदीं प्रस्कन्दयिष्यामि परलोकापहारिणीम् ॥	KK04-04-065-008c  
पाणिपादशिरःपृष्ठबाहुशङ्खचराचरम् ।	KK04-04-065-009a  
वनं कुरूणां छेत्स्यामि भल्लैः सन्नतपर्वभिः ॥	KK04-04-065-009c  
तूणीशयाः सुपुङ्खाग्रा विशिखा दुन्दुभिस्वनाः ।	KK04-04-065-010a  
मया प्रमुक्ताः सङ्ग्रामे कुरून्धक्ष्यन्ति सायकाः ॥	KK04-04-065-010c  
ध्वजवृक्षं शरतृणं नागाश्वश्वापदाकुलम् ।	KK04-04-065-011a  
रथसिंहगणैर्युक्तं धनुर्वल्लिसमाकुलम् ।	KK04-04-065-011c  
वनमादीपयिष्यामि कुरूणामस्त्रतेजसा ॥	KK04-04-065-011e  
जयतो भारतीं सेनामेकस्य मम संयुगे ।	KK04-04-065-012a  
शतं मार्गा भविष्यन्ति पावकस्येव कानने ॥	KK04-04-065-012c  
मया चक्रमिवाविद्धं सैन्यं द्रक्ष्यसि केवलम् ।	KK04-04-065-013a  
तानहं रथनीडेभ्यः परलोकाय शात्रवान् ।	KK04-04-065-013c  
एकः प्रद्रावयिष्यामि चक्रपाणिरिवासुरान् ॥	KK04-04-065-013e  
असम्भ्रान्तो रथे तिष्ठन्समेषु विषमेषु च ।	KK04-04-065-014a  
मार्गमावृत्य तिष्ठन्तमपि भेत्स्यामि पर्वतम् ॥	KK04-04-065-014c  
अहमिन्द्रस्य सङ्ग्रामे द्विषतो बलदर्पितान् ।	KK04-04-065-015a  
मातलिं सारथिं कृत्वा निवातकवचान्रणे ।	KK04-04-065-015c  
हतवान्सर्वतः सर्वान्धावतो युध्यतस्तदा ॥	KK04-04-065-015e  
निवातकवचान्हत्वा गाण्डीवास्त्रैः सहस्रशः ।	KK04-04-065-016a  
परं पारे समुद्रस्य हिरण्यपुरमारुजम् ॥	KK04-04-065-016c  
हत्वा षष्टिसहस्राणि रथानामुग्रधन्विनाम् ।	KK04-04-065-017a  
पौलोमान्कालकेयांश्च समरे भृशदारुणान् ।	KK04-04-065-017c  
असुरानहनं घोरान्रौद्रेणास्त्रेण सारथे ॥	KK04-04-065-017e  
अहमिन्द्राद्दृढां मुष्टिं ब्रह्मणः क्षिप्रहस्तताम् ।	KK04-04-065-018a  
प्रगाढनिपुणं चित्रमतिवृद्धं प्रजापतेः ॥	KK04-04-065-018c  
रौद्रं रुद्रादहं वेद्मि वारुणं वरुणादपि ।	KK04-04-065-019a  
सौर्यं सूर्यादहं वेद्मि याम्यं दण्डधरादपि ॥	KK04-04-065-019c  
अस्त्रमाग्नेयमग्नेश्च वायव्यं मातरिश्वनः ।	KK04-04-065-020a  
अन्यैर्देवैरहं प्राप्तः को मां विषहते पुमान् ॥	KK04-04-065-020c  
अद्य गाण्डीवनिर्मुक्तैःशरौघै रोमहर्षणैः ।	KK04-04-065-021a  
कुरूणां पातयिष्यामि रथवृन्दानि धन्विनाम् ॥	KK04-04-065-021c  
वैशम्पायन उवाच 	KK04-04-065-022  
एवमाश्वासितस्तेन वैराटिः सव्यसाचिना ।	KK04-04-065-022a  
व्यगाहत रथानीकं भीमं भीष्मस्य वाजिभिः ॥	KK04-04-065-022c  
रथिसिंहमनाधृष्यं जिगीषन्तं परान्रणे ।	KK04-04-065-023a  
अभ्यधावत्तदैवोग्रो ज्यां विकर्षन्धनञ्जयः ॥	KK04-04-065-023c  
दुःशासनोऽभ्ययात्तूर्णमर्जुनं भरतर्षभ ॥	KK04-04-065-024ac  
अन्येऽपि चित्राभरणा युवानो मृष्टकुण्डलाः ।	KK04-04-065-025a  
अभ्ययुर्भीमधन्वानो मौर्वीं पर्यस्य बाहुभिः ॥	KK04-04-065-025c  
दुःशासनो विकर्णश्च वृषसेनो विविंशतिः ।	KK04-04-065-026a  
अभीता भीमधन्वानं पाण्डवं पर्यवारयन् ॥	KK04-04-065-026c  
तस्य दुःशासनः षष्टिं वामपार्श्वे समार्पयत् ।	KK04-04-065-027a  
अस्यतः प्रतिसन्धाय कुन्तीपुत्रस्य धीमतः ॥	KK04-04-065-027c  
पुनश्चैव स भल्लेन विद्ध्वा वैराटिमुत्तरम् ।	KK04-04-065-028a  
द्वितीयेनार्जुनं वीरं प्रत्यविध्यत्स्तनान्तरे ॥	KK04-04-065-028c  
तस्य जिष्णुरुदावृत्य क्षुरधारेण कार्मुकम् ।	KK04-04-065-029a  
प्राकृन्तद्गृध्रपत्रेण जातरूपपरिष्कृतम् ॥	KK04-04-065-029c  
अथैनं पञ्चभिर्बाणैः प्रत्यविध्यत्स्तनान्तरे ।	KK04-04-065-030a  
सोपयातो रथोपस्थात्पार्थबाणाभिपीडितः ॥	KK04-04-065-030c  
सर्वा दिशश्चाभ्यपतद्बीभत्सुरपराजितः ।	KK04-04-065-031a  
तं विकर्णः शरैस्तीक्ष्णैर्गृध्रपक्षैः शिलाशितैः ।	KK04-04-065-031c  
विव्याध परवीरध्नमर्जुनं धृतराष्ट्रजः ॥	KK04-04-065-031e  
ततस्तमपि कौन्तेयः शरेण नतपर्वणा ।	KK04-04-065-032a  
ललाटेऽभ्यहनद्गाढं स विद्धः प्राद्रवद्भयात् ॥	KK04-04-065-032c  
ततः पार्थमुपाद्रुत्य दुस्सहः सविविंशतिः ।	KK04-04-065-033a  
अवाकिरच्छरैस्तीक्ष्णैः परीप्सन्भ्रातरं रणे ॥	KK04-04-065-033c  
तावुभौ गृध्रपत्राभ्यां निशिताभ्यां धनञ्जयः ।	KK04-04-065-034a  
विव्याध युगपद्व्यग्रस्तयोर्वाहानसूदयत् ॥	KK04-04-065-034c  
तौ हताश्वौ तु विद्धाङ्गौ धृतराष्ट्रात्मजावुभौ ।	KK04-04-065-035a  
अभिपत्य रथैरन्यैरपनीतौ पदानुगैः ॥	KK04-04-065-035c  
व्यद्रावयदशेषांश्च धृतराष्ट्रसुतांस्तदा ।	KK04-04-065-036a  
विद्राव्य च रणे पार्थो रणभूमिं व्यराजयत् ॥	KK04-04-065-036c  
किरीटमाली कौन्तेयो लब्धलक्षः प्रतापवान् ।	KK04-04-065-037a  
पातयन्नुत्तमाङ्गानि बाहूश्च परिघोपमान् ॥	KK04-04-065-037c  
अशेरत महावीराः शतशो रुक्ममालिनः ॥	KK04-04-065-038ac  
कमलदिनकरेन्दुसन्निभैः सितदशनैः सुमुखाक्षिनासिकैः ।	KK04-04-065-039a  
रुचिरमकरकुण्डलैर्मही पुरुषशिरोभिरथास्तृता बभौ ॥	KK04-04-065-039c  
सुनसं चारुदीप्ताक्षं क्लृप्तश्मश्रु स्वलङ्कृतम् ।	KK04-04-065-040a  
अदृश्यत शिरश्छिन्नमनेकं हेमकुण्डलम् ॥	KK04-04-065-040c  
एवं तत्प्रहतं सैन्यं समन्तात्प्रद्रुतं भयात् ॥	KK04-04-065-041ac  
अथ दुर्योधनः कर्णः सौबलः शकुनिस्तदा ।	KK04-04-065-042a  
द्रोणश्च द्रोणपुत्रश्च कृपश्चातिरथो रणे ॥	KK04-04-065-042c  
सहिता विजयं तत्र योधयन्तो महारथाः ।	KK04-04-065-043a  
विष्फारयन्तश्चापानि बलवन्ति महाबलाः ॥	KK04-04-065-043c  
ततः कीर्णपताकेन रथेनादित्यवर्चसा ।	KK04-04-065-044a  
पुनरावृत्य मार्गस्थं ददृशुर्वानरध्वजम् ॥	KK04-04-065-044c  
ते महास्त्रैर्महेष्वासाः परिवार्य धनञ्जयम् ।	KK04-04-065-045a  
अभ्यवर्षन्सुसङ्क्रुद्धा महामेघा इवाचलम् ॥	KK04-04-065-045c  
शरौघान्सम्यगस्यन्तो जीमूता इव शारदाः ।	KK04-04-065-046a  
युद्धे तस्थुर्महावीर्याः प्रतपन्तः किरीटिनम् ॥	KK04-04-065-046c  
इषुभिर्बहुभिस्तूर्णं निशितैर्लोमवापिभिः ।	KK04-04-065-047a  
अदूरात्प्रत्यवस्थाय पाण्डवं समयोधयन् ॥	KK04-04-065-047c  
ततः प्रहस्य बीभत्सुस्तमैन्द्रं पञ्चवार्षिकम् ।	KK04-04-065-048a  
अस्त्रमादित्यसङ्काशं गाण्डीवे समयोजयत् ॥	KK04-04-065-048c  
नाक्षणां न च चक्राणां न रथानां न वाजिनाम् ।	KK04-04-065-049a  
अङ्गुलाद्द्व्यङ्गुलाद्वापि विवृतं प्रत्यदृश्यत ॥	KK04-04-065-049c  
यथा रश्मिभिरादित्यो वृणुते सर्वतो दिशम् ।	KK04-04-065-050a  
एवं किरीटिना मुक्तं सर्वं प्राच्छादयज्जगत् ॥	KK04-04-065-050c  
यथा बलाहके विद्युत्पावको वा शिलोच्चये ।	KK04-04-065-051a  
तथा गाण्डीवमभवच्चक्रायुधमिवाततम् ॥	KK04-04-065-051c  
यथा वर्षति पर्जन्यो विद्युत्पतति पर्वते ।	KK04-04-065-052a  
विस्फूर्जिता दिशः सर्वा ज्वलद्गाण्डीवमावृणोत् ॥	KK04-04-065-052c  
त्रस्ताश्च रथिनः सर्वे चैन्द्रमस्त्रं विकुर्वति ।	KK04-04-065-053a  
सर्वे शान्तिपरा योधाः स्वचित्तं नाभिजज्ञिरे ।	KK04-04-065-053c  
सहिता द्रोणभीष्माभ्यां प्रमोहगतचेतनाः ॥	KK04-04-065-053e  
तानि सर्वाणि सैन्यानि भग्नानि भरतर्षभ ।	KK04-04-065-054a  
प्राद्रवन्त दिशः सर्वा भयाद्वै सव्यसाचिनः ॥ ॥	KK04-04-065-054c  

इति श्रीमन्महाभारते विराटपर्वणि गोग्रहणपर्वणि पञ्चषष्टितमोऽध्यायः ॥
