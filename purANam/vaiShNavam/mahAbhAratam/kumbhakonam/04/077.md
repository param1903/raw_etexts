अध्यायः 077

विराटेनार्जुनम् प्रति स्वकुमार्या उत्तराया भार्यात्वेन प्रतिग्रहणप्रार्थने तम् प्रत्यर्जुनेन सहेतुकथनं स्नुषात्वेन परिग्रहाङ्गीकरणम् ॥ 1 ॥ दुर्योधनेन युधिष्ठिरम् प्रति दूतमुखेन त्रयोदशवत्सरस्यासम्पूर्तावेवार्जुनेनात्मप्रकाशनात्पुनर्वनवासविधेयतानिवेदनम् ॥ 2 ॥ युधिष्ठिरेण तम् प्रति तेनैव दूतेन भीष्ममुखात्सन्देहस्य परिहरणीयताप्रतिवेदनम् ॥ 3 ॥ भीष्मेण विचार्य निर्धारणपूर्वकं सङ्केतकालस्य पूर्णत्वोक्तिः ॥ 4 ॥
विराट उवाच 	KK04-05-077-001  
यच्च वक्ष्याम्यहं तेऽद्य मा शङ्केथा युधिष्ठिर ।	KK04-05-077-001a  
इदं सनगरं राष्ट्रं सजनं सवधूजनम् ।	KK04-05-077-001c  
युष्यभ्यं सम्प्रदास्यामि भोक्ष्याम्युच्छिष्टमेव च ॥	KK04-05-077-001e  
अहं वृद्धश्चिरं राजन्भुक्तभोगश्चिरं सुखम् ।	KK04-05-077-002a  
राज्यं दत्त्वा तु युष्मभ्यं प्रव्रजिष्यामि काननम् ॥	KK04-05-077-002c  
उत्तरां प्रतिगृह्णातु सव्यसाची धनञ्जयः ।	KK04-05-077-003a  
अयं ह्यौपयिको भर्ता तस्याः पुरुषसत्तमः ॥	KK04-05-077-003c  
वैशम्पायन उवाच 	KK04-05-077-004  
एवमुक्तो धर्मराजः पार्थमैक्षद्धनञ्जयम् ।	KK04-05-077-004a  
ईक्षितं चार्जुनो ज्ञात्वा मात्स्यं वचनमब्रवीत् ॥	KK04-05-077-004c  
वयं वनान्तरात्प्राप्ता न ते राज्यं गृहामहे ।	KK04-05-077-005a  
किन्तु दुर्योधनादीनां राज्ञां राज्यं गृहामहे ॥	KK04-05-077-005c  
प्रतिगृह्णाम्यहं राजन्स्नुषां दुहितरं तव ।	KK04-05-077-006a  
युक्तो ह्यावां हि सम्बन्धो मात्स्यभारतवंशयोः ॥	KK04-05-077-006c  
विराट उवाच 	KK04-05-077-007  
किमर्थं पाण्डवश्रेष्ठ भार्यां दुहितरं मम ।	KK04-05-077-007a  
प्रतिग्रहीतुं नेमां त्वं मया दत्तमिहेच्छसि ॥	KK04-05-077-007c  
अर्जुन उवाच 	KK04-05-077-008  
अन्तःपुरेऽहमुषितः सदा पश्यन्सुतां तव ।	KK04-05-077-008a  
सहस्यं च प्रकाशं च विश्वस्ता पितृवन्मयि ॥	KK04-05-077-008c  
प्रियो बहुमतश्चाहं नर्तने गीतवादिते ।	KK04-05-077-009a  
आचार्यवच्च मां नित्यं मन्यते दुहिता तव ॥	KK04-05-077-009c  
वयस्यया तया राजन्सह संवत्सरोषितः ।	KK04-05-077-010a  
अतिशङ्का ततोऽस्थाने तव लोकस्य च प्रभो ॥	KK04-05-077-010c  
तस्मादामन्त्रये त्वाऽद्य पुत्रार्थं मे विशाम्पते ।	KK04-05-077-011a  
शुद्धं जितेन्द्रियं मन्ये तस्याः शुद्धिः कृता मया ॥	KK04-05-077-011c  
स्नुषायां दुहितुर्वापि पुत्रे चात्मनि वा पुनः ।	KK04-05-077-012a  
अतिशङ्कां न पश्यामि तेन शुद्धिर्भविष्यति ॥	KK04-05-077-012c  
अभिषङ्गादहं भीतो मिथ्याचारात्परन्तप ।	KK04-05-077-013a  
स्नुषार्थमुत्तरां राजन्प्रतिगृह्णामि ते सुताम् ॥	KK04-05-077-013c  
स्वस्रीयो वासुदेवस्य साक्षाद्देवसुतो यथा ।	KK04-05-077-014a  
दयितश्चक्रहस्तस्य बलवानस्त्रकोविदः ॥	KK04-05-077-014c  
अभिमन्युर्महाबाहुः पुत्रो मम विशाम्पते ।	KK04-05-077-015a  
जामाता तव युक्तो वै भर्ता च दुहितुस्तव ॥	KK04-05-077-015c  
विराट उवाच 	KK04-05-077-016  
उपपन्नं कुरुश्रेष्ठे कुन्तीपुत्रे धनञ्जये ।	KK04-05-077-016a  
सदैव धर्मनित्यश्च ज्ञातज्ञानश्च पाण्डवः ॥	KK04-05-077-016c  
यत्कृत्यं मन्यसे पार्थ क्रियतां तदनन्तरम् ।	KK04-05-077-017a  
सर्वे कामाः समृद्धा मे सम्बन्धी यस्य मेऽर्जुनः ॥	KK04-05-077-017c  
वैशम्पायन उवाच 	KK04-05-077-018  
एवं ब्रुवति राजेन्द्रे कुन्तीपुत्रो युधिष्ठिरः ।	KK04-05-077-018a  
अन्वजानत सम्बन्धं समये कृष्णमात्स्ययोः ॥	KK04-05-077-018c  
दूतान्सर्वेषु मित्रेषु वासुदेवे च भारत ।	KK04-05-077-019a  
प्रेषयामास कौन्तेयो विराटश्च महीपतिः ॥	KK04-05-077-019c  
प्रतिगृह्य स्नुषार्थं वै दर्शयन्व्रतमात्मनः ।	KK04-05-077-020a  
शीलशौचसमाचारं लोकस्यावेद्य फल्गुनः ॥	KK04-05-077-020c  
लोके विख्याप्य माहात्म्यं यशश्च स परन्तपः ।	KK04-05-077-021a  
कृतार्थः शुचिरव्यग्रस्तुष्टिमानभवत्तदा ॥	KK04-05-077-021c  
युधिष्ठिर उवाच 	KK04-05-077-022  
राजन्प्रीतोस्मि भद्रं ते सखा मेऽसि परन्तप ।	KK04-05-077-022a  
सुखमध्युषिताः सर्वे अज्ञातास्त्वयि पार्थिव ॥	KK04-05-077-022c  
वैशम्पायन उवाच 	KK04-05-077-023  
विराटनगरे राजा धर्मात्मा संशितव्रतः ।	KK04-05-077-023a  
पूजितश्चाभिषिक्तश्च रत्नैश्च शतशोर्चितः ॥	KK04-05-077-023c  
तथा ब्रुवन्तं प्रसमीक्ष्य राजा परं प्रहृष्टः स्वजनेन तेन ।	KK04-05-077-024a  
स्नेहात्परिष्वज्य नृपो भुजाभ्यां ददौ महार्थं कुरुपाण्डवानाम् ॥	KK04-05-077-024c  
युद्धात्प्रयाताः कुरवो हि मार्गे समेत्य सर्वे हितमेव तत्र ।	KK04-05-077-025a  
आचार्यपुत्रः शकुनिश्च राजा दुर्योधनः सूतपुत्रश्च कर्णः ।	KK04-05-077-025c  
सम्मन्त्र्य राजन्सहिताः समर्थाः समादिशन्दूतमथो समग्राः ॥	KK04-05-077-025e  
युधिष्ठिरश्चापि सुसम्प्रहृष्टो दुर्योधनाद्दूतमपश्यदागतम् ।	KK04-05-077-026a  
स चाब्रवीद्धर्मराजं समेत्य युधिष्ठिरं पाण्डवमुग्रवीर्यम् ॥	KK04-05-077-026c  
धनञ्जयेनासि पुनर्वनाय प्रव्राजितः समये तिष्ठ पार्थ ।	KK04-05-077-027a  
त्रयोदशे ह्येव किरीटमाली संवत्सरे पाण्डवेयोऽद्य दृष्टः ॥	KK04-05-077-027c  
वैशम्पायन उवाच 	KK04-05-077-028  
ततोऽब्रवीद्धर्मसुतः प्रहस्य क्षिप्रं गत्वा ब्रूहि सुयोधनं तम् ।	KK04-05-077-028a  
पितामहः शान्तनवो ब्रवीतु पूर्णो न पूर्णोऽद्य त्रयोदशो नः ॥	KK04-05-077-028c  
संवत्सरात्ते तु धनञ्जयेन विष्फारितं गाण्डिवमाजिमध्ये ।	KK04-05-077-029a  
पूर्णो न पूर्णो न इति ब्रवीतु यदस्य सत्यं मम तत्प्रमाणम् ॥	KK04-05-077-029c  
तेनैवमुक्तः स निवृत्य दूतो दुर्योधनं प्राप्य शशंस तत्त्वम् ॥	KK04-05-077-030ac  
समेत्य दूतेन स राजपुत्रो दुर्योधनो मन्त्रयामास तत्र ।	KK04-05-077-031a  
भीष्मेण कर्णेन कृपेण चैव द्रोणेन भूरिश्रवसा च सार्धम् ॥	KK04-05-077-031c  
सम्मन्त्र्य रात्रौ बहुभिः सुहृद्भिर्भीष्मोऽब्रवीद्धार्तराष्ट्रं महात्मा ।	KK04-05-077-032a  
तीर्णप्रतिज्ञेन धनञ्जयेन विष्फारितं गाण्डिवमाजिमध्ये ॥	KK04-05-077-032c  
वैशम्पायन उवाच 	KK04-05-077-033  
नेच्छन्त्यसत्येन सुरेन्द्रलोकं पाण्डोः सुता ब्रह्मणश्चापि लोकम् ।	KK04-05-077-033a  
तथ्यं च ते पथ्यमहं ब्रवीमि स्वर्ग्यं यशस्यं परलोकपथ्यम् ॥	KK04-05-077-033c  
कुन्तीसुतैस्त्वं समुपैहि सन्धिं भुङ्क्ष्व स्वराज्यं सह पाण्डवेयैः ।	KK04-05-077-034a  
युध्यस्व नोचेत्स्थिरबुद्धिराजौ कुन्तीसुतैर्यद्यपि राज्यमिच्छेः ॥	KK04-05-077-034c  
आन्तं न शक्यं कपटेन भोक्तुं राज्यं परेषां महतां बलीनाम् ।	KK04-05-077-035a  
जित्वा शत्रून्भुङ्क्ष्व राज्यं समग्रं हतो भवान्भोक्ष्यति वज्रिलोकम् ॥	KK04-05-077-035c  
वैशम्पायन उवाच 	KK04-05-077-036  
ततः स भागीरथिसूनुवाक्यं निशम्य गान्धारितनूद्भवो नृपः ।	KK04-05-077-036a  
उवाच भीष्मं प्रमुखे च पित्रोर्महीं न दद्यामणुमात्रिकामपि ।	KK04-05-077-036c  
निहन्मि पाण्डूदरसम्भवान्वा हतोस्मि तैर्वा सुरलोकमेमि ॥	KK04-05-077-036e  
ते धार्तराष्ट्राः समयं निशम्य तीर्णप्रतिज्ञस्य धनञ्जयस्य ।	KK04-05-077-037a  
सञ्चिन्त्य सर्वे सहिताः सुहृद्भिः सपार्थिवाः स्वानि गृहाणि जग्मुः ॥ ॥	KK04-05-077-037c  

इति श्रीमन्महाभारते विराटपर्वणि वैवाहिकपर्वणि सप्तसप्ततितमोऽध्यायः ॥

4-77-6 आवाम् आवयोः ॥ 6 ॥
