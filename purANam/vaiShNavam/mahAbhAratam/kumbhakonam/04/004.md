अध्यायः 004
युधिष्ठिरम् प्रति नकुलेन विराटनगरे अश्वपालकतया स्वस्य निवासकथनम् ॥ 1 ॥ सहदेवेन गोपालकतया स्वस्य निवासकथनम् ॥ 2 ॥ द्रौपद्या सैरन्ध्रीभावेन स्वस्य निवासकथनम् ॥ 3 ॥

वैशम्पायन उवाच ।	001  
इत्येवमुक्त्वा पुरुषप्रवीरस्तथार्जुनो धर्मामृतां वरिष्ठः ।	001a  
वाक्यं तथासौ विरराम भूयो नृपोऽपरम् भ्रातरमाबभाषे ॥	001c  
किङ्कर्मा किंसमाचारो नकुलोऽयम् भविष्यति ।	002a  
सुकुमारश्च शूरश्च दर्शनीयः सुखोचितः ॥	002c  
अदुःखार्हश्च बालश्च लालितश्चापि नित्यशः ।	003a  
सोयमार्तश्च शान्तश्च किन्नु रोचयतात्त्विह ॥	003c  
किं त्वं नकुल कुर्वाणस्तस्य तात चरिष्यसि ।	004a  
कर्म तत्त्वं समाचक्ष्व राज्ये तस्य महीपतेः ॥	004c  
नकुल उवाच ।	005  
अश्वाध्यक्षो भविष्यामि विराटस्येति मे मतिः ।	005a  
दामग्रन्थीति नाम्नाऽहं कर्मैतत्सुप्रियं मम ॥	005c  
दामग्नन्थी परिज्ञातः कुशलो दामकर्मणि ।	006a  
न मां परिभविष्यन्ति जना जात्विह कर्हिचित् ॥	006c  
कुशलोत्स्म्यश्वशिक्षायां तथैवाश्वचिकित्सने ।	007a  
प्रियाश्च सततं मेऽश्वाः कुरुराज यथा तव ॥	007c  
न मां परिभविष्यन्ति किशोरा वडवास्तथा ।	008a  
न दुष्टाश्च भविष्यन्ति पृष्ठे धुरि च मद्गताः ॥	008c  
द्रक्ष्यन्ति ये च मां केचिद्विराटनगरे जनाः ।	009a  
तेभ्य एवं प्रवक्ष्यामि विहरिष्याम्यहं यथा ॥	009c  
पाण्डवेन ह्यहं तात अश्वेष्वधिकृतः पुरा ।	010a  
इति तस्य पुरे छन्नश्चरिष्यामि महीपते ।	010c  
इत्येतद्वः प्रतिज्ञातं विहरिष्याम्यहं यथा ॥	010e  
वैशम्पायन उवाच ।	011  
नकुलेनैवमुक्तस्तु धर्मराजोऽब्रवीद्वचः ।	011a  
बृहस्पतिसमो बुद्ध्या नयेनोशनसा समः ॥	011c  
मन्त्रैर्नानाविधैर्नीतः पथ्येषु परिनिष्ठितः ।	012a  
सुप्रणीतः सुमार्गस्थो राजतन्त्रमवाप यः ॥	012c  
न चास्य स्खलितं किञ्चिद्ददृशुस्तद्विदो जनाः ।	013a  
सुनीतिज्ञश्च शूरश्च सर्वमन्त्रविशारदः ॥	013c  
अधिको मातुरस्माकङ् कुन्त्याः प्रियतमः सदा ।	014a  
सहदेव कथङ्कर्म तस्य राज्ञः करिष्यसि ।	014c  
किं वा त्वं तात कुर्वाणः प्रच्छन्नो विचरिष्यसि ॥	014e  
सहदेव उवाच ।	015  
गोसङ्ख्याता भविष्यामि विराटस्येति रोचये ।	015a  
प्रतिभोक्ता च दोग्धा च सङ्ख्यानकुशलो गवाम् ।	015c  
तन्त्रीपालेति मे नाम स्वयम् प्रोक्तम् भविष्यति ॥	015e  
अरोगा बहुलाः पुष्टाः क्षीरवत्यो बहुप्रजाः ।	016a  
निष्पन्नसत्त्वाः सुभृता ह्यपेतज्वरकिल्बिषाः ॥	016c  
नष्टचोरभया नित्यं व्याधिव्याघ्रविवर्जिताः ।	017a  
गावः सुसहिता राजन्निरुद्विग्ना निरामयः ॥	017c  
भविष्यन्ति मया गुप्ता विराटनगरे तदा ।	018a  
निपुणत्वञ् चरिष्यामि प्रीतिरत्र परा हि मे ॥	018c  
अहं हि भवता गोषु प्रहितः सततम् पुरा ।	019a  
तत्र मे कौशलं सर्वमनुबद्धं विशाम्पते ॥	019c  
लक्षणञ् चरितञ् चैव गवां यच्चापि मङ्गलम् ।	020a  
सत्सर्वम् मे सुविदितमन्यच्चापि विशाम्पते ॥	020c  
वृषभानपि जानामि राजन्पूजितलक्षणान् ।	021a  
येषाम् मूत्रमुपाघ्राय अपि वन्ध्या प्रसूयते ॥	021c  
सोऽहमेवञ् चरिष्यामि प्रीतिरत्र परा हि मे ।	022a  
विराटनगरे गूढो रंस्येऽहं तेन कर्मणा ॥	022c  
तोषयिष्ये च राजानम् मा भूच्चिन्ता तवानघ ।	023a  
न च मां वेत्स्यति परस्तत्ते रोचतु पार्थिव ।	023c  
इत्येतद्वः प्रतिज्ञातं विचरिष्याम्यहं यथा ॥	023e  
युधिष्ठिर उवाच ।	024  
केनात्र कर्मणा कृष्णा द्रौपदी विचरिष्यति ।	024a  
न हि किञ्चिद्विजानाति कर्म कर्तुं यथा स्त्रियः ॥	024c  
माल्यागन्धानलङ्कारान्वस्त्राणि विविधानि च ।	025a  
एतान्येवाभिजानाति यथाजाता च भामिनी ॥	025c  
पतिव्रता महाभागा कथन्नु विचरिष्यति ।	026a  
इयन्तु नः प्रिया भार्या प्राणेभ्योऽपि गरीयसी ॥	026c  
मातेव परिपाल्या च पूज्या ज्येष्ठा स्वसेव च ।	027a  
सुकुमारी सुशीला च राजपुत्री यशस्विनी ।	027c  
कथं वत्स्यति कल्याणी विराटनगरे सती ॥	027e  
द्रौपद्युवाच ।	028  
अहं वत्स्यामि राजेन्द्र निर्वृतो भव पार्थिव ।	028a  
यथा ते मत्कृते शोको न भवेन्नृपते शृणु ।	028c  
यथा तु मान्न जानन्ति यत्करिष्याम्यहम् प्रभो ॥	028e  
छन्ना वत्स्याम्यहं यन्मान्न विजानन्ति केचन ।	029a  
वृत्तन्तच्च समाख्यास्ये शर्म तेस्तु विशाम्पते ॥	029c  
सैरन्ध्रीजातिसम्पन्ना नाम्नाऽहं व्रतचारिणी ।	030a  
भविष्यामि महाराज विराटस्येति मे मतिः ॥	030c  
सैरन्ध्र्यो रक्षिताः स्त्रीणाम् भुजिष्याः सन्ति भारत ।	031a  
एकपत्न्यः स्त्रियश्चैता इति लोकस्य निश्चयः ॥	031c  
साऽहम् ब्रुवाणा सैरन्ध्री कुशला केशकर्मणि ।	032a  
प्रमदाहरिका लोके पुरुषाणाम् प्रवासिनाम् ॥	032c  
युधिष्ठिरस्य वै गेहे द्रौपद्याः परिचारिका ।	033a  
उषिताऽस्मीति वक्ष्यामि पृष्टा राज्ञा च भारत ।	033c  
आत्मगुप्ता चरिष्यामि यन्मां त्वम् परिपृच्छसि ॥	033e  
नाहं तत्र भविष्यामि दुर्भरा राजवेश्मनि ।	034a  
कृत्वा चैव सदा रक्षां व्रतेनैव नराधिप ॥	034c  
सुदेष्णां प्रत्युपस्थास्ये राजभार्यां यशस्विनीम् ।	035a  
सा रक्षिष्यति माम् प्राप्ताम् मा ते भूद्दुःखमीदृशम् ॥	035c  
अथ गुप्ता चरिष्यामि युष्माभिस्तत्र तस्थुषी ।	036a  
इत्येवं वः प्रतिज्ञातं विहरिष्याम्यहं यथा ॥	036c  
युधिष्ठिर उवाच ।	037  
यथा नो दुर्हृदः पापा भवन्ति सुखिनः पुनः ।	037a  
कुर्यास्तथा त्वङ् कल्याणि लक्षयेयुर्न ते जनाः ॥	037c  
कल्याणम् भाषसे कृष्णे यथा कौलेयकी तथा ।	038a  
न पापमभिजानासि साध्वी साधुव्रते स्थिता ॥	038c  
