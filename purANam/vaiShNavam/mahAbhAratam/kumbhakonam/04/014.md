अध्यायः 014

द्रौपद्या सैरन्ध्रीवेषधारणेन सुदेष्णागृहे निवासः ॥ 1 ॥
वैशम्पायन उवाच 	KK04-01-014-001  
ततः कृष्णा सुकेशी सा दर्शनीया शुचिस्मिता ।	KK04-01-014-001a  
वेणीकेशान्समुत्क्षिप्य पीनवृत्तकुचा शुभा ।	KK04-01-014-001c  
जुगूहे दक्षिणे पार्श्वे मृदूनसितलोचना ॥ 	KK04-01-014-001e  
वासश्च परिधायैकं कृष्णा सुमलिनं महत् ।	KK04-01-014-002a  
कृत्वा वेषं च सैरन्ध्र्याः कृष्णा व्यचरदार्तवत् ॥ 	KK04-01-014-002c  
प्रविष्टा नगरं भीरूः सैरन्ध्रीवेषसंयुता ।	KK04-01-014-003a  
तां नराः परिधावन्तः स्त्रियश्च समुपाद्रवन् ॥ 	KK04-01-014-003c  
अपृच्छंस्ते च तां दृष्ट्वा का त्वं किं च चिकीर्षसि ।	KK04-01-014-004a  
सा तानुवाच राजेन्द्र सैरन्ध्र्यहमुपागता ।	KK04-01-014-004c  
कर्म चेच्छामि वै कर्तुं तस्य या मां भरिष्यति ॥ 	KK04-01-014-004e  
वैशम्पायन उवाच 	KK04-01-014-005  
तस्या रूपेण वेषेण श्लक्ष्णया च गिरा तथा ।	KK04-01-014-005a  
न श्रद्दधानास्तां देवीमन्नहेतोरुपस्थिताम् ॥ 	KK04-01-014-005c  
विराटस्य तु कैकेयी भार्या परमसम्मता ।	KK04-01-014-006a  
आलोकयन्ती ददृशे प्रासादाद्द्रुपदात्मजाम् ॥ 	KK04-01-014-006c  
सा समीक्ष्य तथारूपामनाथामेकवाससम् ।	KK04-01-014-007a  
स्त्रीभिश्च पुरुषैश्चापि सर्वतः परिवारिताम् ॥ 	KK04-01-014-007c  
विराटभार्या तां देवी कारुण्याज्जातसम्भ्रमा ।	KK04-01-014-008a  
अप्रेषयत्समीपस्थाः स्त्रियो वृद्धाश्च तत्पराः ॥ 	KK04-01-014-008c  
अपनीय ततः सर्वा आनयध्वमिहैव ताम् ।	KK04-01-014-009a  
यदा दृष्टा मया साध्वी कम्पते मे मनस्तदा ।	KK04-01-014-009c  
तस्माच्छीघ्रमिहानाय दर्शयध्वं यदीच्छथ ॥ 	KK04-01-014-009e  
तास्तथोक्ता उपागम्य द्रौपदीं परिसङ्गताः ।	KK04-01-014-010a  
आनीय सर्वथा त्वेनामब्रुवन्मधुराक्षरम् ॥ 	KK04-01-014-010c  
भद्रे त्वां द्रष्टुमिच्छन्ती सुदेष्णा हर्म्यभूतले ।	KK04-01-014-011a  
त्वदर्थं प्रैषयच्चास्मान्द्रष्टुं तां त्वं यदीच्छसि ।	KK04-01-014-011c  
आयाह्यस्माभिरेवाद्य रक्ष्यमाणा यथेष्टतः ॥ 	KK04-01-014-011e  
तच्छ्रुत्वा द्रौपदी तासां वचनं वाक्यकोविदा ।	KK04-01-014-012a  
ईप्सितार्थातिलाभेन हृष्टाऽऽयाता गृहोत्तमम् ॥ 	KK04-01-014-012c  
राजवेश्म ह्युपाक्रम्य यत्राग्र्यमहिषी स्थिता ।	KK04-01-014-013a  
सुदेष्णामगमत्कृष्णा राजभार्यां यशस्विनीम् ॥ 	KK04-01-014-013c  
कृष्णान्केशान्मृदून्दीर्घान्समुद्ग्रथ्यासितेक्षणा ।	KK04-01-014-014a  
कुञ्चिताग्रांस्तु सूक्ष्माग्रान्दर्शनीयान्निबध्य च ।	KK04-01-014-014c  
जुगूहे दक्षिणे पार्श्वे मृदूनायतलोचना ॥	KK04-01-014-014e  
सा प्रविश्य विराटस्य द्रौपद्यन्तःपुरं शुभा ।	KK04-01-014-015a  
ह्रीनिषेवान्विता बाला कम्पमाना लतेव सा ॥ 	KK04-01-014-015c  
अभिगम्य च सुश्रोणी सर्वलक्षणसंयुता ।	KK04-01-014-016a  
ददर्शावस्थितां हैमे पीठे रत्नपरिच्छदे ॥ 	KK04-01-014-016c  
रक्तसूक्ष्माम्बरधरां मेघे सौदामिनीमिव ।	KK04-01-014-017a  
नानावर्णविचित्रां च सर्वाभरणभूषिताम् ॥ 	KK04-01-014-017c  
सुभ्रूं सुकेशीं सुश्रोणीं कुब्जवामनमध्यगाम् ।	KK04-01-014-018a  
बहुपुष्पोपकीर्णायां भूम्यां वेदिमिवाध्वरे ॥ 	KK04-01-014-018c  
सुदेष्णां राजमहिषीं सर्वालङ्कारभूषिताम् ।	KK04-01-014-019a  
श्रीमतीं राजपुत्रीणां शतेन परिवारिताम् ॥ 	KK04-01-014-019c  
ताः सर्वा द्रौपदीं दृष्ट्वा सन्तप्ताः परमाङ्गनाः ।	KK04-01-014-020a  
परितश्चोपतस्थुस्ताः सहसोत्थाय चासनात् ॥ 	KK04-01-014-020c  
निरीक्षमाणाः सर्वास्ताः शचीं देवीमिवागताम् ।	KK04-01-014-021a  
गूढगुल्फां वरारोहां कृष्णां ताम्रायतेक्षणाम् ।	KK04-01-014-021c  
अतिसर्वानवद्याङ्गीं नतगात्रीं सुमध्यमाम् ॥ 	KK04-01-014-021e  
न ह्रस्वां नातिमहतीं जातां बहुतृणे वने ।	KK04-01-014-022a  
ऋश्यरोहीमिवानिन्द्यां सुकेशीं मृगलोचनाम् ॥ 	KK04-01-014-022c  
तां मृगीमिव वित्रस्तां यूथभ्रष्टामिव द्विपाम् ।	KK04-01-014-023a  
लक्ष्मीमिव विशालाक्षीं विद्यामिव यशस्विनीम् ॥ 	KK04-01-014-023c  
रोहिणीमिव ताराणां दीप्तामग्निशिखामिव ।	KK04-01-014-024a  
पार्वतीमिव रुद्राणीं वेलामिव महोदधेः ॥ 	KK04-01-014-024c  
सुलभामिव नागीनां मृगीणामिव किन्नरीम् ।	KK04-01-014-025a  
गङ्गामिव विशुद्धाङ्गीं शारदीमिव शर्वरीम् ॥ 	KK04-01-014-025c  
तामचिन्त्यतमां लोके इलामिव यशस्विनीम् ।	KK04-01-014-026a  
सावित्रीमिव दुर्धषां ब्राह्म्या लक्ष्म्या समन्विताम् ॥ 	KK04-01-014-026c  
सीतामिव सतीं शुद्धामरुन्धतीमिव प्रियाम् ।	KK04-01-014-027a  
सुदेष्णा पर्यपृच्छत्तां विस्मयोत्फुल्ललोचना ॥ 	KK04-01-014-027c  
का त्वं सर्वानवद्याङ्गि कुतोसि त्वमिहागता ।	KK04-01-014-028a  
कस्य वा त्वं विशालाक्षि किं वा ते करवाण्यहम् ॥ 	KK04-01-014-028c  
गूढगुल्फा समानोरूस्त्रिगम्भीरा षडुन्नता ।	KK04-01-014-029a  
स्निग्धा पञ्चसु रक्तेषु हंसगद्गदभाषिणी ॥ 	KK04-01-014-029c  
सुकेशी सुस्वरा श्यामा पीनश्रोणीपयोधरा ।	KK04-01-014-030a  
अरालपक्ष्मनयना बिम्बोष्ठी तनुमध्यमा ॥ 	KK04-01-014-030c  
कम्बुग्रीवा गूढसिरा पूर्णचन्द्रनिभानना ।	KK04-01-014-031a  
दानवी किन्नरी वा त्वं गन्धर्वी वनदेवता ॥ 	KK04-01-014-031c  
अप्सरा वाऽसि नागी वा तारा वा त्वं विलासिनी ।	KK04-01-014-032a  
अलम्बुसा मिश्रकेशी पुण्डरीकाऽथ मालिनी ॥ 	KK04-01-014-032c  
तेनतेनैव सम्पन्ना काश्मीरीव तुरङ्गमा ।	KK04-01-014-033a  
इन्द्राणी त्वथ रुद्राणी स्वधा वाऽप्यथवा रतिः ॥ 	KK04-01-014-033c  
देवि देवेषु विख्याता ब्रूहि का त्वमिहागता ।	KK04-01-014-034a  
तव ह्यनुपमं रूपं भूषणैरपि वर्जितम् ॥ 	KK04-01-014-034c  
त्वां सृष्ट्वोपरतं मन्ये लोककर्तारमीश्वरम् ।	KK04-01-014-035a  
न तृप्यन्ति स्त्रियो दृष्ट्वा का न पुंसां रतिर्भवेत् ॥ 	KK04-01-014-035c  
प्रवालपुष्पस्तबकैराचिता वनदेवताः ।	KK04-01-014-036a  
त्वामेव हि निरीक्षन्ते विस्मिता रूपसम्पदा ॥ 	KK04-01-014-036c  
अन्तःपुरगता नार्यो मृगाः पक्षिगणा नराः ।	KK04-01-014-037a  
सर्वे त्वामेव कल्याणि निरीक्षन्ते सुविस्मिताः ॥ 	KK04-01-014-037c  
न त्वादृशी काचन मे त्रिषु लोकेषु सुन्दरी ।	KK04-01-014-038a  
दृष्टपूर्वा श्रुता वाऽपि चक्षुषा विद्यते शुभा ॥ 	KK04-01-014-038c  
द्रौपद्युवाच 	KK04-01-014-039  
नास्ति देवी न गन्धर्वी न यक्षी न च किन्नरी ।	KK04-01-014-039a  
सैरन्ध्री नाम मे जातिर्वन्यमूलफलाशना ॥ 	KK04-01-014-039c  
पतीनां प्रेक्षमाणानां कस्मिंश्चित्कारणान्तरे ।	KK04-01-014-040a  
केशपाशे परामृष्टा साऽहं त्रस्ता वनं गता ॥ 	KK04-01-014-040c  
तत्र द्वादशवर्षाणि वन्यमूलफलाशना ।	KK04-01-014-041a  
चराम्यनिलया सुभ्रूः सा तवान्तिकमागता ॥ 	KK04-01-014-041c  
जानामि केशान्ग्रथितुं विचित्रान्ग्रथितुं मणीन् ।	KK04-01-014-042a  
मल्लिकोत्पलपद्मानां जानामि ग्रथितुं स्रजः ॥ 	KK04-01-014-042c  
सिन्धुवारकजातीनां रचयाम्यवतंसकान् ।	KK04-01-014-043a  
पत्रं मृगाङ्गमगरुं पिषे च हरिचन्दनम् ।	KK04-01-014-043c  
ग्रथयिष्यामि चित्राश्च स्रजः परमशोभनाः ॥ 	KK04-01-014-043e  
आराधयं सत्यभामां कृष्णस्य महिषीं प्रियाम् ।	KK04-01-014-044a  
कृष्णां च भार्यां पार्थानां नारीणामुत्तमां तथा ॥ 	KK04-01-014-044c  
तथाऽस्मि सुभ्रुवा चाहमिष्टलाभेन तोषिता ।	KK04-01-014-045a  
मालिनी चेति मे नाम स्वयं देवी चकार ह ।	KK04-01-014-045c  
कृष्णा कमलपत्राक्षी सा मे प्राणसमा सखी ॥ 	KK04-01-014-045e  
न चाहं चिरमिच्छामि क्वचिद्वस्तुं शुभानने ।	KK04-01-014-046a  
व्रतं किलैतदस्माकं कुलधर्मोऽयमीदृशः ॥ 	KK04-01-014-046c  
योऽस्माकं तु हरेद्द्रव्यं देशं वसनमेव वा ।	KK04-01-014-047a  
न क्रोद्धव्यं किलास्माभिरस्मद्गुरुरमर्षणः ॥ 	KK04-01-014-047c  
साऽहं वनानि दुर्गाणि तीर्थानि च सरांसि च ।	KK04-01-014-048a  
शैलांश्च विविधान्रम्यान्सरितश्च समुद्रगाः ॥ 	KK04-01-014-048c  
भर्तृशोकपरीताङ्गी भर्तृसब्रह्मचारिणी ।	KK04-01-014-049a  
विचरामि महीं दुर्गां यत्र सायं निवेशना ॥ 	KK04-01-014-049c  
वीरपत्नी यदा देवी चरमाणेषु भर्तृषु ।	KK04-01-014-050a  
साऽहं विवत्सा विधिना गन्धमादनपर्वतात् ।	KK04-01-014-050c  
शृणोमि तव सौशील्यं भर्तुर्मधुरभाषिणि ॥ 	KK04-01-014-050e  
माहात्म्यं च ततः श्रुत्वा ब्राह्मणानां समीपतः ।	KK04-01-014-051a  
त्वामुपस्थातुमिच्छामि ततश्चाहमिहागता ॥ 	KK04-01-014-051c  
गुरवो मम धर्मश्च वायुः शक्रस्तथाऽश्विनौ ।	KK04-01-014-052a  
तेषां प्रसादाच्च न मां कश्चिद्धर्षयते पुमान् ॥ 	KK04-01-014-052c  
वैशम्पायन उवाच 	KK04-01-014-053  
एवमुक्त्वा सुदेष्णां तां कृताञ्जलिपुटा स्थिता ।	KK04-01-014-053a  
साऽब्रवीद्विस्मयाविष्टा द्रौपदीं योषितां वराम् ॥ 	KK04-01-014-053c  
न भरेयमहं भद्रे संशयो मम विद्यते ।	KK04-01-014-054a  
राजा त्वयं हि त्वां दृष्ट्वा मतिं पापां करिष्यति ॥ 	KK04-01-014-054c  
साऽहं त्वां न क्षमां मन्ये वसन्तीमिह वेश्मनि ।	KK04-01-014-055a  
एष दोषोस्ति सुश्रोणि कथं वा भीरु मन्यसे ॥ 	KK04-01-014-055c  
स्थिता राजकुले नार्यो याश्चेमा मम वेश्मनि ।	KK04-01-014-056a  
त्वामेवैकां निरीक्षन्ते विस्मयाद्वरवर्णिनि ॥ 	KK04-01-014-056c  
वृक्षांश्चोपस्थितान्पश्य य इमे मम वेश्मनि ।	KK04-01-014-057a  
विनमन्ते हि त्वां दृष्ट्वा पुमांसं कं न लोभयेः ॥ 	KK04-01-014-057c  
बिभर्षि परमं रूपमतिमानुषमद्भुतम् ।	KK04-01-014-058a  
तिर्यग्योनिगताश्चापि निरीक्षन्ते सविस्मयाः ।	KK04-01-014-058c  
तव रूपमनिन्द्याङ्गि किं पुनर्मानवा भुवि ॥ 	KK04-01-014-058e  
राजा विराटः सुश्रोणि दृष्ट्वा ते परमं वपुः ।	KK04-01-014-059a  
मां विहाय वरारोहे त्वां गच्छेत्सर्वचेतसा ॥	KK04-01-014-059c  
यं हि त्वमनवद्याङ्गी नरमायतलोचने ।	KK04-01-014-060a  
सुप्रसन्ना हि वीक्षेथाः स कामवशगो भवेत् ॥	KK04-01-014-060c  
सुस्नाताऽलङ्कृता हि त्वं यमीक्षेथा हि मानुषम् ।	KK04-01-014-061a  
ग्लानिर्न तस्य दुःखं वा न तन्द्रिर्न पराजयः ॥ 	KK04-01-014-061c  
न शोको न च सन्तापो न क्रोधो नानृतं वदे ।	KK04-01-014-062a  
यं त्वं सर्वातवद्याङ्गि भजेथाः समलङ्कृता ॥	KK04-01-014-062c  
न व्याधिर्न जरा तस्य न तृष्णा न क्षुधा भवेत् ।	KK04-01-014-063a  
यस्य त्वं वशगा सुभ्रु भवेरङ्कगता सती ॥ 	KK04-01-014-063c  
पञ्चत्वमपि सम्प्राप्तं यं च त्वं परिषस्वजेः ।	KK04-01-014-064a  
बाहुभ्यामनुरूपाभ्यां स जीवेदिति मे मतिः ॥ 	KK04-01-014-064c  
यस्य हि त्वं भवेर्भार्या यं च हृष्टा परिष्वजेः ।	KK04-01-014-065a  
अतिजीवेत्स सर्वेषु देवेष्विव पुरन्दरः ॥	KK04-01-014-065c  
अध्यारोहेद्यथा वृक्षं यथा वाऽऽरुह्य तक्षति ।	KK04-01-014-066a  
राजवेश्मनि वामोरु ननु स्यास्त्वं तथा मम ॥ 	KK04-01-014-066c  
यथा कर्कटकी गर्भमाधत्ते मृत्युमात्मनः ।	KK04-01-014-067a  
तथाविधमहं मन्ये तव सुभ्रु समागमम् ॥	KK04-01-014-067c  
अनुमानये त्वां सैरन्ध्रि नावमन्ये कथञ्चन ।	KK04-01-014-068a  
भर्तृशीलभयाद्भद्रे तव वासं न रोचये ॥ 	KK04-01-014-068c  
सैरन्ध्र्युवाच 	KK04-01-014-069  
नाहं शक्या विराटेन यद्वा चान्येन केनचित् ।	KK04-01-014-069a  
देवगन्धर्वयक्षैर्वा द्रष्टुं दुष्टेन चेतसा ॥ 	KK04-01-014-069c  
गन्धर्वाः पालयन्ते मां सुकुलाः पञ्च सुव्रताः ।	KK04-01-014-070a  
पुत्रा देवादिदेवानां सूर्यपावकवर्चसः ॥ 	KK04-01-014-070c  
यश्च दुःशीलवान्मर्त्यो मां स्पृशेद्दुष्टचेतसा ।	KK04-01-014-071a  
स तामेव निशां शीघ्रं शयीत मुसलैर्हतः ॥	KK04-01-014-071c  
यस्यापि हि शतं पूर्णं बान्धवानां भवेदपि ।	KK04-01-014-072a  
सहस्रं वा विशालाक्षि कोटिर्वापि सहस्रिका ।	KK04-01-014-072c  
दुष्टचित्तश्च मां ब्रूयान्न स जीवेत्तवाग्रतः ॥ 	KK04-01-014-072e  
न तस्य त्रिदशा देवा नासुरा न च पन्नगाः ।	KK04-01-014-073a  
तेभ्यो गन्धर्वराजेभ्यस्त्राणं कुर्युरसंशयम् ॥ 	KK04-01-014-073c  
सुदेष्णे विश्वस त्वं मां स्वजने बान्धवेऽपि वा ।	KK04-01-014-074a  
नाहं शक्या नरैर्द्रष्टुं न च मे वृत्तमीदृशम् ॥ 	KK04-01-014-074c  
यो मे न दद्यादुच्छिष्टं न च पादौ प्रधावयेत् ।	KK04-01-014-075a  
प्रीयेरंस्तेन वासेन गन्धर्वाः पतयो मम ॥ 	KK04-01-014-075c  
यो हि मां पुरुषो गृद्ध्येद्यथाऽन्याः प्राकृतस्त्रियः ।	KK04-01-014-076a  
तामेव स इमां रात्रिं प्रविशेदपरां तनुम् ॥ 	KK04-01-014-076c  
न चाप्यहं चालयितुं शक्या केनचिदङ्गने ।	KK04-01-014-077a  
दुःखशीलाश्च गन्धर्वास्त इमे बलिनः प्रियाः ।	KK04-01-014-077c  
एवं निवसमानायां मयि मा ते भयं हि भूत् ॥	KK04-01-014-077e  
वैशम्पायन उवाच 	KK04-01-014-078  
एवमुक्ता तु सैरन्ध्र्या सुदेष्णा वाक्यमब्रवीत् ।	KK04-01-014-078a  
वसेह मयि कल्याणि यदि ते वृत्तमीदृशम् ॥ 	KK04-01-014-078c  
कश्च ते दातुमुच्छिष्टं पुमानर्हति भामिनि ।	KK04-01-014-079a  
प्रसारयेच्च कः पादौ लक्ष्मीं दृष्ट्वैव बुद्धिमान् ॥ 	KK04-01-014-079c  
एवमाचारसम्पन्ना एवं देवपरायणा ।	KK04-01-014-080a  
रक्ष्या त्वमसि भूतानां सावित्रीव द्विजन्मनाम् ॥ 	KK04-01-014-080c  
देवता इव कल्याणि पूजिता वरवर्णिनी ।	KK04-01-014-081a  
वस भद्रे मयि प्रीता प्रीतिर्हि मयि वर्तते ।	KK04-01-014-081c  
सर्वकामैः प्रमुदिता निरुद्विग्नमनाः सुखम् ॥	KK04-01-014-081e  
वैशम्पायन उवाच 	KK04-01-014-082  
सुदेष्णयैवमुक्ता सा सम्प्रीता चारुहासिनी ।	KK04-01-014-082a  
निर्विशङ्का विराटस्य विवेशान्तःपुरं सुखम् ॥ 	KK04-01-014-082c  
याज्ञसेनी सुदेष्णां तु शुश्रूषन्ती विशाम्पते ।	KK04-01-014-083a  
अवसत्परिचारार्हा सुदुःखं जनमेजय ॥ 	KK04-01-014-083c  
एवं विराटे न्यवसंस्तु पाण्डवाः कृष्णा तथाऽन्तःपुरमेत्य शोभना ।	KK04-01-014-084a  
अज्ञातचर्यां प्रतिरुद्धमानसा यथाऽग्नयो भस्मनि गूढतेजसः ॥॥	KK04-01-014-084c  

इति श्रीमन्महाभारते विराटपर्वणि पाण्डवप्रवेशपर्वणि चतुर्दशोऽध्यायः ॥ 14 ॥

4-14-1 समुत्क्षिप्य वल्गिताग्राननिन्दितानिति ख. थ. ध. पाठः ॥ 1 ॥ चतुर्दशोऽध्यायः ॥ 14 ॥
