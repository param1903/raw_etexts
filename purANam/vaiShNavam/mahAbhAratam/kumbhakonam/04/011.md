अध्यायः 011

अर्जुनेन षण्डवेषपरिग्रहेण विराटसभाप्रवेशः ॥ 1 ॥ विराटेनार्जुनस्य कन्यानाटने नियोजनम् ॥ 2 ॥
वैशम्पायन उवाच 	KK04-01-011-001  
अथापरोऽदृश्यत वर्णवान्युवा स्त्रीवेषधारी समलङ्कृतो भृशम् ।	KK04-01-011-001a  
प्रवालचित्रे प्रविमुच्य कुण्डले उभे च कम्बू परिपातुके तथा ॥ 	KK04-01-011-001c  
कृष्णे च रक्ते च निबध्य वाससी शरीरवाञ्शुक्रबृहस्पतिप्रभः ।	KK04-01-011-002a  
बहूंश्च दीर्घांश्च विकीर्य मूर्धजान्महाभुजो मत्तगजेन्द्रविक्रमः ॥ 	KK04-01-011-002c  
क्लैब्येन वेषेण न भाति भाति च ग्रहाभिपन्नो नभसीव चन्द्रमाः ।	KK04-01-011-003a  
गतेन चोर्वी परिकम्पयंस्तदा विराटमासाद्य सभासमीपतः ॥	KK04-01-011-003c  
तं प्रेक्ष्य राजोपगतं सभातले व्याजाप्रतिच्छन्नममित्रमर्दनम् ।	KK04-01-011-004a  
विराजमानं सुरराजवर्चसं सुतं सुरेन्द्रस्य गजेन्द्रविक्रमम् ॥	KK04-01-011-004c  
सर्वानपृच्छच्च समीपचारिणः कुतोऽयमायाति न मे पुरा श्रुतः ।	KK04-01-011-005a  
न चैनमूचुर्विदितं नरास्तदा सविस्मयं वाक्यमिदं नृपोऽब्रवीत् ॥ 	KK04-01-011-005c  
विराट उवाच 	KK04-01-011-006  
गजेन्द्रलीलो मृगराजगामी वृषेक्षणो देवसुतोग्रतेजाः ।	KK04-01-011-006a  
पीनांसबाहुः कनकावदातः कोऽयं नरो मे नगरं प्रविष्टः ॥	KK04-01-011-006c  
किमेष देवेन्द्रसुतः किमेष ब्रह्मात्मजो वा किमयं स्वयम्भूः ।	KK04-01-011-007a  
उमासुतो वैश्रवणात्मजो वा प्रेक्ष्यैनमासीदिति मे वितर्कः ॥	KK04-01-011-007c  
वैशम्पायन उवाच 	KK04-01-011-008  
सभामतिक्रम्य स वासवोपमो निरीक्षमाणो बहुभिः सभागतैः ।	KK04-01-011-008a  
स तत्र राजानममित्रहाऽब्रवीद्बृहन्नलाहं नरदेव नर्तकी ॥ 	KK04-01-011-008c  
वेणीं प्रकुर्यां रुचिरे च कुण्डले ग्रथे स्रजः प्रावरणानि संहरे ।	KK04-01-011-009a  
स्नानं चरेयं विमृजे च दर्पणं विशेषकेष्वेव च कौशलं मम ॥ 	KK04-01-011-009c  
क्लीबेषु बालेषु जनेषु नर्तने शिक्षाप्रदानेषु च योग्यता मम ।	KK04-01-011-010a  
करोमि वेणीषु च पुष्पपूरकं न मे स्त्रियः कर्मणि कौशलाधिकाः ॥	KK04-01-011-010c  
इत्यर्जुनस्तं नरदेवमोजसा विज्ञाप्य तस्थौ विधिनाऽऽत्मनः क्रियाम् ।	KK04-01-011-011a  
तमब्रवीत्प्रांशुमुदीक्ष्य विस्मितो विराटराजोपसृतं महायशाः ॥ 	KK04-01-011-011c  
नार्हस्तु वेषोऽयमनूर्जितस्ते नापुंस्त्वमर्हं नरदेवसिंह ।	KK04-01-011-012a  
तवैव वेषः शुभवेषभूषणैर्विभूषितो भूतपतेरिव प्रभो ॥ 	KK04-01-011-012c  
विभाति भानोरिव रश्मिमालिनो घनावरुद्धे गगने घनैरिव ।	KK04-01-011-013a  
धनुर्हि मन्ये तव शोभयेद्भुजौ तथाहि पीनावतिमात्रमायतौ ॥ 	KK04-01-011-013c  
प्रगृह्य चापं त्वनुरूपमात्मनो रक्षस्व देशं पुरमद्य सुस्थिरः ।	KK04-01-011-014a  
पुत्रेण तुल्यो भव मे बृहन्नले वृद्धोस्मि वित्तं प्रतिपादयामि ते ॥	KK04-01-011-014c  
त्वं रक्ष मे सर्वमिदं पुरं प्रभो न षण्डतां काञ्चन लक्षयामि ते ।	KK04-01-011-015a  
प्रशाधि मत्स्यांस्तरसा विवर्धयन्ददामि राज्यं तव सत्यवागहम् ॥ 	KK04-01-011-015c  
वैशम्पायन उवाच 	KK04-01-011-016  
तस्याग्रतः स्वानि धनूंषि पार्थिवो बहूनि दीर्घाणि च वर्णवन्ति च ।	KK04-01-011-016a  
ददौ स सज्यानि बलान्वितानि जिज्ञासमानः किमयं करिष्यति ॥ 	KK04-01-011-016c  
ततोऽर्जुनः क्लीबतरं वचोऽब्रवीन्न मे धनुर्धारितमीदृशं विभो ।	KK04-01-011-017a  
न चापि दृष्टं धनुरीदृशं क्वचिन्न मादृशाः सन्ति धनुर्धरा भुवि ॥	KK04-01-011-017c  
नृत्यामि गायामि च वादयाम्यहं प्रानर्तने कौशलनैपुणं मम ।	KK04-01-011-018a  
तदुत्तरायाः परिधत्स्व नर्तने भवामि देव्या नरदेव नर्तकी ॥ 	KK04-01-011-018c  
विराट उवाच 	KK04-01-011-019  
ददामि ते तं हि वरं बृहन्नले सुतां हि मे नर्तय याश्च तादृशीः ।	KK04-01-011-019a  
ततो विराटः स्वयमाह्वयत्सुतां नराधिपस्तां च सुमध्यसुन्दरीम् ॥ 	KK04-01-011-019c  
उवाच चैनां मुदितेन चेतसा बृहन्नला नाम सखी भवत्वियम् ।	KK04-01-011-020a  
सुगात्रि सम्प्रीतिसुबद्धसौहृदा तवाङ्गने प्राणसमा च नित्यदा ॥ 	KK04-01-011-020c  
प्रकामभक्ष्याभरणाम्बरा शुभा चरत्वियं सर्वजनेष्ववारिता ।	KK04-01-011-021a  
न दुष्कुलानामियमाकृतिर्भवेन्न वृत्तभेदी भवतीदृशो जनः ॥ 	KK04-01-011-021c  
वैशम्पायन उवाच 	KK04-01-011-022  
सम्मन्त्र्य राजा विविधैः स्वमन्त्रिभिः परीक्ष्य चैनं प्रमदाभिराशु वै ।	KK04-01-011-022a  
अपुंस्त्वमप्यस्य निशम्य च स्थिरं ततः कुमारीपुरमुत्ससर्ज तम् ॥ 	KK04-01-011-022c  
स शिक्षयामास च गीतवादनं सुतां विराटस्य धनञ्जयः प्रभुः ।	KK04-01-011-023a  
सखीश्च तस्याः परिचारिकास्तथा प्रियश्च तस्याः स बभूव पाण्डवः ॥ 	KK04-01-011-023c  
तथा स तत्रैव धनञ्जयोऽवसत्प्रियाणि कुर्वन्त्सह ताभिरात्मवान् ।	KK04-01-011-024a  
तथा गतं तत्र न जझिरे जना बहिश्चरा वाऽप्यथवेतरे जनाः ॥ ॥	KK04-01-011-024c  

इति श्रीमन्महाभारते विराटपर्वणि पाण्डवप्रवेशपर्वणि एकादशोऽध्यायः ॥ 11 ॥
