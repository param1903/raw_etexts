अध्यायः 050

कृपेण स्वगर्हणममृष्यता कर्णेन तदुपालम्भः ॥ 1 ॥ तदसहिष्णुनाऽश्वत्थाम्ना समर्मोद्घाटनं कर्णदुर्योधनोपालम्भः ॥ 2 ॥
वैशम्पायन उवाच 	KK04-04-050-001  
कृपस्य वचनं श्रुत्वा कर्णो राजन्युधाम्पतिः ।	KK04-04-050-001a  
पुनः प्रोवाच संरब्धो गर्हयन्ब्राह्मणं कृपम् ॥	KK04-04-050-001c  
कर्ण उवाच 	KK04-04-050-002  
लक्षयाम्यहमाचार्यं भयाद्भक्तिं गतं रिपौ ।	KK04-04-050-002a  
भीतेन हि न योद्धव्यमहं योत्स्ये धनञ्जयम् ॥ 	KK04-04-050-002c  
ननु वारुणमाग्नेयं याम्यं वायव्यमेव च ।	KK04-04-050-003a  
अस्त्रं ब्रह्मशिरश्चैव सत्वहीनस्य ते वृथा ॥	KK04-04-050-003c  
मित्रकार्यं कृतमिदं पितापुत्रैर्महारथैः ।	KK04-04-050-004a  
भर्तृपिण्डश्च निर्विष्टो यथेष्टं गन्तुमर्हथ ॥	KK04-04-050-004c  
भिक्षां हरस्व नित्यं त्वं यज्ञाननुचरस्व च ।	KK04-04-050-005a  
आमन्त्रणानि भुङ्क्ष्वाद्य माऽस्मान्युद्धेन भीषय ॥	KK04-04-050-005c  
भार्गवास्त्रं मया मुक्तं निर्दहेत्पृथिवीमिमाम् ।	KK04-04-050-006a  
किं पुनः पाण्डुपुत्राणामेकमर्जुनमाहवे ॥	KK04-04-050-006c  
आगमिष्यन्ति पदवीं मात्स्याः पाण्डवमाश्रिताः ।	KK04-04-050-007a  
कीचकानां तु बलिनां शत्रुसेनावमर्दिनाम् ॥	KK04-04-050-007c  
तानहं निहनिष्यामि भवता गम्यतां गृहम् ।	KK04-04-050-008a  
किं वेदवादिनां कार्यं परस्नेहानुभाषिणाम् ॥	KK04-04-050-008c  
तस्य तद्वचनं श्रुत्वा अश्वत्थामा प्रतापवान् ।	KK04-04-050-009a  
उवाच वदतांश्रेष्ठो दुर्योधनमवेक्ष्य च ॥	KK04-04-050-009c  
न च तावज्जिता गावो न च सीमान्तरं गताः ।	KK04-04-050-010a  
न हास्तिनपुरं प्राप्तास्त्वं च कर्ण विकत्थसे ॥	KK04-04-050-010c  
बहूनि धर्मशास्त्राणि पठन्ति द्विजसत्तमाः ।	KK04-04-050-011a  
तेषु किंस्विदिदं दृष्टं द्यूते जीयेत यन्नृपः ॥	KK04-04-050-011c  
सङ्ग्रामान्विपुलाञ्जित्वा लब्ध्वा च विपुलं धनम् ।	KK04-04-050-012a  
विजित्य च महीं कृत्स्नां नेह कत्थन्ति पण्डिताः ॥	KK04-04-050-012c  
पचत्यग्निरवाक्यस्तु तूष्णीं भाति दिवाकरः ।	KK04-04-050-013a  
तूष्णीं धारयते लोकान्वसुधा सचराचरान् ॥	KK04-04-050-013c  
चातुर्वर्ण्यस्य कर्माणि विहितानि महर्षिभिः ।	KK04-04-050-014a  
धनं यैरधिगन्तव्यं यच्च कुर्वन्न दुष्यति ॥	KK04-04-050-014c  
अधीत्य ब्राह्मणो वेदान्याजयेत यजेत वा ।	KK04-04-050-015a  
क्षत्रियो धनमाहृत्य यजेतैव न याजयेत् ॥	KK04-04-050-015c  
वैश्योऽधिगम्य वित्तानि वार्ताकर्माणि कारयेत् ॥	KK04-04-050-016ac  
शूद्रः शुश्रूषणं कुर्यात्त्रिषु वर्णेषु नित्यशः ।	KK04-04-050-017a  
वन्दनायोगविधिभिर्वैतसीं वृत्तिमाश्रितः ॥	KK04-04-050-017c  
वर्तमाना यथाशास्त्रं प्राप्य चापि महीमिमाम् ।	KK04-04-050-018a  
प्रकुर्वन्ति महाभागा यज्ञान्सुविपुलानपि ॥	KK04-04-050-018c  
का जातिस्तेषु सूतेयं केऽपि मन्त्राः क्रियाश्च काः ।	KK04-04-050-019a  
केयं वर्णेषु या राज्ञो वक्तृभोक्तृनियन्तृषु ॥	KK04-04-050-019c  
वैशम्पायन उवाच 	KK04-04-050-020  
दुर्योधनमभिप्रेक्ष्य कर्णं च कुरुसंसदि ।	KK04-04-050-020a  
अश्वत्थामा भृशं क्रुद्धो दुर्योधनमतर्जयत् ॥	KK04-04-050-020c  
प्राप्य द्यूतेन को राज्यं क्षत्रियः स्तोष्टुर्महति ।	KK04-04-050-021a  
तथा नृशंसरूपोयं धार्तराष्ट्रश्च निर्घृणः ॥	KK04-04-050-021c  
तथाऽधिगम्य वित्तानि को विकत्थेद्विचक्षणः ।	KK04-04-050-022a  
निकृत्या वञ्चनायोगैश्चरन्वैतंसिको यथा ॥	KK04-04-050-022c  
कतमद्द्वैरथं युद्धं यत्राजैषीर्धनञ्जयम् ।	KK04-04-050-023a  
नकुलं सहदेवं वा धनं येषां त्वया हृतम् ॥	KK04-04-050-023c  
युधिष्ठिरो जितः कस्मिन्भीमश्च बलिनांवरः ।	KK04-04-050-024a  
इन्द्रप्रस्थं त्वया कस्मिन्सङ्ग्रामे निर्जितं पुरा ॥	KK04-04-050-024c  
तथैव कतमद्युद्धं यस्मिन्कृष्णा जिता त्वया ।	KK04-04-050-025a  
एकवस्त्रा सभां नीता क्षुद्रकर्मन्रजस्वला ॥	KK04-04-050-025c  
मूलमेषां महत्कृत्तं सारार्थी चन्दनं यथा ।	KK04-04-050-026a  
क्षुद्रं कर्म समास्थाय तत्र किं विदुरोऽब्रवीत् ॥	KK04-04-050-026c  
यथाशक्ति मनुष्याणाममर्षं लक्षयामहे ।	KK04-04-050-027a  
अन्येषामपि सत्वानामपि कीटपिपीलिकैः ॥	KK04-04-050-027c  
द्रौपद्याः सम्परिक्लेशं न क्षन्तुं पाण्डवोऽर्हति ।	KK04-04-050-028a  
क्षयाय धार्तराष्ट्राणां प्रादुर्भूतो धनञ्जयः ॥	KK04-04-050-028c  
त्वं पुनः पण्डितो भूत्वा ह्याचार्यं क्षेप्तुमिच्छसि ।	KK04-04-050-029a  
वैरान्तकरणो जिष्णुर्न नः शेषं करिष्यति ॥	KK04-04-050-029c  
नैव देवा न गन्धर्वा नासुरा न च राक्षसाः ।	KK04-04-050-030a  
भयादिह न युद्ध्येरन्पाण्डुपुत्रेण धीमता ॥	KK04-04-050-030c  
यं यमेकोपि सङ्क्रुद्धः सङ्ग्रामे निपतिष्यति ।	KK04-04-050-031a  
वृक्षं गरुडवद्वेगाद्विनिहत्यान्तमेष्यति ॥	KK04-04-050-031c  
त्वत्तो विशिष्टं वीर्येण धनुष्यमरराट्समम् ।	KK04-04-050-032a  
वासुदेवसमं युद्धे तं पार्थं को न पूजयेत् ॥	KK04-04-050-032c  
देवं दैवेन युद्ध्येत मानुषेण च मानुषम् ।	KK04-04-050-033a  
अस्त्रं ह्यस्त्रेण यो हन्यात्कोऽर्जुनेन समः पुमान् ॥	KK04-04-050-033c  
पुत्रादनवमः शिष्य इति धर्मविदो विदुः ।	KK04-04-050-034a  
एतेनापि निमित्तेन प्रियो द्रोणस्य पाण्डवः ॥	KK04-04-050-034c  
यथा त्वमकरोर्द्यूतमिन्द्रप्रस्थं यथाऽहरः ।	KK04-04-050-035a  
यथाऽनैषीः सभां कृष्णां तथा युध्यस्व पाण्डवम् ॥	KK04-04-050-035c  
अयं ते मातुलः प्राज्ञः क्षत्रधर्मस्य कोविदः ।	KK04-04-050-036a  
दुर्द्यूतदेवी गान्धारः शकुनिर्युद्ध्यतामिह ॥	KK04-04-050-036c  
नाक्षान्क्षिपति गाण्डीवं न कृतं द्वापरं न च ।	KK04-04-050-037a  
ज्वलतो निशितान्बाणांस्तांस्तान्क्षिपति गाण्डिवम् ॥	KK04-04-050-037c  
न हि गाण्डीवनिर्मुक्ता गृध्रपक्षाः सुतेजनाः ।	KK04-04-050-038a  
नान्तरेष्ववतिष्ठन्ते गिरीणामपि दारणाः ॥	KK04-04-050-038c  
अन्तकः पवनो मृत्युस्तथाऽग्निर्बडवामुखः ।	KK04-04-050-039a  
कुर्युरेते क्वचिच्छेषं न तु क्रुद्धो धनञ्जयः ॥	KK04-04-050-039c  
यथा सभायां द्यूतं त्वं मातुलेन महाकरोः ।	KK04-04-050-040a  
तथा युद्धस्व सङ्ग्रामे सौबलेन सुरक्षितः ॥	KK04-04-050-040c  
युद्ध्यतां काममाचार्यो नाहं योत्स्ये धनञ्जयम् ।	KK04-04-050-041a  
मत्स्यो ह्यस्माभिरायोध्यो यद्यागच्छेद्गवाम्पदम् ॥ ॥	KK04-04-050-041c  

इति श्रीमन्महाभारते विराटपर्वणि गोग्रहणपर्वणि पञ्चाशोऽध्यायः ॥ 50 ॥

4-50-14 यदुक्तं ब्राह्मणानां भोजनादावेव कौशलं न युद्ध इति तत्र तवापि वैश्यत्वान्न युद्धे सामर्थ्यमस्तीति दर्शयिष्यन्वर्णानां कर्माणि विभजते चातुर्वर्ण्यस्येत्यादिना ॥ 14 ॥ 4-50-22 वैतंसिको व्याधः ॥ 22 ॥ 4-50-26 अनृतं द्यूतं कुर्वता धार्तराष्ट्रेण धर्मस्य मूलं कृत्तं छिन्नम् । तत्र तदा विदुरः किमब्रवीत् क्षयमूलं द्यूतमिति तत्स्मरेति शेषः ॥ 26 ॥ 4-50-37 चकारात् त्रेतापि समुच्चीयते । कृतादयो द्यूतशास्त्रप्रसिद्धाः पाशकाः ॥ 37 ॥ ॥ पञ्चाशोऽध्यायः ॥ 50 ॥
