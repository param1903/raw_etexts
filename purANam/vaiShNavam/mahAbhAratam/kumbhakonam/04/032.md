अध्यायः 032

दुर्योधनेन कीचकवधस्य भीमसेनकृतत्वसम्भावनया पाण्डवानां तत्र स्थितिसम्भावना ॥ 1 ॥ तथा भीष्माद्यनुमत्या सुशर्मणो विराटनगरम् प्रति प्रेषणम् ॥ 2 ॥ सुशर्मणा विराटनगरमेत्य दक्षिणभागे गोग्रहम् ॥ 3 ॥
वैशम्पायन उवाच 	KK04-04-032-001  
ततः शारद्वतो वाक्यमित्युवाच कृपस्तदा ।	KK04-04-032-001a  
युक्तं प्राप्तं च वृद्धेन पाण्डवान्प्रति भाषितम् ॥ 	KK04-04-032-001c  
धर्मार्थसहितं श्लक्ष्णं सर्वं सत्यं सहेतुकम् ।	KK04-04-032-002a  
तत्रानुरूपं भीष्मस्य ममापि वचनं शृणु ॥ 	KK04-04-032-002c  
तेषां चैव गतिस्तत्र र्निवासश्चानुचिन्त्यताम् ।	KK04-04-032-003a  
नीतिर्विधीयतां तत्र साम्प्रतं या हिता भवेत् ॥ 	KK04-04-032-003c  
नावज्ञेयो रिपुस्तात प्राकृतोऽपि बुभूषता ।	KK04-04-032-004a  
किं पुनः पाण्डवाः शूरा विद्वांसो बलिनस्तथा ॥	KK04-04-032-004c  
तस्मात्सत्रं प्रविष्टेषु पाण्डवेषु महात्मसु ।	KK04-04-032-005a  
गूढभावेषु छन्नेषु काले चोदयमागते ॥	KK04-04-032-005c  
स्वराष्ट्रे परराष्ट्रे च ज्ञातव्यं बलमात्मनः ।	KK04-04-032-006a  
उदयः पाण्डवानां च प्राप्तकालो न संशयः ॥	KK04-04-032-006c  
निवृत्तसमयाः पार्था महात्मानो महाबलाः ।	KK04-04-032-007a  
महोत्साहा भविष्यन्ति पाण्डवा ह्यमितौजसः ॥ 	KK04-04-032-007c  
तस्माद्बलं च कोशं च नीतिश्चापि विधीयताम् ।	KK04-04-032-008a  
यथा कालोदये प्राप्ते सम्यक् तैः सन्दधामहे ॥	KK04-04-032-008c  
यत्र यन्मन्यसे श्रेयो बुध्यस्व बलमात्मनः ।	KK04-04-032-009a  
नियतं सर्वमित्रेषु बलवत्स्वबलेषु च ॥ 	KK04-04-032-009c  
सारं फल्गु बलं ज्ञात्वा मध्यस्थं चापि भारत ।	KK04-04-032-010a  
स्वराष्ट्रपरराष्ट्रेषु ज्ञातव्यं बलमात्मनः ॥ 	KK04-04-032-010c  
अप्रहृष्टं प्रहृष्टं वा सन्दधाम तथा परैः ।	KK04-04-032-011a  
साम्ना दानेन भेदेन दण्डेन बलिकर्मणा ॥ 	KK04-04-032-011c  
न्यायेनाक्रम्य च परान्बलाच्चानम्य दुर्बलान् ।	KK04-04-032-012a  
सान्त्वयित्वा च मित्राणि बलं चाभाष्यतां सुखम् ॥ 	KK04-04-032-012c  
स्वकोशबलसंवृद्धः सम्यक्सिद्धिमवाप्स्यसि ।	KK04-04-032-013a  
योत्स्यसे चापि बलिभिररिभिः प्रत्युपस्थितैः ।	KK04-04-032-013c  
अन्यैस्त्वं पाण्डवैर्वाऽपि हीनैः स्वबलवाहनैः ॥ 	KK04-04-032-013e  
एवं सर्वं विनिश्चित्य व्यवहर्तासि न्यायतः ।	KK04-04-032-014a  
यथाकालं मनुष्येन्द्र चिरं सुखमवाप्स्यसि ॥ 	KK04-04-032-014c  
भीष्माद्रोणकृपैरुक्ते कर्णदुःशासनादिभिः ।	KK04-04-032-015a  
ततो दुर्योधनो वाक्यं श्रुत्वा तेषां महात्मनाम् ।	KK04-04-032-015c  
मुहूर्तमनुसञ्चिन्त्य सचिवानिदमब्रवीत् ॥	KK04-04-032-015e  
श्रुतमेतन्मया पूर्वं कथासु जनसंसदि ।	KK04-04-032-016a  
धीराणां शास्त्रविदुषां प्राज्ञानां मतिनिश्चये ।	KK04-04-032-016c  
कृतिनां सारफल्गुत्वे जानामि नयचक्षुषा ॥ 	KK04-04-032-016e  
सत्वे बाहुबले धैर्ये प्राणे शारीरसम्भवे ।	KK04-04-032-017a  
साम्प्रतं मानुषे लोके सदैत्यनरराक्षसे ॥	KK04-04-032-017c  
चत्वारस्तु नरव्याघ्रा बले शक्रोपमा भुवि ।	KK04-04-032-018a  
उत्तमाः प्राणिनां तेषां नास्ति कश्चिद्बले समः ॥ 	KK04-04-032-018c  
बलदेवश्च भीमश्च मद्रराजश्च वीर्यवान् ।	KK04-04-032-019a  
चतुर्थः कीचकस्तेषां पञ्चमं नानुशुश्रुमः ॥ 	KK04-04-032-019c  
अन्योन्यानन्तरबलाः परस्परजयैषिणः ।	KK04-04-032-020a  
बाहुयुद्धमभीप्सन्तो नित्यं संरब्धमानसाः ॥ 	KK04-04-032-020c  
तेनाहमवगच्छामि प्रत्ययेन वृकोदरम् ।	KK04-04-032-021a  
मनस्यभिनिविष्टं मे व्यक्तं जीवन्ति पाण्डवाः ॥ 	KK04-04-032-021c  
तत्राहं कीचकं मन्ये भीमसेनेन मारितम् ।	KK04-04-032-022a  
सैरन्ध्रीं द्रौपदीं मन्ये नात्र कार्या विचारणा ॥ 	KK04-04-032-022c  
शङ्के कृष्णानिमित्तं तु भीमसेनेन कीचकः ।	KK04-04-032-023a  
गन्धर्वव्यपदेशेन हतो निशि महाबलः ॥ 	KK04-04-032-023c  
को हि शक्तः परो भीमात्कीचकं हन्तुमोजसा ।	KK04-04-032-024a  
शस्त्रं विना बाहुबलात्तथा सर्वाङ्गचूर्णने ॥	KK04-04-032-024c  
मर्दितुं वा तथा तीव्रं चर्ममांसास्थिचूर्णनम् ।	KK04-04-032-025a  
रूपमन्यत्समास्थाय भीमस्यैतद्विचेष्टितम् ॥ 	KK04-04-032-025c  
ध्रुवं कृष्णानिमित्तं तु भीमसेनेन सूतजाः ।	KK04-04-032-026a  
गन्धर्वव्यपदेशेन हता निशि न संशयः ॥ 	KK04-04-032-026c  
पितामहेन ये चोक्ता देशस्य च जनस्य च ।	KK04-04-032-027a  
गुणास्ते मत्स्यराष्ट्रेषु बहुशोऽपि मया श्रुताः ॥ 	KK04-04-032-027c  
विराटनगरे मन्ये पाण्डवाश्छन्नचारिणः ।	KK04-04-032-028a  
निवसन्ति पुरे रम्ये तत्र यात्रा विधीयताम् ॥	KK04-04-032-028c  
मत्स्यराष्ट्रं गमिष्यामो ग्रहीष्यामश्च गोधनम् ।	KK04-04-032-029a  
गृहीते गोधने नूनं तेऽपि योत्स्यन्ति पाण्डवाः ॥	KK04-04-032-029c  
अपूर्णे समये चापि यदि पश्येम पाण्डवान् ।	KK04-04-032-030a  
द्वादशान्यानि वर्षाणि प्रवेक्ष्यन्ति पुनर्वनम् ॥ 	KK04-04-032-030c  
तस्मादन्यतरेणापि लाभोऽस्माकं भविष्यति ।	KK04-04-032-031a  
कोशवृद्धिरिहास्माकं शत्रूणां निधनं भवेत् ॥ 	KK04-04-032-031c  
कथं सुयोधनं गच्छेद्युधिष्ठिरभृतः पुरा ।	KK04-04-032-032a  
एतच्चापि वदत्येष मात्स्यः परिभवान्मयि ॥ 	KK04-04-032-032c  
तस्मात्कर्तव्यमेतद्वै तत्र यात्रा विधीयताम् ।	KK04-04-032-033a  
एतत्सुनीतं मन्येऽहं सर्वेषां यदि रोचते ॥ 	KK04-04-032-033c  
वैशम्पायन उवाच 	KK04-04-032-034  
ततो राजा त्रिगर्तानां सुशर्मा रथयूथपः ।	KK04-04-032-034a  
पूर्वमाभाष्य कर्णेन तथा दुःशासनेन च ।	KK04-04-032-034c  
प्राप्तकालमिदं वाक्यमुवाच त्वरितो बली ॥ 	KK04-04-032-034e  
असकृन्निकृतः पूर्वं मात्स्यसाल्वेयकेकयैः ।	KK04-04-032-035a  
सूतेनैव च मात्स्यस्य कीचकेन पुनः पुनः ॥ 	KK04-04-032-035c  
बाधितो बन्धुभिः सार्धं बलाद्बलवता विभो ।	KK04-04-032-036a  
स कर्णमभिवीक्ष्याथ दुर्योधनमभाषत ॥ 	KK04-04-032-036c  
राष्ट्रं ममासकृद्राजन्राज्ञा मात्स्येन बाधितम् ॥ 	KK04-04-032-037ac  
प्रणेता कीचकस्तस्य बलोत्सिक्तोऽभवत्पुरा ।	KK04-04-032-038a  
अमर्षी दुर्जयो जेता प्रख्यातबलपौरुषः ।	KK04-04-032-038c  
स हतस्तत्र गन्धर्वैः पापकर्मा नृशंसकृत् ॥ 	KK04-04-032-038e  
तस्मिन्विनिहते राजन्हीनदर्पो निराश्रयः ।	KK04-04-032-039a  
भविष्यति निरुत्साहो विराट इति मे मतिः ॥ 	KK04-04-032-039c  
तत्र यात्रा मम मता यदि ते रोचतेऽनघ ।	KK04-04-032-040a  
कौरवाणां च सर्वेषां कर्णस्य च महात्मनः ॥ 	KK04-04-032-040c  
एतत्कार्यमहं मन्ये परमात्ययिकं महत् ।	KK04-04-032-041a  
राष्ट्रं तस्याभियास्यामो धनधान्यसमाकुलम् ॥ 	KK04-04-032-041c  
आददामोऽस्य रत्नानि विविधानि वसूनि च ।	KK04-04-032-042a  
ग्रामान्राष्ट्राणि वा तस्य हरिष्यामो विभागशः ॥ 	KK04-04-032-042c  
अथवा गोसहस्राणि बहूनि शुभदर्शन ।	KK04-04-032-043a  
विविधानि हरिष्यामः प्रतीपीड्य पुरं बलात् ॥ 	KK04-04-032-043c  
कौरवैः सह सङ्गम्य त्रिगर्तैश्च विशाम्पते ।	KK04-04-032-044a  
गास्तस्यापहरिष्यामः सह सर्वैर्महारथैः ॥ 	KK04-04-032-044c  
सन्धिं वा तेन कृत्वा तु निबध्नीमोऽस्य पौरुषम् ।	KK04-04-032-045a  
हत्वा चास्य चमूं कृत्स्नां वशमेवानयामहे ॥	KK04-04-032-045c  
तं वशे न्यायतः कृत्वा सुखं वत्स्यामहे वयम् ।	KK04-04-032-046a  
भवतां बलवृद्धिश्च भविष्यति न संशयः ॥ 	KK04-04-032-046c  
वैशम्पायन उवाच 	KK04-04-032-047  
तच्छ्रुत्वा वचनं तस्य कर्णो राजानमब्रवीत् ॥ 	KK04-04-032-047ac  
सूक्तं सुशर्मणा वाक्यं प्राप्तकालमिदं वचः ।	KK04-04-032-048a  
तस्मात्क्षिप्रं विनिर्यामो योजयित्वा वरूथिनीम् ॥ 	KK04-04-032-048c  
यदेतत्तेऽभिरुचितं मम चैतद्धि रोचते ।	KK04-04-032-049a  
प्रविभज्य च सैन्यानि यथा वा मन्यते भवान् ॥	KK04-04-032-049c  
प्रज्ञावान्कुलवृद्धश्च सर्वेषां नः पितामहः ।	KK04-04-032-050a  
आचार्यश्च कृपो विद्वाञ्शकुनिश्चापि सौबलः ॥	KK04-04-032-050c  
मन्यन्ते ते यथा सर्वे तथा यात्रा विधीयताम् ।	KK04-04-032-051a  
सम्मन्त्र्य चाशु गच्छामः साधनार्थं महीपते ॥ 	KK04-04-032-051c  
किन्नु नः पाण्डवैः कार्यं हीनार्थबलपौरुषैः ।	KK04-04-032-052a  
अत्यन्तं हि प्रनष्टास्ते प्राप्ता वाऽपि यमक्षयम् ॥ 	KK04-04-032-052c  
तद्भवांश्चतुरङ्गेण बलेन महता वृतः ।	KK04-04-032-053a  
विराटनगरं यातु सर्वसैन्येन भारत ।	KK04-04-032-053c  
आदास्यामोऽथ गास्तस्य विविधानि वसूनि च ॥ 	KK04-04-032-053e  
वैशम्पायन उवाच 	KK04-04-032-054  
ततो दुर्योधनो राजा वचः श्रुत्वा तु तस्य तत् ।	KK04-04-032-054a  
वैकर्तनस्य कर्णस्य क्षिप्रमाज्ञापयत्स्वयम् ।	KK04-04-032-054c  
शासने नित्ययुक्तं तु दुःशासनमनन्तरम् ॥	KK04-04-032-054e  
दुर्योधन उवाच 	KK04-04-032-055  
सह वृद्धैस्तु सम्मन्त्र्य क्षिप्रं योजय वाहिनीम् ।	KK04-04-032-055a  
यथोद्देशं तु गच्छामः सहिताः सर्वकौरवैः ॥ 	KK04-04-032-055c  
सुशर्मा तु यथोद्दिष्टं देशं यातु महारथः ।	KK04-04-032-056a  
त्रिगर्तैः सहितः सर्वैः प्रख्यातबलपौरुषैः ।	KK04-04-032-056c  
प्रागेव हि सुसंयत्तो विराटनगरं प्रति ॥ 	KK04-04-032-056e  
जघन्यतो वयं तत्र यास्यामो दिवसान्तरे ।	KK04-04-032-057a  
विषयं मत्स्यराजस्य सुसमृद्धं सुसंहितम् ॥ 	KK04-04-032-057c  
सुशर्मणा गृहीते तु मत्स्यराजस्य गोधने ।	KK04-04-032-058a  
विराटः सैन्यमादाय त्रिगर्तैः सह योत्स्यति ॥ 	KK04-04-032-058c  
अपरं दिवसं गास्तु तत्र गृह्णन्तु कौरवाः ।	KK04-04-032-059a  
गवार्थे पाण्डवास्तत्र योत्स्यन्ति कुरुभिः सह ॥	KK04-04-032-059c  
तथा गत्वा यथोद्देशं विराटनगरान्तिके ।	KK04-04-032-060a  
क्षिप्रं गोष्ठं समासाद्य गृह्णन्तु विपुलं धनम् ॥ 	KK04-04-032-060c  
गवां शतसहस्राणि श्रीमन्ति गुणवन्ति च ।	KK04-04-032-061a  
वयमस्य निगृह्णीमो द्विधा कृत्वा च वाहिनीम् ॥	KK04-04-032-061c  
वैशम्पायन उवाच 	KK04-04-032-062  
ते स्म गत्वा यथोद्दिष्टं देशं मत्स्यमहीपतेः ।	KK04-04-032-062a  
सन्नद्धा रथिनः सर्वे सपताका बलोत्कटाः ।	KK04-04-032-062c  
प्रतिवैरं चिकीर्षन्तो गोषु गृद्धा महाबलाः ॥ 	KK04-04-032-062e  
आदत्त गाः सुशर्माऽथ कृष्णपक्षस्य चाष्टमीम् ॥	KK04-04-032-063ac  
अपरे दिवसे सर्वे राजन्सम्भूय कौरवाः ।	KK04-04-032-064a  
नवम्यां ते न्यगृह्णन्त गोकुलानि सहस्रशः ।	KK04-04-032-064c  
कौरवास्तु महावीर्या मत्स्यानां विषयान्तरे ॥ ॥	KK04-04-032-064e  

इति श्रीमन्महाभारते विराटपर्वणि गोग्रहणपर्वणि द्वात्रिंशोऽध्यायः ॥ 32 ॥

4-32-31 तस्मादनन्तरेणापि लाभोऽस्माकमिति ध. पाठः । तस्मात् गोग्रहणात् अनन्तरेण युद्धायागतपाण्डवदर्शनेन ॥ 31 ॥ 4-32-32 युधिष्ठिरभृतः युधिष्ठिरो भृतो येन विराटेनेति बहुव्रीहिः ॥ 32 ॥ 4-32-63 कृष्णपक्षस्य सप्तमीमिति अष्टम्यां तेऽन्यगृह्णन्तेति च. थ. पाठः ॥ 63 ॥ 4-32- 64 विषयान्तरे उत्तरभागे ॥ 64 ॥
