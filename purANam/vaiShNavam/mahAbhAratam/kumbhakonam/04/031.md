अध्यायः 031

द्रोणेन दुर्योधनम् प्रति पाण्डवानां धार्मिकत्वादिगुणशालितया विनाशाभावनिर्धारणेन तदन्वेषणविधानम् ॥ 1 ॥ भीष्मेण पाण्डवावासदेशस्य लक्षणाभिधानपूर्वकं तेषां दुर्ज्ञेयत्वस्यापि कथनेन तैः सह सन्धिविधानम् ॥ 2 ॥
वैशम्पायन उवाच 	KK04-04-031-001  
अथाऽब्रवीत्सभामध्ये द्रोणः सूक्ष्मार्थदर्शिवान् ।	KK04-04-031-001a  
न तादृशा विनश्यन्ति नापि यान्ति पराभवम् ॥ 	KK04-04-031-001c  
शूराश्च कृतविद्याश्च बुद्धिमन्तो जितेन्द्रियाः ।	KK04-04-031-002a  
धर्मज्ञाः सत्यसन्धाश्च युधिष्ठिरमनुव्रताः ॥	KK04-04-031-002c  
नीतिधर्मार्थतत्वज्ञं पितृवच्च समाहितम् ।	KK04-04-031-003a  
धर्मे स्थितं सत्यधृतिं ज्येष्ठं श्रेष्ठापचायिनम् ॥ 	KK04-04-031-003c  
अनुव्रता महात्मानो भ्रातरो भ्रातरं प्रियम् ।	KK04-04-031-004a  
अजातशत्रुं श्रीमन्तं सर्वभ्रातॄननुव्रतम् ॥ 	KK04-04-031-004c  
तेषां तथाविधेयानां निभृतानां महात्मनाम् ।	KK04-04-031-005a  
किमर्थं नीतिमान्प्राज्ञः श्रेयो नैषां करिष्यति ॥ 	KK04-04-031-005c  
तस्माद्यत्नात्परीक्षध्वं न तावत्समयो गतः ।	KK04-04-031-006a  
न ते विनाशमृच्छेयुरिति मे नैष्ठिकी मतिः ॥ 	KK04-04-031-006c  
चिन्त्यतां चैव यत्कार्यं तच्च क्षिप्रमकालिकम् ।	KK04-04-031-007a  
क्रियतां साधु सञ्चिन्त्य वासश्चैषां प्रचिन्त्यताम् ॥ 	KK04-04-031-007c  
यथा च पाण्डुपुत्राणां सर्वार्थेषु धृतात्मनाम् ।	KK04-04-031-008a  
प्रवृत्तिरुपलभ्येत तथा नीतिर्विधीयताम् ॥ 	KK04-04-031-008c  
सर्वोपायैर्यतस्व त्वं यथा पश्यसि पाण्डवान् ।	KK04-04-031-009a  
दुर्ज्ञेयाः खलु शूरास्ते रक्ष्या नित्यं च दैवतैः ॥ 	KK04-04-031-009c  
शुद्धात्मा मानवान्पार्थः सत्यवान्नीतिमाञ्शुचिः ।	KK04-04-031-010a  
तेजोराशिभिरापूर्णो दहेदपि च चक्षुषा ॥	KK04-04-031-010c  
तस्माद्यत्नश्च क्रियतां भूयश्च मृगयामहे ।	KK04-04-031-011a  
ब्राह्मणैश्चारकैः सिद्धैस्तापसैर्निपुणैरपि ॥ 	KK04-04-031-011c  
विविधैस्तत्परैः सम्यङ्निर्भीकैस्तज्ज्ञसम्मतैः ।	KK04-04-031-012a  
अन्वेष्टव्या मनुष्येन्द्र पाण्डवाश्छन्नचारिणः ॥ 	KK04-04-031-012c  
ततः शान्तनवो धीमान्भारतानां पितामहः ।	KK04-04-031-013a  
श्रुतवान्देशकालज्ञो नीतिमांश्च महामतिः ॥ 	KK04-04-031-013c  
तस्मिन्नुपरते वाक्ये आचार्यस्य महात्मनः ।	KK04-04-031-014a  
अनन्तरमुवाचेदं वाक्यं हेत्वर्थसम्मितम् ॥ 	KK04-04-031-014c  
युधिष्ठिरे समायुक्तां धर्मज्ञे धर्मसंहिताम् ।	KK04-04-031-015a  
पाण्डवे नित्यमव्यग्रां गिरं भीष्मः समाददे ॥ 	KK04-04-031-015c  
असत्सु दुर्लभां नित्यं सतां चाभिमतां सदा ।	KK04-04-031-016a  
भीष्मस्त्वभ्यवदत्तत्र गिरं साधुभिरर्चिताम् ॥ 	KK04-04-031-016c  
यथा नो ब्राह्मणोऽवादीदाचार्यः सर्वधर्मवित् ।	KK04-04-031-017a  
श्रुतवृत्तोपसम्पन्ना नाशं नायान्ति पाण्डवाः ॥	KK04-04-031-017c  
सर्वलक्षणसम्पन्नाः साधुवृत्तसमन्विताः ।	KK04-04-031-018a  
वृद्धानुशासने यत्ताः सत्यधर्मपरायणाः ॥ 	KK04-04-031-018c  
समयं समयज्ञास्ते पालयन्तः शुभव्रताः ।	KK04-04-031-019a  
न विषीदन्ति ते पार्था उद्वहन्तः सतां धुरम् ॥ 	KK04-04-031-019c  
तपसा चैव गुप्तास्ते स्ववीर्येण च पाण्डवाः ।	KK04-04-031-020a  
न नाशमभिगच्छेयुरिति मे नैष्ठिकी मतिः ॥ 	KK04-04-031-020c  
क्षत्रधर्मरता नित्यं केशवानुगताः सदा ।	KK04-04-031-021a  
प्रवीरपुरुषास्ते वै महात्मानो महाबलाः ॥ 	KK04-04-031-021c  
तत्र बुद्धिं प्रवक्ष्यामि पाण्डवान्वेषणे शृणु ।	KK04-04-031-022a  
न तु नीतिः सुनीतस्य शक्यते वेदितुं परैः ॥ 	KK04-04-031-022c  
यत्तु शक्यमिहास्माभिस्तान्वै सञ्चिन्त्य पाण्डवान् ।	KK04-04-031-023a  
बुद्ध्या प्रणेतुं तत्तेऽहं प्रवक्ष्यामि निबोध तत् ॥ 	KK04-04-031-023c  
न त्वियं साधु वक्तव्या तस्य नीतिः कथञ्चन ।	KK04-04-031-024a  
वृद्धानुशासने तात तिष्ठतः सत्यशीलिनः ॥ 	KK04-04-031-024c  
अयुक्तं तु मया वक्तुं तुल्या मे कुरुपाण्डवाः ।	KK04-04-031-025a  
निवासं पाण्डुपुत्राणां सञ्चिन्त्य च वदाम्यहम् ।	KK04-04-031-025c  
बहुना किं प्रलापेन यतो धर्मस्ततो जयः ॥ 	KK04-04-031-025e  
अवश्यं तु नियुक्तेन सभामध्ये विवक्षता ।	KK04-04-031-026a  
यथार्हमिह वक्तव्यं सर्वथा धर्मलिप्सया ॥ 	KK04-04-031-026c  
यत्र नाहं तथा मन्ये यथाऽन्ये मेनिरे जनाः ।	KK04-04-031-027a  
निवासं पाण्डुपुत्राणां शृणुष्व मनुजाधिप ॥ 	KK04-04-031-027c  
[भ्रातृभिः सहितो वीरैः कृष्णया च महायशाः ।	KK04-04-031-028a  
किमर्थं स महाराजो नात्मश्रेयो भविष्यति ॥	KK04-04-031-028c  
पाण्डवो निकृतः पूर्वं यथावद्विदितं तव ।	KK04-04-031-029a  
क्लेशितश्च पुरे नित्यं राज्यकामैश्च साम्प्रतम् ।	KK04-04-031-029c  
छन्नश्चरति तस्मात्स प्रकृत्या नीतिमान्नृपः ॥ 	KK04-04-031-029e  
वर्षमेकं सुसञ्च्छन्नमुष्य वासमनुत्तमम् ।	KK04-04-031-030a  
आयाति चोदये काले क्षिप्रं द्रक्ष्यसि पाण्डवम् ॥ 	KK04-04-031-030c  
सोदरैः सहितं वीरं द्रौपद्या च परन्तप ।	KK04-04-031-031a  
संविधत्स्व महाबाहो यथा नः स्यात्सुखोदयः ॥	KK04-04-031-031c  
यस्मिन्स राजा वसति च्छन्नः सत्त्वभृतांवरः ।	KK04-04-031-032a  
भविष्यन्ति नरास्तत्र रागमोहविवर्जिताः ॥	KK04-04-031-032c  
नाधयो हि महाराज न व्याधिः क्षत्रियर्षभ] ।	KK04-04-031-033a  
पुरे जनपदे वाऽपि यत्र राजा युधिष्ठिरः ॥	KK04-04-031-033c  
दानशीलो वदान्यश्च निभृतो ह्रीनिषेवकः ।	KK04-04-031-034a  
प्रियवाक्सत्यवाक्शूरो धर्मशीलो जितेन्द्रियः ।	KK04-04-031-034c  
हृष्टः पुष्टः शुचिर्दक्षो यत्र राजा युधिष्ठिरः ॥ 	KK04-04-031-034e  
नासूयको न चापीर्ष्युर्नाभिमानी न मत्सरी ।	KK04-04-031-035a  
भविष्यति जनस्तत्र स्वयं धर्ममनुव्रतः ॥ 	KK04-04-031-035c  
ब्रह्मघोषाश्च भूयांसः पुण्यशब्दास्तथैव च ।	KK04-04-031-036a  
क्रतवश्च भविष्यन्ति भूयांसो भूरिदक्षिणाः ॥ 	KK04-04-031-036c  
सदा च तत्र पर्जन्यः सम्यग्वर्षी न संशयः ।	KK04-04-031-037a  
सम्पन्नसस्या च मही भविष्यति निरामया ॥ 	KK04-04-031-037c  
रसवन्ति च धान्यानि गुणवन्ति फलानि च ।	KK04-04-031-038a  
गन्धवन्ति च माल्यानि शुभशब्दा च भारती ॥ 	KK04-04-031-038c  
वायुश्च सुखसंस्पर्शो यत्र राजा युधिष्ठिरः ।	KK04-04-031-039a  
नीरोगास्तत्र विद्यन्ते वधबन्धा न सन्ति च ॥ 	KK04-04-031-039c  
न चोरा न च दण्डाश्च न च बाधा भवन्त्युत ।	KK04-04-031-040a  
नाशक्ता न च दुष्टाश्च यत्र राजा युधिष्ठिरः ॥ 	KK04-04-031-040c  
भयं च नाविशेत्तत्र निष्प्रतीपं च दर्शनम् ।	KK04-04-031-041a  
बहुक्षीरास्तथा गावः सुपुष्टाश्च सुदोहनाः ॥ 	KK04-04-031-041c  
पयांसि दधिसर्पींषि रसवन्ति हितानि च ।	KK04-04-031-042a  
सलिलानि प्रसन्नानि सर्वे भावाश्च शोभनाः ॥ 	KK04-04-031-042c  
गुणवन्ति च पानानि भोज्यानि विविधानि च ।	KK04-04-031-043a  
तत्र देशे भविष्यन्ति यत्र राजा युधिष्ठिरः ॥ 	KK04-04-031-043c  
रसाः स्पर्शाश्च गन्धाश्च शब्दाश्चापि गुणान्विताः ।	KK04-04-031-044a  
दृश्यानि च प्रसन्नानि यत्र राजा युधिष्ठिरः ॥ 	KK04-04-031-044c  
धर्माश्च तत्र सर्वैस्तु सेविताश्च द्विजातिभिः ।	KK04-04-031-045a  
स्वैःस्वैर्गुणैश्च संयुक्ता कस्मिन्वर्षे त्रयोदशे ।	KK04-04-031-045c  
देशे तस्मिन्भविष्यन्ति तत पाण्डवसंश्रिते ॥ 	KK04-04-031-045e  
सम्प्रीतिमाञ्जनस्तत्र सन्तुष्टः शुचिरव्ययः ।	KK04-04-031-046a  
देवतातिथिभूयांस्तु सर्वभूतानुरागवान् ॥ 	KK04-04-031-046c  
इष्टदानमहोत्साहा नित्यं धर्मपरायणाः ।	KK04-04-031-047a  
व्यक्तवाक्यास्ततस्तात शुभकल्याणमङ्गलाः ॥ 	KK04-04-031-047c  
शुभत्विषः शुभेच्छाश्च नित्यतुष्टाः श्रियाऽन्विताः ।	KK04-04-031-048a  
भविष्यन्ति जनास्तत्र यत्र राजा युधिष्ठिरः ॥ 	KK04-04-031-048c  
नित्योत्सवप्रमुदितो नित्यहृष्टः श्रिया वृतः ।	KK04-04-031-049a  
भविष्यति निवासोऽयं यत्र राजा युधिष्ठिरः ॥ 	KK04-04-031-049c  
धर्मज्ञः स तु दुर्ज्ञेयः सर्वज्ञैश्च द्विजातिभिः ।	KK04-04-031-050a  
किम्पुनः प्राकृतैस्तात पार्थो विज्ञायते क्वचित् ॥ 	KK04-04-031-050c  
यस्मिन्सत्यं धृतिर्दानं परा शान्तिर्ध्रुवा क्षमा ।	KK04-04-031-051a  
ह्रीः श्रीः कीर्तिः परं तेज आनृशंस्यमथार्जवम् ॥	KK04-04-031-051c  
तस्मान्निवासः पार्थानां चिन्त्यतां यद्ब्रवीमि वः ।	KK04-04-031-052a  
गतिर्वा परमा तत्र नोत्सहे वक्तुमन्यथा ॥	KK04-04-031-052c  
एवमेतत्तु सञ्चिन्त्य यत्कृत्यं साधु मन्यसे ।	KK04-04-031-053a  
तत्क्षिप्रं कुरु कौरव्य यद्येतच्छ्रद्दधासि मे ।	KK04-04-031-053c  
कुलस्य हि क्षमं तात यदहं प्रब्रवीमि ते ॥ ॥	KK04-04-031-053e  

इति श्रीमन्महाभारते विराटपर्वणि गोग्रहणपर्वणि एकत्रिंशोऽध्यायः ॥ 31 ॥
