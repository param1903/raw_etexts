अध्यायः 069

विराटेन युधिष्ठिरादिभिः सह सुशर्मादिजयानन्तरम् पुरम् प्रत्यागमनम् ॥ 1 ॥ तथा उत्तरस्य कुरुविजयाय सहबृहन्नलया गमनश्रवणेन तद्रक्षणाय सेनाचोदना ॥ 2 ॥ अत्रान्तरे विराटाय दूतैरुत्तरजयनिवेदनम् ॥ 3 ॥
KK04-04-069-001  	वैशम्पायन उवाच   
KK04-04-069-001a  	स विजित्य धनं चापि विराटो वाहिनीपतिः ।  
KK04-04-069-001c  	प्राविशन्नगरं हृष्टश्चतुर्भिः सह पाण्डवैः ॥  
KK04-04-069-002a  	जित्वा त्रिगर्तान्सङ्ग्रामे गाश्चैवानाय्य केवलाः ।  
KK04-04-069-002c  	अशोभत महाराजः सह पार्थैः श्रिया वृतः ॥  
KK04-04-069-003a  	तमासनगतं वीरं सुहृदां प्रीतिवर्धनम् ।  
KK04-04-069-003c  	उपतस्थुः प्रकृतयः समन्ताद्ब्राह्मणैः सह ॥  
KK04-04-069-004a  	सभाजितः सभासद्भिः प्रतिनन्द्य स मत्स्यराट् ।  
KK04-04-069-004c  	विसर्जयामास तदा द्विजांश्च प्रकृतीस्तथा ॥  
KK04-04-069-005a  	ततः स राजा मात्स्यानां विराटो वाहिनीपतिः ।  
KK04-04-069-005c  	प्रविश्यान्तःपुरं रम्यं स्त्रीशतैरुपशोभितम् ।  
KK04-04-069-005e  	उत्तरं तत्र नापश्यत्क्व यात इति चाब्रवीत् ॥  
KK04-04-069-006a  	आचख्युस्तत्र संहृष्टाः स्त्रियः कन्याश्च वेश्मनि ।  
KK04-04-069-006c  	अन्तःपुरचराश्चैव कुरुभिर्गोधनं हृतम् ॥  
KK04-04-069-007a  	ताञ्जेतुमभिसंरब्ध एक एवातिसाहसात् ।  
KK04-04-069-007c  	बृहन्नलासहायश्च निर्यातः पृथिवीञ्जयः ॥  
KK04-04-069-008a  	उपयातानतिरथान्द्रोणं शान्तनवं कृपम् ।  
KK04-04-069-008c  	कर्णं दुर्योधनं चैव द्रोणपुत्रं च षड्रथान् ॥  
KK04-04-069-009a  	ततो विराटः परमाभितप्तः पुत्रं निशम्यैकरथेन यातम् ।  
KK04-04-069-009c  	बृहन्नलासारथिमाजिमर्दनं प्रोवाच सर्वानथ मन्त्रिमुख्यान् ॥  
KK04-04-069-010a  	गवां शतसहस्राणि उभिभूय ममात्मजम् ।  
KK04-04-069-010c  	कुरवः कालयन्ति स्म सर्वे युद्धविशारदाः ॥  
KK04-04-069-011a  	तस्माद्गच्छन्तु मे योधा बलेन महता वृताः ।  
KK04-04-069-011c  	उत्तरस्य परीप्सार्थं ये त्रिगर्तैरविक्षताः ॥  
KK04-04-069-012  	वैशम्पायन उवाच   
KK04-04-069-012a  	हयांश्च नागांश्च रथांश्च शीघ्रं वादित्रसङ्घांश्च ततः प्रभूतान् ।  
KK04-04-069-012c  	प्रस्थापयामास सुतस्य हेतोर्विचित्रचित्राभरणोपपन्नान् ॥  
KK04-04-069-013a  	एवं स राजा मात्स्यानां महानक्षोहिणीपतिः ।  
KK04-04-069-013c  	व्यादिदेशाथ स क्षिप्रं वाहिनीं चतुरङ्गिणीम् ॥  
KK04-04-069-014a  	कुमारमाशु जानीत यदि जीवति वा नवा ।  
KK04-04-069-014c  	यस्य यन्ता गतः षण्डो मन्येऽहं स न जीवति ॥  
KK04-04-069-015a  	तमब्रवीद्धर्मसुतो विराटमार्तं विदित्वा कुरुभिः प्रतप्तम् ।  
KK04-04-069-015c  	बृहन्नला सारथिश्चेन्नरेन्द्र परे न नेष्यन्ति तवाद्य गाश्च ॥  
KK04-04-069-016a  	सर्वान्महीपान्सहितान्कुरूंश्च तथैव देवासुरनागयक्षान् ।  
KK04-04-069-016c  	अलं विजेतुं समरे सुतस्ते अनुष्ठितः सारथिना हि तेन ॥  
KK04-04-069-017a  	सर्वथा कुरवश्चापि ये चान्ये वसुधाधिपाः ।  
KK04-04-069-017c  	त्रिगर्तान्निर्जिताञ्श्रुत्वा न स्थास्यन्ति कथञ्चन ॥  
KK04-04-069-018  	वैशम्पायन उवाच   
अथोत्तरेण प्रहिता दूतास्ते शीघ्रगामिनः ।	KK04-04-069-018a  
विराटनगरं प्राप्य जयं प्रावेदयंस्तदा ॥	KK04-04-069-018c  
राजानं वृतमाचख्युर्मन्त्रिभिर्जयमुत्तमम् ।	KK04-04-069-019a  
पराजयं कुरूणां च उपायान्तं तथोत्तरम् ॥	KK04-04-069-019c  
सर्वा विनिर्जिता गावः कुरवश्च पराजिताः ।	KK04-04-069-020a  
उत्तरः सह सूतेन कुशली च परन्तपः ॥	KK04-04-069-020c  
कङ्क उवाच 	KK04-04-069-021  
दिष्ट्या ते निर्जिता गावः कुरवश्च पराजिताः ।	KK04-04-069-021a  
दिष्ट्या ते विजयी पुत्रः श्रूयते पार्थिवर्षभ ॥	KK04-04-069-021c  
नाद्भुतं त्विह मन्येऽहं यत्ते पुत्रोऽजयत्कुरून् ।	KK04-04-069-022a  
ध्रुव एव जयस्तस्य यस्य यन्ता बृहन्नला ॥	KK04-04-069-022c  
देवेन्द्रसारथिश्चैव मातलिः ख्यातविक्रमः ।	KK04-04-069-023a  
कृष्णस्य सारथिश्चैव न बृहन्नलया समौ ॥	KK04-04-069-023c  
वैशम्पायन उवाच 	KK04-04-069-024  
ततो विराटो नृपतिः सम्प्रहृष्टतनूरुहः ।	KK04-04-069-024a  
श्रुत्वा तु विजयं तस्य कुमारस्यामितौजसः ।	KK04-04-069-024c  
सन्तोषयित्वा दूतांस्तान्धनरत्नैश्च सर्वशः ॥	KK04-04-069-024e  
गते त्वनुजने तस्मिन्दूतवाक्यं निशम्य च ।	KK04-04-069-025a  
उत्तरस्य जयात्प्रीतो विराटः प्रत्यभाषत ॥	KK04-04-069-025c  
राजमार्गाः क्रियन्तां वै पताकाभिरलङ्कृताः ।	KK04-04-069-026a  
पुष्पोपहारैरर्च्यन्तां देवताश्चापि सर्वशः ॥	KK04-04-069-026c  
कुमारा योधमुख्याश्च गणिकाश्च स्वलङ्कृताः ।	KK04-04-069-027a  
वादित्राणि च सर्वाणि प्रत्युद्यान्तु सुतं मम ॥	KK04-04-069-027c  
भवन्तु ते लब्धजये सुते मे पौराश्च मर्त्याश्च परे च नार्यः ।	KK04-04-069-028a  
ते शुक्लवस्त्राः प्रभवन्तु मार्गे सुगन्धमाल्याभरणाश्च नार्यः ॥	KK04-04-069-028c  
भजन्तु सर्वा गणिकाः सुतं मे नार्यश्च कन्याः सहसैनिकाश्च ।	KK04-04-069-029a  
स्वलङ्कृतास्ताः सुभगाः सुवेषाः पुत्रस्य पन्थानमनुव्रजन्तु ॥	KK04-04-069-029c  
घण्टापणवकाः शीघ्रं मत्तमारुह्य कुञ्जरम् ।	KK04-04-069-030a  
शृङ्गाटकेषु सर्वेषु समाख्यान्तु जयं मम ॥	KK04-04-069-030c  
उत्तरा च कुमारीभिर्बह्वाभरणभूषिता ।	KK04-04-069-031a  
सखीं विजितसङ्ग्रामां प्रत्युद्यातु बृहन्नलाम् ॥	KK04-04-069-031c  
श्रुत्वा तु वचनं तस्य पार्थिवस्य महात्मनः ।	KK04-04-069-032a  
तथैव चक्रुः संहृष्टाः पौराः स्वस्तिकपाणयः ॥	KK04-04-069-032c  
सूताश्च सर्वे सहमागधाश्च हृष्टा विराटस्य पुरे जनौघाः ।	KK04-04-069-033a  
भेर्यश्च तूर्याणि च वारिजाश्च वेषैः परार्ध्यैः प्रमदाजनाश्च ॥	KK04-04-069-033c  
वन्दिप्रवादाः पणवादिकाश्च तथैव वाद्यानि च वंशशब्दाः ।	KK04-04-069-034a  
कांस्यं सतालं मधुरं च गीतमादाय नार्यो नगरान्निरीयुः ॥	KK04-04-069-034c  
प्रत्युद्ययुः पुत्रमनन्तवीर्यं ते ब्राह्मणाः शान्तिपराः प्रधानाः ।	KK04-04-069-035a  
स्वाध्यायवेदाध्ययनक्रमज्ञाः स्वस्तिक्रियागीतजपप्रधानाः ॥ ॥	KK04-04-069-035c  

इति श्रीमन्महाभारते विराटपर्वणि गोग्रहणपर्वणि एकोनसप्ततितमोऽध्यायः ॥
