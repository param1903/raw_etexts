अध्यायः 038

उत्तरे समुचितसारथेरभावेन खिद्यमाने अर्जुनेन द्रौपदीम् प्रति उत्तराय बृहन्नलायाः सारथ्यकौशलनिवेदनचोदना ॥ 1 ॥ भ्रातृचोदितया उत्तरया बृहन्नलाम् प्रति उत्तररथसारथ्यकरणप्रार्थना ॥ 2 ॥ उत्तरेण सारथीभूतेनार्जुनेन सह कुरून्प्रति रणायाभियानम् ॥ 3 ॥
वैशम्पायन उवाच 	KK04-04-038-001  
महाजनसमक्षं तु स्त्रीणां मध्ये विशेषतः ।	KK04-04-038-001a  
गवाध्यक्षेण सम्प्रोक्तो विराटतनयस्तदा ॥ 	KK04-04-038-001c  
स्त्रीमध्य उक्तस्तेनासौ वाक्यं तेजःप्रवर्धनम् ।	KK04-04-038-002a  
अन्तःपुरे श्लाघमान इदं वचनमब्रवीत् ॥ 	KK04-04-038-002c  
उत्तर उवाच 	KK04-04-038-003  
अद्याहमनुगच्छेयं दृढधन्वा गवां पदम् ।	KK04-04-038-003a  
यदि मे सारथिः कश्चिद्भवेदश्वेषु कोविदः ॥ 	KK04-04-038-003c  
तमेव नाधिगच्छामि यो मे यन्ता समो भवेत् ।	KK04-04-038-004a  
पश्यध्वं सारथिं शीघ्रं मम युक्तं प्रयास्यतः ॥ 	KK04-04-038-004c  
अष्टाविंशतिरात्रं वा मासं वा नूनमन्ततः ।	KK04-04-038-005a  
यत्तदासीन्महायुद्धं तत्र मे सारथिर्हतः ॥	KK04-04-038-005c  
यद्यहं त्वधिगच्छेयं यो मे यन्ता भवेद्युधि ।	KK04-04-038-006a  
त्वरावानद्य यास्यामि समुच्छ्रितमहाध्वजः ॥ 	KK04-04-038-006c  
विगाह्य तत्परानीकं गजवाजिरथाकुलम् ।	KK04-04-038-007a  
शस्त्रप्रतापान्निर्वीर्यान्कुरूञ्जित्वाऽऽनये पशून् ॥ 	KK04-04-038-007c  
दुर्योधनं विकर्णं च कर्णं वैकर्तनं कृपम् ।	KK04-04-038-008a  
द्रोणं च सह पुत्रेण महेष्वासान्समागतान् ॥	KK04-04-038-008c  
विद्रावयित्वा सङ्ग्रामे दानवान्मघवानिव ।	KK04-04-038-009a  
अनेनैव मुहूर्तेन पुनः प्रत्यानये पशून् ॥	KK04-04-038-009c  
शून्यमाज्ञाय कुरवः प्रयान्त्यादाय गोधनम् ।	KK04-04-038-010a  
किं न शक्यं च तैः कर्तुं यदहं तत्र नाभवम् ॥ 	KK04-04-038-010c  
पश्ययुरद्य मे वीर्यं कुरवस्ते समागताः ।	KK04-04-038-011a  
किन्नु पार्थोऽर्जुनः साक्षादिति मंस्यन्ति मां परे ॥ 	KK04-04-038-011c  
वैशम्पायन उवाच	KK04-04-038-012  
तस्य तद्वचनं श्रुत्वा स्त्रीषु चात्मप्रशंसनम् ।	KK04-04-038-012a  
नामर्षयत पाञ्चाली बीभत्सोः परिकीर्तनम् ॥ 	KK04-04-038-012c  
श्रुत्वा तदर्जुनो वाक्यमुत्तरेण प्रभाषितम् ।	KK04-04-038-013a  
अतीतसमये काले प्रियां भार्यामभाषत ॥ 	KK04-04-038-013c  
द्रुपदस्य सुतां राज्ञः पाञ्चालीं रूपसम्मताम् ।	KK04-04-038-014a  
सत्यार्जवगुणोपेतां भर्तुः प्रियहितैषिणीम् ।	KK04-04-038-014c  
उवाच रहसि प्रीतः कृष्णां सर्वार्थकोविदः ॥ 	KK04-04-038-014e  
उत्तरां ब्रूहि पाञ्चालि गत्वा क्षिप्रं शुचिस्मिते ॥ 	KK04-04-038-015ac  
इयं किल पुरा युद्धे खाण्डवे सव्यसाचिनः ।	KK04-04-038-016a  
सारथिः पाण्डुपुत्रस्य पार्थस्य तु बृहन्नला ।	KK04-04-038-016c  
महाञ्जयो भवेद्युद्धे सा चेद्यन्ता बृहन्नला ॥ 	KK04-04-038-016e  
वैशम्पायन उवाच 	KK04-04-038-017  
सा चोदिता तदा ह्येन ह्यर्जुनेन शुचिस्मिता ।	KK04-04-038-017a  
पाञ्चाली च तदाऽऽगम्य उत्तराया निवेशनम् ॥ 	KK04-04-038-017c  
ज्ञात्वा तु समयान्मुक्तं चन्द्रं राहुमुखादिव ।	KK04-04-038-018a  
युधिष्ठिरं धर्मपरं सत्यार्जवपथे स्थितम् ॥ 	KK04-04-038-018c  
अमर्षयन्ती तद्दुःखं कृष्णा कमललोचना ।	KK04-04-038-019a  
उत्तरामाह वचनं सखीमध्ये विलासिनीम् ॥	KK04-04-038-019c  
योऽयं युवा वारणयूथपोपमो बृहन्नलाऽस्मीति जनोऽभ्यभाषत ।	KK04-04-038-020a  
पुराऽपि पार्थस्य स सारथिस्तदा धनुर्धराणां प्रवरस्य मन्ये ॥ 	KK04-04-038-020c  
एतेन वा सारथिना तदाऽर्जुनः सदेवगन्धर्वमहासुरोरगान् ।	KK04-04-038-021a  
सर्वाणि भूतान्यजयत्स वीर्यवानतर्पयच्चापि हिरण्यरेतसम् ॥ 	KK04-04-038-021c  
यदस्य संस्थामपि तस्य संयुगे जानामि वीर्यं परवीरमध्यगम् ।	KK04-04-038-022a  
सङ्गृह्य रश्मीनपि चास्य वीर्यवानादाय चापं प्रययौ रथे स्थितः ॥ 	KK04-04-038-022c  
न सर्वभूतानि न देवदानवा न चापि सर्वे कुरवः समागताः ।	KK04-04-038-023a  
धनं हरेयुस्तव जातु धन्विनो बृहन्नला तूत्तरसारथिर्यदि ॥ 	KK04-04-038-023c  
धनुष्यनवमश्चासीत्तस्य शिष्यो महात्मनः ।	KK04-04-038-024a  
सुदृष्टपूर्वो हि मया चरन्त्या पाण्डवालये ॥ 	KK04-04-038-024c  
स चानेन सहायेन खाण्डवं चादहत्पुरा ।	KK04-04-038-025a  
अर्जुनस्य तदाऽनेन सङ्गृहीता हयोत्तमाः ॥ 	KK04-04-038-025c  
तेन सारथिना पार्थः सर्वभूतानि सर्वशः ।	KK04-04-038-026a  
अजयत्खाण्डवप्रस्थे न हि यन्ताऽस्ति तादृशः ॥ 	KK04-04-038-026c  
वैशम्पायन उवाच 	KK04-04-038-027  
ततः सैरन्ध्रिसहिता उत्तरा भ्रातुरब्रवीत् ।	KK04-04-038-027a  
अभ्यर्थयैनां सारथ्ये वीर शीघ्रं बृहन्नलाम् ॥ 	KK04-04-038-027c  
शिक्षितैषा हि सारथ्ये नर्तने गीतवादिते ।	KK04-04-038-028a  
सैरन्ध्य्राह महाप्राज्ञा स्तुवन्ती वै बृहन्नलाम् ॥ 	KK04-04-038-028c  
उत्तर उवाच 	KK04-04-038-029  
सैरन्ध्रि जानासि मम व्रतं हि क्लीबेन पुंसा न हि संवदाम्यहम् ।	KK04-04-038-029a  
सोहं न शक्ष्यामि बृहन्नलां शुभे वक्तुं स्वयं यच्छ हयान्ममेति ॥	KK04-04-038-029c  
सैरन्ध्र्युवाच 	KK04-04-038-030  
भयकाले तु सम्प्राप्ते न व्रतं नाव्रतं पुनः ।	KK04-04-038-030a  
यथा दुःखं प्रतरति कर्तुं युक्तं चरेद्बुधः ।	KK04-04-038-030c  
इति धर्मविदः प्राहुस्तस्माद्वाच्या बृहन्नला ॥ 	KK04-04-038-030e  
येयं कुमारी सुश्रोणी भगिनी ते यवीयसी ।	KK04-04-038-031a  
अस्यास्तु वचनं वीर करिष्यति न संशयः ॥ 	KK04-04-038-031c  
यदि ते सारथिः सा स्यात्कुरून्सर्वान्न संशयः ।	KK04-04-038-032a  
जित्वा गाश्च समादाय ध्रुवमागमनं भवेत् ॥ 	KK04-04-038-032c  
वैशम्पायन उवाच 	KK04-04-038-033  
एवमुक्तः स सैरन्ध्र्या भगिनीं प्रत्यभाषत ।	KK04-04-038-033a  
गच्छ त्वमनवद्याङ्गि तामानय बृहन्नलाम् ॥	KK04-04-038-033c  
सा प्राद्रवत्काञ्चनमाल्यधारिणी ज्येष्ठेन भ्रात्रा प्रहिता यशस्विनी ।	KK04-04-038-034a  
भ्रातुर्नियोगं तु निशम्य सुभ्रूः शुभानना हाटकवज्रभूषिता ॥ 	KK04-04-038-034c  
सा वज्रमुक्तामणिहेमकुण्डला मृदुक्रमा भ्रातृनियोगचोदिता ।	KK04-04-038-035a  
प्रदक्षिणावर्ततनुः शिखण्डिनी पद्मानना पद्मदलायताक्षी ॥ 	KK04-04-038-035c  
तन्वी समाङ्गी मृदुमन्द्रलोचना मात्स्यस्य राज्ञो दुहिता विलासिनी ।	KK04-04-038-036a  
सा नर्तनागारमरालपक्ष्मा शतह्रदा मेघमिवान्वपद्यत ॥ 	KK04-04-038-036c  
सा नागनासोपमसंहितोरूरनिन्दिता वेदिविलग्नमध्या ।	KK04-04-038-037a  
आसाद्य तस्थौ वरमाल्यधारिणी पार्थं शुभा नागवधूरिव द्विपम् ॥ 	KK04-04-038-037c  
तामागतामायतताम्रलोचनामवेक्ष्य पार्थः समयेऽभ्यभाषत ॥ 	KK04-04-038-038ac  
किमागता काञ्चनमाल्यधारिणी सुगात्रि किञ्चित्त्वरिताऽसि सुभ्रु ।	KK04-04-038-039a  
किं ते मुखं सुन्दरि न प्रसन्नमाचक्ष्व शीघ्रं मम चारुहासिनि ॥ 	KK04-04-038-039c  
वैशम्पायन उवाच 	KK04-04-038-040  
सा वज्रवैडूर्यविकारकुण्डला विनिद्रपद्मोत्पलपत्रगन्धिनी ।	KK04-04-038-040a  
प्रसन्नताराधिपसन्निभानना पार्थं कुमारी वचनं बभाषे ॥ 	KK04-04-038-040c  
उत्तरोवाच 	KK04-04-038-041  
हरन्ति वित्तं कुरवः पितुर्मे शतं सहस्राणि गवां बृहन्नले ।	KK04-04-038-041a  
सा भ्रातुरश्वान्मम संयमस्व पुरा परे दूरतरं हरन्ति गाः ॥	KK04-04-038-041c  
सैरन्ध्रिराख्याति बृहन्नले त्वां सुशिक्षिता सङ्ग्रहणे रथाश्वयोः ।	KK04-04-038-042a  
अहं मरिष्यामि न मेऽत्र संशयो मया वृता तत्र न चेद्गमिष्यसि ॥ 	KK04-04-038-042c  
वैशम्पायन उवाच 	KK04-04-038-043  
तथा नियुक्तो नरदेवकन्यया नरोत्तमः प्रीतमना धनञ्जयः ।	KK04-04-038-043a  
उवाच पार्थः शुभमन्द्रया गिरा शुभाननां शुक्लदतीं शुचिस्मिताम् ॥ 	KK04-04-038-043c  
गच्छामि यत्रेच्छसि चारुहासिनि हुताशनं प्रज्वलितं विशामि वा ।	KK04-04-038-044a  
इच्छामि तेऽहं वरगात्रि जीवितं करोमि किं ते प्रियमद्य सुन्दरि ।	KK04-04-038-044c  
न मत्कृते द्रक्ष्यसि तत्पुरं प्रिये वैवस्वतं प्रेतपतेर्महाभयम् ॥ 	KK04-04-038-044e  
वैशम्पायन उवाच 	KK04-04-038-045  
एतावदुक्त्वा कुरुवीरपुङ्गवो विलासिनीं शुक्लदतीं शुचिस्मिताम् ।	KK04-04-038-045a  
बृहन्नलारूपविभूषिताननो विराटपुत्रस्य समीपमाव्रजत् ॥ 	KK04-04-038-045c  
तथा व्रजन्तं वरभूषणैर्वृतं महाप्रभं वारणयूथपोपमम् ।	KK04-04-038-046a  
गजेन्द्रबाहुं कमलायतेक्षणं कवाटवक्षस्थलमुन्नतांसम् ॥	KK04-04-038-046c  
तमागतं पार्थममित्रकर्शनं महाबलं नागमिव प्रमाथिनम् ।	KK04-04-038-047a  
वैराटिरामन्त्र्य ततो बृहन्नलां गवां निनीषन्पदमुत्तरोऽब्रवीत् ॥ 	KK04-04-038-047c  
तमाव्रजन्तं त्वरितं प्रभिन्नमिव कुञ्जरम् ।	KK04-04-038-048a  
अन्वगच्छद्विशालाक्षी गजं गजवधूरिव ॥ 	KK04-04-038-048c  
दूरादेव तु सम्प्रेक्ष्य राजपुत्रोऽभ्यभाषत ।	KK04-04-038-049a  
त्वया सारथिना पार्थः खाण्डवेऽग्निमतर्पयत् ॥ 	KK04-04-038-049c  
पृथिवीं चाजयत्कृत्स्नां कुन्तीपुत्रो धनञ्जयः ।	KK04-04-038-050a  
सैरन्ध्री त्वां ममाचष्ट सा हि जानाति पाण्डवान् ॥ 	KK04-04-038-050c  
देवेन्द्रसारथिर्वीरो मातलिः ख्यातविक्रमः ।	KK04-04-038-051a  
सुमहो जामदग्नेश्च विष्णोर्यन्ता च दारुकः ॥ 	KK04-04-038-051c  
सुमन्त्रो वा दाशरथेः सूर्ययन्ता तथाऽरुणः ।	KK04-04-038-052a  
सर्वे सारथयः ख्याता न बृहन्नलया समाः ॥ 	KK04-04-038-052c  
इत्युक्तोऽहं च सैरन्ध्र्या तेन त्वामाह्वयामि वै ।	KK04-04-038-053a  
आहूता त्वं मया सार्धं योद्धुं याहि बृहन्नले ॥	KK04-04-038-053c  
दूराद्दूरतरं गावो भवन्ति कुरुभिर्हृताः ।	KK04-04-038-054a  
तथोक्ता प्रत्युवाचेदं राजपुत्रं बृहन्नला ॥ 	KK04-04-038-054c  
का शक्तिर्मम सारथ्यं कर्तुं सङ्ग्राममूर्धनि ।	KK04-04-038-055a  
नृत्तं वा यदि वा गीतं वादित्रं वा पृथग्विधम् ।	KK04-04-038-055c  
तत्करिष्यामि भद्रं ते सारथ्यं तु कुतो मम ॥ 	KK04-04-038-055e  
उत्तर उवाच 	KK04-04-038-056  
त्वं नर्तको वा यदि वाऽपि गायकः क्षिप्रं तनुत्रं परिधत्स्व भानुमत् ।	KK04-04-038-056a  
अभीक्ष्णमाहुस्तव कर्म पौरुषं स्त्रियः प्रशंसन्ति ममाद्य चान्तिके ॥ 	KK04-04-038-056c  
वैशम्पायन उवाच 	KK04-04-038-057  
इत्येवमुक्त्वा नृपसूनुसत्तमस्तदा स्मयित्वाऽर्जुनमभ्यनन्दयत् ।	KK04-04-038-057a  
अथोत्तरः पारशवं शताक्षिमत्सुवर्णचित्रं परिगृह्य भानुमत् ॥ 	KK04-04-038-057c  
बृहन्नलायै प्रददौ स्वयं तदा विराटपुत्रः परवीरघातिने ।	KK04-04-038-058a  
तदाज्ञया मात्स्यसुतस्य वीर्यवानकर्तुकामेव समाददे तदा ॥ 	KK04-04-038-058c  
बृहन्नलोवाच 	KK04-04-038-059  
यद्यस्ति च रणे शौर्यं शक्यः स्याद्द्विषतां वधः ।	KK04-04-038-059a  
अहं त्वामभिगच्छामि यत्र त्वं यासि तत्र भो ॥	KK04-04-038-059c  
वैशम्पायन उवाच 	KK04-04-038-060  
ततः स नर्मसंयुक्तमकरोत्पाण्डवो बहु ।	KK04-04-038-060a  
उत्तरायाः प्रमुखतः सर्वं जानन्नरिन्दमः ॥	KK04-04-038-060c  
तमाददानं प्रमदा जहासिरे ह्यधोमुखं वीरवरोऽभ्यधारयत् ।	KK04-04-038-061a  
ततस्तिरश्चीनकृतं सपत्नहा ह्यधोमुखं कवचमथाभ्यकर्षत ॥ 	KK04-04-038-061c  
सम्यक्प्रजानन्नपि सत्यविक्रमो ह्यज्ञातवत्सर्वकुरुप्रवीरः ।	KK04-04-038-062a  
ऊर्ध्वं क्षिपन्वीरतरोऽभ्यधारयत्पुनश्च यन्ता कवचं धनञ्जयः ॥ 	KK04-04-038-062c  
एवम्प्रकाराणि बहूनि कुर्वति तस्मिन्कुमार्यः प्रमदा जहासिरे ।	KK04-04-038-063a  
तथापि कुर्वन्तममित्रकर्शनं नैवोत्तरः पर्यभवद्धनञ्जयम् ॥	KK04-04-038-063c  
तं राजपुत्रः समनाहयत्स्वयं जाम्बूनदान्तेन शुभेन वर्मणा ।	KK04-04-038-064a  
कृशानुतप्तप्रतिमेन भास्वता जाज्वल्यमानेन सहस्ररश्मिना ॥ 	KK04-04-038-064c  
अथास्य शीघ्रं प्रसमीक्ष्य योजयद्रथे हयान्काञ्चनजालसंवृतान् ।	KK04-04-038-065a  
सुवर्णजालान्तरयोक्त्रभूषणं सिंहं च सौवर्णमुपाश्रयद्रथे ॥ 	KK04-04-038-065c  
धनूंषि च विचित्राणि बाणांश्च रुचिरान्बहून् ।	KK04-04-038-066a  
आयुधानि च वै तत्र रथोपस्थे च स न्यसत् ॥ 	KK04-04-038-066c  
आरुह्य प्रययौ वीरः सबृहन्नलसारथिः ।	KK04-04-038-067a  
अथोत्तरा च कन्याश्च सख्यश्चैवाब्रुवंस्तदा ॥ 	KK04-04-038-067c  
बृहन्नले आनयेथा वासांसि रुचिराणि नः ।	KK04-04-038-068a  
पाञ्चालिकार्थं सूक्ष्माणि रत्नानि विविधानि च ।	KK04-04-038-068c  
विजित्य सङ्ग्रामगतान्भीष्मद्रोणमुखान्कुरून् ॥ 	KK04-04-038-068e  
अथ ता ब्रुवतीः कन्याः सहिताः कुरुनन्दनः ।	KK04-04-038-069a  
प्रत्युवाच हसन्पार्थो मेघदुन्दुभिनिस्वनः ॥ 	KK04-04-038-069c  
यद्युत्तरोऽयं सङ्ग्रामे विजेष्यति महारथान् ।	KK04-04-038-070a  
अथाहरिष्ये वासांसि सूक्ष्माण्याभरणानि च ॥ 	KK04-04-038-070c  
वैशम्पायन उवाच 	KK04-04-038-071  
अथोत्तरो वर्म महाप्रभावं सुवर्णवैडूर्यपरिष्कृतं शुभम् ।	KK04-04-038-071a  
आमुच्य वीरः प्रययौ रथोत्तमं धनञ्जयं सारथिनं प्रगृह्य ॥ 	KK04-04-038-071c  
तमुत्तरं प्रेक्ष्य रथोत्तमे स्थितं बृहन्नलां चैव महाजनस्तदा ।	KK04-04-038-072a  
स्त्रियश्च कन्याश्च द्विजाश्च सुव्रताः प्रदक्षिणं मङ्गलिनोऽभ्यपूजयन् ॥ 	KK04-04-038-072c  
यदर्जुनस्यर्षभतुल्यगामिनः पुराऽभवत्खाण्डवदाहमङ्गलम् ।	KK04-04-038-073a  
कुरून्समासाद्य रणे बृहन्नले सहोत्तरेणास्तु तवाद्य मङ्गलम् ॥ ॥	KK04-04-038-073c  

इति श्रीमन्महाभारते विराटपर्वणि ग्रोग्रहणपर्वणि अष्टत्रिंशोऽध्यायः ॥ 38 ॥

4-38-35 शिखण्डिनी मयूरपिच्छालङ्कारवती ॥ 35 ॥
