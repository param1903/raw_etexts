अध्यायः 075

अर्जुनेन विराटप्रश्नाद्वललादीनाम् भीमसेनादित्वकथनम् ॥ 1 ॥ उत्तरेण विराटम् प्रति तत्तल्लक्षणाभिधानपूर्वकं युधिष्ठिरादीनां निर्देशः ॥ 2 ॥ तथाऽर्जुनपराक्रमवर्णनम् ॥ 3 ॥ ततो विराटेन सप्रणामं युधिष्ठिरादिप्रसादनम् ॥ 4 ॥
विराट उवाच 	KK04-05-075-001  
यद्येष राजा कौरव्यः कुन्तीपुत्रो युधिष्ठिरः ।	KK04-05-075-001a  
कतमोऽस्यार्जुनो भ्राता भीमश्च कतमो बली ॥	KK04-05-075-001c  
नकुलः सहदेवो वा द्रौपदी वा यशस्विनी ।	KK04-05-075-002a  
यदा ह्यक्षैर्जिता ह्येते नान्तरा श्रूयते कथा ॥	KK04-05-075-002c  
अर्जुन उवाच 	KK04-05-075-003  
य एष वललोऽभूत्ते सूपकारश्च ते नृप ।	KK04-05-075-003a  
एष भीमो महाभाग भीमवेगपराक्रमः ॥	KK04-05-075-003c  
एष क्रोधवशान्हत्वा पर्वते गन्धमादने ।	KK04-05-075-004a  
सौगन्धिकानि पुष्पाणि कृष्णार्थे समुपानयत् ॥	KK04-05-075-004c  
गन्धर्व एष वै हन्ता कीचकानां दुरात्मनाम् ।	KK04-05-075-005a  
व्याघ्रानृक्षान्गजांश्चैव हतवांश्च पुरे तव ॥	KK04-05-075-005c  
हिडिम्बं च बकं चैव किर्मीरं च जटासुरम् ।	KK04-05-075-006a  
हत्वा निष्कण्टकं चक्रे अरण्यं सर्वतः शुभम् ॥	KK04-05-075-006c  
यश्चासीदश्वबन्धस्ते नकुलोऽयं परन्तप ।	KK04-05-075-007a  
गोसङ्ख्यः सहदेवश्च माद्रीपुत्रौ महाबलौ ॥	KK04-05-075-007c  
शृङ्गारवेषाभरणौ रूपवन्तौ मनस्विनौ ।	KK04-05-075-008a  
नानारथसहस्राणां समर्थौ भरतर्षभौ ॥	KK04-05-075-008c  
एषा पद्मपलाशाक्षी सुमध्या चारुहासिनी ।	KK04-05-075-009a  
सैरन्ध्री द्रौपदी राजन्यत्कृते कीचका हताः ॥	KK04-05-075-009c  
द्रुपदस्य प्रिया पुत्री धृष्टद्युम्नस्य चानुजा ।	KK04-05-075-010a  
अग्निकुण्डात्समुद्भूता द्रौपदी त्ववगम्यताम् ॥	KK04-05-075-010c  
भीम उवाच 	KK04-05-075-011  
अस्त्रज्ञो दुर्लभः कश्चित्केवलं पृथिवीमनु ।	KK04-05-075-011a  
धनुर्भृतामतिश्रेष्ठः कौन्तेयोयं धनञ्जयः ॥	KK04-05-075-011c  
एतेन खाण्डवं तस्य ह्यकामस्य शतक्रतोः ।	KK04-05-075-012a  
दग्धं नागवनं चैव सह नागैर्नराधिप ॥	KK04-05-075-012c  
वर्षं च शरवर्षेण वारितं दुर्जयेन वै ।	KK04-05-075-013a  
करमाहारिताः सर्वे पार्थिवाः पृथिवीतले ॥	KK04-05-075-013c  
स्त्रीवेषं कृतवानेष तव राजन्निवेशने ।	KK04-05-075-014a  
बृहन्नलेति यामाहुरर्जुनं जयतांवरम् ॥	KK04-05-075-014c  
उषिताःस्म सुखं सर्वे तव राजन्निवेशने ।	KK04-05-075-015a  
अज्ञातवासे निभृता गर्भवास इव प्रजाः ॥	KK04-05-075-015c  
वैशम्पायन उवाच 	KK04-05-075-016  
यदाऽर्जुनेन ते वीराः कथिताः पञ्च पाण्डवाः ।	KK04-05-075-016a  
पुनरेव च तान्पार्थान्दर्शयामास चोत्तरः ॥	KK04-05-075-016c  
उत्तर उवाच 	KK04-05-075-017  
य एष जाम्बूनदशुद्धगौरतनुर्महान्सिंह इव प्रवद्धः ।	KK04-05-075-017a  
प्रचण्डघोणः पृथुदीर्घनेत्रस्ताम्रायताक्षः कुरुराज एषः ॥	KK04-05-075-017c  
अयं पुनर्मत्तगजेन्द्रगामी प्रतप्तचामीकरशुद्धगौरः ।	KK04-05-075-018a  
पृथ्वायतांसो गुरुदीर्घबाहुर्वृकोदरः पश्यत पश्यतैनम् ॥	KK04-05-075-018c  
यस्त्वेव पार्श्वेऽस्य महाधनुष्माञ्श्यामो युवा वारणयूथपोपमः ।	KK04-05-075-019a  
सिंहोन्नतांसो गजराजगामी पद्मायताक्षोऽर्जुन एष वीरः ॥	KK04-05-075-019c  
राज्ञः समीपे पुरुषोत्तमौ तु यमाविमौ विष्णुमहेन्द्रकल्पौ ।	KK04-05-075-020a  
मनुष्यलोके सकले समोऽस्ति ययोर्न रूपे न बले न शीले ॥	KK04-05-075-020c  
आभ्यां तु पार्श्वे कनकोत्तमाङ्गी यैषा प्रभा मूर्तिमतीव गौरी ।	KK04-05-075-021a  
नीलोत्पलाभा सुरदेवतेव कृष्णा स्थिता मूर्तिमतीव लक्ष्मीः ॥	KK04-05-075-021c  
वैशम्पायन उवाच 	KK04-05-075-022  
एवं निवेद्य तान्पार्थान्पाण्डवान्पञ्च भूपतेः ।	KK04-05-075-022a  
ततोऽर्जुनस्य वैराटिः कथयामास विक्रमम् ॥	KK04-05-075-022c  
अयं स द्विषतां मध्ये मृगाणामिव केसरी ।	KK04-05-075-023a  
अचरद्रथबृन्देषु निघ्नंस्तेषां परावरान् ॥	KK04-05-075-023c  
अनेन विद्धा मातङ्गा महामेघोपमास्तदा ।	KK04-05-075-024a  
हिरण्यकक्ष्याः सङ्ग्रामे दन्ताभ्यामगमन्महीम् ॥	KK04-05-075-024c  
अनेन विजिता गावो निर्जिताः कुरवो युधि ।	KK04-05-075-025a  
अस्य शङ्खस्य शब्देन कर्णौ मे बधिरीकृतौ ॥	KK04-05-075-025c  
जायते रोमर्षो मे संस्मृत्यास्य धनुर्ध्वनिम् ।	KK04-05-075-026a  
ध्वजस्य वानरं भूतैराक्रोशन्तं सहानुगैः ॥	KK04-05-075-026c  
नाददानं शरान्घोरान्न मुञ्चन्तं शरोत्करान् ।	KK04-05-075-027a  
न कार्मुकं विकर्षन्तमेनं पश्यामि संयुगे ॥	KK04-05-075-027c  
एतद्धनुःप्रमुक्ताश्च शराः पुङ्खानुपुङ्खिनः ।	KK04-05-075-028a  
नालक्ष्येषु रणे पेतुर्नाराचा रक्तभोजनाः ॥	KK04-05-075-028c  
तीक्ष्णनाराचसङ्कृत्तशिरोबाहूरुवक्षसाम् ।	KK04-05-075-029a  
कलेबराणि दृश्यन्ते योधानां साश्वसादिनाम् ॥	KK04-05-075-029c  
अनेन तटिनी तत्र शोणिताम्बुप्रवाहिनी ।	KK04-05-075-030a  
प्रवर्तिता भीमरूपा यां स्मृत्वाऽद्यापि मे मनः ।	KK04-05-075-030c  
प्रकम्पते चण्डवायुकम्पिता कदली यथा ॥	KK04-05-075-030e  
अनेन राजन्वीरेण भीष्मद्रोणमुखा रथाः ।	KK04-05-075-031a  
दुर्योधनेन सहिता निर्जिता भीमकर्मणा ॥	KK04-05-075-031c  
अयं भीतं द्रवन्तं मां देवपुत्रो न्यवारयत् ।	KK04-05-075-032a  
यस्य बाहुबलेनास्मि जीवन्प्रत्यागतः पुरम् ॥	KK04-05-075-032c  
वैशम्पायन उवाच 	KK04-05-075-033  
तस्य तद्वचनं श्रुत्वा मात्स्यराजः प्रतापवान् ।	KK04-05-075-033a  
धनञ्जयं परिष्वज्य पाण्डवानथ सर्वशः ॥	KK04-05-075-033c  
धर्मराजं नमस्कृत्य राजा राज्येऽभिषेचितम् ।	KK04-05-075-034a  
नातृप्यद्दर्शने तेषां विराटो वाहिनीपतिः ॥	KK04-05-075-034c  
सम्प्रीयमाणो राजानां युधिष्ठिरमथाब्रवीत् ।	KK04-05-075-035a  
दिष्ट्या भवन्तः सम्प्राप्ताः सर्वे कुशलिनो वनात् ।	KK04-05-075-035c  
दिष्ट्या विचरितं कृच्छ्रमज्ञातं च दुरात्मभिः ॥	KK04-05-075-035e  
इदं राज्यं च वः सर्वं यच्चापि वसु किञ्चन ।	KK04-05-075-036a  
विभक्तमेतद्भवतां नोत्कण्ठां कर्तुमर्हथ ।	KK04-05-075-036c  
अविभक्तं भवद्भिर्मे न सन्देहो नराधिपाः ॥ ॥	KK04-05-075-036e  

इति श्रीमन्महाभारते विराटपर्वणि वैवाहिकपर्वणि पञ्चसप्ततितमोऽध्यायः ॥
