अध्यायः 035

सुशर्मणा युद्धे विराटस्य ग्रहणम् ॥ 1 ॥ भीमेन युधिष्ठिरचोदनया विराटस्य मोचनपूर्वकं सुशर्मणो बन्धनम् ॥ 2 ॥ युधिष्ठिरेण करुणया सुशर्मणो विमोक्षणम् ॥ 3 ॥
वैशम्पायन उवाच 	KK04-04-035-001  
तमसाऽभिप्लुते लोके रजसा चैव भारत ।	KK04-04-035-001a  
व्यतिष्ठन्त मुहूर्तं ते व्यूढानीकाः प्रहारिणम् ॥ 	KK04-04-035-001c  
ततोऽन्धकारं प्रणुदन्नुदतिष्ठन्निशाकरः ।	KK04-04-035-002a  
कुर्वाणो विमलां रात्रिं दर्शयन्क्षत्रियान्रणे ॥	KK04-04-035-002c  
ततः प्रकाशमासाद्य पुनर्युद्धमवर्तत ।	KK04-04-035-003a  
घोररूपं तदा तेषामवेक्ष्य तु परस्परम् ॥	KK04-04-035-003c  
तथैव तेषां तुमुलानि तानि क्रुद्धानि चान्योन्यमभिद्रवन्ति ।	KK04-04-035-004a  
गदासिपट्टैश्च परश्वथैश्च प्रासैश्च तीक्ष्णाग्रसुधौतधारैः ॥ 	KK04-04-035-004c  
बलं तु मात्स्यस्य बलेन राजा सर्वं त्रिगर्ताधिपतिः सुशर्मा ।	KK04-04-035-005a  
प्रमथ्य जित्वा च निपीड्य मत्स्यान्विराटमोजस्विनमभ्यधावत् ॥ 	KK04-04-035-005c  
मत्ताविव वृषौ तौ तु गजाविव मदोद्धतौ ।	KK04-04-035-006a  
सिंहाविव गजग्राहौ शक्रवृत्राविवोद्धतौ ॥ 	KK04-04-035-006c  
उभौ तुल्यबलोत्साहावुभौ तुल्यपराक्रमौ ।	KK04-04-035-007a  
उभौ तुल्यास्त्रविक्षेपावुभौ युद्धविशारदौ ॥	KK04-04-035-007c  
तौ निहत्य पृथग्धुर्यानुभयोः पार्ष्णिसारथी ।	KK04-04-035-008a  
आस्तां तुल्यधनुर्ग्राहौ कृष्णकंसाविवोद्धतौ ॥ 	KK04-04-035-008c  
ततः सुशर्मा त्रैगर्तः सह भ्रात्रा सुवर्मणा ।	KK04-04-035-009a  
अभ्यद्रवन्मत्स्यराजं रथव्रातेन सर्वशः ॥ 	KK04-04-035-009c  
ततो रथाभ्यां प्रस्कन्द्य भ्रातरौ क्षत्रियर्षभौ ।	KK04-04-035-010a  
गदापाणी सुसंरब्धौ समभ्यद्रवतां जवात् ॥ 	KK04-04-035-010c  
सुशर्मा परवीरघ्नो बलवान्वीर्यवान्गदी ।	KK04-04-035-011a  
विरथं मत्स्यराजानं जीवग्राहमथाग्रहीत् ॥ 	KK04-04-035-011c  
तमुन्मथ्य सुशर्मा तु युवतीमिव कामुकः ।	KK04-04-035-012a  
स्यन्दनं स्वं समारोप्य प्रययौ भीमविक्रमः ॥ 	KK04-04-035-012c  
तस्मिन्गृहीते विरथे विराटे बलवत्तरे ।	KK04-04-035-013a  
बलं सर्वं विभग्नं तन्निरुत्साहं निराशकम् ॥ 	KK04-04-035-013c  
प्राद्रवन्त भयान्मात्स्यास्त्रिगर्तैरर्दिता रणे ।	KK04-04-035-014a  
विदिक्षुः दिक्षु सर्वासु पलायन्ति च यान्ति च ॥ 	KK04-04-035-014c  
तेषु विद्राव्यमाणेषु कुन्तीपुत्रो युधिष्ठिरः ।	KK04-04-035-015a  
अभ्यभाषत धर्मात्मा भीमसेनमरिन्दमम् ॥ 	KK04-04-035-015c  
मात्स्यराजस्त्रिगर्तेन परामृष्टः सुशर्मणा ।	KK04-04-035-016a  
तं मोक्षय महाबाहो मा गमद्द्विषतां वशम् ॥ 	KK04-04-035-016c  
भीमसेन महाबाहो गृहीतं तु सुशर्मणा ।	KK04-04-035-017a  
त्रायस्व मोचय क्षिप्रमस्मत्प्रीतिकरं नृपम् ॥	KK04-04-035-017c  
उषिताः स्म सुखं सर्वे सर्वकामैः सुपूजिताः ।	KK04-04-035-018a  
भीमसेन त्वया कार्या तस्य वासस्य निष्कृतिः ॥ 	KK04-04-035-018c  
वैशम्पायन उवाच 	KK04-04-035-019  
तं तथावादिनं तत्र भीमसेनो महाबलः ।	KK04-04-035-019a  
अभ्यभाषत दुर्धर्षो रणमध्ये युधिष्ठिरम् ॥ 	KK04-04-035-019c  
अहमेनं परित्रास्ये शासनात्तव पार्थिव ।	KK04-04-035-020a  
पश्येदं सुमहत्कर्म युध्यतो मम शत्रुभिः ॥ 	KK04-04-035-020c  
स्वबाहुबलमाश्रित्य परेषामसमं रणे ।	KK04-04-035-021a  
एकान्तमाश्रितो राजंस्तिष्ठ त्वं भ्रातृभिः सह ॥ 	KK04-04-035-021c  
अयं वृक्षो महाशाखो गिरिमात्रो वनस्पतिः ।	KK04-04-035-022a  
अहमेनं समारुज्य पोथयिष्यामि शात्रवान् ॥ 	KK04-04-035-022c  
वैशम्पायन उवाच 	KK04-04-035-023  
तं मत्तमिव मातङ्गं वीक्षमाणं वनस्पतिम् ।	KK04-04-035-023a  
अब्रवीद्भ्रातरं वीरं धर्मराजो युधिष्ठिरः ॥ 	KK04-04-035-023c  
भीम मा साहसं कार्षीस्तिष्ठत्वेष वनस्पतिः ॥ 	KK04-04-035-024ac  
मा त्वां वृक्षेण कर्माणि कुर्वन्तमतिमानुषम् ।	KK04-04-035-025a  
जनाः समवबुध्येरन्भीमोऽयमिति भारत ॥ 	KK04-04-035-025c  
मा ग्रहीस्त्वमिमं वृक्षं सिंहनादं च मा नद ।	KK04-04-035-026a  
कर्मणा सिंहनादेन विज्ञास्यन्ति जना ध्रुवम् ॥ 	KK04-04-035-026c  
इमं वृक्षं गृहीत्वा त्वं नेमां सेनामभिद्रव ।	KK04-04-035-027a  
वृक्षं च त्वां रुजन्तं वै विज्ञास्यति जनो ध्रुवम् ॥ 	KK04-04-035-027c  
अन्यदेवायुधं गृह्य प्रतिपद्यस्व मानुषम् ।	KK04-04-035-028a  
चापं वा यदि वा शक्तिं निस्त्रिंशं वा परश्वथम् ॥ 	KK04-04-035-028c  
यदेव मानुषं भीम भवेदन्यैरलक्षितम् ।	KK04-04-035-029a  
तदेवायुधमादाय मोचयाशु महीपतिम् ॥ 	KK04-04-035-029c  
यमौ च चक्ररक्षौ ते भवितारौ महाबलौ ।	KK04-04-035-030a  
व्यायच्छतस्ते समरे मत्स्यराजं परीप्सतः ॥ 	KK04-04-035-030c  
वैशम्पायन उवाच 	KK04-04-035-031  
भ्रातुर्वचनमादाय भीमो वृक्षं विसृज्य च ।	KK04-04-035-031a  
चापमादाय सम्प्राप्तो रथमास्थाय पाण्डवः ॥	KK04-04-035-031c  
व्यमुञ्चच्छरवर्षाणि सतोय इव तोयदः ।	KK04-04-035-032a  
तं भीमो भीमकर्माणं शुशर्माणमथाऽऽद्रवत् ॥	KK04-04-035-032c  
विराटमभिवीक्ष्यैनं तिष्ठितिष्ठेति चावदत् ॥ 	KK04-04-035-033ac  
सुशर्मा चिन्तयामास कालान्तकयमोपमम् ।	KK04-04-035-034a  
तिष्ठतिष्ठेति भाषन्तं पृष्ठतो रथपुङ्गवः ॥ 	KK04-04-035-034c  
पश्यतां सुमहत्कर्म महद्युद्धमुपस्थितम् ।	KK04-04-035-035a  
परावृत्तो धनुर्गृह्य सुशर्मा भ्रातृभिः सह ॥ 	KK04-04-035-035c  
निमेषान्तरमात्रेण भीमसेनेन ते रथाः ।	KK04-04-035-036a  
रथानां च गजानां च वाजिनां च ससादिनाम् ॥ 	KK04-04-035-036c  
सहस्रशतसङ्घाताः शूराणामुग्रधन्विनाम् ।	KK04-04-035-037a  
पातिता भीमसेनेन विराटस्य समीपतः ॥	KK04-04-035-037c  
पत्तयो निहतास्तेषां गदां गृह्य महात्मना ॥ 	KK04-04-035-038ac  
तद्दृष्ट्वा तादृशं युद्धं सुशर्मा युद्धदुर्मदः ।	KK04-04-035-039a  
चिन्तयामास मनसा किं शेषं हि बलस्य मे ॥ 	KK04-04-035-039c  
अपरो दृश्यते सैन्ये पुरा मग्नो महाबले ।	KK04-04-035-040a  
आकर्णपूर्णेन तदा धनुषा प्रत्यदृश्यत ॥ 	KK04-04-035-040c  
सुशर्मा सायकांस्तीक्ष्णान्क्षिपते च पुनःपुनः ॥ 	KK04-04-035-041ac  
ततः समस्तास्ते सर्वे तुरगानभ्यचोदयन् ।	KK04-04-035-042a  
दिव्यमस्त्रं विकुर्वाणास्त्रिगर्तान्प्रत्यमर्षणाः ॥ 	KK04-04-035-042c  
तान्निवृत्तरथान्दृष्ट्वा पाण्डवास्तां महाचमूम् ।	KK04-04-035-043a  
वैराटिः परमक्रुद्धो युयुधे परमाद्भुतम् ॥ 	KK04-04-035-043c  
त्रिगर्ताः समभिक्रम्य अयुध्यन्त जयैषिणः ।	KK04-04-035-044a  
तान्भीमसेनः सङ्क्रुद्धः सर्वशस्त्रभृतांवरः ।	KK04-04-035-044c  
द्विसहस्ररथान्वीरः परलोकं प्रवेशयन् ॥ 	KK04-04-035-044e  
सहस्रं प्राहिणोद्राजा कुन्तीपुत्रो युधिष्ठिरः ।	KK04-04-035-045a  
नकुलश्चापि सप्तैव शतानि प्राहिणोच्छरैः ॥ 	KK04-04-035-045c  
शतानि त्रीणि शूराणां सहदेवः प्रतापवान् ।	KK04-04-035-046a  
युधिष्ठिरसमादिष्टो निजघ्ने पुरुषर्षभः ॥ 	KK04-04-035-046c  
प्रविश्य महतीं सेनां त्रिगर्तानां महाबलः ।	KK04-04-035-047a  
क्षोभयन्सर्वभूतानि सिंहः क्षुद्रमृगानिव ॥ 	KK04-04-035-047c  
ततो युधिष्ठिरो राजा त्वरमाणो महाबलः ।	KK04-04-035-048a  
अभिद्रुत्य सुशर्माणं शरैरभ्यहनद्भृशम् ॥ 	KK04-04-035-048c  
सुशर्माऽपि सुसङ्क्रुद्धस्त्वरमाणो युधिष्ठिरम् ।	KK04-04-035-049a  
अविध्यद्दशभिर्बाणैश्चतुर्भिश्चतुरो हयान् ॥	KK04-04-035-049c  
ततो राजन्क्षिप्रकारी कुन्तीऽपुत्रो वृकोदरः ।	KK04-04-035-050a  
समासाद्य सुशर्माणमश्वांस्तस्य न्यपातयत् ॥ 	KK04-04-035-050c  
पृष्ठगोषौ च तस्याथ हत्वा परमसायकैः ।	KK04-04-035-051a  
अथास्य सारथिं क्रुद्धो रथोपस्थादपातयत् ॥ 	KK04-04-035-051c  
चक्ररक्षस्तु शूरश्च शोणाश्वो नाम नामतः ।	KK04-04-035-052a  
स भयाद्विरथं दृष्ट्वा त्रैगर्तं व्याजहात्तदा ॥ 	KK04-04-035-052c  
ततो विराटः प्रस्कन्द्य रथादथ सुशर्मणः ।	KK04-04-035-053a  
गदामस्य परामृश्य तमेवाभ्यहनद्बली ॥ 	KK04-04-035-053c  
स चचार गदापाणिर्वृद्धोऽपि तरुणो यथा ॥ 	KK04-04-035-054ac  
भीमस्तु भीमसङ्काशो रथात्प्रस्कन्द्य वीर्यवान् ।	KK04-04-035-055a  
उत्प्लुत्य गत्वा वेगेन तद्रथे विनिपत्य च ।	KK04-04-035-055c  
सुशर्मणः शिरोऽगुह्णात्पुनराश्वास्य युध्यतः ॥	KK04-04-035-055e  
अग्राद्गिरेर्विनिक्षिप्य सिंहः क्षुद्रमृगं यथा ।	KK04-04-035-056a  
ऊर्ध्वमुत्प्लुत्य मार्जार आखोर्यद्वच्छिरो रुषा ॥ 	KK04-04-035-056c  
समुद्यम्य तु रोषात्तं निष्पिपेष महीतले ।	KK04-04-035-057a  
यदा मूर्ध्नि महाबाहुः प्राहरद्विलपिष्यतः ॥ 	KK04-04-035-057c  
तस्य जानु ददौ भीमो जघ्ने चैनमरत्निना ।	KK04-04-035-058a  
स मोहमगमद्राजा प्रहारवरपीडितः ॥	KK04-04-035-058c  
तस्मिन्वीरे गृहीते तु त्रिगर्तानां महारथे ।	KK04-04-035-059a  
अभज्यत बलं सर्वं त्रिगर्तानां भयातुरम् ॥ 	KK04-04-035-059c  
निवृत्य गास्ततः सर्वाः पाण्डुपुत्रा महारथाः ।	KK04-04-035-060a  
अवजित्य सुशर्माणं धनं चादाय सर्वशः ॥	KK04-04-035-060c  
स्वबाहुबलसम्पन्ना ह्रीनिषेवा यतव्रताः ।	KK04-04-035-061a  
विराटस्य महात्मानः परिक्लेशविनाशनाः ।	KK04-04-035-061c  
स्थिताः समक्षं ते सर्वे त्वथ भीमोऽभ्यभाषत ॥ 	KK04-04-035-061e  
नायं पापसमाचारो मत्तो जीवितुमर्हति ।	KK04-04-035-062a  
किन्नु शक्यं मया कर्तुं यद्राजा सततं घृणी ।	KK04-04-035-062c  
गले गृहीत्वा राजानमानीय विवशं वशम् ॥ 	KK04-04-035-062e  
तत एनं विचेष्टन्तं बद्ध्वा पार्थो वृकोदरः ।	KK04-04-035-063a  
रथमारोपयामास विसञ्ज्ञं पांसुगुण्ठितम् ॥ 	KK04-04-035-063c  
अभ्येत्य रणमध्यस्थमभ्यगच्छद्युधिष्ठिरम् ।	KK04-04-035-064a  
दर्शयामास भीमस्तु सुशर्माणं नराधिपम् ॥	KK04-04-035-064c  
प्रोवाच पुरुषव्याघ्रो भीममाहवशोभिनम् ।	KK04-04-035-065a  
तं राजा प्राहसद्दृष्ट्वा मुच्यतां वै नराधमः ॥ 	KK04-04-035-065c  
एवमुक्तोऽब्रवीद्भीमः सुशर्माणं महाबलम् ।	KK04-04-035-066a  
जीवितुं चेच्छसे मूढ हेतुं मे गदतः शृणु ॥ 	KK04-04-035-066c  
दासोस्मीति त्वया वाच्यं संसत्सु च सभासु च ।	KK04-04-035-067a  
एवं ते जीवितं दद्यामेष युद्धजितो विधिः ॥ 	KK04-04-035-067c  
तमुवाच ततो ज्येष्ठो भ्राता सप्रणयं वचः ।	KK04-04-035-068a  
मुञ्चमुञ्चाधमाचारं प्रमाणं यदि ते वयम् ॥ 	KK04-04-035-068c  
दासभावं गतो ह्येष विराटस्य महीपतेः ।	KK04-04-035-069a  
अदासो गच्छ मुक्तोसि मैवं कार्षीः कदाचन ॥	KK04-04-035-069c  
एवमुक्ते तु सव्रीडः सुशर्माऽसीदधोमुखः ।	KK04-04-035-070a  
स मुक्तोऽभ्येत्य राजानमभिवाद्य प्रतस्थिवान् ॥ 	KK04-04-035-070c  
विसृज्य तु सुशर्माणं पाण्डवास्ते हतद्विषः ।	KK04-04-035-071a  
स्वबाहुबलसम्पन्ना ह्रीनिषेवा यतव्रताः ।	KK04-04-035-071c  
सङ्ग्रामशिरसो मध्ये तां रात्रिं सुखिनोऽवसन् ॥ ॥	KK04-04-035-071e  

 श्रीमन्महाभारते विराटपर्वणि गोग्रहणपर्वणि पञ्चत्रिंशोऽध्यायः ॥ 35 ॥

4-35-2 नन्दयन्क्षत्रियानिति थ. पाठः ॥ 2 ॥
