अध्यायः 040

उत्तरेणार्जुनचोदनया शमीमारुह्य धनुरादानम् ॥ 1 ॥
वैशम्पायन उवाच 	KK04-04-040-001  
तं दृष्ट्वा क्लीबरूपेण रथस्थं रथिपुङ्गवम् ।	KK04-04-040-001a  
शमीमभिमुखं यान्तं रथमारोप्य चोत्तरम् ॥	KK04-04-040-001c  
द्रोणभीष्मादयः शूराः कुरूणां रथिसत्तमाः ।	KK04-04-040-002a  
वित्रस्तमनसश्चासन्धनञ्जयकृताद्भयात् ॥	KK04-04-040-002c  
तानवेक्ष्य हतोत्साहानुत्पातानपि चाद्भुतान् ।	KK04-04-040-003a  
गुरुः शस्त्रभृतांश्रेष्ठो भारद्वाजोऽभ्यभाषत ॥	KK04-04-040-003c  
खराश्च वाताः संयान्ति रूक्षाः परुषनिस्वनाः ।	KK04-04-040-004a  
भस्मवर्षप्रकाशेन तमसा संवृतं नभः ॥	KK04-04-040-004c  
रूक्षवर्णाश्च जलदा दृश्यन्तेऽद्भुतदर्शनाः ।	KK04-04-040-005a  
निःसरन्ति च कोशेभ्यः शस्त्राणि विविधानि च ॥	KK04-04-040-005c  
शिवाश्च विनदन्त्येता दीप्तायां दिशि दारुणाः ।	KK04-04-040-006a  
हयाश्चाश्रूणि मुञ्चन्ति ध्वजाः कम्पन्त्यकम्पिताः ॥	KK04-04-040-006c  
यादृशान्यत्र दृश्यन्ते रूपाणि विविधानि च ।	KK04-04-040-007a  
यत्ता भवन्तस्तिष्ठन्तु युद्धं स्यात्समुपस्थितम् ॥	KK04-04-040-007c  
रक्षध्वमपि राजानं व्यूहध्वं वाहिनीमपि ।	KK04-04-040-008a  
वैशसं च प्रतीक्षध्वं रक्षध्वं चापि गोधनम् ॥	KK04-04-040-008c  
एष वीरो महेष्वासः सर्वशस्त्रभृतांवरः ।	KK04-04-040-009a  
आगतः क्लीबवेषेण पार्थो नास्त्यत्र संशयः ॥	KK04-04-040-009c  
एतावदुक्त्वा वचनं भीष्ममालोक्य चाब्रवीत् ॥	KK04-04-040-010ac  
नदीज लङ्केशवनारिकेतुर्नगाह्वयो नाम नगारिसूनुः ।	KK04-04-040-011a  
गत्या सुरेशः क्वचिदङ्गनेव गुरुर्बभाषे वचनं तदानीम् ॥	KK04-04-040-011c  
वैशम्पायन उवाच 	KK04-04-040-012  
इत्युक्त्वा सञ्ज्ञया द्रोणस्तूष्णीमासीद्विशाम्पते ।	KK04-04-040-012a  
भारद्वाजवचः श्रुत्वा गाङ्गेयः सञ्ज्ञयाऽब्रवीत् ॥	KK04-04-040-012c  
अतीतं चक्रमस्माकं विषयान्तरमागताः ।	KK04-04-040-013a  
अतीतः समयश्चोक्त अस्माभिर्यः सभातले ।	KK04-04-040-013c  
न भयं शत्रुतः कार्यं शङ्कां त्यज नरर्षभ ॥	KK04-04-040-013e  
देवव्रतेनैवमुक्ते वचने हितकारिणा ।	KK04-04-040-014a  
दुर्योधनमथालोक्य सञ्ज्ञया द्रोण अब्रवीत् ॥	KK04-04-040-014c  
एष वीरो महेष्वासः सर्वशस्त्रभृतांवरः ।	KK04-04-040-015a  
आगतः क्लीबरूपेण पार्थो नास्त्यत्र संशयः ॥	KK04-04-040-015c  
एष पार्थो हि विक्रान्तः सव्यसाची परन्तपः ।	KK04-04-040-016a  
ये जेतारो महीपानाममुना कुरवो हताः ॥	KK04-04-040-016c  
यस्मिञ्जाते मही कृत्स्ना निर्भरोच्छ्वासिताऽभवत् ।	KK04-04-040-017a  
येन मे दक्षिणा दत्ता बद्ध्वा द्रुपदमोजसा ॥	KK04-04-040-017c  
विद्ध्वा वियद्गतं लक्ष्यं विनिर्जित्य च पार्थिवान् ।	KK04-04-040-018a  
निर्जिता येन पाञ्चाली पुरा येन स्वयंवरे ॥	KK04-04-040-018c  
खाण्डवे येन सन्तृप्तो वह्निर्जित्वा सुरासुरान् ।	KK04-04-040-019a  
परिणीता सुभद्रा च येन निर्जित्य यादवान् ॥	KK04-04-040-019c  
निर्जितो येन युद्धेन त्रिपुरारिः स्मरार्दनः ॥	KK04-04-040-020ac  
गत्वा त्रिविष्टपं येन जितेन्द्रा दानवा युधि ।	KK04-04-040-021a  
निवातकवचा राजन्दानवानां त्रिकोटयः ।	KK04-04-040-021c  
निर्जिताः कालकेयाश्च हिरण्यपुरवासिनः ॥	KK04-04-040-021e  
येन त्वं मोचितो बद्धश्चित्रसेनेन तद्वने ॥	KK04-04-040-022ac  
येन गत्वोत्तरं मेरोरानिनाय महद्धनम् ।	KK04-04-040-023a  
याजितो धर्मसूनुश्च नृपान्सर्वान्विजित्य च ॥	KK04-04-040-023c  
यस्मिञ्शौर्यं च वीर्यं च तेजो धैर्यं पराक्रमः ।	KK04-04-040-024a  
औदार्यं चैव गाम्भीर्यं श्रीर्ह्रीर्धर्मो दयाऽऽर्जवम् ।	KK04-04-040-024c  
एवमादिगुणोपेतः सोयं पार्थो न संशयः ॥	KK04-04-040-024e  
नाजित्वा विनिवर्तेत सर्वानपि मरुद्गणान् ॥	KK04-04-040-025ac  
क्लेशितश्च वने शूरो वासवेन च शिक्षितः ।	KK04-04-040-026a  
अमर्षवशमापन्नो योत्स्यते नात्र संशयः ।	KK04-04-040-026c  
न ह्यस्य प्रतियोद्धारमन्यं पश्यामि कौरव ॥	KK04-04-040-026e  
महादेवोपि पार्थेन श्रूयते युद्धतोषितः ।	KK04-04-040-027a  
किरातवेषप्रच्छन्नो गिरौ हिमवति प्रभुः ॥	KK04-04-040-027c  
इत्येवंवादिनं द्रोणं कर्णः क्रुद्धोऽभ्यभाषत ॥	KK04-04-040-028ac  
सदा भवान्फल्गुनस्य गुणानस्मासु कत्थसे ।	KK04-04-040-029a  
न चार्जुनः कलापूर्णो मम दुर्योधनस्य वा ॥	KK04-04-040-029c  
दुर्योधन उवाच 	KK04-04-040-030  
यद्येष पार्थो राधेय कृतं कार्यं भवेन्मम ।	KK04-04-040-030a  
ज्ञाताः पुनश्चरिष्यन्ति द्वादशान्यांश्च वत्सरान् ॥	KK04-04-040-030c  
अथवा कश्चिदेवान्यः क्लीबरूपेण देवराट् ।	KK04-04-040-031a  
शरैरेनं सुनिशितैः पातयिष्यामि भूतले ॥	KK04-04-040-031c  
वैशम्पायन उवाच 	KK04-04-040-032  
तस्मिन्वदति तां वाचं धार्तराष्ट्रे परन्तपे ।	KK04-04-040-032a  
भीष्मो द्रोणः कृपो द्रौणिः पौरुषं तदपूजयन् ॥	KK04-04-040-032c  
तां शमीमभिसङ्गम्य पार्थो वैराटिमब्रवीत् ।	KK04-04-040-033a  
सुखसंवर्धितं पित्रा समराणामकोविदम् ॥	KK04-04-040-033c  
एहि भूमिञ्जयारुह्य वैराटे महतीं शमीम् ।	KK04-04-040-034a  
समादिष्टो मया क्षिप्रं धनुर्गाण्डीवमानय ॥	KK04-04-040-034c  
नेमानीष्वासनानीह सोढुं शक्ष्यन्ति मे बलम् ।	KK04-04-040-035a  
नालं भारं गुरुं भेत्तुं कुञ्जरं वा प्रमर्दितुम् ॥	KK04-04-040-035c  
मम वा बाहुविक्षेपं शत्रूनिह विजेष्यतः ।	KK04-04-040-036a  
नेच्छामि तैरहं कर्तुं कर्म वैजयिकं त्विह ॥	KK04-04-040-036c  
अतिसूक्ष्माणि ह्रस्वानि सर्वाणि च मृदूनि च ।	KK04-04-040-037a  
आयुधानि महाबाहो तवैतानि महाबल ॥	KK04-04-040-037c  
तस्माद्भूमिञ्जयारुह्य शमीमेतां पलाशिनीम् ।	KK04-04-040-038a  
अस्यां हि पाण्डुपुत्राणां धनूंषि निहितान्युत ॥	KK04-04-040-038c  
युधिष्ठिरस्य भीमस्य बीभत्सोर्यमयोस्तथा ।	KK04-04-040-039a  
ध्वजाः शराश्च शूराणां दिव्यानि कवचानि च ॥	KK04-04-040-039c  
अत्रैव तु महावीर्यं धनुः पार्थस्य गाण्डिवम् ।	KK04-04-040-040a  
एकं शतसहस्रेण सम्मितं राष्ट्रवर्धनम् ॥	KK04-04-040-040c  
व्यायामसहमत्यर्थं तृणराजसमं महत् ।	KK04-04-040-041a  
सर्वायुधमहामात्रं सर्वारिक्षयकारकम् ॥	KK04-04-040-041c  
सुवर्णविकृतं दिव्यं श्लक्ष्णमायतमव्रणम् ।	KK04-04-040-042a  
अलं भारं गुरुं सोढुं वारुणं च सुदर्शनम् ॥	KK04-04-040-042c  
तादृशान्येव सर्वाणि बलवन्ति दृढानि च ।	KK04-04-040-043a  
युधिष्ठिरस्य भीमस्य बीभत्सोर्यमयोस्तथा ।	KK04-04-040-043c  
प्रथितानि विशिष्टानि दुर्दशानि भवन्त्युत ॥	KK04-04-040-043e  
उत्तर उवाच 	KK04-04-040-044  
शरीरमिह चासक्तं शम्यां शुष्कं पुरा किल ।	KK04-04-040-044a  
तदहं राजपुत्रः सन्स्पृशेयं पाणिना कथम् ॥	KK04-04-040-044c  
न मामेवंविधं कर्म कारयस्व बृहन्नले ।	KK04-04-040-045a  
कथं वा शक्यते कर्तुं बुद्ध्या त्वं मन्यसे कथम् ॥	KK04-04-040-045c  
नैवंविधं मया युक्तमालब्धुं क्षत्रयोनिना ।	KK04-04-040-046a  
महता राजपुत्रेण मन्त्रयज्ञविदा सता ॥	KK04-04-040-046c  
स्पृष्टवन्तं शरीरं मां शववाहमिवाशुचिम् ।	KK04-04-040-047a  
कथं वा व्यवहार्यं वै कुर्वीथास्त्वं बृहन्नले ॥	KK04-04-040-047c  
वैशम्पायन उवाच 	KK04-04-040-048  
तमुवाच ततः शूरः पार्थं परपुरञ्जयः ।	KK04-04-040-048a  
दायादं सर्वमत्स्यानां कुले जातं विशारदम् ॥	KK04-04-040-048c  
जानामि त्वां महाप्राज्ञ शुभं जात्या कुलेन च ।	KK04-04-040-049a  
कथं नु पापकं कर्म ब्रूयां त्वाऽहं परन्तप ॥	KK04-04-040-049c  
व्यवहार्यश्च राजेन्द्र शुद्धश्चैव भविष्यसि ।	KK04-04-040-050a  
धनूंष्येतानि मा भैस्त्वं शरीरं नात्र विद्यते ॥	KK04-04-040-050c  
दायादं मत्स्यराजस्य कुले जातं मनस्विनम् ।	KK04-04-040-051a  
कथं वा निन्दितं कर्म कारये त्वां नृपात्मज ॥	KK04-04-040-051c  
वैशम्पायन उवाच 	KK04-04-040-052  
एवमुक्तः स पार्थेन रथात्प्रस्कन्द्य कुण्डली ।	KK04-04-040-052a  
आरुरोह शमीवृक्षं वैराटिरवशस्तदा ॥	KK04-04-040-052c  
तमन्वशासच्छत्रुघ्नो रथे तिष्ठन्धनञ्जयः ।	KK04-04-040-053a  
अवरोपय वृक्षाग्राद्धनूंष्येतानि माचिरम् ॥	KK04-04-040-053c  
सोपहृत्य महार्हाणि धनूंषि पृथुवक्षसाम् ।	KK04-04-040-054a  
परिवेष्टनपत्राणि विमुच्य समुपानयत् ॥	KK04-04-040-054c  
परिवेष्टनमेतेषां सर्वं मुञ्चस्व माचिरम् ।	KK04-04-040-055a  
तेषां सन्नहनीयानि परिमुच्य परन्तपः ।	KK04-04-040-055c  
अपश्यत्तत्र गाण्डीवं चतुर्भिरपरैः सह ॥	KK04-04-040-055e  
तेषां विमुच्यमानानां धनुषामर्कवर्चसाम् ।	KK04-04-040-056a  
विनिश्चेरुः प्रभा दिव्या ग्रहाणामुदयेष्विव ॥	KK04-04-040-056c  
स तेषां रूपमालेक्य भोगिनामिव जृम्भताम् ।	KK04-04-040-057a  
हृष्टरोमा भयोद्विग्रः प्रवेपिततनुस्तदा ॥	KK04-04-040-057c  
अर्जुनेन समाश्वस्तः किञ्चिद्धृष्टो नृपात्मजः ।	KK04-04-040-058a  
तेषां सन्दर्शनाभ्यासं स्पर्शाभ्यासं पुनः पुनः ॥ 	KK04-04-040-058c  
आमील्य पुनरुन्मील्य स्पृष्ट्वास्पृष्ट्वा चकार सः ।	KK04-04-040-059a  
सम्यग्घुष्टस्तदाऽऽश्वस्तः क्षणेन समपद्यत ॥ 	KK04-04-040-059c  
संस्पृश्य तानि चापानि भानुमन्ति बृहन्ति च ।	KK04-04-040-060a  
वैराटिरर्जुनं राजन्निदं वचनमब्रवीत् ॥ 60 ॥ ॥	KK04-04-040-060c  

इति श्रीमन्महाभारते विराटपर्वणि गोग्रहणपर्वणि चत्वारिंशोऽध्यायः ॥ 40 ॥

4-40-11 नगारिसूनुः । एषोऽङ्गनावेषधरः किरीटी जित्वाऽव यं नेष्यति चाद्य गा व इति झ. पाठः । हे नदीज गाङ्गेय भीष्म, लङ्केशस्य रावणस्य वनं तस्यारिर्नाशको हनूमान् स केतुर्ध्वजो यस्य सः लङ्केशवनारिकेतुः । नगो \'वृक्षस्तदाह्लयः वृक्षनामा । अर्जुन इत्यर्थः । शैलवृक्षौ नगावगावित्यमरः । नगारिरिन्द्रस्तस्य सूनुः । किरीटी तन्नामा यं जित्वा वः युष्माकं गाः धेनूः नेष्यति तं दुर्योधनं अव पालय ॥ 11 ॥ 4-40-46 आलब्धुं स्प्रष्टुम् ॥ 46 ॥ ॥ चत्वारिंशोऽध्यायः ॥
