अध्यायः 059

द्रोणार्जुनयोर्युद्धवर्णनम् ॥ 1 ॥ अर्जुनबाणाहतिविषण्णे द्रोणे अश्वत्थाम्ना तद्रक्षणायार्जुनप्रत्यभियानम् ॥ 2 ॥ अत्रान्तरेऽर्जुनदत्तावकाशेन द्रोणेन रणादपयानम् ॥ 3 ॥
वैशम्पायन उवाच 	KK04-04-059-001  
जितं वैकर्तनं दृष्ट्वा पार्थो वैराटिमब्रवीत् ।	KK04-04-059-001a  
स्थिरो भव त्वं सङ्ग्रामे जयोऽस्माकं नृपात्मज ॥	KK04-04-059-001c  
यावच्छङ्खमुपाध्यास्ये द्विषतां रोमहर्षणम् ।	KK04-04-059-002a  
अविक्लबमसम्भ्रान्तमव्यक्तहृदयेक्षणम् ।	KK04-04-059-002c  
याहि शीघ्रं यतो द्रोणो ममाचार्यो रणे स्थितः ॥	KK04-04-059-002e  
तथा सङ्क्रीडमानस्य अर्जुनस्य रणाजिरे ।	KK04-04-059-003a  
बलं सत्वं च तेजश्च लाघवं च व्यवर्धत ॥	KK04-04-059-003c  
तच्चाद्भुतमभिप्रेक्ष्य भयमुत्तरमाविशत् ॥	KK04-04-059-004ac  
उत्तर उवाच 	KK04-04-059-005  
अस्त्राणां तव दिव्यानां शरौघान्क्षिपतः शितान् ।	KK04-04-059-005a  
मनो मे मुह्यतेऽत्यर्थं तव दृष्ट्वा पराक्रमम् ॥	KK04-04-059-005c  
द्वैधीभूतं मनो मह्यं भयाद्भरतसत्तम ।	KK04-04-059-006a  
अदृष्टपूर्वं पश्यामि तव गाण्डीवनिस्वनम् ॥	KK04-04-059-006c  
तव बाहुबलं चैव धनुः कर्षयतो बहु ।	KK04-04-059-007a  
तव तेजो दुराधर्षं यथा विष्णोस्त्रिविक्रमे ॥	KK04-04-059-007c  
वैशम्पायन उवाच 	KK04-04-059-008  
तमुत्तरश्चित्रमवेक्ष्य गाण्डिवं शरांश्च मुक्तान्सहसा किरीटिना ।	KK04-04-059-008a  
भीतोऽब्रवीदर्जुनमाजिमध्ये नाहं तवाश्वान्विषहे नियन्तुम् ॥	KK04-04-059-008c  
तमब्रवीत्किञ्चिदिव प्रहस्य गाण्डीवधन्वा द्विषतां निहन्ता ।	KK04-04-059-009a  
मया सहायेन कुतोऽस्ति ते भयं प्रेह्युत्तराश्वाननुमन्त्र्य वाहय ॥	KK04-04-059-009c  
वैशम्पायन उवाच 	KK04-04-059-010  
आश्वासितस्तेन धनञ्जयेन वैराटिरश्वान्प्रतुतोद शीघ्रम् ।	KK04-04-059-010a  
धनञ्जयश्चापि विकृष्य चापं विष्फारयामास महेन्द्रकल्पः ॥	KK04-04-059-010c  
उत्तरं चैव बीभत्सुरब्रवीत्पुनरर्जुनः ।	KK04-04-059-011a  
न भेतव्यं मया सार्धं तात सङ्ग्राममूर्धनि ॥	KK04-04-059-011c  
राजपुत्रोऽसि ते भद्रं कुले महति मात्स्यके ।	KK04-04-059-012a  
जातस्त्वं क्षत्रियकुले न विषीदितुमर्हसि ॥	KK04-04-059-012c  
धृतिं कृत्वा सुविपुलां राजपुत्र रथं मम ।	KK04-04-059-013a  
युध्यमानस्य सङ्ग्रामे राजभिः सह वाहय ॥	KK04-04-059-013c  
उक्त्वा तमेवं बीभत्सुरर्जुनः पुनरब्रवीत् ।	KK04-04-059-014a  
पाण्डवो रथिनां श्रेष्ठो भारद्वाजं समीक्ष्य तु ॥	KK04-04-059-014c  
यत्रैषा काञ्चनी वेदिर्दृश्यतेऽग्निशिखोपमा ।	KK04-04-059-015a  
उच्छ्रिता काञ्चने दण्डे पताकाभिरलङ्कृता ॥	KK04-04-059-015c  
तत्र मां वह भद्रं ते द्रोणं योत्स्यामि सत्तमम् ।	KK04-04-059-016a  
भारद्वाजेन योत्स्येऽहमाचार्येण महात्मना ॥	KK04-04-059-016c  
अमी शोणाः प्रकाशन्ते तुरगाः साधुवाहिनः ।	KK04-04-059-017a  
मुक्ता रथवरे तस्य सर्वशिक्षाविशारदाः ॥	KK04-04-059-017c  
यतो रथवरे शूरः सर्वशस्त्रभृतांवरः ।	KK04-04-059-018a  
स्निग्धवैडूर्यसङ्काशस्ताम्राक्षः प्रियदर्शनः ॥	KK04-04-059-018c  
आदित्य इव तेजस्वी बलवीर्यसमन्वितः ।	KK04-04-059-019a  
सर्वलोकधनुःश्रेष्ठः सर्वलोकेषु पूजितः ।	KK04-04-059-019c  
अङ्गिरोशनसोस्तुल्यो नये बुद्धिमतांवरः ॥	KK04-04-059-019e  
चत्वारो निखिला वेदाः साङ्गोपाङ्गाः सलक्षणाः ।	KK04-04-059-020a  
धनुर्वेदश्च कार्त्स्न्येन ब्राह्मं चास्त्रं प्रतिष्ठितम् ॥	KK04-04-059-020c  
पुराणमितिहासश्च अर्थविद्या च मानवम् ।	KK04-04-059-021a  
भारद्वाजे समस्तानि सर्वाण्येतानि साम्प्रतम् ॥	KK04-04-059-021c  
क्षमा दमश्च सत्यं च तेजो मार्दवमार्जवम् ।	KK04-04-059-022a  
प्रतिष्ठिता गुणा यस्मिन्बहवो द्विजसत्तमे ॥	KK04-04-059-022c  
यस्याहमिष्टः सततं मम चेष्टः सदा च सः ।	KK04-04-059-023a  
क्षत्रधर्मं पुरस्कृत्य तेन योत्स्ये हि साम्प्रतम् ॥	KK04-04-059-023c  
आचार्यं प्रापयेदानीं ममोत्तर महारथम् ।	KK04-04-059-024a  
अपरं पश्य सङ्ग्राममद्भुतं मम तस्य च ॥	KK04-04-059-024c  
उत्तरस्त्वेवमुक्तोऽश्वांश्चोदयामास तं प्रति ।	KK04-04-059-025a  
आजगामार्जुनरथो भारद्वाजरथं प्रति ॥	KK04-04-059-025c  
तमापतन्तं वेगेन पाण्डवं सरथं रणे ।	KK04-04-059-026a  
द्रोणोप्यभ्यद्रवत्पार्थं मतो मत्तमिव द्विपम् ॥	KK04-04-059-026c  
स तु रुक्मरथं दृष्ट्वा कौन्तेयः समभिद्रुतम् ।	KK04-04-059-027a  
आचार्यं तं महाबाहुः प्राञ्जलिर्वाक्यमब्रवीत् ॥	KK04-04-059-027c  
उषिताः स्मो वने वासं प्रतिकर्मचिकीर्षवः ।	KK04-04-059-028a  
कोपं नार्हसि नः कर्तुं सदा समरदुर्जय ॥	KK04-04-059-028c  
अहं तु ताडितः पूर्वं प्रहरेयं तवानघ ।	KK04-04-059-029a  
इति मे वर्तते बुद्धिस्तद्भवान्क्षन्तुमर्हति ॥	KK04-04-059-029c  
ततः प्राध्मापयच्छङ्खं भेरीपटहवादितम् ।	KK04-04-059-030a  
व्यक्षोभत बलं सर्वमुद्धूतमिव सागरम् ॥	KK04-04-059-030c  
वैशम्पायन उवाच 	KK04-04-059-031  
ततस्तु प्राहिणोद्द्रोणः शरानथ स विंशतिम् ।	KK04-04-059-031a  
अप्राप्तानेव तान्पार्थश्चिच्छेद कृतहस्तवान् ॥	KK04-04-059-031c  
ततः शरसहस्रेण रथं पार्थस्य वीर्यवान् ।	KK04-04-059-032a  
अवाकिरत्ततो द्रोणः शीघ्रहस्तं प्रदर्शयन् ॥	KK04-04-059-032c  
एवं प्रववृते युद्धं भारद्वाजकिरीटिनोः ॥	KK04-04-059-033ac  
अश्वाञ्शोणान्महावेगान्हंसवर्णैस्तु वाजिभिः ।	KK04-04-059-034a  
मिश्रितान्समरे दृष्ट्वा व्यस्मयन्त पृथग्जनाः ॥	KK04-04-059-034c  
रथं रथेन पार्थस्य समाहत्य परन्तपः ।	KK04-04-059-035a  
हर्षयुक्तस्तदाऽऽचार्यः प्रत्यगृह्णात्स पाण्डवम् ॥	KK04-04-059-035c  
समाश्लिष्टाविवान्योन्यं द्रोणपाण्डवयोर्ध्वजौ ।	KK04-04-059-036a  
दृष्ट्वा प्राकम्पत मुहुर्भारतानां महाचमूः ॥	KK04-04-059-036c  
तत्तु युद्धं प्रववृते ह्याचार्यस्यार्जुनस्य च ।	KK04-04-059-037a  
विमुञ्चतोः शरानुग्रान्विशिखान्दीप्ततेजसः ॥	KK04-04-059-037c  
तौ वीरौ वीर्यसम्पन्नौ दृष्ट्वा समरमूर्धनि ।	KK04-04-059-038a  
आचार्यशिष्यौ रथिनौ कृतवीर्यौ तरस्विनौ ॥	KK04-04-059-038c  
उभौ विश्रुतकर्माणावुभौ श्रमगतौ जये ।	KK04-04-059-039a  
उभावतिरथौ लोके ह्युभौ परपुञ्जयौ ।	KK04-04-059-039c  
क्षिपन्तौ शरजालानि क्षत्रियान्मोह आविशत् ॥	KK04-04-059-039e  
व्यस्मयन्त नराः सर्वे द्रोणार्जुनसमागमे ।	KK04-04-059-040a  
नराणां ब्रुवतां वाक्यं श्रूयते स महास्वनः ॥	KK04-04-059-040c  
द्रोणं हि समरे कोऽन्यो योद्धुमर्हत्यथार्जुनात् ।	KK04-04-059-041a  
रौद्रः क्षत्रियधर्मोऽयं गुरुं वै यदयोधयत् ॥	KK04-04-059-041c  
इत्यब्रुवञ्जनास्तत्र सङ्ग्रामशिरसि स्थिताः ।	KK04-04-059-042a  
तौ समीक्ष्य तु संरब्धौ सन्निकृष्टौ महारथौ ॥	KK04-04-059-042c  
छादयेतां शरौघैस्तावन्योन्यमपराजितौ ।	KK04-04-059-043a  
संयुगे सञ्चकाशेतां कालसूर्याविवोदितौ ॥	KK04-04-059-043c  
विष्फार्य च महाचापं हेमपृष्ठं दुरासदम् ।	KK04-04-059-044a  
संरब्धस्तु तदा द्रोणः प्रत्ययुध्यत फल्गुनम् ॥	KK04-04-059-044c  
स सायकमयैर्जालैरर्जुनस्य रथं प्रति ।	KK04-04-059-045a  
भानुमद्भिः शिलाधौतैर्बाणैः प्राच्छादयद्दिशः ॥	KK04-04-059-045c  
अर्जुनस्तु तदा द्रोणं महावेगैर्महारथः ।	KK04-04-059-046a  
विव्याध शतशो बाणैर्धाराभिरिव पर्वतम् ॥	KK04-04-059-046c  
कालमेघ इवोष्णान्ते फल्गुनः समवाकिरत् ॥	KK04-04-059-047ac  
तस्य जाम्बूनदमयैश्चित्रैश्चापच्युतैः शरैः ।	KK04-04-059-048a  
प्राच्छादयद्रथश्रेष्ठं भारद्वाजोऽर्जुनस्य वै ॥	KK04-04-059-048c  
तथैव दिव्यं गाण्डीवं धनुरानम्य चार्जुनः ।	KK04-04-059-049a  
शत्रुघ्नं वेगवत्सृष्टं भारसाधनमुत्तमम् ॥	KK04-04-059-049c  
शोभते स्म महाबाहुर्गाण्डीवं विक्षिपन्धनुः ।	KK04-04-059-050a  
शरांश्च विसृजंश्चित्रान्सुवर्णविकृतान्बहून् ॥	KK04-04-059-050c  
प्राच्छादयदमेयात्मा भारद्वाजरथं प्रति ।	KK04-04-059-051a  
द्रोणचापविनिर्मुक्तान्बाणान्बाणैरवारयत् ॥	KK04-04-059-051c  
सरथोऽप्यचरत्पार्थः प्रेक्षणीयो महारथः ।	KK04-04-059-052a  
युगपद्दिक्षु सर्वासु सर्वतोऽस्त्राण्यवासृजत् ॥	KK04-04-059-052c  
आददानं शरान्घोरान्सन्दधानं च पाण्डवम् ।	KK04-04-059-053a  
विसृजन्तं च कौन्तेयं न स्म पश्यन्ति लाघवात् ॥	KK04-04-059-053c  
एकच्छायमिवाकाशं बाणैश्चक्रे समन्ततः ।	KK04-04-059-054a  
नादृश्यत ततो द्रोणो नीहारेणेव पर्वतः ॥	KK04-04-059-054c  
मरीचिविकचस्येव राजन्भानुमतो वपुः ।	KK04-04-059-055a  
आसीत्पार्थस्य सुमहद्वपुः शरशतार्चितम् ॥	KK04-04-059-055c  
क्षिपतः शरजालानि कौन्तेयस्य महात्मनः ।	KK04-04-059-056a  
तान्विधूय शरान्घोरान्द्रोणोऽपि समितिञ्जयः ।	KK04-04-059-056c  
बभासे तिमिरं व्योम्नि विधूय सविता यथा ॥	KK04-04-059-056e  
अग्निचक्रोपमं घोरं मण्डलीकृतमाहवे ।	KK04-04-059-057a  
विकृष्य सुमहच्चापं मेघस्तनितनिस्वनम् ।	KK04-04-059-057c  
असकृन्मुञ्चतो बाणान्ददृशुः कुरवो युधि ॥	KK04-04-059-057e  
दिक्षु सर्वासु विपुलः शुश्रुवेऽथ जनैस्तदा ।	KK04-04-059-058a  
द्रोणस्यापि धनुर्घोषो विद्युत्स्तनितनिस्वनः ।	KK04-04-059-058c  
अभवद्विस्मयकरः सैन्यानां भरतर्षभ ॥	KK04-04-059-058e  
तप्तजाम्बूनदमयैर्दीप्तैरग्निसमैः शरैः ।	KK04-04-059-059a  
प्राच्छादयदमेयात्मा दिशः सूर्यस्य च प्रभाम् ॥	KK04-04-059-059c  
ततः काञ्चनपुङ्खानां शराणां नतपर्वणाम् ।	KK04-04-059-060a  
वियद्गतानां चरतां दृश्यन्ते बहवो व्रजाः ॥	KK04-04-059-060c  
शरासनात्तु द्रोणस्य प्रभवन्ति स्म सायकाः ।	KK04-04-059-061a  
एको दीर्घ इवाभान्तः प्रदृश्यन्ते महाशराः ।	KK04-04-059-061c  
आकाशे समदृश्यन्त हंसानामिव पङ्क्तयः ॥	KK04-04-059-061e  
एवं सुवर्णविकृतान्विमुञ्चन्तौ शरान्बहून् ।	KK04-04-059-062a  
आकाशं संवृतं वीरावुल्काभिरिव चक्रतुः ॥	KK04-04-059-062c  
तयोः शराश्च विबभुः कङ्कबर्हिणवाससः ।	KK04-04-059-063a  
पङ्क्त्यः शरदि मत्तानां सारसानामिवाम्बरे ॥	KK04-04-059-063c  
तत्तु युद्धं महाघोरं तयोः संरब्धयोरभूत् ।	KK04-04-059-064a  
अत्यद्भुतमचिन्त्यं च वृत्रवासवयोरिव ॥	KK04-04-059-064c  
महागजाविवासाद्य विषाणाग्रैः परस्परम् ।	KK04-04-059-065a  
शरैः पूर्णायतोत्सृष्टैरन्योन्यमभिजघ्नतुः ॥	KK04-04-059-065c  
अथ त्वाचार्यमुख्येन शरान्सृष्टाञ्शिलाशितान् ।	KK04-04-059-066a  
अवारयच्छितैर्बाणैरर्जुनो जयतांवरः ॥	KK04-04-059-066c  
दर्शयन्नैन्द्रमात्मानमुग्रमुग्रपराक्रमः ।	KK04-04-059-067a  
इषुभिस्तूर्णमाकाशं बहुभिश्च समावृणोत् ॥	KK04-04-059-067c  
जिघांसन्तं नरव्याघ्रमर्जुनं भीमदर्शनम् ।	KK04-04-059-068a  
विव्याध निशितैर्द्रोणः शरैः सन्नतपर्वभिः ॥	KK04-04-059-068c  
हृष्टः समभवद्द्रोणो रणशौण्डः प्रतापवान् ।	KK04-04-059-069a  
अर्जुनेन समं क्रीडञ्शरैः सन्नतपर्वभिः ॥	KK04-04-059-069c  
तौ व्यदारयतां शूरौ सन्नद्धौ रणशोभिनौ ।	KK04-04-059-070a  
उदीरयन्तौ दिव्यानि ब्राह्माद्यस्त्राणि भागशः ॥	KK04-04-059-070c  
पार्थस्तु समरे शूरो दर्शयन्वीर्यमात्मनः ।	KK04-04-059-071a  
स महास्त्रैर्महात्मानं द्रोणं प्राच्छादयच्छरैः ॥	KK04-04-059-071c  
अस्त्रैरस्त्राणि संवार्य पार्थो द्रोणमवारयत् ॥	KK04-04-059-072ac  
तयोरासीत्सम्प्रहारः क्रुद्धयोर्नरसिंहयोः ।	KK04-04-059-073a  
अमृष्यमाणयोः सङ्ख्ये बलिवासवयोरिव ॥	KK04-04-059-073c  
दर्शयेतां महास्त्राणि भारद्वाजार्जुनौ रणे ॥	KK04-04-059-074ac  
ऐन्द्रं वायव्यमाग्नेयमस्त्रमस्त्रेण पाण्डवः ।	KK04-04-059-075a  
मुक्तम्मुक्तं द्रोणचापाद्ग्रसते स्म पुनः पुनः ॥	KK04-04-059-075c  
एवं शूरौ महेष्वासौ विसृजन्तौ शिलाशितान् ।	KK04-04-059-076a  
एकच्छायमकुर्वातां गगनं शरवृष्टिभिः ॥	KK04-04-059-076c  
ततोऽर्जुनेन मुक्तानां पततां च शरीरिषु।	KK04-04-059-077a  
पर्वतेष्विव वज्राणां शराणां श्रूयते स्वनः ॥	KK04-04-059-077c  
ततो नागा रथाश्वाश्च सादिनश्च विशाम्पते ।	KK04-04-059-078a  
शोणिताक्ताश्च दृश्यन्ते पुष्पिता इव किंशुकाः ॥	KK04-04-059-078c  
बाहुभिश्च सकेयूरैर्निकृत्तैश्च महारथैः ।	KK04-04-059-079a  
सुवर्णचित्रैः कवचैर्ध्वजैश्च विनिपातितैः ॥	KK04-04-059-079c  
योधैश्च निहतैस्तत्र पार्थबाणाभिपीडितैः ।	KK04-04-059-08a0  
बलमासीत्सुसम्भ्रान्तं द्रोणार्जुनसमागमे ॥	KK04-04-059-080c  
विधून्वानौ तु तौ वीरौ धनुषी भारसाधने ।	KK04-04-059-081a  
प्राच्छादयेतामन्योन्यं दिधक्षन्तौ वरेषुभिः ॥	KK04-04-059-081c  
अथान्तरिक्षे नादोऽभूद्द्रोणं तत्र प्रशंसताम् ।	KK04-04-059-082a  
दुष्करं कृतवान्द्रोणो यदर्जुनमयोधयत् ॥	KK04-04-059-082c  
प्रमाथिनं महावीर्यं दृढमुष्टिं दुरासदम् ।	KK04-04-059-083a  
जेतारं सर्वदैत्यानां सर्वेषां च महारथम् ॥	KK04-04-059-083c  
अविभ्रमं च शिक्षां च लाघवं दूरपातनम् ।	KK04-04-059-084a  
पार्थस्य समरे दृष्ट्वा द्रोणस्यासीच्च विस्मयः ॥	KK04-04-059-084c  
तत्प्रवृत्तं चिरं घोरं तयोर्युद्धं महात्मनोः ।	KK04-04-059-085a  
अवर्तत महारौद्रं लोकसङ्क्षोभकारकम् ॥	KK04-04-059-085c  
अथ गाण्डीवमुद्यम्य दिव्यं धनुरमर्षणः ।	KK04-04-059-086a  
विचकर्ष रणे पार्थो बाहुभ्यां भरतर्षभः ॥	KK04-04-059-086c  
तस्य बाणमयं वर्षे शलभानामिवाभवत् ।	KK04-04-059-087a  
न च बाणान्तरे तस्य वायुः शक्नोति सर्पितुम् ॥	KK04-04-059-087c  
अभीक्ष्णं सन्दधानस्य बाणानुत्सृजतस्तथा ।	KK04-04-059-088a  
नान्तरं ददृशे किञ्चित्पार्थस्यापततोपि च ॥	KK04-04-059-088c  
युद्धे तु कृतशीघ्रास्त्रे वर्तमाने सुदारुणे ।	KK04-04-059-089a  
शीघ्राच्छीघ्रतरं पार्थः शरानन्यानुदैरयत् ॥	KK04-04-059-089c  
ततः शरसहस्राणि शराणां नतपर्वणाम् ।	KK04-04-059-090a  
युगपत्प्रापतंस्तत्र द्रोणस्य रथमन्तिकात् ॥	KK04-04-059-090c  
विकीर्यमाणे द्रोणे तु शरैर्गाण्डीवधन्वना ।	KK04-04-059-091a  
हाहाकारो महानासीत्सैन्यानां भरतर्षभ ॥	KK04-04-059-091c  
पाण्डवस्य तु शीघ्रास्त्रं मघवा समपूजयत् ।	KK04-04-059-092a  
गन्धर्वाप्सरसश्चैव ये च तत्र समागताः ॥	KK04-04-059-092c  
द्रोणं युद्धार्णवे मग्नं दृष्ट्वा पुत्रः प्रतापवान् ।	KK04-04-059-093a  
ततो वृन्देन महता रथिनां रथियूथपः ।	KK04-04-059-093c  
आचार्यपुत्रस्तु शरैः पाण्डवं प्रत्यवारयत् ॥	KK04-04-059-093e  
अश्वत्थामा तु तत्कर्म हृदयेन महात्मनः ।	KK04-04-059-094a  
पूजयामास पार्थस्य कोपं चास्य तदाऽकरोत् ॥	KK04-04-059-094c  
स मन्युवशमापन्नः पार्थमभ्यद्रवद्रणे ।	KK04-04-059-095a  
किरञ्शरसहस्राणि पर्जन्य इव वृष्टिमान् ॥	KK04-04-059-095c  
आवृत्य च महाबाहुर्यतो द्रोणस्ततोऽभवत् ।	KK04-04-059-096a  
अन्तरं प्रददौ पार्थो द्रोणस्य व्यपसर्पितुम् ॥	KK04-04-059-096c  
स तु लब्धान्तरस्तूर्णमपायाज्जवनैर्हयैः ।	KK04-04-059-097a  
छिन्नवर्मध्वजरथो निकृत्तः परमेषुभिः ॥	KK04-04-059-097c  
पराजिते तदा द्रोणे द्रोणपुत्रः समागतः ।	KK04-04-059-098a  
सदण्ड इव रक्ताक्षः कृतान्तः समरे स्थितः ॥ ॥	KK04-04-059-098c  

इति श्रीमन्महाभारते विराटपर्वणि गोग्रहणपर्वणि एकोनषष्टितमोऽध्यायः ॥ 59 ॥
