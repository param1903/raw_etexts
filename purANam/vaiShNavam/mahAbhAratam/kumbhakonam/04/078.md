अध्यायः 078

अज्ञातवासपरिसमापनानन्तरमुपप्लाव्यनगरे वसद्भिः पाण्डवैर्दूतमुखेन समाहूतै रामकृष्णादिभिः सुभद्राभिमन्युप्रभृतिभिः सहोपप्लाव्यम् प्रत्यागमनम् ॥ 1 ॥ तथा द्रौपदेयादिभिः सह द्रुपदादिभिरागमनम् ॥ 2 ॥ तत उत्तरयाऽभिमन्योरुद्वाहः ॥ 3 ॥
वैशम्पायन उवाच 	KK04-05-078-001  
ततस्त्रयोदशे वर्षे निवृत्ते पञ्च पाण्डवाः ।	KK04-05-078-001a  
उपप्लाव्ये विराटस्य वासं चक्रुः पुरोत्तमे ॥	KK04-05-078-001c  
दूतान्मित्रेषु सर्वेषु ज्ञातिसम्बन्धिकेष्वपि ।	KK04-05-078-002a  
प्रेषयामास कौन्तेयो विराटश्च महीपतिः ॥	KK04-05-078-002c  
तेषु तत्रोपविष्टेषु प्रेषितेषु ततस्ततः ।	KK04-05-078-003a  
तत्रागमन्महाबाहुर्वनमाली बलानुजः ॥	KK04-05-078-003c  
तस्मिन्काले निशम्याथ दूतवाक्यं जनार्दनः ।	KK04-05-078-004a  
दयितं स्वस्रियं पुत्रं सुभद्रायाः सुमानितम् ।	KK04-05-078-004c  
अभिमन्युं समादाय रामेण सहितस्तदा ॥	KK04-05-078-004e  
सर्वयादवमुख्यैश्च संवृतः परवीरहा ।	KK04-05-078-005a  
शङ्खदुन्दुभिनिर्घोषैर्विराटनगरं ययौ ॥	KK04-05-078-005c  
कृतवर्मा च हार्दिक्यो युयुधानश्च सात्यकिः ।	KK04-05-078-006a  
अनाधृष्टिस्तथाऽक्रूरः साम्बो निशठ एव च ।	KK04-05-078-006c  
प्रद्युम्नश्च महाबाहुरुल्मुकश्च महाबलः ॥	KK04-05-078-006e  
अभिमन्युमुपादाय सह मात्रा परन्तपाः ।	KK04-05-078-007a  
कृष्णेन सहिताः सर्वे पाण्डवान्द्रष्टुमागताः ॥	KK04-05-078-007c  
इन्द्रसेनादयश्चैव रथैस्तैः सुसमाहितैः ।	KK04-05-078-008a  
उपेयुः सहिताः सर्वे परिसंवत्सरोषिताः ॥	KK04-05-078-008c  
दशनागसहस्राणि हयानां द्विगुणं तथा ।	KK04-05-078-009a  
रथानां नियुतं पूर्णं निखर्वं च पदातयः ॥	KK04-05-078-009c  
वृष्ण्यन्धकाश्च शतशो भोजाश्च परमौजसः ।	KK04-05-078-010a  
अन्वयुर्वृष्णिशार्दूलं वासुदेवं महाबलम् ॥	KK04-05-078-010c  
वासुदेवं तथाऽऽयान्तं श्रुत्वा पाण्डुसुतास्तदा ।	KK04-05-078-011a  
मात्स्येन सहिताः सर्वे प्रत्युद्याता जनार्दनम् ॥	KK04-05-078-011c  
शङ्खदुन्दुभिनिर्घोषैर्मङ्गलैश्च जनार्दनम् ।	KK04-05-078-012a  
ववन्दुर्मुदिताः सर्वे पादयोस्तस्य पाण्डवाः ।	KK04-05-078-012c  
मात्स्येन सहिताः सर्वे आनन्दाश्रुपरिप्लुताः ॥	KK04-05-078-012e  
पाण्डवा ऊचुः 	KK04-05-078-013  
तव कृष्ण प्रसादाद्वै वर्षाण्येतानि सर्वशः ।	KK04-05-078-013a  
त्रयोदशोपि दाशार्ह यथा स समयः कृतः ॥	KK04-05-078-013c  
उषिताः स्मो जगन्नाथ त्वं नाथो नो जनार्दन ।	KK04-05-078-014a  
रक्षस्व देवदेवेश त्वामार्य शरणं गताः ॥	KK04-05-078-014c  
वैशम्पायन उवाच 	KK04-05-078-015  
तान्वन्दमानान्सहसा परिष्वज्य जनार्दनः ।	KK04-05-078-015a  
विराटस्य सहायांस्तान्सर्वयादवसंवृतः ॥	KK04-05-078-015c  
यथार्हं पूजयामास मुदा परमया युतः ।	KK04-05-078-016a  
वृष्णिवीराश्च तान्सर्वान्यथार्हं प्रतिपेदिरे ॥	KK04-05-078-016c  
कृष्णा च देवकीपुत्रं ववन्दे पादयोस्तथा ।	KK04-05-078-017a  
तामुद्यम्य सुकेशान्तां नयने परिमृज्य च ।	KK04-05-078-017c  
उवाच वाक्यं देवेशः सर्वयादवसन्निधौ ॥	KK04-05-078-017e  
मा शोकं कुरु कल्याणि धार्तराष्ट्रान्समाहितान् ।	KK04-05-078-018a  
अचिराद्घातयित्वाऽहं पार्थेन सहितः क्षितिम् ॥	KK04-05-078-018c  
युधिष्ठिराय दास्यामि यातु ते मानसो ज्वरः ।	KK04-05-078-019a  
अभिमन्युना च पार्थेन रौक्मिणेयेन ते शपे ॥	KK04-05-078-019c  
सत्यमेतद्वचो मह्यमवैहि त्वमनिन्दिते ।	KK04-05-078-020a  
इत्युक्त्वा तां विसृज्याथ प्रीयमाणो युधिष्ठिरम् ।	KK04-05-078-020c  
अन्वास्त वृष्णिशार्दूलः सह वृष्ण्यन्धकैस्तथा ॥	KK04-05-078-020e  
काशिराजश्च शैब्यश्च भजमानौ युधिष्ठिरम् ।	KK04-05-078-021a  
अक्षौहिणीभ्यां सहितावागतौ पृथिवीपती ॥	KK04-05-078-021c  
अक्षौहिणीभिः पाञ्चालस्तिसृभिश्च महाबलः ।	KK04-05-078-022a  
द्रौपद्याश्च सुता वीराः शिखण्डी चापराजितः ॥	KK04-05-078-022c  
धृष्टद्युम्नश्च दुर्धर्षः सर्वशस्त्रभृतांवरः ।	KK04-05-078-023a  
उपप्लाव्यं ययुः शीघ्रं पाण्डवार्थे महाबलाः ॥	KK04-05-078-023c  
ततः शतसहस्राणि प्रयुतान्यर्बुदानि च ।	KK04-05-078-024a  
समीपमभिवर्तन्ते योधा यौधिष्ठिरं बलम् ॥	KK04-05-078-024c  
समुद्रमिव घर्मान्ते स्रोतःश्रेष्ठाः पृथक्पृथक् ।	KK04-05-078-025a  
आपूरयन्महीपाला यज्वानो भूरिदक्षिणैः ।	KK04-05-078-025c  
वेदावभृथसम्पन्नाः शूराः सर्वे तनुत्यजः ॥	KK04-05-078-025e  
तानागतानभिप्रेक्ष्य पार्थो ज्ञानभृतां वरः ।	KK04-05-078-026a  
पूजयामास विधिवद्यथार्हं राजसत्तमान् ॥	KK04-05-078-026c  
पारिबर्हं ददौ कृष्णः पाण्डवानां महात्मनाम् ।	KK04-05-078-027a  
स्त्रियो वासांसि रत्नानि पृथक्पृथगनेकशः ॥	KK04-05-078-027c  
राजानो राजपुत्राश्च निवृत्ते समये तथा ।	KK04-05-078-028a  
यथार्हं पाण्डवश्रेष्ठैरवर्तन्ताभिपूजिताः ।	KK04-05-078-028c  
आसन्प्रहृष्टमनसः पारिबर्हं ददुस्तदा ॥	KK04-05-078-028e  
सर्वेषु समवेतेषु राजभिर्वृष्णिभिः सह ।	KK04-05-078-029a  
विवाहो विधवद्राजन्ववृधे कुरुमात्स्ययोः ॥	KK04-05-078-029c  
ततः शङ्खा मृदङ्गाश्च गोमुखा डिण्डिमास्तदा ।	KK04-05-078-030a  
अभिमन्योर्विवाहे तु नेदुर्मात्स्यस्य वेश्मनि ॥	KK04-05-078-030c  
उच्चावचान्मृगाञ्जघ्नुर्मेध्यांश्च शतशस्तथा ।	KK04-05-078-031a  
भक्ष्यान्नभोज्यपानानि प्रभूतान्यभ्यहारयन् ॥	KK04-05-078-031c  
गायनाख्यानशीलाश्च नटा वैतालिकास्तथा ।	KK04-05-078-032a  
स्तुवन्तस्तानुपातिष्ठन्सूताश्च सह मागधैः ॥	KK04-05-078-032c  
स्त्रियो वृद्धास्तरुण्यश्च उत्सवे तस्य मङ्गले ।	KK04-05-078-033a  
द्रौपद्यन्तःपुरे चैव विराटस्य गृहे स्त्रियः ॥	KK04-05-078-033c  
सुदेष्णां तु पुरस्कृत्य मत्स्यानामपि च स्त्रियः ।	KK04-05-078-034a  
आजग्मुश्चारुपीनाङ्ग्यः सुमृष्टमणिकुण्डलाः ॥	KK04-05-078-034c  
वर्णोपपन्नास्ता नार्यो रूपवत्यः स्वलङ्कृताः ।	KK04-05-078-035a  
सर्वासामभवत्कृष्णा रूपेण वपुषाऽधिका ॥	KK04-05-078-035c  
परिवार्योत्तरां श्लाघ्यां राजपुत्रीमलङ्कृताम् ।	KK04-05-078-036a  
सुतामिव महेन्द्रस्य पुरस्कृत्योपतस्थिरे ॥	KK04-05-078-036c  
भृङ्गारुं तु समादाय सौवर्णं जलपूरितम् ।	KK04-05-078-037a  
पार्थस्य हस्ते सहसा सुतामिन्दीवरेक्षणाम् ।	KK04-05-078-037c  
स्नुषार्थं प्राक्षिपद्वारि विराटो वाहिनीपतिः ॥	KK04-05-078-037e  
तां प्रत्यगृह्णात्कौन्तेयः सुतस्यार्थे महामनाः ।	KK04-05-078-038a  
सौभद्राश्चानवद्याङ्गो विराटतनयां तदा ॥	KK04-05-078-038c  
तत्रातिष्ठद्गृहीत्वा तु रूपमिन्द्रस्य धारयन् ।	KK04-05-078-039a  
स्नुषां तां परिगृह्णानः कुन्तीपुत्रो युधिष्ठिरः ॥	KK04-05-078-039c  
द्रुपदश्च विराटश्च शिखण्डी च महाबलः ।	KK04-05-078-040a  
युयुधानश्च शैब्यश्च धृष्टद्युम्नश्च सात्यकिः ॥	KK04-05-078-040c  
सप्तैतेऽक्षौहिणीपाला यज्वानो भूरिदक्षिणाः ।	KK04-05-078-041a  
पाण्डवं परिवार्यैते निवेशं चक्रिरे तदा ॥	KK04-05-078-041c  
तत्रस्थायां तु सेनायां मात्स्यो धर्मभृतांवरः ।	KK04-05-078-04a2  
प्रीतो दुहितरं गृह्य प्रददावभिमन्यवे ॥	KK04-05-078-042c  
प्रतिगृह्योत्तरां पार्थः पुरस्कृत्य जनार्दनम् ।	KK04-05-078-043a  
विवाहं कारयामास सौभद्रस्य महात्मनः ॥	KK04-05-078-043c  
ततो विवाहो ववृधे स्फीतः सर्वगुणान्वितः ।	KK04-05-078-044a  
सौभद्रस्याद्भुतं कर्म पितुस्तव पितुस्तदा ॥	KK04-05-078-044c  
धौम्यः शिष्यैः परिवृतो जुहावाग्नौ विधानतः ।	KK04-05-078-045a  
अग्निं प्रदक्षिणीकुर्वन्सौभद्रः पाणिमग्रहीत् ॥	KK04-05-078-045c  
ततः पार्थाय संहृष्टो मात्स्यराजो धनं महत् ।	KK04-05-078-046a  
तस्मै शतसहस्राणि हयानां वातरंहसाम् ॥	KK04-05-078-046c  
द्वे च नागशते मुख्ये धनं बहुविधं तदा ।	KK04-05-078-047a  
प्रादान्मात्स्यपतिर्हृष्टः कन्याधनमनुत्तमम् ॥	KK04-05-078-047c  
पारिबर्हं च पार्थेभ्यः प्रददौ मत्स्यपुङ्गवः ।	KK04-05-078-048a  
कृष्णेन सह कौन्तेयः प्रत्यगृह्णात्प्रभूतवत् ॥	KK04-05-078-048c  
कृते विवाहे तु तदा धर्मपुत्रो युधिष्ठिरः ।	KK04-05-078-049a  
ब्राह्मणेभ्यो ददौ वित्तं यदुपाहरदच्युतः ॥	KK04-05-078-049c  
गोसहस्राणि वस्त्राणि रत्नानि विविधानि च ।	KK04-05-078-05a0  
भूषणानि च सर्वाणि यानानि शयनानि च ॥	KK04-05-078-050c  
नागरान्प्रीतिभिर्दिव्यैस्तर्पयामास भूपतिः ॥	KK04-05-078-051ac  
तन्महोत्सवसङ्काशं हृष्टपुष्टजनाकुलम् ।	KK04-05-078-052a  
नगरं मत्स्यराजस्य शुशुभे भरतर्षभ ॥	KK04-05-078-052c  
पुरोहितैरमात्यैश्च पौरैर्जानपदैः सह ।	KK04-05-078-053a  
विराटो नृपतिः श्रीमान्सौभद्रायाभिमन्यवे ।	KK04-05-078-053c  
तां सुतामुत्तरां दत्त्वा मुमुदे परमं तदा ॥	KK04-05-078-053e  
जनमेजय उवाच 	KK04-05-078-054  
वृत्ते विवाहे हृष्टात्मा यदुवाच युधिष्ठिरः ।	KK04-05-078-054a  
तत्सर्वं कथयस्वेह कृतवन्तो यदुत्तरम् ॥ ॥	KK04-05-078-054c  

इति श्रीमन्महाभारते शतसाहस्रिकायां संहितायां वैयासिक्यां विराटपर्वणि वैवाहिकपर्वणि अष्टसप्ततितमोऽध्यायः ॥ ॥ वैवाहिकपर्व समाप्तम् ॥ 5 ॥ ॥ समाप्तञ्च विराटपर्व ॥ 4 ॥

अतः परमुद्योगपर्व भविष्यति । तस्यायमाद्यः श्लोकः ।
 कृत्वा विवाहं तु कुरुप्रवीरास्तदाऽभिमन्योर्मुदिताः सपक्षाः । 
विश्रम्य रात्रावुषसि प्रतीताः  सभां विराटस्य ततोऽभिजग्मुः ॥
 इदं विराटपर्वं कुम्भघोणस्थेन टीo आर्o कृष्णाचार्येण टीo आर्o व्यासाचार्येण च मुम्बय्यां निर्णयसागरमुद्रायन्त्रे मुद्रापितम् । शकाब्दाः 1831 सन 1909.
	
