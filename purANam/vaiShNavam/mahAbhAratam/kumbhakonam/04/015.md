अध्यायः 015

अथ समयपलनपर्व ॥ 2 ॥ पाण्डवैः स्वस्वव्यापारैर्विराटपरितोषणम् ॥ 1 ॥ भीमेन शङ्करोत्सवे महामल्लमारणम् ॥ 2 ॥
जनमेजय उवाच 	KK04-02-015-001  
एवं विराटनगरे वसन्तः सत्यविक्रमाः ।	KK04-02-015-001a  
अत ऊर्ध्वं नरव्याघ्राः किमकुर्वत पाण्डवाः ॥	KK04-02-015-001c  
वैशम्पायन उवाच 	KK04-02-015-002  
एवं ते न्यवसंस्तत्र प्रच्छन्नाः कुरुनन्दनाः ।	KK04-02-015-002a  
आराधयन्तो राजानां यदकुर्वत तच्छृणु ॥ 	KK04-02-015-002c  
युधिष्ठिरः सभास्तारः सभ्यानामभवत्प्रियः ।	KK04-02-015-003a  
तथैव च विराटस्य सपुत्रस्य विशाम्पते ॥ 	KK04-02-015-003c  
स ह्यक्षहृदयज्ञस्तान्क्रीडयामास पाण्डवः ।	KK04-02-015-004a  
अक्षबद्धान्यथाकामं सूत्रबद्धानिव द्विजान् ॥ 	KK04-02-015-004c  
अज्ञातं च विराटस्य विजित्य वसु धर्मराट् ।	KK04-02-015-005a  
भ्रातृभ्यः पुरुषव्याघ्रो यथेष्टं सम्प्रयच्छति ॥ 	KK04-02-015-005c  
भीमसेनोपि मांसानि भक्ष्याणि विविधानि च ।	KK04-02-015-006a  
अतिसृष्टानि मत्स्येन विक्रीणन्निव भ्रातृषु ॥ 	KK04-02-015-006c  
वासांसि परिजीर्णानि लब्धान्यन्तःपुरेऽर्जुनः ।	KK04-02-015-007a  
विक्रीणन्निव सर्वेभ्यः पाण्डवेभ्यः प्रयच्छति ॥ 	KK04-02-015-007c  
नकुलोपि धनं लब्ध्वा कृते कर्मणि वाजिनाम् ।	KK04-02-015-008a  
तुष्टे तस्मिन्नरपतौ पाण्डवेभ्यः प्रयच्छति ॥ 	KK04-02-015-008c  
सहदेवोपि गोपानां वेषमास्थाय पाण्डवः ।	KK04-02-015-009a  
दधि क्षीरं घृतं चैव पाण्डवेभ्यः प्रयच्छति ॥ 	KK04-02-015-009c  
कृष्णा तु सर्वान्भ्रातॄंस्तान्निरीक्षन्ती तपस्विनी ।	KK04-02-015-010a  
यथा पुनरविज्ञाता तथा चरति भामिनी ॥ 	KK04-02-015-010c  
एवं सम्भावयन्तस्ते तदाऽन्योन्यं महारथाः ।	KK04-02-015-011a  
विराटनगरे चेरुः पुनर्गर्भधृता इव ॥	KK04-02-015-011c  
साशङ्का धार्तराष्ट्रस्य भयात्पाण्डुसुतास्तदा ।	KK04-02-015-012a  
प्रेक्षमाणास्तदा कृष्णामूषुश्छन्ना नराधिप ॥ 	KK04-02-015-012c  
अथ मासे चतुर्थे तु शङ्करस्य महोत्सवः ।	KK04-02-015-013a  
आसीत्समृद्धो मत्स्येषु पुरुषाणां सुसम्मतः ॥ 	KK04-02-015-013c  
तत्र मल्लाः समापेतुर्दिग्भ्यो राजन्सहस्रशः ॥ 	KK04-02-015-014ac  
महाकाया महावीर्याः कालकेया इवासुराः ।	KK04-02-015-015a  
वीर्योन्मत्ता बलोदग्रा राज्ञा समभिपूजिताः ॥	KK04-02-015-015c  
सिंहस्कन्धकटिग्रीवाः स्ववदाता मनस्विनः ।	KK04-02-015-016a  
असकृल्लब्धलक्षास्ते रङ्गे पार्थिवसन्निधौ ॥ 	KK04-02-015-016c  
तेषामेको महानासीत्सर्वमल्लानथाह्वयत् ।	KK04-02-015-017a  
व्यावल्गमानो ददृशे गर्जितोद्गतिभिः स्थितः ॥ 	KK04-02-015-017c  
वित्रस्तमनसः सर्वे मल्लास्ते हतचेतसः ।	KK04-02-015-018a  
अवाङ्मुखाश्च भीताश्च मल्लाश्चान्ये विचेतसः ॥ 	KK04-02-015-018c  
व्यसुत्वमपरे चैव वाञ्छन्ति प्रतिविह्वलाः ।	KK04-02-015-019a  
गां प्रवेष्टुमथेच्छन्ति खं गन्तुमिव चोत्थिताः ॥	KK04-02-015-019c  
त्रस्ताः शान्ता विषणाङ्गा निःशब्दं विह्वलेक्षणाः ।	KK04-02-015-020a  
विराटराजमल्लास्ते भग्नदर्पा हतप्रभाः ॥ 	KK04-02-015-020c  
मल्लेन्द्रनिहताः सर्वे न किञ्चित्प्रवदन्ति ते ।	KK04-02-015-021a  
मल्ल उद्वीक्ष्य तान्मल्लांस्त्रस्तान्वाक्यमुवाचह ॥ 	KK04-02-015-021c  
आगतं मल्लराजं मां कृत्स्ने पृथिविमण्डले ।	KK04-02-015-022a  
सिंहव्याघ्रगणैः सार्धं क्रीडन्तं विद्धि भूपते ॥ 	KK04-02-015-022c  
मल्लेन्द्रस्य वचः श्रुत्वा बलदर्पसमन्वितम् ।	KK04-02-015-023a  
विराटो वीक्ष्य तान्मल्लांस्त्रस्तान्वाक्यमुवाच ह ॥	KK04-02-015-023c  
अनेन सह मल्लेन को योद्धुं शक्तिमान्नरः ॥	KK04-02-015-024ac  
इत्युक्तास्ते विराटेन सर्वे मल्ला विशाम्पते ।	KK04-02-015-025a  
तूष्णीमासंस्ततो राजा क्रोधाविष्ट उवाच ह ॥	KK04-02-015-025c  
ग्रामांश्च वेतनान्येषां मल्लानां हारयाम्यहम् ।	KK04-02-015-026a  
ततो युधिष्ठिरोऽवादीच्छ्रुत्वा मात्स्यपतेर्वचः ॥ 	KK04-02-015-026c  
अस्ति मल्लो महाराज मया दृष्टो युधिष्ठिरे ।	KK04-02-015-027a  
अनेन सह मल्लेन योद्धुं शक्नोति भूपते ॥ 	KK04-02-015-027c  
योसौ मल्लो मया दृष्टः पूर्वं यौधिष्ठिरे पुरे ।	KK04-02-015-028a  
सोयं मल्लो वसत्येप राजंस्तव महानसे ॥ 	KK04-02-015-028c  
वैशम्पायन उवाच 	KK04-02-015-029  
युधिष्ठिरवचः श्रुत्वा व्यक्तमाहेति पार्थिवः ।	KK04-02-015-029a  
सोप्यथाहूयतां क्षिप्रं योद्धुं मल्लेन सम्प्रति ॥ 	KK04-02-015-029c  
भीमसेनो विराटेन आहूतश्चोदितस्तथा ।	KK04-02-015-030a  
योद्धुं ततोऽब्रवीद्वाक्यं योद्धुं शक्नोमि भूपते ॥	KK04-02-015-030c  
नरेन्द्र ते प्रभावेन श्रिया शक्त्या च शासनात् ।	KK04-02-015-031a  
अनेन सह मल्लेन योद्धुं राजेन्द्र शक्नुयाम् ॥ 	KK04-02-015-031c  
युधिष्ठिरकृतं ज्ञात्वा श्रिया तव विशाम्पते ।	KK04-02-015-032a  
महादेवस्य भक्त्या च तं मल्लं पातयाम्यहम् ॥ 	KK04-02-015-032c  
वैशम्पायन उवाच 	KK04-02-015-033  
चोदितो भीमसेनस्तु मल्लमाहूय मण्डले ।	KK04-02-015-033a  
योद्धुं व्यवस्थितो वीरो रेणुं सम्मृज्य हस्तयोः ।	KK04-02-015-033c  
मत्तो गज इवान्यं तु योद्धुं समुपचक्रमे ॥ 	KK04-02-015-033e  
अथ सूदेन तं मल्लं योधयामास मत्स्यराट्र ॥ 	KK04-02-015-034ac  
नोद्यमानस्तदा भीमो दुःखेनेवाकरोन्मतिम् ।	KK04-02-015-035a  
न हि शक्नोम्यशक्तोपि प्रत्याख्यातुं नराधिपम् ॥ 	KK04-02-015-035c  
ततः स पुरुषव्याघ्रः शार्दूलशिथिलं चरन् ।	KK04-02-015-036a  
प्रविवेश महारङ्गं विराटमभिहर्षयन् ॥ 	KK04-02-015-036c  
बबन्ध कक्षां कौन्तेयस्ततः संहर्षयञ्जनम् ।	KK04-02-015-037a  
ततस्तु वृत्रसङ्काशं भीमो मल्लं समाह्वयत् ॥ 	KK04-02-015-037c  
जीमूतं नाम तं तत्र मल्लप्रख्यातविक्रमम् ।	KK04-02-015-038a  
कक्षे मल्लं गृहीत्वाऽथ ननाद बहु सिंहवत् ॥ 	KK04-02-015-038c  
तावुभौ सुमहोत्साहावुभौ भीमपराक्रमौ ।	KK04-02-015-039a  
मत्ताविव महाकायौ वारणौ षष्ठिहायनौ ॥	KK04-02-015-039c  
ततस्तौ नरशार्दूलौ बाहुयुद्धं समीयतुः ।	KK04-02-015-040a  
वीरौ परमसंहृष्टावन्योन्यजयकाङ्क्षिणौ ॥ 	KK04-02-015-040c  
उभौ परमसंहृष्टौ बलेनातिबलावुभौ ।	KK04-02-015-041a  
अन्योन्यस्यान्तरं प्रेप्सू परस्परजयैषिणौ ॥ 	KK04-02-015-041c  
कृतप्रतिकृतैश्चित्रैर्बाहुभिश्च सुसङ्कटैः ।	KK04-02-015-042a  
सन्निपातावधूतैश्च प्रमाथोन्मथनैस्तथा ॥	KK04-02-015-042c  
क्षेपणैर्मुष्टिभिश्चैव वराहोद्धूतनिस्स्वनैः ।	KK04-02-015-043a  
तलैर्वज्रनिपातैश्च प्रसृष्टाभिस्तथैव च ॥ 	KK04-02-015-043c  
शलाकानखपातैश्च पादोद्धूतैश्च दारुणैः ।	KK04-02-015-044a  
जानुभिश्चाश्मनिर्घोषैः शिरोभिश्चावघट्टनैः ॥ 	KK04-02-015-044c  
तद्युद्धमभवद्घोरमशस्त्रं बाहुतेजसा ।	KK04-02-015-045a  
बलप्राणेन शूराणां समाजोत्सवसन्निधौ ॥ 	KK04-02-015-045c  
अरज्यत जनः सर्वः सोत्क्रुष्टनिनदोत्थितः ।	KK04-02-015-046a  
बलिनोः संयुगे राजन्वृत्रवासवयोरिव ॥	KK04-02-015-046c  
प्रकर्षणाकर्षणयोरभ्याकर्षविकर्षणैः ।	KK04-02-015-047a  
आकर्षतुरथान्योन्यं जानुभिश्चापि जघ्नतुः ॥ 	KK04-02-015-047c  
ततः शब्देन महता भर्त्सयन्तौ परस्परम् ।	KK04-02-015-048a  
व्यूढोरस्कौ दीर्घभुजौ नियुद्धकुशलावुभौ ।	KK04-02-015-048c  
बाहुभिः समसज्जेतामायसैः परिघैरिव ॥ 	KK04-02-015-048e  
उत्पपाताथ वेगेन मल्लं कक्षे गृहीतवान् ।	KK04-02-015-049a  
पार्श्वं निगृह्य हस्तेन पातयामास मल्लकम् ॥ 	KK04-02-015-049c  
चकर्ष दोर्भ्यामुत्पात्य भीमो मल्लममित्रहा ।	KK04-02-015-050a  
निनदं तमभिक्रोशञ्शार्दूल इव वारणम् ॥ 	KK04-02-015-050c  
समुद्यम्य महाबाहुर्भ्रामयामास वीर्यवान् ।	KK04-02-015-051a  
ततो मल्लाश्च मत्स्याश्च विस्मयं चक्रिरे परम् ॥ 	KK04-02-015-051c  
भ्रामयित्वा शतगुणं गतसत्वमचेतनम् ।	KK04-02-015-052a  
प्रत्यपिंषन्महाबाहुर्मल्लं भुवि वृकोदरः ॥ 	KK04-02-015-052c  
तस्मिन्विनिहते वीरे जीमूते लोकविश्रुते ।	KK04-02-015-053a  
विराटः परमं हर्षमगच्छद्बान्धवैः सह ॥	KK04-02-015-053c  
प्रहर्षात्प्रददौ वित्तं बहु राजा महामनाः ।	KK04-02-015-054a  
वललाय महारङ्गे यथा वैश्रवणस्तथा ॥ 	KK04-02-015-054c  
एवं स सुबहून्मल्लान्पुरुषांश्च महाबलान् ।	KK04-02-015-055a  
विनिघ्नन्मत्स्यराजस्य प्रीतिमाहरदुत्तमाम् ॥ 	KK04-02-015-055c  
यदाऽस्य तुल्यः पुरुषो न कश्चितत्र विद्यते ।	KK04-02-015-056a  
ततो व्याघ्रैश्च सिंहैश्च द्विरदैश्चाप्ययोधयत् ॥ 	KK04-02-015-056c  
विराटेन प्रदत्तानि चित्राणि विविधानि च ।	KK04-02-015-057a  
स्थितेभ्यः पुरुषेभ्यश्च दत्त्वा द्रव्याणि जग्मिवान् ॥ 	KK04-02-015-057c  
पुनरन्तःपुरगतः स्त्रीणां मध्ये वृकोदरः ।	KK04-02-015-058a  
योध्यते स विराटस्य गजैः सिंहैर्महाबलैः ॥ 	KK04-02-015-058c  
बीभत्सुरपि गीतेन नृत्तेनापि च पाण्डवः ।	KK04-02-015-059a  
विराटं तोषयामास सर्वाश्चान्तःपुरस्त्रियः ॥ 	KK04-02-015-059c  
अश्वैर्विनीतैर्जवनैस्तत्रतत्र समागतः ।	KK04-02-015-060a  
तोषयामास राजानं नकुलो नृपसत्तमम् ।	KK04-02-015-060c  
तस्मै प्रदेयं प्रायच्छत्प्रीतो राजा धनं बहु ॥ 	KK04-02-015-060e  
विनीतान्वृषभान्दृष्ट्वा सहदेवस्य चाभितः ।	KK04-02-015-061a  
धनं ददौ बहुविधं विराटः पुरुषर्षभः ॥ 	KK04-02-015-061c  
द्रौपदी प्रेक्ष्य तान्सर्वान्क्लिश्यमानान्महारथान् ।	KK04-02-015-062a  
नातिप्रीतमना राजन्निश्वासपरमाऽभवत् ॥ 	KK04-02-015-062c  
एवं ते न्यवसंस्तत्र प्रच्छन्नाः पुरुषर्षभाः ।	KK04-02-015-063a  
कर्माणि तस्य कुर्वाणा विराटनृपतेस्तदा ॥॥	KK04-02-015-063c  

इति श्रीमन्महाभारते विराटपर्वणि समयपालनपर्वणि पञ्चदशोऽध्यायः ॥ 15 ॥ ॥ समाप्तं चेदं समयपालनपर्व ॥ 2 ॥ 

4-15-42 कृतप्रतिकृतादयो मल्लयुद्धविशेषाः ॥ 42 ॥
