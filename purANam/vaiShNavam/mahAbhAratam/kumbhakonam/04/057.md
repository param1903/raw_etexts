अध्यायः 057

अर्जुनस्य भीष्मद्रोणादिभिः सह युद्धम् ॥ 1 ॥ अर्जुनेन कर्णस्य पराभवः ॥ 2 ॥
वैशम्पायन उवाच 	KK04-04-057-001  
अश्वत्थामा ततस्तत्र कर्णं सम्प्रेक्ष्य वीर्यवान् ।	KK04-04-057-001a  
उवाच स्मयमानोऽसौ सूतपुत्रमरिन्दमम् ॥	KK04-04-057-001c  
कर्ण यस्त्वं सभामध्ये बह्वबद्धं विकत्थसे ।	KK04-04-057-002a  
न मे युधि समोऽस्तीति तदिदं प्रत्युपस्थितम् ॥	KK04-04-057-002c  
एषोऽन्तक इव क्रुद्धः सर्वभूतावमर्दनः ।	KK04-04-057-003a  
सङ्ग्रामशिरसो मध्ये दृम्भते केसरी यथा ॥	KK04-04-057-003c  
शूरोसि यदि सङ्ग्रामे दर्शयस्व सभां विना ॥	KK04-04-057-004ac  
यद्यशक्तोसि सङ्ग्रामे पार्थेनाद्भुतकर्मणा ।	KK04-04-057-005a  
पुनरेव सभां गत्वा धार्तराष्ट्रेण धीमता ।	KK04-04-057-005c  
मातुलं परिगृह्याशु मन्त्रयस्व यथासुखम् ॥	KK04-04-057-005e  
वैशम्पायन उवाच 	KK04-04-057-006  
एवमुक्तस्तथा कर्णः क्रोधादुद्वृत्य लोचने ।	KK04-04-057-006a  
द्रोणपुत्रमिदं वाक्यमुवाच कुरुसन्निधौ ॥	KK04-04-057-006c  
नाहं बिभेमि बीभत्सोर्न कृष्णाद्देवकीसुतात् ।	KK04-04-057-007a  
पाण्डवेभ्योपि सर्वेभ्यः क्षत्रधर्ममनुव्रतः ॥	KK04-04-057-007c  
सत्वाधिकानां पुंसां तु धनुर्वेदोपजीविनाम् ।	KK04-04-057-008a  
गर्जतां जायते दर्पः स्वरश्च न विषीदति ॥	KK04-04-057-008c  
पश्यत्वाचार्यपुत्रो मामर्जुनेनातिरंहसा ।	KK04-04-057-009a  
युध्यमानं सुसंयुक्तं जयो वै मय्यवस्थितः ॥	KK04-04-057-009c  
वैशम्पायन उवाच 	KK04-04-057-010  
ततः प्रहस्य बीभत्सुः कौन्तेयः श्वेतवाहनः ।	KK04-04-057-010a  
दिव्यमस्त्रं विकुर्वाणः प्रत्ययाद्रथिसत्तमः ॥	KK04-04-057-010c  
महात्मानं मन्दबुद्धिर्निश्वसन्धृतराष्ट्रजः ।	KK04-04-057-011a  
उवाच स महाराज राजा दुर्योधनस्तदा ॥	KK04-04-057-011c  
न विद्मो ह्यर्जुनं तत्र वसन्तं मत्स्यवेश्मनि ।	KK04-04-057-012a  
तेनेदं कर्ण मत्स्यानामग्रहीष्म धनं बहु ॥	KK04-04-057-012c  
एवं चेत्तर्हि गच्छामो विसृजन्तो धनं बहु ।	KK04-04-057-013a  
अयशो नातिवर्तेत लोकयोरुभयोरपि ॥	KK04-04-057-013c  
किं च युद्धात्परं नास्ति क्षत्रियाणां सुखावहम् ।	KK04-04-057-014a  
तस्मात्पार्थेन सङ्ग्रामं कुर्महे न पलायनम् ॥	KK04-04-057-014c  
एतावदुक्त्वा राजा वै ह्यभियानमियेष सः ।	KK04-04-057-015a  
तथा दशसहस्राणि वीराणां हि धनुष्मताम् ।	KK04-04-057-015c  
अभ्यद्रवंस्तदा पार्थं शलभा इव पावकम् ॥	KK04-04-057-015e  
वर्मिता वाजिनस्तत्र सम्भृताश्च पदातिभिः ।	KK04-04-057-016a  
भीमरूपाश्च मातङ्गास्तोमराङ्कुशपाणिभिः ॥	KK04-04-057-016c  
अधिष्ठिताः सुसंयत्तैर्हस्तिशिक्षाविशारदैः ।	KK04-04-057-017a  
अभ्यद्रवन्सुसङ्क्रुद्धाश्चापहस्तोद्यतायुधाः ॥	KK04-04-057-017c  
पञ्च चैनं रथोदग्रास्त्वरिताः पर्यवारयन् ।	KK04-04-057-018a  
द्रोणो भीष्मश्च कर्णश्च कुरुराजश्च वीर्यवान् ॥	KK04-04-057-018c  
अश्वत्थामा महाबाहुर्धनुर्वेदपरायणः ।	KK04-04-057-019a  
इषूंश्च सम्यगस्यन्तो जीमूता इव वार्षिकाः ॥	KK04-04-057-019c  
ते लाभमिव मन्वानाः प्रत्यगृह्णन्धनञ्जयम् ।	KK04-04-057-020a  
शरौघानभिवर्षन्तो नादयन्तो दिशो दश ॥	KK04-04-057-020c  
ततः प्रहस्य बीभत्सुः कौन्तेयः श्वेतवाहनः ।	KK04-04-057-021a  
दिव्यमस्त्रं प्रकुर्वाणः प्रत्ययाद्रथिसत्तमान् ॥	KK04-04-057-021c  
यथा रश्मिभिरादित्यः प्रच्छादयति मेदिनीम् ।	KK04-04-057-022a  
तथा गाण्डीवनिर्मुक्तैः शरैराच्छादयद्दिशः ॥	KK04-04-057-022c  
न रथानां न चाश्वानां न ध्वजानां न वर्मिणाम् ।	KK04-04-057-023a  
अतिविद्धैः शितैर्बाणैरासीद्द्व्यङ्गुलिरन्तरम् ॥	KK04-04-057-023c  
दैवयोगाद्धि पार्थस्य हयानामुत्तरस्य च ।	KK04-04-057-024a  
शिक्षाबलोपपन्नत्वादस्त्राणां वै परिक्रमात् ।	KK04-04-057-024c  
ध्वजगाण्डीवयोश्चापि दैव्या शक्त्या च मायया ॥	KK04-04-057-024e  
इतस्ततश्च संयाने दूरे वाऽप्यथवाऽन्तिके ।	KK04-04-057-025a  
दुर्गे विषमजाते वा स्थले निम्ने तथा क्षितौ ।	KK04-04-057-025c  
न च रुध्येद्गतिस्तस्य रथस्य मनसो यथा ॥	KK04-04-057-025e  
समरेषु तु विद्वांसस्तस्य तांस्तान्परिक्रमान् ।	KK04-04-057-026a  
वीर्यमत्यद्भुतं दृष्ट्वा तथा पार्थस्य तद्बलम् ।	KK04-04-057-026c  
त्रेसुरेवं परे भीताः पराङ्मुखरथा अपि ।	KK04-04-057-026e  
कालाग्निमिव बीभत्सुं निर्दहन्तमिव प्रजाः ।	KK04-04-057-027a  
नारयः प्रेक्षितुं शेकुर्ज्वलन्तमिव पावकम् ॥	KK04-04-057-027c  
तानि भिन्नान्यनीकानि रेजुरर्जुनमार्गणैः ।	KK04-04-057-028a  
तिग्मांशोश्च घनाभ्राणि व्याप्तानीव गभस्तिभिः ॥	KK04-04-057-028c  
अशोकानां वनानीव सञ्चितैः कुसुमैः शुभैः ।	KK04-04-057-029a  
पार्थः संरञ्जयामास रुधिरेणाकुलं बलम् ॥	KK04-04-057-029c  
सहस्रशोऽर्जुनशरैश्छिन्नान्युच्चावचानि च ।	KK04-04-057-030a  
छत्राणि च पताकाश्च खेऽभ्युवाह सदागतिः ॥	KK04-04-057-030c  
ये ह्यर्जुनबलत्रस्ताः परिपेतुर्दिशो दश ।	KK04-04-057-031a  
रथात्तं देशमुत्सृज्य पार्थच्छिन्नयुगा हयाः ॥	KK04-04-057-031c  
निकृत्तपूर्वचरणास्ते निपेतुः शितैः शरैः ।	KK04-04-057-032a  
शिरोभिः प्रथमं जग्मुर्मेदिनीं जघनैर्हयाः ॥	KK04-04-057-032c  
चक्षुर्नासाविषाणेषु दन्तवेष्टेषु च द्विपान् ।	KK04-04-057-033a  
मर्मस्वन्येषु चाहत्य तथा निघ्नन्गजोत्तमाः ॥	KK04-04-057-033c  
कौरवाणां गजानां च शरीरैर्गतचेतसाम् ।	KK04-04-057-034a  
क्षणेन संवृता भूमिर्मेघैरिव नभस्थलम् ॥	KK04-04-057-034c  
अस्त्रैर्दिव्यैर्महाबाहुरर्जुनः प्रहसन्निव ।	KK04-04-057-035a  
बडवामुखसम्भूतः कालाग्निरिव संवृतः ॥	KK04-04-057-035c  
यथा युगान्तसमये सर्वं स्थावरजङ्गमम् ।	KK04-04-057-036a  
कालपक्वमशेषेण धक्ष्येदुग्रशिखः शिखी ॥	KK04-04-057-036c  
तद्वत्पार्थोऽस्त्रतेजोभिर्धनुषो निस्वनेन च ।	KK04-04-057-037a  
दैवाद्वीर्याच्च बीभत्सुस्तस्मिन्दौर्योधने बले ॥	KK04-04-057-037c  
रणे शक्तिममित्राणां प्रणीयोपनिनाय सः ।	KK04-04-057-038a  
चेष्टां प्रायेण भूतानां रात्रिः प्राणभृतामिव ॥	KK04-04-057-038c  
सोऽतीयात्सहसा शत्रून्सहसा तेऽभिपेदिरे ।	KK04-04-057-039a  
शीघ्रादूरं दृढामोघमस्त्रमस्यातिमानुषम् ।	KK04-04-057-039c  
दृष्ट्वा ते कौरवा भीता अतिमानुषविक्रमम् ॥	KK04-04-057-039e  
खगपत्राभिसंवीतैः खाविष्टैः खगमैरिव ।	KK04-04-057-040a  
अर्जुनस्य खमावव्रे लोहितप्राणपैः खगैः ॥	KK04-04-057-040c  
अर्जुनेन विनिर्मुक्ताः शरा गाण्डीवधन्वना ।	KK04-04-057-041a  
तार्क्ष्यवेगा इवाकाशे ससञ्जुः परमर्मसु ॥	KK04-04-057-041c  
वर्माणि सारथिश्चैव हेमजालानि वाजिनाम् ।	KK04-04-057-042a  
किरीटं सूर्यसङ्काशं वैयाघ्रमथ चर्म च ॥	KK04-04-057-042c  
ततः सर्वाणि गात्राणि रथस्य द्विषतां शरैः ।	KK04-04-057-043a  
नीहारेणेव भूतानि छन्नानीह चकाशिरे ॥	KK04-04-057-043c  
सकृदेव न तं शेकुः कथमभ्यसितुं परे ।	KK04-04-057-044a  
अनभ्यस्तः पुनस्तैर्हि रथः सोभिपपात तान् ॥	KK04-04-057-044c  
तच्छरा द्विट्शरीरेषु यथा च न ससञ्जिरे ।	KK04-04-057-045a  
द्विधाऽनीकेषु बीभत्सोर्न ससज्ज रथस्तथा ॥	KK04-04-057-045c  
स तद्धि क्षोभयामास विगाह्यारिबलं रथी ।	KK04-04-057-046a  
अनन्तवेगो भुजगः क्रीडन्निव महार्णवे ॥	KK04-04-057-046c  
अस्यतो नित्यमत्यर्थं सर्वघोषाधिकस्तथा ।	KK04-04-057-047a  
सन्नादः श्रूयते भूतैर्धनुषश्च किरीटिनः ॥	KK04-04-057-047c  
सञ्च्छिन्नास्तत्र मातङ्गा बाणैरल्पान्तरान्तरैः ।	KK04-04-057-048a  
संस्यूतास्तत्र दृश्यन्ते मेघा इव गभस्तिभिः ॥	KK04-04-057-048c  
दिशोऽनुभ्रमतः सर्वा सव्यदक्षिणमस्यतः ।	KK04-04-057-049a  
सततं दृश्यते युद्धे सायकासनमण्डलम् ॥	KK04-04-057-049c  
पतन्त्यरूपेषु यथा चक्षूंषि न कदाचन ।	KK04-04-057-050a  
नालक्ष्येषु शराः पेतुस्तस्य गाण्डीवधन्वनः ॥	KK04-04-057-050c  
महागजसहस्रस्य युगपन्मृद्नतो वनम् ।	KK04-04-057-051a  
कौन्तेयरथमार्गस्तु रणे घोरतरोऽभवत् ॥	KK04-04-057-051c  
नूनं पार्थजयैषित्वाच्छक्रः सर्वामरैः सह ।	KK04-04-057-052a  
हन्त्यस्मानिति मन्यन्ते पार्थेनैवार्दिताः परे ॥	KK04-04-057-052c  
घ्नन्तमत्यर्थमहितान्सव्यसाचिनमाहवे ।	KK04-04-057-053a  
कालमर्जुनरूपेण ग्रसन्तमिव च प्रजाः ॥	KK04-04-057-053c  
कुरुसेनाशरीराणि पार्थेनानाहतान्यपि ।	KK04-04-057-054a  
पेतुः पार्थहतानीव पार्थकर्मानुदर्शनात् ॥	KK04-04-057-054c  
ओषधीनां शिरांसीव कालपक्तिसमन्वयात् ।	KK04-04-057-055a  
अवनेमुः कुरूणां हि शिरांस्यर्जुनजाद्भयात् ॥	KK04-04-057-055c  
चकार चार्जुनः क्रोधाद्विमुखान्रुषितानपि ॥	KK04-04-057-056ac  
अर्जुनेनापि भिन्नानि बलाग्राणि पुनः क्वचित् ।	KK04-04-057-057a  
चक्रुर्लोहितधाराभिर्धरणीं लोहितोत्तराम् ॥	KK04-04-057-057c  
लोहितेनापि सम्पृक्तैः पांसुभिः पवनोद्धतैः ।	KK04-04-057-058a  
तेनैव च समुद्धूतैः सूक्ष्मैर्लोहितबिन्दुभिः ॥	KK04-04-057-058c  
लोहितार्द्रैः प्रहरणैः प्रभग्ना लोहितोक्षिताः ।	KK04-04-057-059a  
लोहितेषु निमग्नास्ते निहताश्च किरीटिना ॥	KK04-04-057-059c  
बभूवुर्लोहितास्तत्र भृशमादित्यरश्मयः ।	KK04-04-057-060a  
आकाशं तत्क्षणेनासीत्सन्ध्याभ्रमिव लोहितम् ॥	KK04-04-057-060c  
अप्यस्तं प्राप्य चादित्यो निवर्तेत न पाण्डवः ।	KK04-04-057-061a  
निवर्तन्ते न जित्वारिं नित्यजल्पविचक्षणाः ॥	KK04-04-057-061c  
तान्सर्वान्समरे शूरान्पौरुषे पर्यवस्थितान् ।	KK04-04-057-062a  
दिव्यैरस्त्रैरमोघात्मा सर्वानार्च्छद्धनुर्धरान् ॥	KK04-04-057-062c  
स तु द्रोणं त्रिसप्तत्या नाराचानां समार्पयत् ।	KK04-04-057-063a  
अशीत्या शकुनिं चैव द्रौणिमप्याशु सप्तभिः ॥	KK04-04-057-063c  
दुःसहं दशभिर्बाणैरर्जुनः समविध्यत ।	KK04-04-057-064a  
दुश्शासनं द्वादशभिः कृपं शारद्वतं त्रिभिः ।	KK04-04-057-064c  
भीष्मं शान्तनवं षष्ट्या प्रत्यविध्यत्स्तनान्तरे ॥	KK04-04-057-064e  
स कर्णं कर्णिनाऽविध्यत्पीतेन निशितेन च ।	KK04-04-057-065a  
वासविर्द्विषतां मध्ये विव्याध परमेषुणा ॥	KK04-04-057-065c  
स कर्णं सतनुत्राणं निर्भिद्य निशितः शरः ।	KK04-04-057-066a  
अगच्छद्दानयन्भूमिं चोदितो दृढधन्वना ॥	KK04-04-057-066c  
ततोऽस्य वाहान्व्यहनच्चतुर्भिश्चतुरः क्षुरैः ।	KK04-04-057-067a  
सारथेश्च शिरः कायादपाहरदरिन्दमः ।	KK04-04-057-067c  
अर्धचन्द्रेण चिच्छेद चापं तस्य करे स्थितम् ॥	KK04-04-057-067e  
तस्मिन्विद्धे महाभागे कर्णे सर्वास्त्रपारगे ।	KK04-04-057-068a  
हताश्वसूते विरथे ततोऽनीकमभज्यत ॥ ॥	KK04-04-057-068c  

इति श्रीमन्महाभारते विराटपर्वणि गोग्रहणपर्वणि सप्तपञ्चाशोऽध्यायः ॥ 57 ॥
