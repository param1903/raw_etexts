अध्यायः 055

अर्जुनेन सेनामध्ये सुयोधनानवलोकनेन तस्य गवामादानेन गमनसम्भावनया रथेन गवाग्रम् प्रत्यभियानम् ॥ 1 ॥ भीष्मेण पार्थभावविज्ञानात्सेनया सह तमनुधावनम् ॥ 2 ॥ गवान्तिकमुपगतवताऽर्जुनेन तद्रक्षिणां बाणगणैरभिहननेन गवां विनिवर्तनम् ॥ 3 ॥
वैशम्पायन उवाच 	KK04-04-055-001  
तमदूरमुपायान्तं दृष्ट्वा पाण्डवमर्जुनम् ।	KK04-04-055-001a  
नारयः प्रेक्षितुं शेकुस्तपन्तं हि यथा रविम् ॥	KK04-04-055-001c  
स तं दृष्ट्वा रथानीकं पार्थः सारथिमब्रवीत् ।	KK04-04-055-002a  
इषुपातमात्रे सेनायाः स्थापयाश्वानरिन्दम ।	KK04-04-055-002c  
यावत्समीक्षे व्यूहेऽस्मिन्मम शत्रुं सुयोधनम् ॥	KK04-04-055-002a  
रक्तवैडूर्यविकृतं मणिप्रवरभूषितम् ।	KK04-04-055-003a  
परं जानाम्यहं तस्य ध्वजं दूरात्समुच्छ्रितम् ॥	KK04-04-055-003c  
यद्येनमिह पश्यामि दुर्बुद्धिमतिमानिनम् ।	KK04-04-055-004a  
यमाय प्रेषयिष्यामि सहायः स्याद्यदीश्वरः ॥	KK04-04-055-004c  
सर्वानन्याननादृत्य दृष्ट्वा तमतिमानिनम् ।	KK04-04-055-005a  
सिंहः क्षुद्रमृगस्येव पतिष्ये तस्य मूर्धनि ॥	KK04-04-055-005c  
हनिष्यामि तमेवाद्य शरैर्गाण्डीवनिःसृतैः ।	KK04-04-055-006a  
तस्मिन्हते भविष्यन्ति सर्व एव पराजिताः ॥	KK04-04-055-006c  
शरैश्च शमयिष्येऽहं धार्तराष्ट्रं ससौबलम् ।	KK04-04-055-007a  
असभ्यानां च वक्तारं कुरूणां किल किल्विषम् ॥	KK04-04-055-007c  
राजानं नेह पश्यामि निरामिषमिदं बलम् ।	KK04-04-055-008a  
अभिद्रवे ह राजानं व्यक्तमित्यत्र निर्भयः ॥	KK04-04-055-008c  
आस्थितो मध्यमाचार्योप्यश्वत्थामाऽप्यनन्तरम् ।	KK04-04-055-009a  
कृपकर्णौ पुरस्तात्तु महेष्वासौ व्यवस्थितौ ॥	KK04-04-055-009c  
भूरिश्रवाः सोमदत्तो बाह्लीकश्च जयद्रथः ।	KK04-04-055-010a  
दक्षिणं पक्षमाश्रित्य स्थिता युद्धविशारदाः ॥	KK04-04-055-010c  
साल्वराजो द्युमत्सेनो वृषसेनश्च सौबलः ।	KK04-04-055-011a  
दशार्णश्चैव कालिङ्गो वामं पक्षं समाश्रितः ॥	KK04-04-055-011c  
पृष्ठतः कुरुमुख्यश्च भीष्मस्तिष्ठति दंशितः ।	KK04-04-055-012a  
सोऽर्धसैन्येन बलवान्सर्वेषां नः पितामहः ॥	KK04-04-055-012c  
दुर्योधनं न पश्यामि क्व नु राजा स तिष्ठति ।	KK04-04-055-013a  
उत्सृज्यैतद्रथानीकं याहि यत्र सुयोधनः ॥	KK04-04-055-013c  
तं हत्वा सन्निवर्तिष्ये गाः स आदाय गच्छति ।	KK04-04-055-014a  
गवाग्रमभितो याहि यत्र राजा भविष्यति ॥	KK04-04-055-014c  
वैशम्पायन उवाच 	KK04-04-055-015  
इत्युक्त्वा समरे पार्थो वैराटिमपराजितः ।	KK04-04-055-015a  
संस्पृशानो धनुर्दिव्यं त्वरमाणोऽगमत्तदा ॥	KK04-04-055-015c  
ततो भीष्मोऽब्रवीद्वाक्यं कुरुमध्ये परन्तपः ।	KK04-04-055-016a  
चिरदृष्टोऽयमस्माभिर्धर्मज्ञो बान्धवप्रियः ।	KK04-04-055-016c  
अतीव ज्वलते लक्ष्म्या पाकशासनिरागतः ।	KK04-04-055-017a  
एष दुर्योधनं पार्थो मार्गते निकृतिं स्मरन् ॥	KK04-04-055-017c  
सेनामत्यर्थमालोक्य त्वरते ग्रहणेऽस्य च ।	KK04-04-055-018a  
मृगं सिंह इवादातुमीक्षते पाकशासनिः ॥	KK04-04-055-018c  
नैषोऽन्तरेण राजानं बीभत्सुः स्थातुमर्हति ।	KK04-04-055-019a  
तस्य पार्ष्णि ग्रहीष्यामो जवेनाभिप्रधावतः ॥	KK04-04-055-019c  
न ह्येनमभिसङ्क्रुद्धमेको युद्ध्येत संयुगे ।	KK04-04-055-020a  
अन्यो देवान्महादेवात्कृष्णाद्वा देवकीसुतात् ।	KK04-04-055-020c  
आचार्याच्च सपुत्राद्वा भारद्वाजान्महारथात् ॥	KK04-04-055-020e  
किं नो गावः करिष्यन्ति द्रव्यं वा विपुलं तथा ।	KK04-04-055-021a  
दुर्योधनः पार्थगतः पुरा प्राणान्विमुञ्चति ॥	KK04-04-055-021c  
वैशम्पायन उवाच 	KK04-04-055-022  
इत्युक्त्वा समरे भीष्मः सेनया सह कौरवः ।	KK04-04-055-022a  
अन्वधावत्तदा पार्थं धार्तराष्ट्रस्य रक्षणे ॥	KK04-04-055-022c  
विक्रोशमात्रं यात्वा तु पार्थो वैराटिमब्रवीत् ।	KK04-04-055-023a  
इषुपातमात्रे सेनायाः स्थापयाश्वानरिन्दम ॥	KK04-04-055-023c  
एतदग्रं गवां दृष्टं मन्दं वाहय सारथे ।	KK04-04-055-024a  
याह्युत्तरेण सेनाया गाश्चैव प्रविभज्य च ॥	KK04-04-055-024c  
परिक्षिप्य गवां यूथमत्र योत्स्ये सुयोधनम् ।	KK04-04-055-025a  
गच्छन्ति सत्वरा गावः सगोपाः परिमोचय ॥	KK04-04-055-025c  
तत्र गत्वा पशून्वीर सगोपान्परिमोचय ।	KK04-04-055-026a  
अन्तरेण च सेनायाः प्राङ्मुखो गच्छ चोत्तर ॥	KK04-04-055-026c  
इमे त्वतिरथाः सर्वे मम वीर्यपराक्रमम् ।	KK04-04-055-027a  
पश्यन्तु कुरवो युद्धे महेन्द्रस्येव दानवाः ॥	KK04-04-055-027c  
वैशम्पायन उवाच 	KK04-04-055-028  
ततः स रथिनां श्रेष्ठो नाम विश्राव्य चात्मनः ।	KK04-04-055-028a  
निशिताग्राञ्शरांस्तीक्ष्णान्मुमोचान्तकसन्निभान् ॥	KK04-04-055-028c  
शलभैरिव चाकाशं धाराभिरिव पर्वतम् ।	KK04-04-055-029a  
निरावकाशमभवच्छरैः क्षिप्तैः किरीटिना ॥	KK04-04-055-029c  
विकीर्यमाणास्तु शरैस्ते योधा धार्तराष्ट्रिकाः ।	KK04-04-055-030a  
गाश्चैव न च पश्यन्ति पार्थमुक्तैरजिह्मगैः ॥	KK04-04-055-030c  
सा चापि बहुला सेना पार्थबाणाभिपीडिता ।	KK04-04-055-031a  
नापश्यद्विवृतां भूमिं नान्तरिक्षं दिशोपि वा ॥	KK04-04-055-031c  
अर्जुनस्तु तदा हृष्टो दर्शयन्वीर्यमात्मनः ।	KK04-04-055-032a  
पीडयामास सैन्यानि गाण्डीवप्रसृतैः शरैः ॥	KK04-04-055-032c  
तेषां नैवापयाने च नाभियाने भवन्मतिः ।	KK04-04-055-033a  
शीघ्रतामेव पार्थस्य पूजयन्तस्तु विस्मिताः ॥	KK04-04-055-033c  
चन्द्रावदातं सामुद्रं कुरुसैन्यभयङ्करम् ।	KK04-04-055-034a  
ततः शङ्खमुपाध्मासीद्द्विषतां रोमहर्षणम् ।	KK04-04-055-034c  
ज्याघोषं तलघोषं च कृत्वा भूतान्यमोहयत् ॥	KK04-04-055-034e  
तस्य शङ्खस्य शब्देन धनुषो निस्वनेन च ।	KK04-04-055-035a  
शब्देनामानुषाणां च भूतानां ध्वजवासिनाम् ।	KK04-04-055-035c  
वियद्गतानां देवानां मानुषाणां रवेण च ॥	KK04-04-055-035e  
ऊर्ध्वं पुच्छं विधून्वाना हेषमाणाः समन्ततः ।	KK04-04-055-036a  
गावः सवत्साः सन्त्रस्ता निवृत्ता दक्षिणां दिशम् ॥	KK04-04-055-036c  
ततः स समरे शूरो बीभत्सुः शत्रुपूगहा ।	KK04-04-055-037a  
गोपालांश्चोदयामास गावश्चोदयतेति च ॥	KK04-04-055-037c  
उत्तरं चाह बीभत्सुर्हर्षयन्पाण्डुनन्दनः ।	KK04-04-055-038a  
गवामग्रं समीक्षस्व गाश्चैवाशु निवर्तय ॥	KK04-04-055-038c  
यावदेते निवर्तन्ते कुरवो जवमास्थिताः ।	KK04-04-055-039a  
याह्युत्तरेण गाश्चैताः सैन्यानां च नृपात्मज ॥	KK04-04-055-039c  
पश्यन्तु कुरवः सर्वे मम वीर्यपराक्रमम् ॥	KK04-04-055-040ac  
वैशम्पायन उवाच 	KK04-04-055-041  
ते लाभमिव मन्वानाः कुरवोऽर्जुनमाहवे ।	KK04-04-055-041a  
दृष्ट्वा यान्तमदूरस्थं क्षिप्रमभ्यपतन्रथैः ॥	KK04-04-055-041c  
हस्त्यश्वपरिवारेण महताऽभिविराजता ।	KK04-04-055-042a  
योधैः प्रासासिहस्तैश्च चापबाणोद्यतायुधैः ॥	KK04-04-055-042c  
तान्यनीकान्यशोभन्त कुरूणामाततायिनाम् ।	KK04-04-055-043a  
संसर्पन्त इवाकाशे विद्युत्वन्तो बलाहकाः ॥	KK04-04-055-043c  
तानि दृष्ट्वाऽप्यनीकानि निवर्तितरथानि च ।	KK04-04-055-044a  
पार्थोऽपि वायुवद्घोरं सैन्याग्रं व्यधुनोच्छरैः ॥	KK04-04-055-044c  
तां शत्रुसेनां तरसा प्रणुद्य गाश्चापि जित्वा धनुषा परेण ।	KK04-04-055-045a  
दुर्योधनायाभिमुखं प्रयान्तं कुरुप्रवीराः सहसाऽभ्यगच्छन् ॥	KK04-04-055-045c  
गोषु प्रयातासु जवेन मात्स्यान्किरीटिनं प्रीतियुतं च दृष्ट्वा ।	KK04-04-055-046a  
पशून्समादाय ततो निवृत्ता गोपाः समस्ताः प्रययुश्च राष्ट्रम् ॥ ॥	KK04-04-055-046c  

इति श्रीमन्महाभारते विराटपर्वणि गोग्रहणपर्वणि पञ्चपञ्चाशोऽध्यायः ॥ 55 ॥
