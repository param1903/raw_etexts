अध्यायः 003

शुना सह गच्छन्तं युधिष्ठिरं प्रति इन्द्रेण स्वर्गगमनाय निजरथारोहणचोदना ॥ 1 ॥ युधिष्ठिरे शुना विना रथारोहणमरोचयमाने यमेन निजस्वरूपप्रकाशनेन तत्प्रशंसनम् ॥ 2 ॥ ततो यमेन्द्रादिभी रथेन स्वर्गं प्रापितेन युधिष्ठिरेण तत्र भीमाद्यदर्शनादिन्द्रं प्रति भ्रात्रादीन्विना स्वस्य स्वर्गेऽप्यनभिरुचिकथनपूर्वकं तत्समीपगमनेच्छानिवेदनम् ॥ 3 ॥

वैशम्पायन उवाच ।	001  
ततः सन्नादयञ्शक्रो दिवं भूमिं च सर्वशः ।	001a  
रथेनोपययौ पार्थमारोहेत्यब्रवीच्च तम् ॥	001c  
स्वभ्रातॄन्पतितान्दृष्ट्वा धर्मराजो युधिष्ठिरः ।	002a  
अब्रवीच्छोकसन्तप्तः सहस्राक्षमिदं वचः ॥	002c  
भ्रातरः पतिता मेऽत्र गच्छेयुस्ते मया सह ।	003a  
न विना भ्रातृभिः स्वर्गमिच्छे गन्तुं सुरेश्वर ॥	003c  
सुकुमारी सुखार्हा च राजपुत्री पुरन्दर ।	004a  
साऽस्माभिः सह गच्छेत तद्भवाननुमन्यताम् ॥	004c  
शक्र उवाच ।	005  
भ्रातॄन्द्रक्ष्यसि स्वर्गे त्वमग्रतस्त्रिदिवं गतान् ।	005a  
कृष्णया सहितान्सर्वान्मा शुचो भरतर्षभ ॥	005c  
निक्षिप्य मानुषं देहं गतास्ते भरतर्षभ ।	006a  
अनेन त्वं शरीरेण स्वर्गं गन्ता न संशयः ॥	006c  
युधिष्ठिर उवाच ।	007  
अयं श्वा भूतभव्येश भक्तो मां नित्यमेव ह ।	007a  
स गच्छेत मया सार्धमानृशंस्या हि मे मतिः ॥	007c  
शक्र उवाच ।	008  
अमर्त्यत्वं मत्समत्वं च राजञ्श्रियं कृत्स्नां महतीं चैव सिद्धिम् ।	008a  
सम्प्राप्तोऽद्य स्वर्गसुखानि च त्वं त्यज श्वानं नात्र नृशंसमस्ति ॥	008c  
युधिष्ठिर उवाच ।	009  
अनार्यमार्येण सहस्रनेत्र शक्यं कर्तुं दुष्करमेतदार्य ।	009a  
मा मे श्रिया सङ्गमनं तयाऽस्तु यस्याः कृते भक्तजनं त्यजेयम् ॥	009c  
इन्द्र उवाच ।	010  
स्वर्गे लोके श्ववतां नास्ति धिष्ण्यमिष्टापूर्तं क्रोधवशा हरन्ति ।	010a  
ततो विचार्य क्रियतां धर्मराज त्यज श्वानं नात्र नृशंसमस्ति ।	010c  
युधिष्ठिर उवाच ।	011  
भक्तत्यागं प्राहुरत्यन्तपापं तुल्यं लोके ब्रह्मवध्याकृतेन ।	011a  
तस्मान्नाहं जातु कथञ्चनाद्य त्यक्ष्याम्येनं स्वसुखार्थी महेन्द्रः ॥	011c  
भीतं भक्तं नान्यदस्तीति चार्तं प्राप्तं क्षीणं रक्षणे प्राणलिप्सुम् ।	012a  
प्राणत्यागादप्यहं नैव मोक्तुं यतेयं वै नित्यमेतद्व्रतं मे ॥	012c  
इन्द्र उवाच ।	013  
शुना दृष्टं क्रोधवशा हरन्ति यद्दत्तमिष्टं विवृतमथो हुतं च ।	013a  
तस्माच्छुनस्त्यागमिमं कुरुष्व शुनस्त्यागात्प्राप्स्यसे देवलोकम् ॥	013c  
त्यक्त्वा भ्रातॄन्दयितां चापि कृष्णां प्राप्तो लोकः कर्मणा स्वेन वीर ।	014a  
श्वानं चैनं न त्यजसे कथं नु त्यागं कृत्स्नं चास्थितो मुह्यसेऽद्य ॥	014c  
युधिष्ठिर उवाच ।	015  
न विद्यते सन्धिरथापि विग्रहो मृतैर्मर्त्यैरिति लोकेषु निष्ठा ।	015a  
न ते मया जीवयितुं हि शक्यास्ततस्त्यागस्तेषु कृतो न जीवताम् ॥	015c  
प्रतिप्रदानं शरणागतस्य स्त्रिया वधो ब्राह्मणस्वापहारः ।	016a  
मित्रद्रोहस्तानि चत्वारि शक्रभक्तत्यागश्चैव समो मतो मे ॥	016c  
वैशम्पायन उवाच ।	017  
तद्धर्मराजस्य वचो निशम्य धर्मस्वरूपी भगवानुवाच ।	017a  
युधिष्ठिरं प्रीतियुक्तो नरेन्द्रं श्लक्ष्णैर्वाक्यैः संस्तवसम्प्रयुक्तैः ॥	017c  
अभिजातोऽसि राजेन्द्र पितुर्वृत्तेन मेधया ।	018a  
अनुक्रोशेन चानेन सर्वभूतेषु भारत ॥	018c  
पुरा द्वैतवने चासि मया पुत्र परीक्षितः ।	019a  
पानीयार्थे पराक्रान्ता यत्र ते भ्रातरो हताः ॥	019c  
भीमार्जुनौ परित्यज्य यत्र त्वं भ्रातरावुभौ ।	020a  
मात्रोः साम्यमभीप्सन्वै नकुलं जीवमिच्छसि ॥	020c  
अयं श्वा भक्त इत्येवं त्यक्तो देवरथस्त्वया ।	021a  
तस्मात्स्वर्गे न ते तुल्यः कश्चिदस्ति नराधिपः ॥	021c  
अतस्तवाक्षया लोकाः स्वशरीरेण भारत ।	022a  
प्राप्तोऽसि भरतश्रेष्ठ दिव्यां गतिमनुत्तमाम् ॥	022c  
वैशम्पायन उवाच ।	023  
ततो धर्मश्च शक्रश्च मरुतश्चाश्विनावपि ।	023a  
देवा देवर्षयश्चैव रथमारोप्य पाण्डवम् ॥	023c  
प्रययुः स्वैर्विमानैस्ते सिद्धाः कामविहारिणः ।	024a  
सर्वे विरजसः पुण्याः पुण्यवाग्बुद्धिकर्मिणः ॥	024c  
स तं रथं समास्थाय राजा कुरुकुलोद्वहः ।	025a  
ऊर्ध्वमाचक्रमे शीघ्रं तेजसाऽऽवृत्य रोदसी ॥	025c  
ततो देवनिकाय्यस्थो नारदः सर्वलोकवित् ।	026a  
उवाचोच्चैस्तदा वाक्यं बृहद्वादी बृहत्तपाः ॥	026c  
येऽपि राजर्षयः पूर्वे ते चापि समुपस्थिताः ।	027a  
कीर्तिं प्रच्छाद्य तेषां वै कुरुराजोऽधितिष्ठति ॥	027c  
लोकानावृत्य यशसा तेजसा वृत्तसम्पदा ।	028a  
स्वशरीरेण सम्प्राप्तं नान्यं शुश्रुम पाण्डवात् ॥	028c  
तेजांसि यानि दृष्टानि भूमिष्ठेन त्वया विभो ।	029a  
वेश्मानि भुवि देवानां पश्यामूनि सहस्रशः ॥	029c  
नारदस्य वचः श्रुत्वा राजा वचनमब्रवीत् ।	030a  
भ्रातॄनपश्यन्धर्मात्मा स्वपक्षांश्चैव पार्थिवान् ॥	030c  
शुभं वा यदि वा पापं भ्रातॄणां स्थानमद्य मे ।	031a  
तदेव प्राप्तुमिच्छामि लोकानन्यान्न कामये ॥	031c  
राज्ञस्तु वचनं श्रुत्वा देवराजः पुरन्दरः ।	032a  
आनृशंस्यसमायुक्तं प्रत्युवाच युधिष्ठिरम् ॥	032c  
स्थानेऽस्मिन्वस राजेन्द्र कर्मभिर्निर्जिते शुभैः ।	033a  
किं त्वं मानुष्यकं स्नेहमद्यापि परिकर्षसि ॥	033c  
सिद्धिं प्राप्तोऽसि परमां यथा नान्यः पुमान्क्वचित् ।	034a  
नैव ते भ्रातरः स्थानं सम्प्राप्ताः कुरुनन्दन ॥	034c  
अद्यापि मानुषो भावः स्पृशते त्वां नराधिप ।	035a  
स्वर्गोऽयं पश्य देवर्षीन्सिद्धांश्च त्रिदिवालयान् ॥	035c  
युधिष्ठिरस्तु देवेन्द्रमेवंवादिनमीश्वरम् ।	036a  
पुनरेवाब्रवीद्धीमानिदं वचनमर्थवत् ॥	036c  
तैर्विना नोत्सहे वस्तुमिह दैत्यनिबर्हण ।	037a  
गन्तुमिच्छामि तत्राहं यत्र मे भ्रातरो गताः ॥	037c  
यत्र सा बृहती श्यामा बुद्धिसत्त्वगुणान्विता ।	038a  
द्रौपदी योषितांश्रेष्ठा यत्र चैव सुता मम ॥ ॥	038c  

इति श्रीमन्महाभारते महाप्रस्थानिकपर्वणि तृतीयोऽध्यायः ॥ 3 ॥ 
महाप्रस्थानिकं पर्वं समाप्तम् ॥ 17 ॥ 
अतः परं स्वर्गारोहणपर्वः तस्यायमाद्यः श्लोकः । 
जनमेजय उवाच । 
स्वर्गं त्रिविष्टपं प्राप्य मम पूर्वपितामहाः । 
पाण्डवा धार्तराष्ट्राश्च कानि स्थानानि भेजिरे ॥ 1 ॥ 
इदं महाप्रस्थानिकं पर्व कुम्भघोणस्थेन टी.आर्. कृष्णाचार्येण टी.आर्. व्यासाचार्येण च मुम्बय्यां निर्णयसागरमुद्रायन्त्रे मुद्रापितम् । शकाब्दाः 1832 सन 1910.

17-3-8 अस्पृश्यस्य सन्त्यागे नृशंसं निर्दयत्वं नास्ति ॥ 17-3-10 श्ववतामशुचित्वाद्धिष्ण्यं स्थानं स्वर्गे नास्ति । क्रोधवशा नाम देवगणा अशुचेरिष्टापूर्तफलं घ्नन्ति ॥ 17-3-18 अभिजातोऽसि कुलीनोऽसि । पितुः पाण्डोः ॥ 17-3-26 निकाय्यस्थो निवासस्थः ॥ 17-3-27 समुपस्थिताः स्मृतिविषयाः सन्ति ॥ 17-3-31 यदेव भ्रातॄणां स्थानं प्राप्तुमिच्छामि ॥
