अध्यायः 001

भ्रातृभिर्द्रौपद्या च सह स्वर्गे जिगमिषुणा युधिष्ठिरेण युयुत्सौ राज्यभारनिवेशनपूर्वकं परिक्षितो राज्येऽभिषेचनम् ॥ 1 ॥ तथा कृच्छ्रात्पौरानुमतिसम्पादनेन वल्कलधारणादिपूर्वकं शुना सह गृहात्प्रस्थानम् ॥ 2 ॥ अर्जुनेन मध्येमार्गमग्निवचसा सनिषङ्गस्य गाण्डीवस्य वरुणोद्देशेन समुद्रे प्रक्षेपणम् ॥ 3 ॥

श्रीवेदव्यासाय नमः ।	000  
नारायणं नमस्कृत्य नरं चैव नरोत्तमम् ।	000a  
देवीं सरस्वतीं व्यासं ततो जयमुदीरयेत् ॥	000c  
जनमेजय उवाच ।	001  
एवं वृष्ण्यन्धककुले श्रुत्वा मौसलमाहवम् ।	001a  
पाण्डवाः किमकुर्वन्त तथा कृष्णे दिवं गते ॥	001c  
वैशम्पायन उवाच ।	002  
श्रुत्वैवं कौरवो राजा वृष्णीनां कदनं महत् ।	002a  
प्रस्थाने मतिमाधाय वाक्यमर्जुनमब्रवीत् ॥	002c  
कालः पचति भूतानि सर्वाण्येव महामते ।	003a  
कालपाशमहं मन्ये त्वमपि द्रष्टुमर्हसि ॥	003c  
इत्युक्तः स तु कौन्तेयः कालः काल इति ब्रुवन् ।	004a  
अन्वपद्यत तद्वाक्यं भ्रातुर्ज्येष्ठस्य धीमतः ॥	004c  
अर्जुनस्य मतं ज्ञात्वा भीमसेनो यमौ तथा ।	005a  
अन्वपद्यन्त तद्वाक्यं यदुक्तं सव्यसाचिना ॥	005c  
ततो युयुत्सुमानाय्य प्रव्रजन्धर्मकाम्यया ।	006a  
राज्यं परिददौ सर्वं वैश्यापुत्रे युधिष्ठिरः ॥	006c  
अभिषिच्य स्वराज्ये च राजानं च परिक्षितम् ।	007a  
दुःखार्तश्चाब्रवीद्राजा सुभद्रां पाण्डवाग्रजः ॥	007c  
एष पुत्रस्य पुत्रस्ते कुरुराजो भविष्यति ।	008a  
यदूनां परिशेषश्च वज्रो राजा कृतश्च ह ॥	008c  
परिक्षिद्धास्तिनपुरे शक्रप्रस्थे च यादवः ।	009a  
वज्रो राजा त्वया रक्ष्यो मा चाधर्मे मनः कृथाः ॥	009c  
इत्युक्त्वा धर्मराजः स वासुदेवस्य धीमतः ।	010a  
मातुलस्य च वृद्धस्य रामादीनां तथैव च ॥	010c  
भ्रातृभिः सह धर्मात्मा कृत्वोदकमतन्द्रितः ।	011a  
श्राद्धान्युद्दिश्य सर्वेषां चकार विदिवत्तदा ॥	011c  
द्वैपायनं नारदं च मार्कण्डेयं तपोधनम् ।	012a  
भारद्वाजं याज्ञवल्क्यं हरिमुद्दिश्य यत्नवान् ।	012c  
अभोजयत्स्वादु भोज्यं कीर्तयित्वा च शार्ङ्गिणं ॥	012e  
ददौ रत्नानि वासांसि ग्रामानश्वान्रथांस्तथा ।	013a  
स्त्रियश्च द्विजमुख्येभ्यस्तदा शतसहस्रशः ॥	013c  
कृपमभ्यर्च्य च गुरुमथ पौरपुरस्कृतम् ।	014a  
\'आहूय भरतश्रेष्ठ सन्निवेश्यासने तदा ।\'	014c  
शिष्यं परिक्षितं तस्मै तदौ भरतसत्तमः ॥	014e  
ततस्तु प्रकृतीः सर्वाः समानाय्य युधिष्ठिरः ।	015a  
सर्वमाचष्ट राजर्षिश्चिकीर्षितमथात्मनः ॥	015c  
ते श्रुत्वैव वचस्तस्य पौरजानपदा जनाः ।	016a  
भृशमुद्विग्नमनसो नाभ्यनन्दन्त तद्वचः ॥	016c  
नैवं कर्तव्यमिति ते तदोचुस्तं जनाधिपम् ।	017a  
न च राजा तथाऽकार्षीत्कालपर्यायधर्मवित् ॥	017c  
ततोऽनुमान्य धर्मात्मा पौरजानपदं जनम् ।	018a  
गमनाय मतिं चक्रे कृष्णस्य गमनादपि ॥	018c  
\'वर्तमाने विवादे तु वास्तुविक्रयिणं प्रति ।	019a  
धनेच्छा युगपत्प्राप्ता क्षेत्रतस्वामिभूभृताम् ॥	019c  
प्राप्तं कलियुगं ज्ञात्वा सहदेवो हसन्निव ।	020a  
राज्ञस्तु कथयामास धर्मो नष्टस्तु सङ्करः ॥	020c  
श्रुत्वा तु दुर्मना राजा पर्याप्तं जीवनं मम ।\'	021a  
इति स्म राजा कौरव्यो धर्मपुत्रो युधिष्ठिरः ।	021c  
उत्सृज्याभरणान्यङ्गाज्जगृहे वल्कलान्युत ॥	021e  
भीमार्जुनयमाश्चैव द्रौपदी च यशस्विनी ।	022a  
तथैव जगृहुः सर्वे वल्कलानि नराधिप ॥	022c  
विधिवत्कारयित्वेष्टिं नैष्ठिकीं भरतर्षभ ।	023a  
समुत्सृज्याप्सु सर्वेऽग्नीन्प्रतस्थुर्नरपुङ्गवाः ॥	023c  
ततः प्ररुरुदुः सर्वाः स्त्रियो दृष्ट्वा नरोत्तमान् ।	024a  
प्रस्थितान्द्रौपदीषष्ठान्पुरा द्यूतजितान्यथा ॥	024c  
हर्षोऽभवच्च सर्वेषां भ्रातॄणां गमनं प्रति ।	025a  
युधिष्ठिरमतं ज्ञात्वा वृष्णिक्षयमवेक्ष्य च ।	025c  
भ्रातरः पञ्च कृष्णा च षष्ठी श्वा चैव सप्तमः ।	026a  
आत्मना सप्तमो राजा निर्ययौ गजसाह्वयात् ।	026c  
पौरैरनुगतो दूरं सर्वैरन्तःपुरैस्तथा ॥	026e  
न चैनमशकत्कश्चिन्निवर्तस्वेति भाषितुम् ।	027a  
न्यवर्तन्त ततः सर्वे नरा नगरवासिनः ॥	027c  
कृपप्रभृतयश्चैव युयुत्सुं पर्यवारयन् ।	028a  
विवेश गङ्गां कौरव्य उलूपी भुजगात्मजा ॥	028c  
चित्राङ्गदा ययौ चापि मणलूरपुरं प्रति ।	029a  
शिष्टाः परिक्षितं त्वन्या मातरः पर्यवारयन् ॥	029c  
पाण्डवाश्च महात्मानो द्रौपदी च यशस्विनी ।	030a  
कृतोपवासाः कौरव्य प्रययुः प्राङ्मुखास्ततः ॥	030c  
योगयुक्ता महात्मानस्त्यागधर्ममुपेयुषः ।	031a  
अभिजग्मुर्बहून्देशान्सरितः सागरांस्तथा ॥	031c  
युधिष्ठिरो ययावग्रे भीमस्तु तदनन्तरम् ।	032a  
अर्जुनस्तस्य चान्वेव यमौ चापि यथाक्रमम् ॥	032c  
पृष्ठतस्तु वरारोहा श्यामा पद्मदलेक्षणा ।	033a  
द्रौपदी योषितांश्रेष्ठा ययौ भरतसत्तम ।	033c  
श्वा चैवानुययावेकः प्रस्थितान्पाण्डवान्वनम् ।	034a  
क्रमेण ते ययुर्वीरा लौहित्यं सलिलार्णवम् ॥	034c  
गाण्डीवं तु धनुर्दिव्यं न मुमोच धनञ्जयः ।	035a  
रत्नलोभान्महाराज ते चाक्षय्ये महेषुधी ॥	035c  
अग्निं ते ददृशुस्तत्र स्थितं शैलमिवाग्रतः ।	036a  
मार्गमावृत्य तिष्ठन्तं साक्षात्पुरुषविग्रहम् ॥	036c  
ततो देवः स सप्तार्चिः पाण्डवानिदमब्रवीत् ।	037a  
भोभो पाण्डुसुता वीराः पावकं मां निबोधत ॥	037c  
युधिष्ठिर महाबाहो भीमसेन परन्तप ।	038a  
अर्जुनाश्विसुतौ वीरौ निबोधत वचो मम ॥	038c  
अहमग्निः कुरुश्रेष्ठा मया दग्धं च खाण्डवम् ।	039a  
अर्जुनस्य प्रभावेन तथा नारायणस्य च ॥	039c  
अयं वः फल्गुनो भ्राता गाण्डीवं परमायुधम् ।	040a  
परित्यज्य वने यातु नानेनार्थोऽस्ति कश्चन ॥	040c  
चक्ररत्नं तु यत्कृष्णे स्थितमासीन्महात्मनि ।	041a  
गतं तच्च पुनर्हस्ते कालेनैष्यति तस्य ह ॥	041c  
वरुणादाहृतं पूर्वं मयैतत्पार्थकारणात् ।	042a  
गाण्डीवं धनुषां श्रेष्ठं वरुणायैव दीयताम् ॥	042c  
ततस्ते भ्रातरः सर्वे धनञ्जयमचोदयन् ।	043a  
स जले प्राक्षिपच्चैतत्तथाऽक्षय्ये महेषुधी ॥	043c  
ततोऽग्निर्भरतश्रेष्ठ तत्रैवान्तरधीयत ।	044a  
ययुश्च पाण्डवा वीरास्ततस्ते दक्षिणामुखाः ॥	044c  
ततस्ते तूत्तरेणैव तीरेण लवणाम्भसः ।	045a  
जग्मुर्भरतशार्दूल दिशं दक्षिणपश्चिमाम् ॥	045c  
ततः पुनः समावृत्ताः पश्चिमां दिशमेव ते ।	046a  
ददृशुर्द्वारकां चापि सागरेण परिप्लुताम् ॥	046c  
उदीचीं पुनरावृत्त्य ययुर्भरतसत्तमाः ।	047a  
प्रादक्षिण्यं चिकीर्षन्तः पृथिव्या योगधर्मिणः ॥ ॥	047c  

इति श्रीमन्महाभारते महाप्रस्थानिकपर्वणि प्रथमोऽध्यायः ॥ 1 ॥

17-1-2 प्रस्थाने स्वर्गं गन्तुं गृहान्निःसरणे ॥ 17-1-3 पाशं तत्कृतमाकर्षं मरणमिति यावत् । तदहं मन्ये अङ्गीकरोमि । त्वमप्येतद्द्रष्टुमालोचितुम् ॥ 17-1-5 कालः काल इति नित्यार्थे द्वित्वम् । अपरिहार्यः कालो मृत्युः सोऽद्यैवास्तु किं चिरेणेत्याशयः ॥ 17-1-6 धर्मकाम्यया प्रवजन्नतूद्वेगेन । परिददौ तदधीनं कृतवान् । तस्याभिषेकेऽनधिकारात् ॥ 17-1-7 स्वराज्ये हास्तिनपुरे ॥ 17-1-9 अधर्मे परिक्षिद्वज्रयोर्बालयोररक्षणजे । महाप्रस्थानमियं मा कुर्यादिति भावः ॥ 17-1-13 स्त्रियो दासीः ॥ 17-1-18 अनुमान्यानुमतिप्रदं कृत्वा ॥ 17-1-23 नैष्ठिकीं पार्यन्तिकीं उत्सर्गेष्टिमित्यर्थः । आत्मन्यग्नीन्समारोप्याप्स्वग्नीनुत्सृज्येति ज्ञेयम् ॥ 17-1-29 अन्या युधिष्ठिरादीनां भार्याः श्रुतसोमादीनां मातरः ॥ 17-1-34 लौहित्यं उदयाचलप्रान्तस्थं समुद्रम् ॥ 17-1-40 अनेन गाण्डीवेन । अर्थः प्रयोजनम् ॥ 17-1-41 कालेन अवतारान्तरे ॥ 
