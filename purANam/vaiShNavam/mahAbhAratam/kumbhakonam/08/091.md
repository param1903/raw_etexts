अध्यायः 091

रणाय कर्णार्जुनयोः समागमः ॥ 1 ॥ तदवलोकनाय दिवि देवगन्धर्वादीनां समागमः ॥ 2 ॥ देवासुरादीनां कर्णार्जु नसमाश्रयणेन द्वैधीभावः ॥ 3 ॥

सञ्जय उवाच ।	001  
वृषसेनं हतं दृष्ट्वा क्रोधामर्षसमन्वितः ।	001a  
पुत्रशोकोद्भवं वारि नेत्राभ्यां समवासृजत् ॥	001c  
रथेन कर्णस्तेजस्वी जगामाभिमुखो रिपुम् ।	002a  
युद्धायामर्षताम्राक्षः समाहूय धनञ्जयम् ॥	002c  
तौ रथौ सूर्यसङ्काशौ वैयाघ्रपरिवारितौ ।	003a  
समेतौ ददृशुस्तत्र द्वाविवार्कौ समुद्गतौ ॥	003c  
श्वेताश्वौ पुरुषादित्यावास्थितावरिमर्दनौ ।	004a  
शुशुभाते महात्मानौ चन्द्रादित्यौ यथा दिवि ।	004c  
\'रथौ चतुर्भिर्जलदैर्भगमित्राविवाम्बरे\' ॥	004e  
तौ दृष्ट्वा विस्मयं जग्मुः सर्वसैन्यानि मारिष ।	005a  
त्रैलोक्यविजये यत्ताविन्द्रवैरोचनाविव ॥	005c  
रथज्यातलनिर्ह्रादैर्बाणशङ्खरवैस्तथा ।	006a  
तौ रथावभ्यधावन्त क्षत्रियाः सर्व एव हि ॥	006c  
ध्वजावालोक्य वीराणां विस्मयः समपद्यत ।	007a  
हस्तिकक्ष्यां च कर्णस्य वानरं च किरीटिनः ॥	007c  
तौ रथौ सम्प्रसक्तौ तु दृष्ट्वा भारत पार्थिवाः ।	008a  
सिंहनादरवांश्चक्रुः साधुवादांश्च पुष्कलान् ॥	008c  
श्रुत्वा तयोर्द्वैरथं च तत्र योधाः सहस्रशः ।	009a  
चक्रुर्बाहुस्वनांश्चैव तथा बाणरवं महत् ॥	009c  
आजघ्नुः कुरवस्तत्र वादित्राणि समन्ततः ।	010a  
राधेयमभितो दध्मुः शङ्खाञ्शतसहस्रशः ॥	010c  
तथैव पाण्डवाः सर्वे हर्षयन्तो धनञ्जयम् ।	011a  
तूर्यशङ्खनिनादेन दिशः सर्वा व्यनादयन् ॥	011c  
क्ष्वेलितास्फोटितोत्क्रुष्टैस्तुमुलं सर्वतोऽभवत् ।	012a  
बाहुशब्दैश्च शूराणां कर्णार्जुनसमागमे ॥	012c  
तौ दृष्ट्वा पुरुषव्याघ्रौ रथस्थौ रथिनां वरौ ।	013a  
प्रगृहीतमहाचापौ शरशक्तिध्वजायुतौ ॥	013c  
वर्मिणौ बद्धनिस्त्रिंशौ श्वेताश्वौ शङ्खशोभितौ ।	014a  
तूणीरवसम्पन्नौ द्वावप्येतौ सुदर्शनौ ॥	014c  
रक्तचन्दनदिग्धाङ्गौ समदौ गोवृषाविव ।	015a  
चापविद्युद्ध्वजोपेतौ शस्त्रसम्पत्तियोधिनौ ॥	015c  
चामरव्यजनोपैतौ श्वेतच्छत्रोपशोभितौ ।	016a  
कृष्णशल्यरथोपेतौ तुल्यरूपौ महारथौ ॥	016c  
सिंहस्कन्धौ दीर्घभुजौ रक्ताक्षौ हेममालिनौ ।	017a  
सिंहस्कन्धप्रतीकाशौ व्यूढोरस्कौ महाबलौ ।	017c  
अन्योन्यवधमिच्छन्तावन्योन्यजयकाङ्क्षिणौ ॥	017e  
अन्योन्यमभिधावन्तौ गोष्ठे गोवृषभाविव ।	018a  
प्रभिन्नाविव मातङ्गौ सुसंरब्धाविवाचलौ ॥	018c  
आशीविषशिशुप्रख्यौ यमकालान्तकोपमौ ।	019a  
इन्द्रवृत्राविव क्रुद्धौ सूर्यचन्द्रसमप्रभौ ॥	019c  
महाग्रहाविव क्रुद्धौ युगान्ताय समुत्थितौ ।	020a  
देवगर्भौ देवसमौ देवतुल्यौ च रूपतः ॥	020c  
यदृच्छया समायातौ सूर्याचन्द्रमसौ यथा ।	021a  
बलिनौ समरे दृप्तौ नानाशस्त्रधरौ युधि ॥	021c  
तौ दृष्ट्वा पुरुषव्याघ्रौ शार्दूलाविव धिष्ठितौ ।	022a  
बभूव परमो हर्षस्तावकानां विशाम्पते ॥	022c  
संशयः सर्वभूतानां विजये समपद्यत ।	023a  
समेतौ पुरुषव्याघ्रौ प्रेक्ष्य कर्णधनञ्जयौ ॥	023c  
उभौ वरायुधधरावुभौ रणकृतश्रमौ ।	024a  
उभौ च बाहुशब्देन नादयन्तौ नभस्तलम् ॥	024c  
उभौ विश्रुतकर्माणौ पौरुषेण बलेन च ।	025a  
उभौ च सदृशौ युद्धे शम्बरामरराजयोः ॥	025c  
कार्तवीर्यसमौ चोभावुभौ दाशरथेः समौ ।	026a  
विष्णुवीर्यसमौ चोभावुभौ भवसमौ युधि ॥	026c  
उभौ श्वेतहयौ राजन्रथप्रवरवाहिनौ ।	027a  
सारथिप्रवरौ चापि उभौ मद्रजनार्दनौ ॥	027c  
ततो दृष्ट्वा महाराज राजमानौ महारथौ ।	028a  
सिद्धचारणसङ्घानां विस्मयः समपद्यत ॥	028c  
धार्तराष्ट्रास्ततस्तूर्णं सबला भरतर्षभ ।	029a  
परिवव्रुर्महात्मानं कर्णमाहवशोभिनम् ॥	029c  
तथैव पाण्डवा दृष्ट्वा धृष्टद्युम्नपुरोगमाः ।	030a  
यमौ च चेकितानश्च प्रहृष्टाश्च प्रभद्रकाः ॥	030c  
नानादेश्याश्च ये शूराः शिष्टा युद्धाभिनन्दिनः ।	031a  
ते सर्वे सहिता हृष्टाः परिवव्रुर्धनञ्जयम् ॥	031c  
रिरक्षिषन्तः शत्रुघ्नाः पत्त्यश्वरथकुञ्जराः ।	032a  
धनञ्जयस्य विजये धृताः कर्णवधेऽपि च ॥	032c  
तथैव तावकाः सर्वे यत्ताः सेनाप्रहारिणः ।	033a  
दुर्योधनमुखा राजन्कर्णं जुगुपुराहवे ॥	033c  
तावकानां रणे कर्णो ग्लहो ह्यासीद्विशाम्पते ।	034a  
तथैव पाण्डवेयानां ग्लहः पार्थोऽभवत्तदा ॥	034c  
तयोस्तु सभ्यास्तत्रासन्प्रेक्षकाश्चाभवन्युधि ।	035a  
तत्रैषां ग्लहमानानां ध्रुवौ जयपराजयौ ॥	035c  
ताभ्यां द्यतं समासक्तं विजयायेतराय वा ।	036a  
अस्माकं पाण्डवानां च स्थितानां रणमूर्धनि ॥	036c  
तौ तु स्थितौ महाराज समरे युद्धशालिनौ ।	037a  
अन्योन्यं प्रतिसंरब्धावन्योन्यवधकाङ्क्षिणौ ॥	037c  
तावुभौ प्रजिहीर्षन्ताविन्द्रवृत्राविव प्रभो ।	038a  
भीमरूपधरावास्तां महाधूमाविव ग्रहौ ॥	038c  
ततोऽन्तरिक्षे सञ्जज्ञे विवादो भरतर्षभ ।	039a  
मिथो भेदाश्च भूतानामासन्कर्णार्जुनान्तरे ॥	039c  
व्याश्रयन्त द्विधा भिन्नाः सर्वे लोकास्तु मारिष ।	040a  
देवदानवगन्धर्वाः पिशाचोरगराक्षसाः ।	040c  
प्रतिपक्षग्रहं चक्रुः कर्णार्जुनसमागमे ॥	040e  
द्यौरासीत्कर्णपक्षेऽत्र सनक्षत्रा विशाम्पते ।	041a  
भूर्विशाला पार्थमाता पुत्रस्य जयकाङ्क्षिणी ॥	041c  
सागराश्चैव गिरयः सरितश्च नरोत्तम ।	042a  
महीजा जलजाश्चैव व्याश्रयन्त किरीटिनम् ॥	042c  
असुरा यातुधानाश्च गुह्यकाश्च परन्तप ।	043a  
कर्णः समभवद्यत्र खेचराणि वयांसि च ॥	043c  
रत्नानि निधयः सर्वे वेदाश्चाख्यानपञ्चमाः ।	044a  
सोपवेदोपनिषदो व्याश्रयन्त किरीटिनम् ॥	044c  
वासुकिश्चित्रसेनश्च तक्षकश्चोपतक्षकः ।	045a  
महीवियज्जलचराः काद्रवेयाश्च सान्वयाः ।	045c  
विषवन्तो महानागा वेगिनश्चार्जुनेऽभवन् ॥	045e  
ऐरावताः सौरभेया वैशालेयाश्च भोगिनः ।	046a  
एतेऽभवन्नर्जुनस्य पापाः सर्पाश्च कर्णतः ॥	046c  
ईहामृगा व्यालमृगा मङ्गला मृगपक्षिणः ।	047a  
मङ्गलाः पशवश्चैव सिंहव्याघ्रास्तथैव च ।	047c  
पार्थस्य विजये राजन्सर्व एव समाश्रिताः ॥	047e  
वसवो मरुतः साध्या रुद्रा देवाश्विनावपि ।	048a  
अग्नी रुद्रश्च सोमश्च पन्नगाश्च दिशो दश ।	048c  
कर्णतः समपद्यन्त श्वसृगालवयांसि च ॥	048e  
वसवश्च महेन्द्रेण मरुतश्च सहाग्निना ।	049a  
धनञ्जयस्य ते वर्गा आदित्याः कर्णतोऽभवन् ॥	049c  
देवताः पितृभिः सार्धमृषिभिश्च परन्तप ।	050a  
तुम्बुरुप्रमुखाः सर्वे गन्धर्वा भरतर्षभ ।	050c  
यमौ वैश्रवणश्चैव वरुणश्च यतोऽर्जुनः ॥	050e  
देवर्षिब्रह्मर्षिगणाः सर्वे च खचराश्च ये ।	051a  
प्रालेयाः सहमौनेयाः शुभाश्चाप्सरसां गणाः ॥	051c  
सहाप्सरोभिः शुभ्राभिर्देवदूताश्च गुह्यकाः ।	052a  
किरीटिनं संश्रिताः स्म पुण्यगन्धा मनोरमाः ॥	052c  
अमनोज्ञाश्च ये गन्धास्ते सर्वे कर्णमाश्रिताः ।	053a  
विपरीतान्यनिष्टानि भवन्ति विनशिष्यताम् ॥	053c  
ये त्वन्तकाले पुरुषं विपरीतमुपाश्रितम् ।	054a  
प्रविशन्ति नरं क्षिप्रं मृत्युकालेऽभ्युपागते ।	054c  
ते भावाः सहिताः कर्णं प्रविष्टाः सूतनन्दनम् ॥	054e  
ओजस्तेजश्च सिद्धिश्च प्रहर्षः सत्यविक्रमौ ।	055a  
मनस्तुष्टिर्जयश्चापि तथाऽऽनन्दो नृपोत्तम ॥	055c  
ईदृशानि नरव्याघ्र तस्मिन्सङ्ग्रामसागरे ।	056a  
निमित्तानि च शुभ्राणि विविशुर्जिष्णुमाहवे ॥	056c  
ऋषयो ब्राह्मणैः सार्धमभजन्त किरीटिनम् ॥	057ac  
ततो देवगणैः सार्धं सिद्धाश्च सह चारणैः ।	058a  
द्विधा भूता महाराज व्याश्रयन्त नरोत्तमौ ॥	058c  
विमानानि विचित्राणि गुणवन्ति च सर्वशः ।	059a  
समारुह्य समाजग्मुर्द्वैरथं कर्णपार्थयोः ।	059c  
अन्तरिक्षे महाराज देवगन्धर्वराक्षसाः ॥	059e  
एवं सर्वेषु भूतेषु द्विधा भूतेषु भारत ।	060a  
आशंसमानेषु जयं राधेयस्यार्जुनस्य च ।	060c  
विमानायुतसम्बाधमाकाशमभवत्तदा ॥	060e  
ईहामृगव्यालमृगैर्द्विपाश्वरथपङ्क्तिभिः ।	061a  
ऊह्यमानाः परे मेघैर्वायुना च मनीषिणः ।	061c  
दिदृक्षवः समाजग्मुः कर्णार्जुनसमागमम् ॥	061e  
देवदानवगन्धर्वा नागयक्षपतत्रिणः ।	062a  
महर्षयो देवगणाः पितरश्च स्वधाभुजः ॥	062c  
तपोविद्यौषधीसिद्धा नानारूपाम्बरत्विषः ।	063a  
अन्तरिक्षे महाराज विवदन्तोऽवतस्थिरे ॥	063c  
ब्रह्मा ब्रह्मर्षिभिः सार्धं प्रजापतिभिरेव च ।	064a  
आस्थितो यानमाकाशे दिव्यं तेजः समागताः ॥	064c  
ततः प्रजापतिस्तूर्णमाजगाम महामते ।	065a  
द्वैरथं युधि तं द्रुष्टं कर्णपाण्डवयोस्तदा ॥	065c  
विजित्य कर्णः स्विदिमां वसुन्धरामथार्जुनः स्वित्प्रतिपद्यतेऽखिलाम् ।	066a  
इतीश्वरस्यापि बभूव संशयः प्रजापतेः प्रेक्ष्य तयोर्महद्बलम् ॥ ॥	066c  

इति श्रीमन्महाभारते कर्णपर्वणि सप्तदशदिवसयुद्धे एकनवतितमोऽध्यायः ॥ 91 ॥
