अध्यायः 065

सङ्कुलयुद्धम् ॥ 1 ॥

सञ्जय उवाच ।	001  
ततः श्वेताश्वसंयुक्ते नारायणसमाहिते ।	001a  
तिष्ठन्रथवरे श्रीमानर्जुनः समपद्यत ॥	001c  
तद्बलं नृपतिश्रेष्ठ तावकं विजयो रणे ।	002a  
व्यक्षोभयदुदीर्णाश्वं महोदधिमिवानिलः ॥	002c  
दुर्योधनस्तव सुतः प्रमत्ते श्वेतवाहने ।	003a  
अभ्येत्य सहसा क्रुद्धः सैन्यार्धेनाभिसंवृतः ॥	003c  
पर्यवारयदायान्तं युधिष्ठिरममर्षणम् ।	004a  
क्षुरप्राणां त्रिसप्तत्या ततोऽविध्यत पाण्डवम् ॥	004c  
अक्रुध्यत भृशं तत्र कुन्तीपुत्रो युधिष्ठिरः ।	005a  
स भल्लांस्त्रिंशतस्तूर्णं तव पुत्रे न्यवेशयत् ॥	005c  
ततो धावन्त कौरव्या जिघृक्षन्तो युधिष्ठिरम् ॥	006ac  
दुष्टभावान्पराञ्ज्ञात्वा समवेता महारथाः ।	007a  
आजग्मुस्तं परीप्सन्तः कुन्तीपुत्रं युधिष्ठिरम् ॥	007c  
\'सञ्जय उवाच ।	008  
युधिष्ठिरश्चित्रसेनं शरवर्षैरवाकिरत् ।	008a  
चित्रसेनस्तु कौन्तेयं सङ्क्रुद्धः समवारयत् ॥	008c  
मुहूर्ताद्विमुखीकृत्य चित्रसेनं स धर्मराट् ।	009a  
तावकं सैन्यमभ्यघ्नत्समन्तान्निशितैः शरैः ॥	009c  
तावका हि महाबाहो दुर्योधनपुरोगमाः ।	010a  
युधिष्ठिरं जिघृक्षन्तः सर्वसैन्यं समाक्षिपन् ॥	010c  
दृष्टप्रभावांस्तान्मत्वा समवेतान्महारथान् ।	011a  
आजग्मुः सम्परीप्सन्तः पाण्डवेयं युधिष्ठिरम्\' ॥	011c  
नकुलः सहदेवश्च धृष्टद्युम्नश्च पार्षतः ।	012a  
अक्षौहिण्या परिवृतास्तेऽभ्यधावन्युधिष्टिरम् ॥	012c  
भीमसेनश्च नाराचैर्मृद्नंस्तव महारथान् ।	013a  
अभ्यधावदभिप्रेप्सू राजानं शत्रुभिर्वृतम् ॥	013c  
तांस्तु सर्वान्महेष्वासान्कर्णो वैकर्तनो वृषा ।	014a  
शरवर्षेण महता प्रत्यवारयदागतान् ॥	014c  
शरौघान्विसृजन्तस्ते प्रेरयन्तश्च कुञ्जरान् ।	015a  
न शेकुर्यत्नवन्तोऽपि राधेयं प्रतिवीक्षितुम् ॥	015c  
तांश्च सर्वान्महेष्वासान्सर्वशस्त्रविशारदान् ।	016a  
महता शरवर्षेण राधेयः प्रत्यवारयत् ॥	016c  
दुर्योधनं च विंशत्या नाराचानां कृती बली ।	017a  
अविध्यत्तूर्णमभ्येत्य सहदेवो महीपतिम् ॥	017c  
स विद्धः सहदेवेन रराज बलसन्निधौ ।	018a  
प्रभिन्न इव मातङ्गो रुधिरेण परिप्लुतः ॥	018c  
दृष्ट्वा तव सुतं तत्र गाढविद्धं सुतेजनैः ।	019a  
अभ्यधावद्दृढं क्रुद्धो राधेयो रथिनां वरः ॥	019c  
दुर्योधनं तथा दृष्ट्वा शीघ्रमस्त्रमुदीर्य सः ।	020a  
अवधीत्पाण्डवानीकं पाञ्चालांश्चैव मारिष ॥	020c  
ततो यौधिष्ठिरं सैन्यं वध्यमानं महात्मना ।	021a  
सहसा प्राद्रावद्राजन्सूतपुत्रशरार्दितम् ॥	021c  
विविधा विशिखास्तत्र सम्पतन्ति परस्परम् ।	022a  
भल्लाः पुङ्खसमाश्लिष्टाः सूतपुत्रधनुश्च्युताः ॥	022c  
अन्तरिक्षे शरौघाणां पततां च परस्परम् ।	023a  
सङ्घर्षेण महाराज पावकः समजायत ॥	023c  
तकतो दशदिशः कर्णः शलभैरिव यायिभिः ।	024a  
अभ्यघ्नंस्तरसा राजञ्शरैः परशरीरगैः ॥	024c  
रक्तचन्दनसन्दिग्धौ मणिहेमविभूषितौ ।	025a  
बाहू व्यत्यक्षिपत्कर्णः परमास्त्रं विदर्शयन् ॥	025c  
ततः सर्वा दिशो राजन्सायकैर्विप्रमोहयन् ।	026a  
अपीडयद्भृशं कर्णो धर्मराजं युधिष्ठिरम् ॥	026c  
ततः क्रुद्धो महाराज धर्मपुत्रो युधिष्ठिरः ।	027a  
निशितैरिषुभिः कर्णं पञ्चाशद्भिः समार्पयत् ॥	027c  
[बाणान्धकारमभवत्तद्युद्धं घोरदर्शनम् ।	028a  
हाहाकारो महानासीत्तावकानां विशाम्पते ॥	028c  
वध्यमाने तदा सैन्ये धर्मपुत्रेण मारिष ।	029a  
सायकैर्विविधैस्तीक्ष्णैः कङ्कपत्रैः शिलाशितैः ।	029c  
भल्लैरनेकैर्विविधैः शक्त्यृष्टिमुसलैरपि ॥	029e  
यत्र यत्र स धर्मात्मा दुष्टां दृष्टिं व्यसर्जयत् ।	030a  
तत्र तत्र व्यशीर्यन्त तावका भरतर्षभ ॥	030c  
कर्णोऽपि भृशसङ्कुद्रो धर्मराजं युधिष्ठिरम् ।	031a  
नाराचैरर्धचन्द्रैश्च वत्सदन्तैश्च संयुगे ॥	031c  
अमर्षी क्रोधनश्चैव रोषप्रस्फुरिताननः ।	032a  
सायकैरप्रमेयात्मा युधिष्ठिरमभिद्रवत् ॥	032c  
युधिष्ठिरश्चापि स तं स्वर्णपुङ्खैः शितैः शरैः ॥]	033ac  
प्रहसन्निव तं कर्णः कङ्कपत्रैः शिलाशितैः ।	034a  
उरस्यविध्यद्राजानं कुन्तीपुत्रं युधिष्ठिरम् ॥	034c  
स पीडितो भृशं तेन धर्मराजो युधिष्ठिरः ।	035a  
उपविश्य रथोपस्थे सूतं याहीत्यनोदयत् ॥	035c  
अक्रोशन्त ततः सर्वे धार्तराष्ट्राः सराजकाः ।	036a  
गृह्णीध्वमिति राजानमभ्यधावन्त सर्वशः ॥	036c  
ततः शताः सप्तदश केकयानां प्रहारिणाम् ।	037a  
पञ्चालैः सहिता राजन्धार्तराष्ट्रान्न्यवारयन् ॥	037c  
तस्मिन्सुतुमुले युद्धे वर्तमाने जनक्षये ।	038a  
दुर्योधनश्च भीमश्च समेयातां महाबलौ ॥ ॥	038c  

इति श्रीमन्महाभारते कर्णपर्वणि सप्तदशदिवसयुद्धे पञ्चषष्टितमोऽध्यायः ॥ 65 ॥
