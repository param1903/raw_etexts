अध्यायः 046

भीमकर्णयोर्युद्धम् ॥ 1 ॥ भीमेन दुर्योधनानुजानां कतिपयानां हननम् ॥ 2 ॥ सङ्कुलयुद्धं च ॥ 3 ॥

धृतराष्ट्र उवाच ।	001  
सुदुष्करमिदं कर्म कृतं भीमेन सञ्जय ।	001a  
येन कर्णो महाबाहू रथोपस्थे निपातितः ॥	001c  
कर्णो ह्येको रणे हन्ता पाण्डवान्सृञ्जयैः सह ।	002a  
इति दुर्योधनः सूत प्राब्रवीन्मां मुहुर्मुहुः ॥	002c  
पराजितं तु राधेयं दृष्ट्वा भीमेन संयुगे ।	003a  
ततः परं किमकरोत्पुत्रो दुर्योधनो मम ॥	003c  
सञ्जय उवाच ।	004  
विमुखं प्रेक्ष्य राधेयं सूतपुत्रं महाहवे ।	004a  
पुत्रस्तव महाराज सोदर्यानिदमब्रवीत् ॥	004c  
शीघ्रं गच्छत भद्रं वो राधेयं परिरक्षत ।	005a  
भीमसेनभयेऽगाधे मज्जन्तं व्यसनार्णवे ॥	005c  
ते तु राज्ञा समादिष्टा भीमसेनं जिघांसवः ।	006a  
अभ्यवर्तन्त सङ्क्रुद्धाः पतङ्गाः पावकं यथा ॥	006c  
श्रुतायुर्दुर्धरः क्राथो विवित्सुर्विकटः समः ।	007a  
निषङ्गी कवची पाशी तथा नन्दोपनन्दकौ ॥	007c  
दुष्प्रधर्षः सुबाहुश्च वातवेगसुवर्चसौ ।	008a  
धनुर्ग्राहो दुर्मदश्च जलसन्धः शलः सहः ॥	008c  
एते रथैः परिवृता वीर्यवन्तो महाबलाः ।	009a  
भीमसेनं समासाद्य समन्तात्पर्यवारयन् ॥	009c  
ते व्यमुञ्चञ्छरव्रातान्नानालिङ्गान्समन्ततः ।	010a  
स तैरभ्यर्द्यमानस्तु भीमसेनो महाबलः ॥	010c  
तेषामापततां क्षिप्रं सुतानां ते जनाधिप ।	011a  
रथैः पञ्चशतैः सार्धं पञ्चाशदहनद्रथान् ॥	011c  
विवित्सोस्तु ततः क्रुद्धो भल्लेनापाहरच्छिरः ।	012a  
भीमसेनो महाराज तत्पपात हतं भुवि ॥	012c  
सकुण्डलशिरस्त्राणं पूर्णचन्द्रोपमं तथा ।	013a  
\'अशोभत महाराज पूर्णचन्द्र इवाम्बरे\' ॥	013c  
तं दृष्ट्वा निहतं शूरं भ्रातरः सर्वतस्तदा ।	014a  
अभ्यद्रवन्त समरे भीमं भीमपराक्रमम् ॥	014c  
ततोऽपराभ्यां भल्लाभ्यां पुत्रयोस्ते महाहवे ।	015a  
जहार समरे प्राणान्भीमो भीमपराक्रमः ॥	015c  
तौ धरामन्वपद्येतां वातरुग्णाविव द्रुमौ ।	016a  
विकटश्च सहश्चोभौ देवपुत्रोपमौ नृप ॥	016c  
ततस्तु त्वरितो भीमः क्राथं निन्ये यमक्षयम् ।	017a  
नाराचेन सुतीक्ष्णेन स हतो न्यपतद्भुवि ॥	017c  
हाहाकारस्ततस्तीव्रः सम्बभूव जनेश्वर ।	018a  
वध्यमानेषु वीरेषु तव पुत्रेषु धन्विषु ॥	018c  
तेषां सुलुलिते सैन्ये पुनर्भीमो महाबलः ।	019a  
नन्दोपनन्दौ समरे प्रैषयद्यमसादनम् ॥	019c  
ततस्ते प्राद्रवन्भीताः पुत्रास्ते विह्वलीकृताः ।	020a  
भीमसेनं रणे दृष्ट्वा कालान्तकयमोपमम् ॥	020c  
पुत्रांस्ते निहतान्दृष्ट्वा सूतपुत्रः सुदुर्मनाः ।	021a  
हंसवर्णान्हयान्भूयः प्रैषयद्यत्र पाण्डवः ॥	021c  
ते प्रेषिता महाराज मद्रराजेन वाजिनः ।	022a  
भीमसेनरथं प्राप्य समसज्जन्त वेगिताः ॥	022c  
स सन्निपातस्तुमुलो घोररूपो विशाम्पते ।	023a  
आसीद्रौद्रो महाराज कर्णपाण्डवयोर्मृधे ॥	023c  
दृष्ट्वा मम महाराज तौ समेतौ महारथौ ।	024a  
आसीद्बुद्धिः कथं युद्धमेतदद्य भविष्यति ॥	024c  
ततो भीमो रणश्लाघी छादयामास पत्रिभिः ।	025a  
कर्णं रणे महाराज पुत्राणां तव पश्यताम् ॥	025c  
ततः कर्णो भृशं क्रुद्धो भीमं नवभिरायसैः ।	026a  
विव्याध परमास्त्रज्ञो भल्लैः सन्नतपर्वभिः ॥	026c  
तान्निहत्य महाबाहुर्भीमो भीमपराक्रमः ।	027a  
आकर्णपूर्णैर्विशिखैः कर्णं विव्याध सप्तभिः ॥	027c  
ततः कर्णो महाराज आशीविष इव श्वसन् ।	028a  
शरवर्षेण महता छादयामास पाण्डवम् ॥	028c  
भीमोऽपि ततं शरव्रातैश्छादयित्वा महारथम् ।	029a  
पश्यतां कौरवेयाणां विननर्द महाबलः ॥	029c  
ततः कर्णो भृशं क्रुद्धो दृढमादाय कार्मुकम् ।	030a  
भीमं विव्याध दशभिः कङ्कपत्रैः शिलाशितैः ।	030c  
कार्मुकं चास्य चिच्छेद भल्लेन निशितेन च ॥	030e  
ततो भीमो महाबाहुर्हेमपट्टविभूषितम् ।	031a  
परिघं घोरमादाय मृत्युदण्डमिवापरम् ।	031c  
कर्णस्य निधनाकाङ्क्षी चिक्षेपातिबलो नदन् ॥	031e  
तमापतन्तं परिघं वज्राशनिसमस्वनम् ।	032a  
चिच्छेद बहुधा कर्णः शरैराशीविषोपमैः ॥	032c  
ततः कार्मुकमादाय भीमो दृढतरं तदा ।	033a  
छादयामास विशिखैः कर्णं परबलार्दनम् ॥	033c  
ततो युद्धमभूद्धोरं कर्णपाण्डवयोर्मृधे ।	034a  
बलीन्द्रयोरिव मुहुः परस्परवधैषिणोः ॥	034c  
ततः कर्णो महाराज भीमसेनं त्रिभिः शरैः ।	035a  
आकर्णपूर्णैर्विव्याध दृढमानम्य कार्मुकम् ॥	035c  
सोऽतिविद्धो महेष्वासः कर्णेन बलिनां वरः ।	036a  
घोरमादत्त विशिखं कर्णकायावदारणम् ॥	036c  
तस्य भित्त्वा तनुत्राणं भित्त्वा कायं च सायकः ।	037a  
प्राविशद्धरणीं राजन्वल्मीकमिव पन्नगः ॥	037c  
स तेनातिप्रहारेण व्यथितो विह्वलन्निव ।	038a  
सञ्चचाल रथे कर्णः क्षितिकम्पे यथाऽचलः ॥	038c  
ततः कर्णो महाराज रोषामर्षसमन्वितः ।	039a  
भीमं तं पञ्चविंशत्या नाराचानां समार्पयत् ॥	039c  
चिच्छेद कार्मुकं तूर्णं पाण्डवस्याशु पत्रिणा ॥	040ac  
ततो मुहूर्ताद्राजेन्द्र नातिकृच्छ्राद्धसन्निव ।	041a  
विरथं भीमकर्माणं भीमं कर्णश्चकार ह ॥	041c  
विरथो भरतश्रेष्ठ प्रहसन्ननिलोपमः ।	042a  
गदां गृह्य महाबाहुरपतत्स्यन्दनोत्तमात् ॥	042c  
गदया च महाराज कर्णस्य रथकूबरम् ।	043a  
पोथयामास सङ्क्रुद्धः समरे शत्रुतापनः ॥	043c  
स क्रोधवशमापन्नः पाण्डुपुत्रः प्रतापवान् ।	044a  
विद्राव्य गदया वीरस्तव पुत्रान्महाहवे ॥	044c  
नागान्सप्तशतान्राजन्नीषादन्तान्प्रहारिणः ।	045a  
व्यधमत्सहसा भीमः क्रुद्धरूपः परन्तपः ॥	045c  
दन्तवेष्टेषु नेत्रेषु कुम्भेषु च कटेषु च ।	046a  
मर्मस्वपि च मर्मज्ञस्तान्नागानवधीद्बली ॥	046c  
\'अर्दिता भीमसेनेन विनदन्तो भृशातुराः\' ।	047a  
ततस्ते प्राद्रवन्भीताः प्रहताश्च पुनःपुनः ।	047c  
महामात्रास्तमावव्रुर्मेघा इव दिवाकरम् ॥	047e  
तान्स सप्तशतान्नागान्सारोहायुधकेतनान् ।	048a  
भूमिष्ठो गदया जघ्ने वज्रेणेन्द्र इवाचलान् ॥	048c  
ततः सुबलपुत्रस्य नागानतिबलान्पुनः ।	049a  
पोथयामास कौन्तेयो द्विपञ्चाशदरिन्दमः ॥	049c  
तथा रथशतं साग्रं पत्तींश्च शतशोऽपरान् ।	050a  
न्यहनत्पाण्डवो युद्धे तापयंस्तव वाहिनीम् ॥	050c  
प्रताप्यमानं सूर्येण भीमेन च महात्मना ।	051a  
तव सैन्यं सञ्चुकोच चर्माग्नावाहितं यथा ॥	051c  
ते भीमभयसन्त्रस्तास्तावका भरतर्षभ ।	052a  
विहाय समरे कर्णं दुद्रुवुर्वै दिशो दश ॥	052c  
रथाः पञ्चशताश्चान्ये ह्रादिनः शरवर्षिणः ।	053a  
भीममभ्यद्रवन्घ्नन्तः शरपूगैः समन्ततः ॥	053c  
तान्स पञ्चशतान्वीरान्सपताकध्वजायुधान् ।	054a  
पोथयामास गदया भीमो विष्णुरिवासुरान् ॥	054c  
ततः शकुनिनिर्दिष्टाः सादिनः शूरसम्मताः ।	055a  
त्रिसाहस्राण्यभिययुः शरशक्त्यृष्टिपाणयः ॥	055c  
तान्प्रत्युद्गम्य यवनान्साश्वारोहांस्तदाऽरिहा ।	056a  
विविधान्विचरन्मार्गान्गदया समपोथयत् ॥	056c  
तेषामासीन्महाञ्छब्दस्ताडितानां च सर्वशः ।	057a  
अग्निभिर्दह्यमानानां नलानामिव भारत ॥	057c  
एवं सुबलपुत्रस्य त्रिसाहस्रान्हयोत्तमान् ।	058a  
हत्वाऽन्यं रथमास्थाय क्रुद्धो राधेयमभ्ययात् ॥	058c  
कर्णोऽपि समरे राजन्धर्मपुत्रमरिन्दमम् ।	059a  
स शरैश्छादयामास सारथिं चाप्यपातयत् ॥	059c  
ततः स प्रद्रुतं सैन्यं दृष्ट्वा कर्णो महारथः ।	060a  
अन्वधावत्किरन्बाणैः कङ्कपत्रैरजिह्मगैः ॥	060c  
राजानमभिधावन्तं शरैरावृत्य रोदसी ।	061a  
क्रुद्धः प्रच्छादयामास शरजालेन मारुतिः ॥	061c  
सन्निवृत्तस्ततस्तूर्णं राधेयः शत्रुकर्शनः ।	062a  
भीमं प्रच्छादयामास समन्तान्निशितैः शरैः ॥	062c  
भीमसेनरथप्रेप्सुं कर्णं भारत सात्यकिः ।	063a  
अभ्यर्दयदमेयात्मा पार्ष्णिग्रहणकारणात् ॥	063c  
भीमसेनरथप्रेप्सुं कर्णो भारत सात्यकिम् ।	064a  
अभ्यवर्तत शैनेयमर्दयञ्छरवृष्टिभिः ॥	064c  
तावन्योन्यं समासाद्य वृषभौ सर्वधन्विनाम् ।	065a  
विसृजन्तौ शरान्दीप्तान्विभ्राजेतां मनस्विनौ ॥	065c  
ताभ्यां वियति राजेन्द्र विततं भीमदर्शनम् ।	066a  
कौञ्चपृष्ठारुणं रौद्रं बाणजालं व्यदृश्यत ॥	066c  
नैव सूर्यप्रभा राजन्न दिशः प्रदिशस्तथा ।	067a  
प्राज्ञासिष्म वयं ते वा शरैर्मुक्तैः सहस्रशः ॥	067c  
मध्याह्ने तपतो राजन्भास्करस्य महाप्रभाः ।	068a  
हृताः सर्वाः शरौघैस्तैः कर्णमाधवयोस्तदा ॥	068c  
सौबलं कृतवर्माणं द्रौणिमाधिरथिं कृपम् ।	069a  
संसक्तान्पाण्डवैर्दृष्ट्वा निवृत्ताः कुरवः पुनः ॥	069c  
तेषामापततां शब्दस्तीव्र आसीद्विशाम्पते ।	070a  
उद्वृत्तानां यथा वृष्ट्या सागराणां भयावहः ॥	070c  
ते सेने भृशसंसक्ते दृष्ट्वाऽन्योन्यं महाहवे ।	071a  
हर्षेण महता युक्ते परिगृह्य परस्परम् ॥	071c  
ततः प्रववृते युद्धं मध्यं प्राप्ते दिवाकरे ।	072a  
यादृशं नैवमस्माभिर्दृष्टपूर्वं न च श्रुतम् ॥	072c  
बलौघस्तु समासाद्य बलौघं सहसा रणे ।	073a  
उपसर्पत वेगेन वार्योघ इव सागरम् ॥	073c  
आसीन्निनादः सुमहान्बाणौघानां परस्परम् ।	074a  
गर्जतां सागरौघाणां यथा स्यान्निःस्वनो महान् ॥	074c  
ते तु सेने समासाद्य वेगवत्यौ परस्परम् ।	075a  
एकीभावमनुप्राप्ते नद्याविव समागमे ॥	075c  
ततः प्रववृते युद्धं घोररूपं विशाम्पते ।	076a  
कुरूणां पाण्डवानां च लिप्सतां सुमहद्यशः ॥	076c  
शूराणां गर्जतां तत्र ह्यविच्छेदकृता गिरः ।	077a  
श्रूयन्ते विविधा राजन्नामान्युद्दिश्य भारत ॥	077c  
यस्य यद्धि रणे व्यङ्गं पितृतो मातृतोऽपि वा ।	078a  
कर्मतः शीलतो वाऽपि स तच्छ्रावयते युधि ॥	078c  
तान्दृष्ट्वा समरे शूरांस्तर्जमानान्परस्परम् ।	079a  
अभवन्मे मती राजन्नैषामस्तीति जीवितम् ॥	079c  
तेषां दृष्ट्वा तु क्रुद्धानां वपूंष्यमिततेजसाम् ।	080a  
अभवन्मे भयं तीव्रं कथमेतद्भविष्यति ॥	080c  
ततस्ते पाण्डवा राजन्कौरवाश्च महारथाः ।	081a  
ततक्षुः सायकैस्तूर्णमन्योन्यं विजयैषिणः ॥ ॥	081c  

इति श्रीमन्महाभारते कर्णपर्वणि सप्तदशदिवसयुद्धे षट्चत्वारिंशोऽध्यायः ॥ 46 ॥
