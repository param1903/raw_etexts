अध्यायः 060

गजयुद्धम् ॥ 1 ॥ सङ्कुलयुद्धम् ॥ 2 ॥

सञ्जय उवाच ।	001  
हस्तिभिस्तु महामात्रास्तव पुत्रेण चोदिताः ।	001a  
धृष्टद्युम्नं घ्नतेत्याशु क्रुद्धाः पार्षतमभ्ययुः ॥	001c  
प्राच्याश्च दाक्षिणात्याश्च प्रवरा गजयोधिनः ।	002a  
अङ्गा वङ्गाश्च पुण्ड्राश्च मागधास्ताम्रलिप्तकाः ॥	002c  
मेकलाः कोशला मद्रा दशार्णा निषधास्तथा ।	003a  
गजयुद्धेषु कुशलाः कलिङ्गैः सह भारत ॥	003c  
शरतोमरनाराचैर्वृष्टिमन्त इवाम्बुदाः ।	004a  
सिषिचुस्ते ततः सर्वे पाञ्चालबलमाहवे ॥	004c  
तानभिद्रवतो नागान्मदवेगसमुद्धतान् ।	005a  
विपाठक्षुरनाराचैर्धृष्टद्युम्नो ह्यवीवृषत् ॥	005c  
एकैकं दशभिः षड्भिरष्टाभिरपि पार्षतः ।	006a  
द्विरदानभिविव्याध क्षिप्रं गिरिनिभाञ्शरैः ॥	006c  
प्रच्छाद्यमानं द्विरदैर्मेघैरिव दिवाकरम् ।	007a  
पर्ययुः पाण्डुपाञ्चाला नदन्तो ह्यात्तकार्मुकाः ॥	007c  
तान्नागानभिवर्षन्तो ज्यातलत्रविनादिनः ।	008a  
वीरनृत्यं प्रनृत्यन्तः शूरतालप्रचोदितैः ।	008c  
नकुलः सहदेवश्च द्रौपदेयाः प्रभद्रकाः ॥	008e  
सात्यकिश्च शिखण्डी च चेकितानश्च वीर्यवान् ।	009a  
समन्तात्सिषिचुर्वीरा मेघास्तोयैरिवाचलान् ॥	009c  
ते म्लेच्छैः प्रेषिता नागा नरानश्वान्रथानपि ।	010a  
हस्तैराक्षिप्य ममृदुः पद्भिश्चाप्यतिमन्यवः ॥	010c  
बिभिदुश्च विषाणाग्रैः समाक्षिप्य च चिक्षिपुः ।	011a  
विषाणलग्नाश्चाप्यन्ये परिपेतुर्विभीषणाः ॥	011c  
प्रमुखे वर्तमानं तु द्विपमङ्गस्य सात्यकिः ।	012a  
नाराचेनोग्रवेगेन भित्त्वा मर्माण्यताडयत् ॥	012c  
तस्यावर्जितकायस्य द्विरदादुत्पतिष्यतः ।	013a  
नाराचेनाहनद्वक्षः सात्यकिः सोऽपतद्भुवि ॥	013c  
पुण्ड्रस्यापततो नागं चलन्तमिव पर्वतम् ।	014a  
सहदेवः प्रसन्नाग्रैर्नाराचैरहनत्त्रिभिः ॥	014c  
विपताकं वियन्तारं विवर्मध्वजजीवितम् ।	015a  
तं कृत्वा द्विरदं भूयः सहदेवोऽङ्गमभ्ययात् ॥	015c  
सहदेवं तु नकुलो वारयित्वाङ्गमार्दयत् ।	016a  
नाराचैर्यमदण्डाभैस्त्रिभिर्नागं शतेन तम् ॥	016c  
दिवाकरकरप्रख्यानङ्गश्चिक्षेप तोमरान् ।	017a  
नकुलाय शतान्यष्टौ त्रिधैकैकं तु सोऽच्छिनत् ॥	017c  
तथाऽर्धचन्द्रेण शिरस्तस्य चिच्छेद पाण्डवः ।	018a  
स पपात हतो म्लेच्छस्तेनैव सह दन्तिना ॥	018c  
अथाङ्गपुत्रे निहते हस्तिशिक्षाविशारदे ।	019a  
अङ्गाः क्रुद्धा महामात्रा नागैर्नकुलमभ्ययुः ॥	019c  
चलत्पताकैः सुमुखैर्हेमकक्ष्यातनुच्छदैः ।	020a  
मिमर्दिषन्तस्त्वरिताः प्रदीप्तैरिव पर्वतैः ॥	020c  
मेकलोत्कलकालिङ्गा निषधास्ताम्रलिप्तकाः ।	021a  
शरतोमरवर्षाणि विमुञ्चन्तो जिघांसवः ॥	021c  
तैश्छाद्यमानं नकुलं निशाकरमिवाम्बुदैः ।	022a  
परिपेतुः सुसंरब्धाः पाण्डुपाञ्चालसात्यकाः ॥	022c  
ततस्तदभवद्युद्धं रथिनां हस्तिभिः सह ।	023a  
सृजतां शरवर्षाणि तोमरांश्च सहस्रशः ॥	023c  
नागानां प्रास्फुटन्कुम्भा मर्माणि च नखानि च ।	024a  
दन्ताश्चैवातिविद्धानां नाराचैर्हेमभूषणैः ॥	024c  
तेषामष्टौ महानागांश्चतुःषष्ट्या सुतेजनैः ।	025a  
नाराचैः सहदेवस्तान्पातयामास सादिभिः ॥	025c  
अञ्जोगतिभिरायम्य प्रयत्नाद्धनुरुत्तमम् ।	026a  
नाराचैरहनन्नागान्नकुलः कुलनन्दनः ॥	026c  
ततः पाञ्चालशैनेयौ द्रौपदेयाः प्रभद्रकाः ।	027a  
शिखण्डी च महानागान्सिषिचुः शरवृष्टिभिः ॥	027c  
ते पाण्डुयोधाम्बुधरैः शत्रुद्विरदपर्वताः ।	028a  
बाणवर्षैर्हताः पेतुर्वज्रवर्षैरिवाचलाः ॥	028c  
एवं हत्वा तव गजांस्ते पाण्डुरथकुञ्जराः ।	029a  
द्रुतं सेनां च वर्षन्तो भिन्नकूलामिवापगाम् ॥	029c  
तां ते सेनां समालोड्य पाण्डुपुत्रस्य सैनिकाः ।	030a  
विक्षोभयित्वा च पुनः कर्णं समभिदुद्रुवुः ॥ ॥	030c  

इति श्रीमन्महाभारते कर्णपर्वणि सप्तदशदिवसयुद्धे षष्टितमोऽध्यायः ॥ 60 ॥

8-60-7 प्रच्छाद्यमानं धृष्टद्युम्नम् ॥ 8-60-13 आवर्जितः प्रहारवञ्चनेन रक्षितः कायो येन तस्य ॥
