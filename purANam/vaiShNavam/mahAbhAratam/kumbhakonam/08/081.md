अध्यायः 081

पार्थपराक्रमः ॥ 1 ॥ भीमेन दुर्योधनचोदितस्य शकुनेः पराजयः ॥ 2 ॥

सञ्जय उवाच ।	001  
श्रुत्वा तु रथनिर्घोषं सिंहनादं च संयुगे ।	001a  
अर्जुनः प्राह गोविन्दं शीघ्रं वाहय वाजिनः ॥	001c  
अर्जुनस्य वचः श्रुत्वा गोविन्दोऽर्जुनमब्रवीत् ।	002a  
एष गच्छामि सुक्षिप्रं यत्र भीमो व्यवस्थितः ॥	002c  
तं यान्तमश्वा हिमशङ्खवर्णाः सुवर्णमुक्तामणिजालनद्धाः ।	003a  
जम्भं जिघांसुं प्रगृहीतवज्रं हया यथा तत्र यथा वहंस्तदा ॥	003c  
रथाश्वमातङ्गपदातिसङ्घा बाणस्वनैर्नेमिखुरस्वनैश्च ।	004a  
सन्नादयन्तो वसुधां दिशश्च क्रुद्धा नृसिंहा जयमभ्युदीयुः ॥	004c  
तेषां च पार्थस्य च मारिषासीद्देहासुपापक्षपणं सुयुद्धम् ।	005a  
त्रैलोक्यहेतोरसुरैर्यथासीद्देवस्य विष्णोर्जयतां वरस्य ॥	005c  
तैरस्तमुच्चावचमायुधं तदेकः प्रचिच्छेद किरीटमाली ।	006a  
क्षुरार्धचन्द्रैर्निशितैश्च भल्लैः शिरांसि तेषां बहुधा च बाहून् ॥	006c  
छत्राणि वालव्यजनानि केतूनश्वान्रथान्पत्तिगणान्द्विपांश्च ।	007a  
ते पेतुरुर्व्यां बहुधा विकृत्ता वातप्रणुन्नानि यथा वनानि ॥	007c  
सुवर्णजालावनता महागजाः सवैजयन्तीध्वजयोधकल्पिताः ।	008a  
सुवर्णपुङ्घैरिषुभिः समाचिताश्चकाशिरे प्रज्वलिता यथाचलाः ॥	008c  
विदार्य नागाश्वरथान्धनञ्जयः शरोत्तमैर्वासववज्रसन्निभैः ।	009a  
द्रुतं ययौ कर्णजिघांसया तथा यथा मरुत्वान्बलभेदने पुरा ॥	009c  
ततः स पुरुषव्याघ्रस्तव सैन्यमरिन्दमः ।	010a  
प्रविवेश महाबाहुर्मकरः सागरं यथा ॥	010c  
तं हृष्टास्तावका राजन्रथपत्तिसमन्विताः ।	011a  
गजाश्वसादिबहुलाः पाण्डवं समुपाद्रवन् ॥	011c  
तेषामापततां पार्थमारावः सुमहानभूत् ।	012a  
सागरस्येव क्षुब्धस्य यथा स्यात्सलिलस्वनः ॥	012c  
ते तु तं पुरुषव्याघ्रं व्याघ्रा इव महारथाः ।	013a  
अभ्यद्रवन्त सङ्ग्रामे त्यक्त्वा प्राणकृतं भयम् ॥	013c  
तेषामापततां तत्र शरवर्षाणि मुञ्चताम् ।	014a  
अर्जुनो व्यधमत्सैन्यं महावातो घनानिव ॥	014c  
तेऽर्जुनं सहिता भूत्वा रथवंशैः प्रहारिणः ।	015a  
अभियाय महेष्वासा विव्यधुर्निशितैः शरैः ॥	015c  
ततोऽर्जुनः सहस्राणि रथवारणवाजिनाम् ।	016a  
प्रेषयामास विशिखैर्यमस्य सदनं प्रति ॥	016c  
ते वध्यमानाः समरे पार्थचापच्युतैः शरैः ।	017a  
तत्रतत्र स्म लीयन्ते भये जाते महारथाः ॥	017c  
तेषां चतुःशतान्वीरान्यतमानान्महारथान् ।	018a  
अर्जुनो निशितैर्बाणैरनयद्यमसादनम् ॥	018c  
ते वध्यमानाः समरे नानालिङ्गैः शितैः शरैः ।	019a  
अर्जुनं समभित्यज्य दुद्रुवुर्वै दिशो दश ॥	019c  
तेषां शब्दो महानासीद्द्रवतां वाहिनीमुखे ।	020a  
मेघौघस्येव भद्रं ते गिरिमासाद्य दीर्यतः ॥	020c  
तां तु सेनां भृशं विद्ध्वा द्रावयित्वाऽर्जुनः शरैः ।	021a  
प्रायादभिमुखः पार्थः सूतानीकं हि मारिष ॥	021c  
तस्य शब्दो महानासीत्परानभिमुखस्य वै ।	022a  
गरुडस्येव पततः पन्नगार्थे यथा पुरा ॥	022c  
तं तु शब्दमभिश्रुत्य भीमसेनो महाबलः ।	023a  
बभूव परमप्रीतः पार्थदर्शनलालसः ॥	023c  
श्रुत्वैव पार्थमायान्तं भीमसेनः प्रतापवान् ।	024a  
त्यक्त्वा प्राणान्महाराज सेनां तव ममर्द ह ॥	024c  
स वायुवीर्यप्रतिमो वायुवेगसमो जवे ।	025a  
वायुवद्व्यचरद्भीमो वायुपुत्रः प्रतापवान् ॥	025c  
तेनार्द्यमाना राजेन्द्र सेना तव विशाम्पते ।	026a  
व्यभ्रश्यत महाराज भिन्ना नौरिव सागरे ॥	026c  
तां तु सेनां तदा भीमो दर्शयन्पाणिलाघवम् ।	027a  
शरैरवचकर्तोग्रैः प्रेपयिष्यन्यमक्षयम् ॥	027c  
तत्र भारत भीमस्य बलं दृष्ट्वातिमानुषम् ।	028a  
व्यत्रस्यन्त रणे योधाः कालस्येव युगक्षये ॥	028c  
तथाऽर्दितान्भीमबलान्भीमसेनेन भारत ।	029a  
दृष्ट्वा दुर्योधनो राजा इदं वचनमब्रवीत् ॥	029c  
सैनिकांश्च महेष्वासान्योधांश्च भरतर्षभ ।	030a  
समादिशन्रणे सर्वान्हत भीममिति स्म ह ॥	030c  
तस्मिन्हते हतं मन्ये पाण्डुसैन्यमशेषतः ॥	031ac   
प्रतिगृह्य च तामाज्ञां तव पुत्रस्य पार्थिवाः ।	032a  
भीमं प्रच्छादयामासुः शरवर्षैः समन्ततः ॥	032c  
गजाश्च बहुला राजन्नराश्च जयगृद्धिनः ।	033a  
रथे स्थिताश्च राजेन्द्र परिवव्रुर्वृकोदरम् ॥	033c  
स तैः परिवृतः शूरैः शूरो राजन्समन्ततः ।	034a  
शुशुभे भरतश्रेष्ठो नक्षत्रैरिव चन्द्रमाः ॥	034c  
परिवेषी यथा सोमः परिपूर्णो विराजते ।	035a  
स रराज तथा सङ्ख्ये दर्शनीयो नरोत्तमः ।	035c  
निर्विशेषो महाराज विजयेनैव संयुगे ॥	035e  
तस्य ते पार्थिवाः सर्वे शरवृष्टिं समासृजन् ।	036a  
क्रोधरक्तेक्षणाः शूरा हन्तुकामा वृकोदरम् ॥	036c  
तां विदार्य महासेनां शरैः सन्नतपर्वभिः ।	037a  
निश्चक्राम रणाद्भीमो मत्स्यो जालादिवाम्भसि ॥	037c  
हत्वा दशसहस्राणि गजानामनिवर्तिनाम् ।	038a  
नृणां शतसहस्रे द्वे द्वे शते चैव भारत ॥	038c  
पञ्च चाश्वसहस्राणि रथानां शतमेव च ।	039a  
हत्वा प्रास्यन्दयद्भीमो नदीं शोणितवाहिनीम् ॥	039c  
शोणितोदां रथावर्तां हस्तिग्राहसमाकुलाम् ।	040a  
नरमीनाश्वनक्रान्तां केशशैवलशाद्वलाम् ॥	040c  
सञ्छिन्नभुजनागेन्द्रां बहुरत्नापहारिणीम् ।	041a  
ऊरुग्राहां मज्जपङ्कां शीर्षोपलसमावृताम् ॥	041c  
धनुःकाशां शरावापां गदापरिघकेतनाम् ।	042a  
हंसछत्रध्वजोपेतामुष्णीषवरफेनिलाम् ॥	042c  
हारपद्माकरां चैव भूमिरेणूर्मिमालिनीम् ।	043a  
आर्यवृत्तवतीं सङ्ख्ये सुतरां भीरुदुस्तराम् ॥	043c  
योधग्राहवतीं सङ्ख्ये वहन्तीं पितृसादनम् ।	044a  
क्षणेन पुरुषव्याघ्रः प्रावर्तयत निम्नगाम् ॥	044c  
यथा वैतरणीमुग्रां दुस्तरामकृतात्मभिः ।	045a  
तथा दुस्तरणीं घोरां भीरूणां भयवर्धनीम् ॥	045c  
यतोयतः पाण्डवेयः प्रविष्टो रथसत्तमः ।	046a  
ततस्ततः प्रापतन्वै योधाः शतसहस्रशः ॥	046c  
एवं दृष्ट्वा कृतं कर्म भीमसेनेन संयुगे ।	047a  
दुर्योधनो महाराज शकुनिं वाक्यमब्रवीत् ॥	047c  
जहि मातुल सङ्ग्रामे भीमसेनं महाबलम् ।	048a  
अस्मिञ्जिते जितं मन्ये पाण्डवेयं महाबलम् ॥	048c  
ततः प्रायान्महाराज सौबलेयः प्रतापवान् ।	049a  
रणाय महते युक्तो भ्रातृभिः परिवारितः ॥	049c  
स समासाद्य सङ्ग्रामे भीमं भीमपराक्रमम् ।	050a  
वारयामास तं वीरो वेलेव मकरालयम् ॥	050c  
सन्न्यवर्तत तं भीमो वार्यमाणः शितैः शरैः ।	051a  
शकुनिस्तस्य राजेन्द्र वामपार्श्वे स्तनान्तरे ।	051c  
प्रेषयामास नाराचान्रुक्मपुङ्खाञ्शिलाशितान् ॥	051e  
वर्म भित्त्वा तु ते घोराः पाण्डवस्य महात्मनः ।	052a  
न्यमज्जन्त महाराज कङ्कबर्हिणवाससः ॥	052c  
सोऽतिविद्धो रणे भीमः शरं रुक्मविभूषितम् ।	053a  
प्रेषयामास स रुषा सौबलं प्रति भारत ॥	053c  
तमायान्तं शरं घोरं शकुनिः शत्रुतापनः ।	054a  
चिच्छेद सप्तधा राजन्कृतहस्तो महाबलः ॥	054c  
तस्मिन्निपतिते भूमौ भीमः क्रुद्धो विशाम्पते ।	055a  
धनुश्छिच्छेद भल्लेन सौबलस्य हसन्निव ॥	055c  
तदपास्य धनुश्छिन्नं सौबलेयः प्रतापवान् ।	056a  
अन्यदादाय वेगेन धनुर्भल्लांश्च षोडश ।	056c  
तैस्तस्य तु महाराज भल्लैः सन्नतपर्वभिः ॥	056e  
द्वाभ्यां स सारथिं ह्यार्च्छद्भीमं सप्तभिरेव च ।	057a  
ध्वजमेकेन चिच्छेद द्वाभ्यां छत्रं विशाम्पते ।	057c  
चतुर्भिश्चतुरो वाहान्विव्याध सुबलात्मजः ॥	057e  
ततः क्रुद्धो महाराज भीमसेनः प्रतापवान् ।	058a  
शक्तिं चिक्षेप समरे रुक्मदण्डामयस्मयीम् ॥	058c  
सा भीमभुजनिर्मुक्ता नागजिह्वेव चञ्चला ।	059a  
निपपात रणे तूर्णं सौबलस्य महात्मनः ॥	059c  
ततस्तामेव सङ्गृह्य शक्तिं कनकभूषणाम् ।	060a  
भीमसेनाय चिक्षेप क्रुद्धरूपो विशाम्पते ॥	060c  
सा निर्भिद्य भुजं सव्यं पाण्डवस्य महात्मनः ।	061a  
निपपात तदा भूमौ यथा विद्युन्नभश्च्युता ॥	061c  
अथोत्क्रुष्टं महाराज धार्तराष्ट्रैः समन्ततः ।	062a  
न तु तं ममृषे भीमः सिंहनादं तरस्विनाम् ॥	062c  
अन्यद्गृह्य धनुः सज्यं त्वरमाणो महाबलः ।	063a  
मुहूर्तादिव राजेन्द्र च्छादयामास सायकैः ।	063c  
सौबलस्य बलं सङ्ख्ये त्यक्त्वा नादं महाबलः ॥	063e  
तस्याश्वांश्चतुरो हत्वा सूतं चैव विशाम्पते ।	064a  
ध्वजं चिच्छेद भल्लेन त्वरमाणः पराक्रमी ॥	064c  
हताश्वं रथमुत्सृज्य त्वरमाणो नरोत्तमः ।	065a  
तस्थौ विस्फारयंश्चापं क्रोधरक्तेक्षणः श्वसन् ॥	065c  
शरैश्च बहुधा राजन्भीममार्च्छत्समन्ततः ॥	066ac  
प्रतिहत्य तु वेगेन भीमसेनः प्रतापवान् ।	067a  
धनुश्चिच्छेद सङ्क्रुद्धो विव्याध च शितैः शरैः ॥	067c  
सोऽतिविद्धो बलवता शत्रुणा शत्रुकर्शनः ।	068a  
निपपात तदा भूमौ किञ्चित्प्राणो नराधिपः ॥	068c  
ततस्तं विह्वलं ज्ञात्वा पुत्रस्तव विशाम्पते ।	069a  
अपोवाह रथेनाजौ भीमसेनस्य पश्यतः ॥	069c  
शकुनिं विह्वलं दृष्ट्वा धार्तराष्ट्राः पराङ्मुखाः ।	070a  
प्रदुद्रुवुर्दिशो भीता भीमसेनभयात्प्रभो ॥	070c  
सौबले निर्जिते राजन्भीमसेनेन धन्विना ।	071a  
भयेन महताऽऽविष्टः पुत्रो दुर्योधनस्तव ।	071c  
अपायाज्जवनैरश्वैः सापेक्षो मातुलं प्रति ॥	071e  
पराङ्मुखं तु राजानं दृष्ट्वा सैन्यानि भारत ।	072a  
विप्रजग्मुः समुत्सृज्य द्वैरथानि समन्ततः ॥	072c  
तान्दृष्ट्वा विद्रुतान्सर्वान्धार्तराष्ट्रान्पराङ्मुखान् ।	073a  
जवेनाभ्यापतद्भीमः किरञ्शरशतान्बहून् ॥	073c  
ते वध्यमाना भीमेन धार्तराष्ट्राः पराङ्मुखाः ।	074a  
कर्णमासाद्य समरे स्थिता राजन्समन्ततः ॥	074c  
स हि तेषां महावीर्यो द्वीपोऽभूत्सुमहाबलः ।	075a  
भिन्ननौका यथा राजन्द्वीपमासाद्य निर्वृताः ॥	075c  
भवन्ति पुरुषव्याघ्र नाविकाः कालपर्यये ।	076a  
तथा कर्णं समासाद्य तावकाः पुरुषर्षभ ॥	076c  
समाश्वस्ताः स्थिता राजन्सम्प्रहृष्टाः परस्परम् ।	077a  
समाजग्मुश्च युद्धाय मृत्युं कृत्वा निवर्तनम् ॥ ॥	077c  

इति श्रीमन्महाभारते कर्णपर्वणि सप्तदशदिवसयुद्धे एकाशीतितमोऽध्यायः ॥ 81 ॥
