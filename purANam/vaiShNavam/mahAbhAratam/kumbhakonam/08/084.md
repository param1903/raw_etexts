अध्यायः 084

सङ्कुलयुद्धम् ॥ 1 ॥

सञ्जय उवाच ।	001  
राजन्कुरूणां प्रबरैर्बलैर्भीममभिद्रुतम् ।	001a  
मज्जन्तमिव कौन्तेयमुज्जिहीर्षुर्धनञ्जयः ॥	001c  
विमृद्य सूतपुत्रस्य सेनां भारत सायकैः ।	002a  
प्राहिणोन्मृत्युलोकाय परवीरान्धनञ्जयः ॥	002c  
ततोऽस्याम्बरमाश्रित्य शरजालानि भागशः ।	003a  
अदृश्यन्त तथान्ये च निजघ्नुस्तव वाहिनीम् ॥	003c  
स पक्षिसङ्घाचरितमाकाशं पूरयञ्शरैः ।	004a  
धनञ्जयो महाबाहुः कुरूणामन्तकोऽभवत्	004c  
ततो भल्लैः क्षुरप्रैश्च नाराचैर्विमलैरपि ।	005a  
गात्राणि प्राच्छिनत्पार्थः शिरांसि च चकर्त ह ॥	005c  
छिन्नगात्रैर्विकवचैर्विशिरस्कैः समन्ततः ।	006a  
पातितैश्च पतद्भिश्च योधैरासीत्समावृता ॥	006c  
धनञ्जयशराभ्यस्तैः स्यन्दनाश्वरथद्विपैः ।	007a  
सञ्छिन्नभिन्नविध्वस्तैर्व्यङ्गाङ्गावयवैः स्तृता ।	007c  
गतसत्वैः ससत्वैश्च संवृताऽऽसीद्वसुन्धरा ॥	007e  
सुदुर्गमा सुविषमा घोराऽत्यर्थं सुदुर्दृशा ।	008a  
रणभूमिरभूद्राजन्महावैतरणी यथा ॥	008c  
ईषाचक्राक्षभल्लैश्च व्यश्वैः साश्वैश्च युध्यताम् ।	009a  
ससूतैर्हतसूतैश्च रथैः स्तीर्णाऽभवन्मही ॥	009c  
सुवर्णवर्मसन्नाहैर्योधैः कनकमालिभिः ।	010a  
आस्थिताः क्लृप्तवर्माणो भद्रा नित्यमदा द्विपाः ॥	010c  
क्रुद्धाः क्रुरैर्महामात्रैः प्रेषितार्जुनमभ्ययुः ।	011a  
चतुः शता रथवरा हताः पेतुः किरीटिना ॥	011c  
पर्यस्तानीव शृङ्गाणि ससत्वानि महागिरेः ।	012a  
धनञ्जयशराभ्यस्तैः स्तीर्णा भूर्वरवारणैः ॥	012c  
समन्ताज्जलदप्रख्यान्वारणान्मदवर्षिणः ।	013a  
अभिपेदेऽर्जुनरथो घनान्भिन्दन्निवांशुमान् ॥	013c  
हतैर्गजमनुष्याश्वैर्भिन्नैश्च बहुधा रथैः ।	014a  
विशस्त्रयन्त्रकवचैर्युद्धशौण्डैर्गतासुभिः ।	014c  
अपविद्धायुधैर्मार्गः स्तीर्णोऽभूत्फल्गुनेन वै ॥	014e  
विस्फारितं च गाण्डीवमत्यासीद्भैरवस्वनम् ।	015a  
सुघोषं वज्रनिष्पेषं स्तनयन्निव तोयदः ॥	015c  
ततः प्रादीर्यत चमूर्धनञ्जयशराहता ।	016a  
महावातसमाविद्धा महानौरिव सागरे ॥	016c  
नानारूपाः प्राणहराः शरा गाण्डीवचोदिताः ।	017a  
अलातोल्काशनिप्रख्यास्तव सैन्यं विनिर्दहन् ॥	017c  
महागिरौ वेणुवनं निशि प्रज्वलितं यथा ।	018a  
तथा तव महासैन्यं प्रास्फुरच्छरपीडितम् ॥	018c  
तद्विनष्टं सुविध्वस्तं तव सैन्यं किरीटिना ।	019a  
हतप्रविहतं बाणैः सर्वतः प्रद्रुतं दिशः ॥	019c  
सश्वापदा मृगगणा दावाग्नित्रासिता यथा ।	020a  
कुरवः पर्यवर्तन्त निर्दग्धाः सव्यसाचिना ॥	020c  
उत्सृज्य च महाबाहुं भीमसेनं तथा रणे ।	021a  
बलं कुरूणामुद्विग्नं सर्वमासीत्पराङ्मुखम् ॥	021c  
ततः कुरुषु भग्नेषु बीभत्सुरपराजितः ।	022a  
भीमसेनं समासाद्य मुहूर्तं सोऽभ्यवर्तत ॥	022c  
समागम्य च भीमेन मन्त्रयित्वा च फल्गुनः ।	023a  
विशल्यमरुजं चास्मै कथयित्वा युधिष्ठिरम् ॥	023c  
भीमसेनाभ्यनुज्ञातस्ततः प्रायाद्धनञ्जयः ।	024a  
नादयन्रथघोषेण पृथिवीं द्यां च भारत ॥	024c  
ततः परिवृतो वीरैर्दशभिः शत्रुतापनः ।	025a  
दुःशासनादवरजैस्तव पुत्रैर्धनञ्जयः ॥	025c  
ते तमभ्यर्दयन्बाणैरुल्काभिरिव कुञ्जरम् ।	026a  
आततेष्वसना वीरा नृत्यन्त इव भारत ॥	026c  
अपसव्यांस्तु तांश्चक्रे रथेन मधुसूदनः ।	027a  
नियुक्तान्हि स तान्मेने यमायाशु किरीटिना ॥	027c  
तथान्ये प्राणदन्मूढाः पराङ्मुखमिवार्जुनम् ॥	028ac  
तेषां नानदतां केतूनश्वांश्चापानि सारथीन् ।	029a  
नाराचैरर्धचन्द्रैश्च क्षिप्रं पार्थो न्यकृन्तत ॥	029c  
*अथान्यैर्दशभिर्भल्लैः शिरांस्येषामपातयत् ।	030a  
रोषसंरक्तनेत्राणि सन्दष्टौष्ठानि भूतले ॥	030c  
तेषां वक्राणि विबभुर्व्योम्नि तारागणा इव ॥	031ac  
तांस्तु भल्लैर्महावेगैर्दशभिर्दश कौरवान् ।	032a  
रुक्माङ्गदाव्रुक्मपुङ्खैर्हत्वा प्रायादमित्रहा ॥ ॥	032c  

इति श्रीमन्महाभारते कर्णपर्वणि सप्तदशदिवसयुद्धे चतुरशीतितमोऽध्यायः ॥ 84 ॥

8-84-* अत्रार्जुनकृतं दशधृतराष्ट्रपुत्रहननं विचारणीयम् ।
 8-84-17 विनिर्दहन्नित्यत्राडभाव आर्षः ॥
