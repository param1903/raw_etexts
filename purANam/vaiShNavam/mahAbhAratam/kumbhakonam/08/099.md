अध्यायः 099

शल्येन कर्णमरणाद्व्याकुलमनसो दुर्योधनस्य समाश्वासनम् ॥ 1 ॥ तथा तम्प्रति रणाङ्कणवर्णनम् ॥ 2 ॥ देवगन्धर्वादीनां स्वस्वस्थानगमनम् ॥ 3 ॥

सञ्जय उवाच ।	001  
कर्णं तु शूरं पतितं पृथिव्यां शराचितं शोणितदिग्धगात्रम् ।	001a  
यदृच्छया सूर्यमिवावनिं गतं दिदृक्षवः सम्परिवार्य तस्थुः ॥	001c  
प्रहृष्टवित्रस्तविषण्णविस्मितास्तथाऽपरे शोकसमन्विताऽभवन् ।	002a  
परे त्वदीयाश्च रणे विशाम्पते यथायथेष्टं पृतना तथा गता ॥	002c  
प्रविद्धवर्माभरणायुधाम्बरं धनञ्जयेन प्रहतं महारथम् ।	003a  
निशाम्य कर्णं कुरवः प्रदुद्रुवुर्हतर्षभं केसरिणेव गोकुलम् ॥	003c  
कृत्वा विमर्दं भृशमर्जुनेन कर्णं हतं केसरिणेव नागम् ।	004a  
दृष्ट्वा शयानं युधि मद्रराजश्छिन्नध्वजेनापययौ रथेन ॥	004c  
कर्णे हते पार्थभयात्प्रदुद्रुवुर्वैकर्तने धार्तराष्ट्राः सशल्याः ।	005a  
अवेक्षमाणा मुहुरर्जुनस्य केतुं महान्तं यशसा ज्वलन्तम् ॥	005c  
शल्यस्तु कर्णार्जुनयोर्विमर्दे बलानि दृष्ट्वा मृदितध्वजानि ।	006a  
ययौ स तेनैव रथेन तूर्णं हेलीकृतः सृञ्जयसोमकैश्च ॥	006c  
निपातितस्यन्दनवाजिनागं बलं च दृष्ट्वा हतसूतपुत्रम् ।	007a  
भीमस्तु भीमेन तदा स्वरेण समुन्नदद्रोदसी कम्पयंश्च ॥	007c  
आस्फोटयन्नृत्यति वल्गते च हते कर्णे त्रासयन्धार्तराष्ट्रान् ।	008a  
तदा राजन्सृञ्जयाः सोमकाश्च शङ्खान्दध्मुः सस्वजुश्चापि सर्वे ॥	008c  
परस्परं क्षत्रिया हृष्टरूपाः सूतात्मजे वै निहते तदानीम् ।	009a  
दुर्योधनोऽश्रुप्रतिपूर्णनेत्रो दीनो मुहुर्निश्वसन्नार्तरूपः ॥	009c  
मद्राधिपश्चापि विमूढचेतास्तूर्णं ध्वजेनापहृतेन तेन ।	010a  
रथेन दुर्योधनमेत्य तूर्णं पश्यन्सुदुःखात्तमुवाच राजन् ॥	010c  
विशीर्णनागाश्वरथप्रवीरं बलं त्वदीयं यमराष्ट्रकल्पम् ।	011a  
अन्योन्यमासाद्य हतैः शयानैर्नराश्वनागैर्गिरिकूटकल्पैः ॥	011c  
नैतादृशं भारत युद्धमासीद्यथा हि कर्णार्जुनयोर्बभूव ।	012a  
ग्रस्तौ हि कर्णेन समेत्य कृष्णावन्ये हि सर्वे तव शात्रवेयाः ॥	012c  
दैवं तु यत्तत्स्ववशे प्रवृत्तं तत्पाण्डवान्पाति निहन्ति चास्मान् ।	013a  
तवार्थसिद्ध्यर्थकरा हि सर्वे प्रसह्य वीरा निहता द्विषद्भिः ॥	013c  
कुबेरवैवस्वतवासवानां तुल्यप्रभावा वरुणस्य चापि ।	014a  
वीर्येण शौर्येण पराक्रमेण तैश्चापि युक्ता विमलैर्गुणौघैः ॥	014c  
अवध्यकल्पा निहता नरेन्द्रास्तवार्थकामा युधि पाण्डवेयैः ।	015a  
तन्मा शुचो भारत दिष्टमेतत्पर्यायसिद्धिर्न तु नित्यसिद्धिः ॥	015c  
एतद्वचो मद्रपतेर्निशम्य स्वं चाविनीतं मनसा विचिन्त्य ।	016a  
दुर्योधनोऽश्रुप्रतिपूर्णनेत्रो मुहुर्मुहुर्निश्वसन्नार्तरूपः ॥	016c  
*तद्व्यानमूकं कृपणं भृशार्तमार्तायनिर्दीनमुवाच राजन् ।	017a  
पश्येदमुग्रैर्नरवाजिनागैरायोधनं वीर हतैः सुपूर्णम् ॥	017c  
महीधराभैः पतितैश्च नागैः सकृत्प्रयत्नैः शरभिन्नगात्रैः ।	018a  
प्रविह्वलद्भिश्च गतासुभिश्च प्रध्वस्तवर्मायुधसर्वयोधैः ॥	018c  
वज्रापविद्धैरिव चाचलौघैर्विभिन्नपाषाणमृगद्रुमौघैः ।	019a  
प्रविद्धघण्टाङ्कुशतोमरध्वजैः सहेमजालै रुधिरौघसम्प्लवैः ॥	019c  
शरावनुन्नैः पतितैस्तुरङ्गैस्तनद्भिरार्तैः क्षतजं वमद्भिः ।	020a  
दीनैस्त्रसद्भिः परिवृत्तनेत्रैर्मही पतद्भिः कृपणा बभूव ॥	020c  
तथाऽपविद्धैर्गजवाजियूथैर्मन्दासुभिश्चापि गतासुभिश्च ।	021a  
रथैश्च नागैस्तुरगैश्च नुन्नैर्मही महावैतरणीव भाति ॥	021c  
गजैर्निकृत्तापरहस्तगात्रैरुद्वेपमानैः पतितैः पृथिव्याम् ।	022a  
रथर्षभैर्नागवराश्वयोधैः पदातिभिश्चाभिमुखैः परैर्हतैः ॥	022c  
विशीर्णवर्माभरणाम्बरायुधैर्युता प्रशान्तैरिव पावकैर्मही ।	023a  
शरप्रहाराभिहतैर्महाबलैरवेक्षमाणैः पतितैः समन्ततः ॥	023c  
प्रनष्टसञ्ज्ञैः पुनराश्वसद्भिर्मही बभौ कुम्भगतैरिवाग्निभिः ।	024a  
रत्नैश्च्युतैर्भूरतिदीप्तिमद्भिर्नक्तं ग्रहैर्द्यौर्विमलैर्विभाति ॥	024c  
शरास्तु कर्णार्जुनबाहुमुक्ता विदार्य नागांश्च मनुष्यदेहान् ।	025a  
प्राणान्निरस्याशु महीं प्रतीयुर्महोरगा वासमिवाभिनम्राः ॥	025c  
हतैर्मनुष्यैश्च गजैश्च सङ्ख्ये शरावभिन्नै रुधिरप्रदिग्धैः ।	026a  
धनञ्जयस्याधिरथेश्च मार्गे हतैरगम्या वसुधाऽतिदुर्गा ॥	026c  
रथैर्महेषून्मथितैः सुकल्पितैः सनागयोधाश्ववरायुधध्वजैः	027a  
विशीर्णयोक्त्रैर्विनिकीर्णबन्धनैर्निकृत्तचक्राक्षयुगत्रिवेणुभिः ॥	027c  
विमुक्तयोक्त्रैश्च रथैरुपस्करैः कृताभिषङ्गैर्विनिबद्धकूबरैः ।	028a  
प्रभग्ननीडैर्मणिहेमभूषितैर्वृता मही द्यौरिव शारदैर्घनैः ॥	028c  
निकृष्यमाणा जवनैस्तुरङ्गमैर्हतेश्वरा राजरथाः सुकल्पिताः ।	029a  
मनुष्यमातङ्गरथाश्वसादिषु द्रुतं व्रजन्तो बहुधा विघूर्णिताः ॥	029c  
सहेमपृष्ठाः सपरश्वथायुधाः शिताश्च शूला मुसलाः समुद्गराः ।	030a  
चित्राश्च खड्गा विमलाश्च कोशा गजाश्च जाम्बूनदपट्टनद्धाः ॥	030c  
चापानि जाम्बूनदभूषितानि शराश्च कार्तस्वरचित्रपुङ्खाः ।	031a  
ऋष्ट्यश्च पीता विमलाश्च कोशाः प्रासाश्च दण्डाः कनकप्रभासाः ॥	031c  
शुभ्राणि वालव्यजनानि शङ्खाश्छिन्नावरुद्धा विरुचः स्रजश्च ।	032a  
कुथाः पताकाम्बरवेष्टनानि किरीटमाला मकुटाश्च शुभ्राः ॥	032c  
प्रकीर्णका विप्रतिकीर्णकाश्च प्रधानमुख्यास्तरलाश्च हाराः ।	033a  
आपीडकेयूरवराङ्गदानि ग्रैवेयनिष्काः ससुवर्णसूत्राः ॥	033c  
मण्युत्तमा वज्रसुवर्णयुक्ता रत्नानि चोच्चावचमङ्गलानि ।	034a  
गात्राणि चाभान्ति सुखोचितानि शिरांसि चेन्दुप्रतिमाननानि ॥	034c  
देहांश्च भोगांश्च परिच्छदांश्च त्यक्त्वा मनोज्ञा निहताः सुखानि ।	035a  
स्वधर्मनिष्ठां महतीमवाप्य प्राप्ताश्च लोकान्यशसा गतास्ते ॥	035c  
निवर्त दुर्योधन यान्तु सैनिका व्रजस्व राजञ्शिबिराणि मानद ।	036a  
दिवाकरोऽप्येष विलम्बते प्रभो पुनस्त्वमेवात्र नरेन्द्र कारणम् ॥	036c  
सञ्जय उवाच ।	037  
एतावदुक्त्वा विरराम शल्यो दुर्योधनं चैव निवर्तयित्वा ।	037a  
युद्धाय राजन्विनिविष्टबुद्धिर्हा कर्ण हा कर्ण इति ब्रुवाणम् ॥	037c  
तं द्रोणपुत्रप्रमुखा नरेन्द्राः सर्वे समाश्वास्य ततः प्रजग्मुः ।	038a  
निरीक्षमाणा ध्वजमर्जुनस्य रथं च दिव्यं यशसा ज्वलन्तम् ॥	038c  
नराश्वमातङ्गशरीरजेन रक्तेन सिक्तां रुधिरेण भूमिम् ।	039a  
रक्ताम्बरस्रक्तपनीययोगान्नारीं प्रकाशामिव सर्वरम्याम् ॥	039c  
प्रच्छन्नरूपां रुधिरेण राजन्रौद्रे मुहूर्तेऽतिविराजमाने ।	040a  
नैवावतस्थुः कुरवः समीक्ष्य प्रव्राजिता नरदेवा यथाऽक्षैः ॥	040c  
वधेन कर्णस्य सुदुःखितास्ते हा कर्ण हा कर्ण इति ब्रुवाणाः ।	041a  
द्रुतं प्रजग्मुः शिबिराणि राजन्दिवाकरं रक्तमवेक्षमाणाः ॥	041c  
गाण्डीवमुक्तैस्तु सुवर्णपुङ्खैः शिलाशितैः शोणितदिग्धवाजैः ।	042a  
शरैश्चिताङ्गोऽपि रराज कर्णो हतोऽपि दीप्तांशुरिवांशुजालैः ॥	042c  
कर्णस्य देहं रुधिराम्बुसिक्तं पुत्रानकुम्पी भगवान्विवस्वान् ।	043a  
स्पृष्ट्वा कराग्रैः क्षतजानुरूपैः स्नातुं तदाऽगादपरं समुद्रम् ॥	043c  
इतीव सञ्चिन्त्य सुरर्षभाश्च सम्प्रस्थितास्ते तु यथानिकेतम् ।	044a  
सञ्चिन्त्य सर्वा जनता विसस्रुर्यथासुखं खे च महीतले च ॥	044c  
तदद्भुतं प्राणभृतां भयङ्करं निशाम्य युद्धं कुरुवीरमुख्ययोः ।	045a  
समाचितौ कर्णशरैः परन्तपौ तथैव संरेजतुरच्युतार्जुनौ ॥	045c  
तमो निहत्याभ्युदितौ यथाऽमलौ शशाङ्कसूर्याविव रश्मिमालिनौ ।	046a  
विहाय तान्बाणगणान्महाबलौ सुहृद्वृतावप्रतिमानविक्रमौ ॥	046c  
सुखप्रविष्टौ सुखदौ विरेजतुः सदस्यचिन्त्याविव विष्णुवासवौ ।	047a  
सदेवगन्धर्वमनुष्यचारणैर्महर्षिभिर्यक्षमहोरगैरपि ।	047c  
जयाभिवृद्ध्या परयाऽभिपूजितौ निहत्य कर्णं परमाहवे तदा ॥	047e  
यथानुरूपं प्रतिपूज्य तानथ प्रशस्यमानावतुलैश्च कर्मभिः ।	048a  
ननन्दतुश्चैव सुहृद्भिरावृतौ बलं निहत्येव सुरेशकेशवौ ॥ ॥	048c  

इति श्रीमन्महाभारते कर्णपर्वणि एकोनशततमोऽध्यायः ॥ 99 ॥

8-99-2 प्रहृष्टाः अर्जुनादयः । वित्रस्ताः भीरवः । विषण्णाः शत्रवः । विस्मिताः प्रेक्षकाः ॥ 8-99-* अत्र झ.पाठे 61 श्लोका अधिका दृश्यन्ते ॥
