अध्यायः 055

अर्जुनेन संशप्तकानां वधः ॥ 1 ॥

सञ्जय उवाच ।	001  
प्रत्येत्याथ पुनर्जिष्णुर्जित्वा संशप्तकान्बभौ ।	001a  
वक्रानुवक्रगमनादङ्गारक इव ग्रहः ॥	001c  
पार्थबाणहता राजन्नराश्वरथकुञ्जराः ।	002a  
विचेलुर्बभ्रमुर्नेशुः पेतुर्मम्लुश्च भारत ॥	002c  
धुर्यान्धुर्येतरान्सूतान्ध्वजांश्चापासिसायकान् ।	003a  
पाणीन्पाणिगताञ्शस्त्रान्बाहूनपि शिरांसि च ॥	003c  
भल्लैः क्षुरैरर्धचन्द्रैर्वत्सदन्तैश्च पाण्डवः ।	004a  
चिच्छेदामित्रवीराणां समरे प्रतियुध्यताम् ॥	004c  
तं प्रवीरास्त्वदीयानां नर्दमानाऽभिदुद्रुवुः ।	005a  
वासितार्थे युयुत्सन्तो वृषभा वृषभं यथा ।	005c  
निपतन्त्यर्जुनं शूराः शतशोऽथ सहस्रशः ॥	005e  
तेषां तस्य च तद्युद्धमभवद्रोमहर्षणम् ।	006a  
त्रैलोक्यविजये यादृग्दैत्यानां सह वज्रिणा ॥	006c  
तमविध्यत्त्रिभिर्बाणैर्दन्दशूकैरिवाहिभिः ।	007a  
उग्रायुधस्य तस्याशु शिरः कायादपाहरत् ॥	007c  
तेऽर्जुनं सर्वतः क्रुद्धा नानाशस्त्रैरवीवृषन् ।	008a  
मरुद्भिः प्रेरिता मेघा हिमवन्तमिवोष्णगे ॥	008c  
अस्त्रैरस्त्राणिं संवार्य द्विषतां सर्वतोऽर्जुनः ।	009a  
सम्यगस्तैः शरैः सर्वानहितानहनद्बहून् ॥	009c  
छिन्नत्रिवेणुजङ्घेषान्हताश्वान्हतसारथीन् ।	010a  
विस्रस्तहस्ततूणीरान्विचक्ररथकेतनान् ॥	010c  
सञ्छिन्नरश्मियोक्त्राक्षान्व्यनुकर्षयुगान्रथान् ।	011a  
विध्वस्तसर्वसन्नाहान्बाणैश्चक्रेऽर्जुनस्त्वरन् ॥	011c  
ते रथास्तत्र विध्वस्ताः परार्द्ध्या भान्त्यनेकशः ।	012a  
धनिनामिव वेश्मानि हतान्यग्न्यनिलाम्बुभिः ॥	012c  
द्विपाः सम्भिन्नमर्माणो वज्राशनिसमैः शरैः ।	013a  
पेतुर्गिर्यग्रवेश्मानि वज्रवाताग्निभिर्यथा ॥	013c  
अनेकैश्च शिलाधौतैर्वज्रानलविषोपमैः ।	014a  
शरैर्निजघ्निवान्पार्थो महेन्द्र इव दानवान् ॥	014c  
सारोहास्तुरगाः पेतुर्बहवोऽर्जुनताडिताः ।	015a  
निर्जिह्वान्त्राः क्षितौ क्षीणा रुधिरार्द्राः सुदुर्दृशः ॥	015c  
नराश्वनागा नाराचैः संस्यूताः सव्यसाचिना ।	016a  
बभ्रमुश्चस्खलुः पेतुर्नेदुर्मम्लुश्च मारिष ॥	016c  
महार्हवर्माभरणा नानारूपाम्बरायुधाः ।	017a  
सरथाश्वद्विपा वीरा हताः पार्थेन शेरते ॥	017c  
निर्भयाः पुण्यकर्माणो विशिष्टाभिजनश्रुताः ।	018a  
गताः शरीरैर्वसुधामूर्जितैः कर्मभिर्दिवम् ॥	018c  
अथार्जुनरथं वीरास्त्वदीयाः समभिद्रवन् ।	019a  
नानाजनपदाध्यक्षाः सगणा जातमन्यवः ॥	019c  
उह्यमना रथाश्वेभैः पत्तयश्च जिघांसवः ।	020a  
समभ्यधावन्नस्यन्तो विविधं क्षिप्रमायुधम् ॥	020c  
तदायुधमहावर्षं क्षिप्तं योधमहाम्बुदैः ।	021a  
व्यधमन्निशितैर्बाणैः क्षिप्रमर्जुनमारुतः ॥	021c  
साश्वपत्तिद्विपरथं महाशस्त्रौघसम्प्लवम् ।	022a  
सहसा सन्तितीर्षन्तं पार्थं शस्त्रास्त्रसेतुना ॥	022c  
अथाब्रवीद्वासुदेवः पार्थ किं क्रीडसेऽनघ ।	023a  
संशप्तकान्प्रमथ्यैनांस्ततः कर्णवधे त्वर ॥	023c  
तथेत्युक्त्वाऽर्जुनः कृष्णं शिष्टान्संशप्तकांस्तदा ।	024a  
क्षपयिष्यंस्तदा बाणैर्दैत्यानिन्द्र इवावधीत् ॥	024c  
आददत्सन्दधन्नेषून्दृष्टः कैश्चिद्रणेऽर्जुनः ।	025a  
विमुञ्चन्वा शराञ्शीघ्रं दृश्यन्ते वै नरा हताः ॥	025c  
आश्चर्यमिति गोविन्दो ब्रुवन्नश्वानचोदयत् ।	026a  
हंसांशुगौरास्ते सेनां हंसाः सर इवाविशन् ॥	026c  
ततः सङ्ग्रामभूमिं तां वर्तमाने जनक्षये ।	027a  
अवेक्षमाणो गोविन्दः सव्यसाचिनमब्रवीत् ॥	027c  
एष पार्थ महारौद्रो वर्तते भरतक्षयः ।	028a  
पृथिव्यां पार्थिवानां वै दुर्योधनकृते महान् ॥	028c  
पश्य भारत चापानि रुक्मपृष्ठानि धन्विनाम् ।	029a  
हतानामपविद्धानि कलापानिषुधींस्तथा ॥	029c  
जातरूपमयैः पुङ्खैः शरांश्च नतपर्वणः ।	030a  
तैलधौतांश्च नाराचान्निर्मुक्तानिव पन्नगान् ॥	030c  
आकीर्णांस्तोमरान्वाहांश्छत्रान्हेमविभूषितान् ।	031a  
चर्माणि चापविद्धानि रुक्मपृष्ठानि भारत ॥	031c  
सुवर्णविकृतान्प्रासाञ्शक्तीः कनकभूषिताः ।	032a  
जाम्बूनदमयैः पट्टैर्बद्धाश्च विपुला गदाः ॥	032c  
जातरूपमयीश्चर्ष्टीः पट्टसान्हेमभूषितान् ।	033a  
दण्डैः कनकचित्रैश्च विप्रविद्धान्परश्वथान् ॥	033c  
परिघान्भिण्डिपालांश्च भुशुण्डीः कणपानपि ।	034a  
अयस्कुन्तांश्च पतितान्मुसलानि गुरूणि च ॥	034c  
नानाविधानि शस्त्राणि प्रगृह्य जयगृद्धिनः ।	035a  
जीवन्त इव दृश्यन्ते गतसत्वास्तरस्विनः ॥	035c  
गदाविमथितैर्गात्रैर्मुसलैर्भिन्नमस्तकान् ।	036a  
गजवाजिरथैः क्षुण्णान्पश्य योधान्सहस्रशः ॥	036c  
मनुष्यगजवाजीनां शरशक्त्यृष्टितोमरैः ।	037a  
निस्त्रिंशैः पट्टसैः प्रासैर्नखरैर्लगुडैरपि ॥	037c  
शरीरैर्बहुधा छिन्नैः शोणितौघपरिप्लुतैः ।	038a  
गतासुभिरमित्रघ्न संवृता रणभूमयः ॥	038c  
बाहुभिश्चन्दनादिग्धैः साङ्गदैः शुभभूषणैः ।	039a  
सतलत्रैः सकेयूरैर्भाति भारत मेदिनी ॥	039c  
साङ्गुलित्रैर्भुजाग्रैश्च विप्रविद्धैरलङ्कृतैः ।	040a  
हस्तिहस्तोपमैश्छिन्नैरूरुभिश्च तरस्विनाम् ॥	040c  
बद्धचूडामणिवरैः शिरोभिश्च सकुण्डलैः ।	041a  
\'निकृत्तैर्वृषभाक्षाणां शरीरैश्चापि सङ्घशः ॥	041c  
गजवाजिमनुष्याणां शरशक्त्यृष्टितोमरैः ।	042a  
कबन्धैः शोणितादिग्धैश्छिन्नगात्रशिरोधरैः ।	042c  
भूर्भाति भरतश्रेष्ठ शान्ताग्निभिरिवाध्वरे\' ॥	042e  
रथांश्च बहुधा भग्नान्हेमकिङ्किणिनः शुभान् ।	043a  
अश्वांश्च बुहधा पश्य शोणितेन परिप्लुतान् ॥	043c  
अनुकर्षानुपासङ्गान्पताका विविधान्ध्वजान् ।	044a  
योधानां च महाशङ्खान्पाण्डुरांश्च प्रकीर्णकान् ।	044c  
निरस्तजिह्वान्मातङ्गाञ्शयानान्पर्वतोपमान् ॥	044e  
वैजयन्तीर्विचित्राश्च हतांश्च गजयोधिनः ।	045a  
वारणानां परिस्तोमान्संयुक्तानेककम्बलान् ॥	045c  
विपाटितविचित्राश्च रूपचित्राः कुथास्तथा ।	046a  
भिन्नाश्च बहुधा घण्टाः पतद्भिश्चूर्णिता गजैः ॥	046c  
वैदूर्यमणिदण्डांश्च पतितांश्चाङ्कुशान्भुवि ।	047a  
अश्वानां च युगापीडान्रत्नचित्रानुरश्छदान् ॥	047c  
विद्धाः सादिध्वजाग्रेषु सुवर्णविकृताः कुथाः ।	048a  
विचित्रान्मणिचित्रांश्च जातरूपपरिष्कृतान् ॥	048c  
अश्वास्तरपरिस्तोमान्राङ्कवान्पतितान्भुवि ।	049a  
चूडामणीन्नरेन्द्राणां विचित्राः काञ्चनस्रजः ।	049c  
छत्राणि चापविद्धानि चामरव्यजनानि च ॥	049e  
चन्द्रनक्षत्रभासैश्च वदनैश्चारुकुण्डलैः ।	050a  
क्लृप्तश्मश्रुभिरत्यर्थं वीराणां समलङ्कृतैः ।	050c  
वदनैः पश्य सञ्छन्नां महीं शोणितकर्दमाम् ॥	050e  
सजीवांश्च नरान्पश्य कूजमानान्समन्ततः ।	051a  
उपास्यमानांश्च बहून्न्यस्तशस्त्रैश्च भूपते ।	051c  
ज्ञातिभिश्च जलक्लिन्नान्रोदमानैर्मुहुर्मुहुः ॥	051e  
उत्क्रान्तानपरान्योधाञ्छादयित्वा तरस्विनः ।	052a  
पुनर्युद्धाय गच्छन्ति जये लुब्धाः प्रमन्यवः ॥	052c  
अपरे तत्रतत्रैव परिधावन्ति मानवाः ।	053a  
सन्निवृत्ताश्च ते शूरा दृष्टा चैतान्विचेतसः ॥	053c  
जलं त्यक्त्वा प्रधावन्ति क्रोशमानाः परस्परम् ।	054a  
जलं पीत्वा मृतान्पश्य पिबतोऽन्यांश्च भारत ॥	054c  
परिष्वज्य प्रियानन्ये बान्धवान्बन्धुवत्सलाः ।	055a  
विसञ्ज्ञान्समरे योधांस्तत्रतत्र महारणे ॥	055c  
पश्यापरान्नरश्रेष्ठ सन्दष्टोष्ठपुटान्पुनः ।	056a  
भृकुटीकुटिलैर्वक्त्रैः प्रेक्षमाणान्महारणम् ॥	056c  
एतत्तवैवानुरूपं कर्मार्जुन महाहवे ।	057a  
दिवि वा देवराजस्य त्वया यत्कृतमाहवे ॥	057c  
सञ्जय उवाच ।	058  
एवं तां दर्शयन्कृष्णो युद्धभूमिं किरीटिने ।	058a  
गच्छन्नेवाशृणोच्छब्दं दुर्योधनबले महत् ॥	058c  
शङ्खदुन्दुभिनिर्घोषं भेरीपणवनिःस्वनम् ।	059a  
रथाश्वनरनागानां पादशब्दांश्च दारुणान् ॥	059c  
प्रविश्य तद्बलं कृष्णस्तुरगैर्वातवेगितैः ।	060a  
पाण्ड्येनाभ्यर्दितं सैन्यं त्वदीयं वीक्ष्य विस्मितः ॥	060c  
स हि नानाविधैर्बाणैरिष्वस्त्रप्रवरो युधि ।	061a  
न्यहनद्द्विषतां पूगान्गतासूनन्तको यथा ॥	061c  
गजवाजिमनुष्याणां शरीराणि शितैः शरैः ।	062a  
भित्त्वा प्रहरतां श्रेष्ठो विदेहासूनपातयत् ॥	062c  
शत्रुप्रवीरैरस्त्राणि नानाशस्त्राणि सायकैः ।	063a  
छित्त्वा तानवधीच्छत्रून्पाण्ड्यः शक्र इवासुरान् ॥ ॥	063c  

इति श्रीमन्महाभारते कर्णपर्वणि सप्तदशदिवसयुद्धे पञ्चपञ्चाशोऽध्यायः ॥ 55 ॥

8-55-3 धुर्यान् श्रेष्ठान् । धुर्यगतानिति पाठे वाहान् ॥ 8-55-5 वासितार्थे स्त्रीनिमित्तम् ॥ 8-55-7 दन्दशूकैः दंशनशीलैः । अपाहरदर्जुन इति शेषः ॥ 8-55-8 उष्णगे ग्रीष्मे गते सति प्रावृषीत्यर्थः । उष्णो ग्रीष्मो गतोऽतीतो यत्र स उष्णगः कालविशेष इति विग्रहः ॥ 8-55-9 अस्तैः क्षिप्तैः ॥ 8-55-11 अनुकर्षः रथाधस्थं दारु ॥ 8-55-15 निर्जिह्वान्त्राः निर्गताः जिह्वाः अन्त्राणि च येषां ते ॥ 8-55-29 कलापान् अलङ्कारान् ॥ 8-55-31 आकीर्णान् सर्वतोविक्षिप्तान् ॥ 8-55-37 वाजीनां शरीरैरिति सम्बन्धः । दैर्घ्यमार्षम् ॥63+
