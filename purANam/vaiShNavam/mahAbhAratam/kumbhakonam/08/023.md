अध्यायः 023

दुर्योधनप्रार्थनया शल्येन कृच्छ्रात्कर्णरथसारथ्यकरणाभ्युपगमः ॥ 1 ॥

सञ्जय उवाच ।	001  
एवमुक्तो महाराज तव पुत्रः प्रतापवान् ।	001a  
मद्रेश्वरं प्रति रणे सुरसैन्यभयङ्करम् ।	001c  
सर्वं तथाऽकरोत्तूर्णं राधेयस्तद्यथाऽब्रवीत् ॥	001e  
मद्रराजं च समरे प्रणम्य च महारथम् ।	002a  
विनयेनोपसङ्गम्य प्रणयाद्वाक्यमब्रवीत् ॥	002c  
सत्यव्रत महाभाग द्विषतां तापवर्धन ।	003a  
मद्रेश्वर रणेशूर परसैन्यभयङ्कर ॥	003c  
\'मत्प्रियार्थं हितार्थं च तथा पार्थवधाय च\' ।	004a  
श्रुतवानसि कर्णस्य ब्रुवतो वदतां वर ।	004c  
यथा नृपतिसिंहानां मध्ये त्वां वरये स्वयम् ॥	004e  
तत्त्वामप्रतिवीर्याद्य शत्रुपक्षक्षयावह ।	005a  
मद्रेश्वर प्रयाचेऽहं शिरसा विनयेन च ॥	005c  
तस्मात्पार्थविनाशार्थं हितार्थं मम चैव हि ।	006a  
त्वं पाहि सर्वतः कर्णं भवं ब्रह्मेव सुव्रत ॥	006c  
सारथ्यं रथिनां श्रेष्ठ प्रणयात्कर्तुमर्हसि ।	007a  
त्वयि यन्तरि राधेयो विद्विषो मे विजेष्यते ॥	007c  
अभीषूणां हि कर्णस्य ग्रहीतान्यो न विद्यते ।	008a  
ऋते हि त्वां महाभाग वासुदेवसमं युधि ॥	008c  
स पाहि सर्वथा कर्णं यथा ब्रह्मा महेश्वरम् ।	009a  
यथा च सर्वथाऽऽपत्सु वार्ष्णेयः पाति पाण्डवम् ।	009c  
तथा मद्रेश्वराद्य त्वं राधेयं प्रतिपालय ॥	009e  
भीष्मो द्रोणः कृपः कर्णो भवान्भोजश्च वीर्यवान् ।	010a  
शकुनिः सौबलो द्रौणिरहमेव च नो बलम् ॥	010c  
एवमेष कृतो भागो नवधा पृथिवीपते ।	011a  
न च भागोऽत्र भीष्मस्य द्रोणस्य च महात्मनः ॥	011c  
ताभ्यामतीत्य तौ भागौ निहता मम शत्रवः ।	012a  
वृद्धौ हि तौ महेष्वासौ छलेन निहतौ युधि ॥	012c  
कृत्वा चासुकरं कर्म गतौ स्वर्गमितोऽनघ ।	013a  
तथान्ये पुरुषव्याघ्राः परैर्विनिहता युधि ॥	013c  
अस्मदीयाश्च बहवः स्वर्गाय गमिताः परैः ।	014a  
त्यक्त्वा प्राणानय्थाशक्ति चेष्टां कृत्वा च पुष्कलाम् ।	014c  
तदिदं हतभूयिष्ठं बलं मम नराधिप ।	015a  
पूर्वमप्यल्पकैः पार्थैर्हतं किमुत साम्प्रतम् ॥	015c  
बलवन्तो महात्मानः कौन्तेयाः सत्यविक्रमाः ।	016a  
बलं शेषं न हन्युर्मे यथा तत्कुरु पार्थिव ॥	016c  
हतवीरमिदं सैन्यं पाण्डवैः समरे विभो ।	017a  
कर्णो ह्येको महाबाहुरस्मत्प्रियहिते रतः ॥	017c  
भवांश्च पुरुषव्याघ्र सर्वलोकमहारथः ।	018a  
शल्य कर्णोऽर्जुनेनाद्य योद्वुमिच्छति संयुगे ॥	018c  
तस्मिञ्जयाशा विपुला मद्रराज नराधिप ।	019a  
तस्याभीषुग्रहवरो नान्योऽस्ति भुवि कश्चन ॥	019c  
पार्थस्य समरे कृष्णो यथाऽभीषुग्रहो वरः ।	020a  
तथा त्वमपि कर्णस्य रथेऽभीषुग्रहो भव ॥	020c  
तेन युक्तो रणे पार्थो रक्ष्यमाणश्च पार्थिव ।	021a  
यानि कर्माणि कुरुते प्रत्यक्षाणि तथैव तत् ॥	021c  
पूर्वं नः समरे ह्येवमवधीदर्जुनो रिपून् ।	022a  
इदानीं विक्रमो ह्यस्य कृष्णेन सहितस्य च ॥	022c  
कृष्णेन सहितः पार्थो धार्तराष्ट्रीं महाचमूम् ।	023a  
अहन्यहनि मद्रेश द्रावयन्दृश्यते युधि ॥	023c  
भागोऽवशिष्टः कर्णस्य तव चैव महाद्युते ।	024a  
तं भागं सह कर्णेन युगपन्नाशयाद्य हि ॥	024c  
अरुणेन यथा सार्धं तमः सूर्यो व्यपोहति ।	025c  
तथा कर्णेन सहितो जहि पार्थं महाहवे ॥	025c  
उद्यन्तौ च यथा सूर्यौ बालसूर्यसमप्रभौ ।	026a  
कर्णशल्यौ रणे दृष्ट्वा विद्रवन्तु महारथाः ॥	026c  
सूर्यारुषौ यथा दृष्ट्वा तमो नश्यति मारिष ।	027a  
तथा नश्यन्तु कौन्तेयाः सपाञ्चालाः ससृञ्जयाः ॥	027c  
रथिनां प्रवरः कर्णो यन्तॄणां प्रवरो भवान् ।	028a  
संयोगो युवयोर्लोके नाभून्न च भविष्यति ॥	028c  
यथा सर्वास्ववस्थासु वार्ष्मेयः पाति पाण्डवम् ।	029a  
तथा भवान्परित्रातु कर्णं वैकर्तनं रणे ।	029c  
\'सारथ्यं क्रियतां तस्य युध्यमानस्य संयुगे ॥	029e  
यथा च समरे कृष्णो रक्षते सर्वतोऽर्जुनम् ।	030a  
तथा त्वमपि राधेयं रक्षस्व च महारणे\' ॥	030c  
त्वया सारथिना ह्येष अप्रधृष्यो भविष्यति ।	031a  
देवतानामपि रणे सशक्राणां महीपते ।	031c  
किं पुनः पाण्डवेयानां मा विशङ्कीर्वचो मम ॥	031e  
सञ्जय उवाच ।	032  
दुर्योधनवचः श्रुत्वा शल्यः क्रोधसमन्वितः ।	032a  
\'धार्तराष्ट्रमथोवाच सृक्किणी परिलेलिहन्\' ॥	032c  
त्रिशिखां भ्रुकुटिं कृत्वा धुन्वन्हस्तौ पुनःपुनः ।	033a  
क्रोधरक्ते महानेत्रे परिवृत्य महाभुजः ।	033c  
कुलैश्वर्यश्रुतबलैर्दृप्तः शल्योऽब्रवीदिदम् ॥	033e  
शल्य उवाच ।	034  
न मामर्हसि राजेद्र नियोक्तुं कर्मणीदृशे ।	034a  
न हि पापीयसः श्रेयान्प्रेष्यत्वं कर्तुमर्हति ॥	034c  
यो ह्यभ्युपगतं मित्रं गरीयांसं विशेषतः ।	035a  
वशे पापीयसो धत्ते तत्कार्यमधरोत्तरम् ॥	035c  
ब्रह्मणा ब्राह्मणाः सृष्टा मुखात्क्षत्रं च बाहुतः ।	036a  
ऊरुभ्यामथ वैश्या वै शूद्राः पद्भ्यामिति श्रुतिः ॥	036c  
तेभ्यो वर्णविशेषाश्च प्रतिलोमानुलोमजाः ।	037a  
अथान्योन्यस्य संयोगाच्चातुर्वर्ण्यस्य भारत ॥	037c  
गोप्तारः सङ्गृहीतारो दातारः क्षत्रियाः स्मृताः ॥	038ac  
याजनाध्यापनैर्विप्रा विशुद्वैश्च प्रतिग्रहैः ।	039a  
लोकस्यानुग्रहार्थाय स्थापिता ब्राह्मणा भुवि ॥	039c  
कृषिश्च पाशुपाल्यं च विशां दानं च धर्मतः ।	040a  
ब्रह्मक्षत्रविशां शूद्रा विहिताः परिचारकाः ॥	040c  
ब्रह्मक्षत्रस्य विहिताः सूता वै परिचारकाः ।	041a  
न क्षत्रियो वै सूतानां शृणुयाच्च कथञ्चन ॥	041c  
अहं मूर्धाभिषिक्तो हि राजर्षिकुलजो नृपः ।	042a  
महारथसमाख्यातः सेव्यः स्तुत्यश्च वन्दिनां ॥	042c  
सोऽहमेतादृशो भूत्वा नेहारिबलसूदनः ।	043a  
सूतपुत्रस्य सङ्ग्रामे सारथ्यं कर्तुमुत्सहे ॥	043c  
अवमन्यसे मां गान्धारे ध्रुवं चाप्यतिशङ्कसे ।	044a  
यस्माद्ब्रवीषि विस्रब्धः सारथ्यं क्रियतामिति ॥	044c  
अस्मत्तोऽभ्यधिकं कर्णं मन्वानस्तं प्रशंससि ।	045a  
न चाहं युधि राधेयं गणये तुल्यमात्मनः ॥	045c  
आदिश्यतामभ्यधिको ममांशः पृथिवीपते ।	046a  
तमहं समरे हत्वा गमिष्यामि यथागतम् ॥	046c  
अथवाप्येक एवाहं योत्स्यामि तव शत्रुभिः ।	047a  
पश्य वीर्यं ममाद्य त्वं सङ्ग्रामे दहतो रिपून् ॥	047c  
न चापि कामान्कौरव्य निधाय हृदये पुमान् ।	048a  
अस्मद्विधः प्रवर्तेत मा मा त्वमतिशङ्किथाः ॥	048c  
अपि चाप्यवमानो मे न कर्तव्यः कथञ्चन ।	049a  
पश्य भीमौ मम भुजौ वज्रसंहननौ दृढौ ॥	049c  
धनुः पश्य च मे चित्रं शरांश्चाशीविषोपमान् ।	050a  
रथं च पश्य मे चित्रं सदश्वैर्वातवेगिभिः ॥	050c  
गदां च पश्य गान्धारे हेमपट्टविभूषिताम् ।	051a  
दारयेयं महीं क्रुद्धो विकिरेयं च पर्वतान् ।	051c  
शोषयेयं समुद्रांश्च पातयेयं च भास्करम् ॥	051e  
तं मामेवंविधं राजन्समर्थमरिनिग्रहे ।	052a  
कस्माद्युनङ्क्षि सारथ्ये सूतस्याधिरथेस्तु माम् ॥	052c  
न चापि मम राधेयः कलामर्हति षोडशीम् ॥	053ac  
सकर्णा ये त्रयो लोकाः सार्जुनाः सजनार्दनाः ।	054a  
निबद्धांस्तान्त्रणे राजन्न गणेयं कथञ्चन ॥	054c  
न चाहं प्राकृतः कश्चिन्न चास्म्यधिगतः स्वयम् ।	055a  
अयं चाप्यवमानो मे न कर्तव्यः कथञ्चन ॥	055c  
आपृच्छे त्वाद्य गान्धारे यास्यामि विषयं प्रति ।	056a  
न चाहं सूतपुत्रस्य सारथ्यमुपजग्मिवान् ॥	056c  
अवमानमहं प्राप्य न योत्स्यामि कथञ्चन ।	057a  
आपृच्छे त्वाऽद्य गान्धारे गमिष्यामि गृहाय वै ॥	057c  
सञ्जय उवाच ।	058  
एवमुक्त्वा महाराज शल्यः समितिशोभनः ।	058a  
उत्थाय प्रययौ तूर्णं राजमध्यादमर्षितः ॥	058c  
प्रणयाद्बहुमानाच्च तं निगृह्य सुतस्तव ।	059a  
अब्रवीन्मधुरं वाक्यं साम्ना सर्वार्थसाधकम् ॥	059c  
यथा शल्य त्वमात्थेदमेवमेतदसंशयम् ।	060a  
अभिप्रायस्तु मे कश्चित्तं निबोध जनेश्वर ॥	060c  
न कर्णोऽभ्यधिकस्त्वत्तो न चान्ये चैव पार्थिवाः ।	061a  
न च मद्रेश्वर त्वां वै कृष्णः सोढुं च शक्ष्यति ॥	061c  
ऋतमेव हि पूर्वास्ते वदन्ति पुरुषोत्तमाः ।	062a  
तस्मादार्तायनिः प्रोक्तो भवानिति मतिर्मम ॥	062c  
शल्यबूतस्तु शत्रूणां यस्मात्त्वं युधि मानद ।	063a  
तस्माच्छल्येति ते नाम कथ्यते पृथिवीतले ॥	063c  
यदेतद्व्याहृतं पूर्वं भवता भूरिदक्षिण ।	064a  
तदेव कुरु धर्मज्ञ मदर्थं यद्यदुच्यते ॥	064c  
न च त्वत्तो हि राधेयो न चाहमपि वीर्यवान् ।	065a  
वृणेऽहं त्वां हयाग्र्याणां यन्तारमिह संयुगे ॥	065c  
मन्ये चाभ्यधिकं शल्य गुणैः कर्णं धनञ्जयात् ।	066a  
भवन्तं वासुदेवाच्च लोकोऽयमतिमन्यते ॥	066c  
कर्णो ह्यभ्यधिकः पार्थादस्त्रैरेव नरर्षभ ।	067a  
भवानभ्यधिकः कृष्णादश्वज्ञाने बले तथा ॥	067c  
यथाऽश्वहृदयं वेद वासुदेवो महामनाः ।	068a  
द्विगुणं त्वं तथा वेत्सि मद्रराजेश्वरात्मज ॥	068c  
शल्य उवाच ।	069  
यन्मां ब्रवीषि गान्धारे मध्ये सैन्यस्य कौरव ।	069a  
विशिष्टं देवकीपुत्रात्प्रीतिमानस्म्यहं त्वयि ॥	069c  
एष सारथ्यमातिष्ठे राधेयस्य यशस्विनः ।	070a  
युध्यतः पाण्डवाग्र्येण यथा त्वं वीर मन्यसे ॥	070c  
समयश्च हि मे वीर कश्चिद्वैकर्तनं प्रति ।	071a  
उत्सृजेयं यथाश्रद्धमहं वाचोऽस्य सन्निधौ ॥	071c  
सञ्जय उवाच ।	072  
तथेति राजन्पुत्रस्ते सह कर्णेन भारत ।	072a  
अब्रवीन्मद्रराजस्य मतं भरतसत्तम् ॥ ॥	072c  

इति श्रीमन्महाभारते कर्णपर्वणि त्रयोविंशोऽध्यायः ॥ 23 ॥

8-23-8 अभीषूणां हयरश्मीनाम् ॥ 8-23-22 पुनर्नः समरे राजन्मावधीदर्जुनो रिपून् । इति क.पाठः ॥ 8-23-29 त्रातु त्रायताम् ॥ 8-23-34 पापीयसः नीचयोनेः प्रेष्यत्वं दासत्वम् ॥ 8-23-41 न विटूशूद्रस्य संयोगं शृणु चान्यं ममानघ इति क.ख.पाठः ॥ 8-23-62 ऋतमेव अयनं आश्रयो येषां ते ऋतायनास्तेषां गोत्रापत्यमार्तायनिस्त्वम् ॥ 8-23-71 वाच उत्सृजेयं ताः अनेन क्षन्तव्या इति भावः ॥
