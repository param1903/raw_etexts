अध्यायः 078

अर्जुनेन कृष्णाग्रे कर्णवधानन्तरभाव्यर्थानुवर्णनपूर्वकं तद्वधप्रतिज्ञा ॥ 1 ॥

सञ्जय उवाच ।	001  
स केशवस्य बीभत्सुः श्रुत्वा भारत भाषितम् ।	001a  
विशोकः सम्प्रहृष्टश्च क्षणेन समपद्यत ॥	001c  
ततो ज्यामभिमृज्याशु व्याक्षिपद्गाण्डिवं धनुः ।	002a  
दध्रे कर्णविनाशाय केशवं चाभ्यभाषत ॥	002c  
त्वया नाथेन गोविन्द ध्रुव एव जयो मम ।	003a  
प्रसन्नो यस्य भगवान्भूतभव्यभविष्यकृत् ॥	003c  
त्वत्सहायो ह्यहं कृष्ण त्रींल्लोकान्वै समागतान् ।	004a  
प्रापयेयं परं लोकं किमु कर्णं महाहवे ॥	004c  
पश्यामि द्रवतीं सेनां पाञ्चालानां जनार्दन ।	005a  
पश्यामि कर्णं समरे विचरन्तमभीतवत् ॥	005c  
भार्गवास्त्रं च पश्यामि ज्वलन्तं कृष्ण सर्वशः ।	006a  
सृष्टं कर्णेन वार्ष्णेय शक्रेणेव महाशनिम् ॥	006c  
अनेन खलु सङ्ग्रामे यत्तु कृष्ण मया कृतम् ।	007a  
कथयिष्यन्ति भूतानि यावद्भूमिर्धरिष्यति ॥	007c  
अद्य कृष्ण विकर्णा मे कर्णं नेष्यन्ति मृत्यवे ।	008a  
गाण्डीवमुक्ताः क्षिण्वन्तो मम हस्तप्रचोदिताः ॥	008c  
अद्य राजा धृतराष्ट्रः स्वां बुद्धिमवमंस्यते ।	009a  
दुर्योधनमराज्यार्हं यया राज्येऽभ्यषेचयत् ॥	009c  
अद्य राज्यात्सुखाच्चैव श्रियो राष्ट्रात्तथा पुरात् ।	010a  
पुत्रेभ्यश्च महाबाहो धृतराष्ट्रो विमोक्ष्यति ॥	010c  
गुणवन्तं हि यो हित्वा निर्गुणं कुरुते प्रभुम् ।	011a  
स शोचति चिरं कृष्ण क्षिप्रमेवागते क्षये ॥	011c  
यथा च पुरुषः कश्चिच्छित्त्वा चाम्रवणं महत् ।	012a  
पलाशसेचने बुद्धिं कृत्वा शोचति मन्दधीः ॥	012c  
दृष्ट्वा पुष्पं पले गृध्नुः फलं दृष्ट्वाऽनुशोचति ।	013a  
तथेदं धृतराष्ट्रस्य पुष्पलुप्धस्य मानद ।	013c  
फलं दृष्ट्वा भृशं दुःखं भविष्यति जनार्दन ॥	013e  
सूतपुत्रे हते त्वद्य निराशो भविता प्रभुः ॥	014ac  
अद्य दुर्योधनो राज्याज्जीविताच्च निराशकः ।	015a  
भविष्यति हते कर्णे कृष्ण सत्यं ब्रवीमि ते ॥	015c  
अद्य दृष्ट्वा मया कर्णं शरैर्विशकलीकृतम् ।	016a  
स्मरतां तव वाक्यानि शमं प्रति जनेश्वरः ॥	016c  
अद्यासौ सौबलः कृष्ण ग्लहाञ्जानातु वै शरान् ।	017a  
दुरोदरं च गाण्डीवं मण्डलं च रथं मम ॥	017c  
अद्य कुन्तीसुतस्याहं दृढं राज्ञः प्रजागरम् ।	018a  
व्यपनेष्यामि गोविन्द हत्वा कर्णं शितैः शरैः ॥	018c  
अद्य कुन्तीसुतो राजा हते सूतसुते मया ।	019a  
सुप्रहृष्टमनाः प्रीतश्चिरं सुखमवाप्स्यति ॥	019c  
अद्य वाहमनाधृष्यं केशवाप्रतिमं शरम् ।	020a  
उत्स्रक्ष्यामीह यः कर्णं जीविताद्भ्रंशयिष्यति ॥	020c  
यस्य चैतद्व्रतं मह्यं वधे किल दुरात्मनः ।	021a  
पादौ न धावये तावद्यावद्धन्यां न फल्गुनम् ॥	021c  
मृषा कृत्वा व्रतं तस्य पापस्य मधुसूदन ।	022a  
पातयिष्ये रथात्कायं शरैः सन्नतपर्वभिः ॥	022c  
योसौ रणे नरं नान्यं पृथिव्यामनुमन्यते ।	023a  
तस्याद्य सूतपुत्रस्य भूमिः पास्यति शोणितम् ॥	023c  
अपतिर्ह्यसि कृष्णेति सूतपुत्रो यदब्रवीत् ।	024a  
धृतराष्ट्रमते कर्णः श्लाघमानः स्वकान्गुणान् ॥	024c  
अनृतं तत्करिष्यन्ति मामका निशिताः शराः ।	025a  
आशीविषा इव क्रुद्धास्तस्यपास्यन्ति शोणितम् ॥	025c  
मया हस्तवता मुक्ता नाराचा वैद्युतत्विषः ।	026a  
गाण्डीवसृष्टा दास्यन्ति कर्णस्य परमां गतिम् ॥	026c  
अद्य तप्स्यति राधेयः पाञ्चालीं यत्तदब्रवीत् ।	027a  
सभामध्ये वचः क्रूरं कुत्सयन्पाण्डवान्प्रति ॥	027c  
एते षण्डतिलाः कृष्णे निर्वीर्या हतविक्रमाः ।	028a  
अहं वः पाण्डवेयेभ्यो भयात्त्रास्येति चाब्रवीत् ।	028c  
हन्ताऽहं पाण्डवान्सर्वान्सपुत्रानिह भारत ॥	028e  
अनृतं तत्करिष्यन्ति मामका निशिताः शराः ।	029a  
हते वैकर्तने कर्णे सूतपुत्रे दुरात्मनि ॥	029c  
यस्य वीर्यं समाश्रित्य धार्तराष्ट्रो बृहन्मनाः ।	030a  
तमद्य कर्णं हन्तास्मि समरे मधुसूदन ॥	030c  
अद्य कर्णे हते कृष्ण धार्तराष्ट्राः सराजकाः ।	031a  
विद्रवन्ति दिशो भीताः सिंहं दृष्ट्वा मृगा इव ॥	031c  
अद्य दुर्योधनो राजा पृथिवीं नान्ववेक्षते ।	032a  
हते कर्णे मया सङ्ख्ये सपुत्रे ससुहृज्जने ॥	032c  
अद्य कर्णं हतं दृष्ट्वा धार्तराष्ट्रोऽत्यमर्षणः ।	033a  
जानातु मां रणे कृष्ण प्रवरं सर्वधन्विनाम् ॥	033c  
सपुत्रपौत्रः सामात्यः ससुहृच्च निराशिषः ।	034a  
पित्र्ये राज्ये निराशश्च धार्तराष्ट्रो निराश्रयः ॥	034c  
अद्य राजा धर्मपुत्रो हतामित्रो भविष्यति ।	035a  
अद्य दुर्योधनो दीप्तां श्रियं राज्यं च हास्यति ॥	035c  
हते वैकर्तने कर्णे भीष्मे द्रोणे च संयुगे ।	036a  
कातरं तद्बलं कृष्ण प्रविष्टं भोक्ष्यते तु यत् ॥	036c  
अद्यप्रभृति राजानं धर्मपुत्रं युधिष्ठिरम् ।	037a  
अनुमोदन्तु सुहृदो ज्ञातपूर्वाश्च ब्राह्मणाः ॥	037c  
अद्य तं निहतं श्रुत्वा कर्णं वैकर्तनं मया ।	038a  
करोतु पटहोन्मिश्रं देवतास्थानपूजनम् ॥	038c  
अद्य कृष्ण हते कर्णे कुरुतां चिरसम्भृतम् ।	039a  
याजनं वै महाबाहो देवतानां यथाविधि ॥	039c  
अद्य त्वम्बा च कृष्णा च त्वरमाणे परस्परम् ।	040a  
सस्वजेतां हृषीकेश सम्पूर्णेऽस्मिन्मनोरथे ॥	040c  
अद्य त्वं पाण्डवो ज्येष्ठस्तथाऽऽर्यश्च वृकोदरः ।	041a  
उदीक्षेतां हते कर्णे कृष्ण सौम्येन चक्षुषा ॥	041c  
अभिवाद्य गुरूनद्य कनिष्ठैश्चाभिवादितः ।	042a  
सस्वजानो ह्यहं दोर्भ्यां प्राप्स्यामि विपुलं यशः ॥	042c  
अद्य कर्णे हते कृष्ण प्रशंसन्तोऽर्जुनं सुराः ।	043a  
त्रिदिवं यान्तु संहृष्टाः सङ्गताश्च तपोधनाः ॥	043c  
अद्य लोकास्त्रयः कृष्ण जानन्तु मम पौरुषम् ।	044a  
दृष्ट्वा कर्णं हतं युद्धे द्वैरथे सव्यसाचिना ॥	044c  
अद्याहमनृणः कृष्ण भविष्यामि धनुष्मताम् ।	045a  
रथस्य च शराणां च धनुषो गाण्डिवस्य च ॥	045c  
मोक्ष्याम्यद्य महद्दुःखं त्रयोदशसमार्जितम् ।	046a  
हत्वा कर्णं रणे कृष्ण शम्बरं मघवानिव ॥	046c  
अद्य कर्णे हते युद्धे सोमकानां महारथाः ।	047a  
कृतकार्याः प्रमोदन्तां मित्रकार्येप्सवो युधि ॥	047c  
न जाने च कथं प्रीतिः शैनेयस्याद्य माधव ।	048a  
अहं हत्वा रणे कर्णं पुत्रांश्चास्य जयाधिकान् ।	048c  
प्रीतिं दास्यामि भीमस्य सात्यकेर्यमयोस्तथा ॥	048e  
धृष्टद्युम्नस्य वीरस्य तथैव च शिखण्डिनः ।	049a  
अद्यानृण्यं गमिष्यामि हत्वा कर्णं महाहवे ।	049c  
धर्मराजस्य संश्रुत्य वार्ष्णेयशपथं मिथः ॥	049e  
अद्य पश्यन्तु सङ्ग्रामे धनञ्जयममर्षणम् ।	050a  
युध्यन्तं कौरवैः सार्धं घातयन्तं च सूतजम् ॥	050c  
भवत्समक्षं वक्ष्यामि पुनरेवात्मसंस्तवम् ।	051a  
इत्यप्यमित्रप्रवरमद्याहं हन्मि सूतजम् ॥	051c  
धनुर्वेदे मत्समः को नु लोके पराक्रमे वा मम कोऽस्ति तुल्यः ।	052a  
को वाऽप्यन्यो मत्समोऽस्ति क्षमायां ममानृशंस्ये सदृशोऽस्ति कोऽन्यः ॥	052c  
अहं धनुष्मान्ससुरासुरांश्च सर्वाणि भूतानि च सङ्गतानि ।	053a  
स्वबाहुवीर्याद्गमये पराभवं मत्पौरुषं विद्धि परं परेभ्यः ॥	053c  
शरार्चिषा गाण्डिवेनाहमेकः सर्वान्कुरून्बाह्लिकांश्चाभिपन्नः ।	054a  
हिमात्यये कक्षगतो यथाऽग्निः स निर्दहेयं सहसा प्रगृह्य ॥	054c  
पाणी पृषत्कालिखितौ ममैतौ धनुश्च सङ्ख्ये विततं सबाणम् ।	055a  
पादौ चेमौ सुरथौ सध्वजौ च न मादृशं युद्धगतं भजन्ति ॥ ॥	055c  

इति श्रीमन्महाभारते कर्णपर्वणि सप्तदशदिवसयुद्धे अष्टसप्ततितमोऽध्यायः ॥ 78 ॥

8-78-6 ज्वलन्तम् । पुंस्त्वमार्षम् ॥ 8-78-16 स्मरतां स्मरतु ॥ 8-78-17 मण्डलं द्यूते शारीस्थापनपट्टम् । दुरोदरं पाशम् ॥
