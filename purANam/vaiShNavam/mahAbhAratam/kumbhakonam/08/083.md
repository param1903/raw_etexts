अध्यायः 083

पार्थचोदनया कृष्णेन कर्णसमीपम्प्रति रथप्रापणम् ॥ 1 ॥ शल्येन कर्णप्रोत्साहनम् ॥ 2 ॥ कर्णेन पार्थप्रशंसनपूर्वकं तद्वधप्रतिज्ञा ॥ 3 ॥ सङ्कुलयुद्धम् ॥ 4 ॥

सञ्जय उवाच ।	001  
हत्वा तु फल्गुनः सेनां कौरवाणां पृथक्पृथक् ।	001a  
सूतपुत्रस्य संरम्भं दृष्ट्वा चैव महारणे ॥	001c  
शोणितोदां नदीं कृत्वा मांसमज्जास्थिपङ्किलाम् ।	002a  
मनुष्यशीर्षपाषाणां हस्त्यश्वकृतरोधसम् ॥	002c  
शूरास्थित्तयसङ्कीर्णां काकगृध्रानुनादिताम् ।	003a  
छत्रहंसप्लवोपेतां वीरवृक्षापहारिणीम् ॥	003c  
हारपद्माकरवतीमुष्णीषवरफेनिलाम् ।	004a  
धनुःशरध्वजोपेतां नरक्षुद्रकपालिनीम् ॥	004c  
चर्मवर्मभ्रमोपेतां रथोडुपसमाकुलाम् ।	005a  
जयैषिणां च सुतरां भीरूणां च सुदुस्तराम् ॥	005c  
नदीं प्रावर्तयित्वा च बीभत्सुः परवीरहा ।	006a  
वासुदेवमिदं वाक्यमब्रवीत्पुरुषर्षभः ॥	006c  
अर्जुन उवाच ।	007  
एष केतू रणे कृष्ण सूतपुत्रस्य दृश्यते ।	007a  
भीमसेनादयश्चैते योधयन्ति महारथम् ॥	007c  
एते द्रवन्ति पाञ्चालाः कर्णत्रस्ता जनार्दन ।	008a  
एष दुर्योधनो राजा श्वेतच्छत्रेण धार्यते ॥	008c  
कर्णेन भग्नान्पाञ्चालान्द्रावयन्बहु शोभते ।	009a  
कृपश्च कृतवर्मा च द्रौणिश्चैव महारथः ॥	009c  
एते रक्षन्ति राजानं सूतपुत्रेण रक्षिताः ।	010a  
अवध्यमानास्तेऽस्माभिर्योधयिष्यन्ति सोमकान् ॥	010c  
एष शल्यो रथोपस्थे रश्मिसङ्ग्राहकोविदः ।	011a  
सूतपुत्ररथं कृष्ण वाहयन्बहु शोभते ॥	011c  
तत्र मे बुद्धिरुत्पन्ना वाहयात्र रथं मम ।	012a  
नाहत्वा समरे कर्णं निवर्तिष्ये कथञ्चन ॥	012c  
मा स्म कर्णो रणे पार्थान्सृञ्जयांश्च महारथान् ।	013a  
निःशेषान्समरे कुर्यात्पश्यतां नो जनार्दन ॥	013c  
सञ्जय उवाच ।	014  
ततः प्रायाज्जवेनाशु केशवस्तव वाहिनीम् ।	014a  
कर्णं प्रति महेष्वासं द्वैरथे सव्यसाचिनः ॥	014c  
स प्रयातो रथेनाशु कृष्णो राजन्महाहवे ।	015a  
आश्वासयन्रणे चाशु पाण्डुसैन्यानि सर्वशः ॥	015c  
रथघोषस्ततस्तस्य पाण्डवस्य बभूव ह ।	016a  
वासवास्त्रनिपातेन पर्वतेष्विव मारिष ॥	016c  
महता रथघोषेण पाण्डवः सत्यविक्रमः ।	017a  
अभ्ययादप्रमेयात्मा निर्जयंस्तव वाहिनीम् ॥	017c  
तमायान्तं समीक्ष्यैव श्वेताश्वं कृष्णसारथिम् ।	018a  
मद्रराजोऽब्रवीत्कर्णं केतुं दृष्ट्वा महात्मनः ॥	018c  
अयं स रथ आयाति श्वेताश्वः कृष्णसारथिः ।	019a  
निघ्नन्नमित्रान्समरे यं कर्ण परिपृच्छसि ॥	019c  
एष तिष्ठति कौन्तेयः संस्पृशन्गाण्डिवं धनुः ।	020a  
तं हनिष्यसि चेदद्य तन्नः श्रेयो भविष्यति ॥	020c  
धनुर्ज्या चन्द्रताराङ्का पताकाकिङ्किणीयुता ।	021a  
पश्य कर्णार्जुनस्यैषा सौदामन्यम्बरे यथा ॥	021c  
एष ध्वजाग्रे पार्थस्य प्रेक्षमाणः समन्ततः ।	022a  
दृश्यते वानरो भीमो वीक्षतां भयवर्धनः ॥	022c  
एतच्चक्रं गदा शङ्खः शार्ङ्गं कृष्णस्य च प्रभो ।	023a  
दृश्यते पाण्डवरथे वाहयानस्य वाजिनः ॥	023c  
एतत्कूजति गाण्डीवं विसृष्टं सव्यसाचिना ।	024a  
एते हस्तवता मुक्ता घ्नन्त्यमित्राञ्शिताः शराः ॥	024c  
विशालायतताम्राक्षैः पूर्णचन्द्रनिभाननैः ।	025a  
एषा भूः कीर्यते राज्ञां शिरोभिरपलायिनाम् ॥	025c  
एते परिघसङ्काशाः पुण्यगन्धानुलेपनाः ।	026a  
उद्धता रणशूराणां पात्यन्ते सायुधा भुजाः ॥	026c  
निरस्तजिह्वा नेत्रान्ता वाजिनः सह सादिभिः ।	027a  
पतिताः पात्यमानाश्च क्षितौ क्षीणा विशेरते ॥	027c  
एते पर्वतशृङ्गाणां तुल्या हैमवता गजाः ।	028a  
सञ्छिन्नकुम्भाः पार्थेन प्रपतन्त्यद्रयो यथा ॥	028c  
गन्धर्वनगराकारा रथा हतनरेश्वराः ।	029a  
विमानादिव पुण्यान्ते स्वर्गिणो निपतन्त्यमी ॥	029c  
व्याकुलीकृतमत्यर्थं पश्य सैन्यं किरीटिना ।	030a  
नानामृगसहस्राणां यूथं केसरिणा यथा ॥	030c  
त्वामभिप्रेप्सुरायाति कर्ण निघ्नन्वरान्रथान् ।	031a  
असज्जमानो राधेय तं याहि प्रति भारत ॥	031c  
एषा विदीर्यते सेना धार्तराष्ट्री समन्ततः ।	032a  
अर्जुनस्य भयात्तूर्णं निघ्नतः शात्रवान्बहून् ॥	032c  
वर्जयन्सर्वसैन्यानि त्वरते हि धनञ्जयः ।	033a  
त्वदर्थमिति मन्येऽहं यथास्योदीर्यते वपुः ॥	033c  
न ह्यवस्थास्यते पार्थो युयुत्सुः केनचित्सह ।	034a  
त्वामृते क्रोधदीप्तो हि पीड्यमाने वृकोदरे ॥	034c  
विरथं धर्मराजं तु दृष्ट्वा सुदृढविक्षतम् ।	035a  
शिखण्डिनं सात्यकिं च धृष्टद्युम्नं च पार्षतम् ॥	035c  
द्रौपदेयान्युधामन्युमुत्तमौजसमेव च ।	036a  
नकुलं सहदेवं च वशगांस्ते समीक्ष्य तु ॥	036c  
सहसैकरथः पार्थस्त्वामभ्येति परन्तपः ।	037a  
क्रोधरक्तेक्षणः क्रुद्धो जिघांसुः सर्वपार्थिवान् ॥	037c  
त्वरितोऽभिपतत्यस्मांस्त्यक्त्वा सैन्यान्यसंशयम् ।	038a  
त्वं कर्ण प्रतियाह्येनं नास्त्यन्यो हि धनुर्धरः ॥	038c  
न तं पश्यामि लोकेऽस्मिंस्त्वत्तो ह्यन्यं धनुर्धरम् ।	039a  
अर्जुनं समरे क्रुद्धं यो वेलामिव वारयेत् ॥	039c  
न चास्य रक्षां पश्यामि पार्श्वतो न च पृष्ठतः ।	040a  
एक एवाभियाति त्वां पश्य साफल्यमात्मनः ॥	040c  
त्वं हि कृष्णौ रणे शक्तो योद्धुमेतौ परन्तपौ ।	041a  
तवैव भारो राधेय प्रत्युद्याहि धनञ्जयम् ॥	041c  
समानो ह्यसि भीष्मेण द्रोणद्रौणिकृपेण च ।	042a  
सव्यसाचिनमायान्तं निवारय महारणे ॥	042c  
लेलिहानं यथा सर्पं गर्जन्तमृषभं यथा ।	043a  
वनस्थितं यथा व्याघ्रं जहि कर्ण धनञ्जयम् ॥	043c  
एते द्रवन्ति समरान्निरपेक्षा नराधिपाः ।	044a  
अर्जुनस्य भयत्रस्ता धार्तराष्ट्रा महाबलाः ॥	044c  
द्रवतामथ तेषां तु नान्योऽस्ति युधि मानवः ।	045a  
भयहा यो भवेद्वीरस्त्वामृते सूतनन्दन ॥	045c  
एते त्वां कुरवः सर्वे द्वीपमासाद्य संयुगे ।	046a  
धिष्ठिताः पुरुषव्याघ्र त्वत्तः शरणकाङ्क्षिणः ॥	046c  
वैदेहाम्बष्ठकाम्भोजास्तथा नग्नजितस्त्वया ।	047a  
गान्धाराश्च यया धृत्या जिताः सङ्ख्ये सुदुर्जयाः ।	047c  
तां धृतिं कुरुराधेय ततः प्रत्येहि पाण्डवम् ॥	047e  
वासुदेवं च वार्ष्णेयं प्रीयमाणं किरीटिना ।	048a  
प्रत्युद्याहि महाबाहो पौरुषे महति स्थितः ॥	048c  
कर्ण उवाच ।	049  
प्रकृतिस्थोऽसि मे शल्य इदानीं सम्मतस्तथा ।	049a  
प्रतिभासि महाबाहो अभीतश्च धनञ्जयात् ॥	049c  
पश्य बाह्वोर्बलं मेऽद्य शिक्षितस्य च पश्य मे ।	050a  
एकोऽद्य निहनिष्यामि पाण्डवानां महाचमूम् ॥	050c  
कृष्णौ च पुरुषव्याघ्र ततः सत्यं ब्रवीमि ते ।	051a  
नाहत्वा युधि तौ वीरौ व्यपयास्ये कथञ्चन ॥	051c  
शिश्ये वा निहतस्ताभ्यामनित्यो हि रणे जयः ।	052a  
कृतार्थोऽद्य भविष्यामि हत्वा वाप्यथ वा हतः ॥	052c  
शल्य उवाच ।	053  
अजय्यमेनं प्रवदन्ति युद्धे महारथाः कर्ण रथप्रवीरम् ।	053a  
एकाकिन किमु कृष्णाभिगुप्तं विजेतुमेनं क इहोत्सहेत ॥	053c  
कर्ण उवाच ।	054  
नैतादृशो जातु बभूव लोके रथोत्तमो यावदुपश्रुतं नः ।	054a  
तमीदृशं प्रतियोत्स्यामि पार्थम्महाहवे पश्य च पौरुषं मे ॥	054c  
रणे चरत्येष रथप्रवीरः सितैर्हयैः कौरवराजपुत्रः ।	055a  
स वाऽद्य मां नेष्यति कृच्छ्रमेतत्कर्णोऽस्यान्तेऽप्यत्र भवेत्समर्थः ॥	055c  
अस्वेदिनौ राजपुत्रस्य हस्ताववेपमानौ जातकिणौ बृहन्तौ ।	056a  
दृढायुधः कृतिमान्क्षिप्रहस्तो न पाण्डवेयेन समोऽस्ति योधः ॥	056c  
गृह्णात्यनेकानपि कङ्कपत्रानेकं यथा तान्प्रतियोज्य चाशु ।	057a  
ते क्रोशमात्रे निपतन्त्यमोघाः कस्तेन योधोऽस्ति समः पृथिव्याम् ॥	057c  
अतोषयत्स्वाण्डवे यो हुताशं कृष्णद्वितीयोऽतिरथस्तरस्वी ।	058a  
लेभे चक्रं यत्र कृष्णो महात्मा धनुर्गाण्डीवं पाण्डवः सव्यसाची ॥	058c  
श्वेताश्वयुक्तं च सुघोषमुग्रं रथं महाबाहुरदीनसत्वः ।	059a  
महेषुधी चाक्षये दिव्यरूपे शस्त्राणि दिव्यानि च हव्यवाहात् ॥	059c  
यस्त्विन्द्रलोके निजघान दैत्यानसङ्ख्येयान्कालकेयांश्च सर्वान् ।	060a  
लेभे शङ्खं देवदत्तं स्म तत्र को नाम तेनाभ्यधिकः पृथिव्याम् ॥	060c  
महादेवं तोषयामास योऽस्त्रैः साक्षात्सुयुद्धेन महानुभावः ।	061a  
लेभे ततः पाशुपतं सुघोरं त्रैलोक्यसंहारकरं महास्त्रम् ॥	061c  
पृथक्पृथग्लोकपालाः समेता ददुर्महास्त्राण्यप्रमेयाणि सङ्ख्ये ।	062a  
यैस्ताञ्जघानाशु रणे नृसिंहः सकालकेयानसुरान्समेतान् ॥	062c  
तथा विराटस्य पुरे समेतान्सर्वानस्मानेकरथेन जित्वा ।	063a  
जहार तद्गोधनमाजिमध्ये वस्त्राणि चादत्त महारथेभ्यः ॥	063c  
तमीदृशं वीर्यगुणोपपन्नं कृष्णद्वितीयं परमं नृपाणाम् ।	064a  
तमाह्वयन्साहसमुत्तमं वै जाने स्वयं सर्वलोकस्य शल्य ॥	064c  
अनन्तवीर्येण च केशवेन नारायणेनाप्रतिमेन गुप्तः ।	065a  
वर्षायुतैर्यस्य गुणा न शक्या वक्तुं समेतैरपि सर्वलोकैः ॥	065c  
महात्मनः शङ्खचक्रासिपाणेर्विष्णोर्जिष्णोर्वसुदेवात्मजस्य ।	066a  
भयं न मे जायते साध्वसं च दृष्ट्वा कृष्णावेकरथे समेतौ ॥	066c  
अतीवायं धनुषि राजपुत्रेष्वतीवान्यान्केशवश्चक्रयुद्धे ।	067a  
एवंविधौ पाण्डववासुदेवौ चलेत्स्वदेशाद्धिमवान्न कृष्णौ ॥	067c  
उभौ हि शूरौ बलिनौ दृढायुधौ महारथौ संहननोपपन्नौ ।	068a  
एतौ वीरौ नरवीरौ समेतौ स्थानाच्च्युतौ देवकुमाररूपौ ॥	068c  
अग्न्यादित्याविन्द्रबृहस्पती वा यमान्तकौ वा शशिपूषणौ वा ।	069a  
भगांशमित्रावरुणावश्विनौ वा मरुद्गणौ वा वसवः समेताः ।	069c  
व्यस्ताः समस्ताश्च युधा न शक्ता जेतुं प्रसह्यार्जुनं चाच्युतं च ॥	070a  
एतौ हि तावर्जुनवासुदेवौ कोऽन्यः प्रतीयान्मदृते तु शल्य ॥	070c  
सर्वेषां वृष्णिवीराणां कृष्णे लक्ष्मीः प्रतिष्ठिता ।	071a  
सर्वेषां पाण्डुपुत्राणां जयः पार्थे प्रतिष्ठितः ॥	071c  
तावुभौ पुरुषव्याघ्रौ समाने स्यन्दने स्थितौ ।	072a  
मामेकमभियोद्धारौ सुजातं बत शल्य मे ॥	072c  
नैतच्चिरं क्षिप्रमिमं रथं मे प्रवर्तयैतावभियामि चैवम् ।	073a  
अस्मिन्मुहूर्ते निहतौ पश्य कृष्णौ ताभ्यां हतं वा युधि मां रिपुभ्याम् ॥	073c  
एवं ब्रुवाणः सहसा महारथस्त्वभ्यद्रवत्पाण्डवं सूतपुत्रः ॥	074ac  
अभ्येत्य पुत्रेण तवाभिनन्दिताः समेत्य चोक्ताः कुरुवीरसत्तमाः ।	075a  
कृपश्च भोजश्च महारथावुभौ तथैव गान्धारपतिः सहानुजः ।	075c  
गुरोः सुतस्तस्य तवात्मजास्तथा पदातिसङ्घा द्विरदास्तथा तदा ॥	075e  
निरुध्यताभिद्रवताच्युतार्जुनौ श्रमेण संयोजयताशु सर्वशः ।	076a  
यथा भवद्भिर्भृशविक्षतावुभौ सुखेन हन्यान्मम वाहिनीपतिः ॥	076c  
तथेति चोक्त्वा त्वरिताः स्म तेऽर्जुनं जिघांसवो वीरतराः समाययुः ।	077a  
शरैश्च जघ्नुर्युधि तं महारथा धनञ्जयं कर्णनिदेशकारिणः ।	077c  
नदीनदं भूरिजलो महार्णवो यथा तथा तान्समरेऽर्जुनोऽग्रसत् ॥	077e  
न सन्दधानो न तथा शरोत्तमान्प्रमुञ्चमानो रिपुभिः प्रदृश्यते ।	078a  
धनञ्जयास्तैः स्म शरैर्विदारिता हता निपेतुर्नरवाजिकुञ्जराः ॥	078c  
शरार्चिषं गाण्डिवचारुमण्डलं युगान्तसूर्यप्रतिमानतेजसम् ।	079a  
न कौरवाः शेकुरुदीक्षितुं जयं यथा रविं व्याधितचक्षुषो जनाः ॥	079c  
शरोत्तमान्सम्प्रहितान्महारथै श्चिच्छेद पार्थः प्रहसञ्छरौघैः ।	080a  
भूयश्च तानहनद्बाणसङ्घान्गाण्डीवधन्वायतपूर्णमण्डलम् ॥	080c  
यथोग्ररश्मिः शुचिशुक्रमध्यगः सुखं विवस्वान्हरते जलौघान् ।	081a  
तथार्जुनो बाणगणान्निरस्य ददाह सेनां तव पार्थिवेन्द्र ॥	081c  
तमभ्यधावद्विसृजन्कृपः शरांस्तथैव भोजस्तव चात्मजः स्वयम् ।	082a  
महारथो द्रोणसुतश्च सायकैरवाकिरंस्तोयधरा यथाऽचलम् ॥	082c  
जिघांसुभिस्तान्कुशलैः शरोत्तमान्महात्मभिः सम्प्रहितान्प्रयत्नतः ।	083a  
शरैः प्रचिच्छेद स पाण्डवस्त्वरन्परान्विनिर्भिद्य च तांस्त्रिभिस्त्रिभिः ॥	083c  
स गाण्डिवव्यायतपूर्णमण्डलस्तपन्रिपूनर्जुनभास्करो बभौ ।	084a  
शरोग्ररश्मिः शुचिशुक्रमध्यगो यथैव सूर्यः परिवेषवांस्तथा ॥	084c  
अथाग्र्यबाणैर्दशभिर्धनञ्जयं पराभिनद्दोणसुतोऽच्युतं त्रिभिः ।	085a  
चतुर्भिरश्वांश्चतुरः कपिं ततः शरैश्च नाराचवरैरवाकिरत् ॥	085c  
तथा ततः प्रस्फुरदस्य कार्मुकं त्रिभिः शरैर्यन्तृशिरश्चकर्त ह ।	086a  
हयांश्चतुर्भिश्चतुरस्त्रिभिर्ध्वजं धनञ्जयो द्रौणिरथादपातयत् ॥	086c  
स रोषपूर्णो ह्यतिवज्रहाटकैरलङ्कृतं तक्षकभोगवर्चसम् ।	087a  
स तद्वधे कार्मुकमन्यदाददे यथा महाहिप्रवरं तथैव च ॥	087c  
स्वमायुधं चापि विकीर्य भूतले धनुश्च कृत्वा सगुणं गुणाधिकः ।	088a  
समानयंसल्तावजितौ नरोत्तमौ शरोत्तमैर्द्रौणिरविध्यदन्तिकात् ॥	088c  
कृपश्च भोजश्च तवात्मजश्च ते शरैरनेकैर्युधि पाण्डवर्षभम् ।	089a  
महारथाः संयुगमूर्धनि स्थितास्तमोनुदं वारिधरा इवापतन् ॥	089c  
कृपस्य पार्थः सशरं शरासनं हयान्ध्वजान्सारधिमेव पत्रिभिः ।	090a  
[समार्पयद्बाहुसहस्रविक्रमस्तथा यथा वज्रधरः पुरा बलेः ॥	090c  
स पार्थबाणैर्विनिपातितायुधो ध्वजावमर्दे च कृते महाहवे ।	091a  
कृतः कृपो बाणसहस्रयन्त्रितो यथापगेयः प्रथमं किरीटिना ॥]	091c  
शरैः प्रचिच्छेद तवात्मजस्य ध्वजं धनुश्च प्रचकर्त नर्दतः ।	092a  
जघान चाश्वान्कृतवर्मणः शुभान्ध्वजं च चिच्छेद तवात्मजस्य ह ॥	092c  
सवाजिसूतेष्वसनान्सकेतनाञ्जयान नागाश्वरथांश्च स त्वरन् ।	093a  
ततः प्रकीर्णं सुमहद्वलं तव प्रपीडितं सवितुरिवौजसा भृशम् ॥	093c  
ततोऽर्जुनस्याशु रथेन केशवश्चकार शत्रूनपसव्यमातुरान् ।	094a  
ततः प्रयातं त्वरितं धनञ्जयं शतक्रतुं वृत्रनिजघ्रुषं यथा ।	094c  
समन्वधावन्पुनरुत्थितैर्ध्वजै रथैः सुयुक्तैरपरे युयुत्सवः ॥	094e  
अथाभिसृत्य प्रतिवार्य चाहितान्धनञ्जयस्यानुचरान्महारथाः ।	095a  
शिखण्डिशैनेययमाः शितैः शरैर्विदारयन्तो व्यनदन्सुभैरवम् ॥	095c  
ततोऽभिजघ्नुः कुपिताः परस्परं शरैस्तदाञ्जोगतिभिः सुतेजनैः ।	096a  
कुरुप्रवीराः सह सृञ्जयैर्यथा सुरारयो देवपतिं यथा तथा ॥	096c  
जयेप्सवः स्वर्गमनाय चोत्सुकाः पतन्ति नागाश्वरथाः परन्तप ।	097a  
तथैव सर्वे बहवश्च विव्यधुः शरैः सुमुक्तैरितरेतरं पृथक् ॥	097c  
शरान्धकारे तु महात्मभिः कृते महामृधे योधवरैः परस्परम् ।	098a  
चतुर्दिशो वै विदिशश्च पार्थिव प्रभा च सूर्यस्य तमोवृताऽभवत् ॥ ॥	098c  

इति श्रीमन्महाभारते कर्णपर्वणि सप्तदशदिवसयुद्धे त्र्यशीतितमोऽध्यायः ॥ 83 ॥

8-83-81 शुचिशुकयोः आषाढज्येष्ठयोर्मध्ये गतः ॥ 8-83-94 तथार्जुनस्याविरथेन केशव इति ख.ट.पाठः । तथार्जुनस्याधिरथेन केशव इति ख.ट.पाठः ॥
