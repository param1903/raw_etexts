अध्यायः 077

कृष्णेनार्जुनम्प्रति भीष्मादियुद्धनिधनप्रकारानुवादपूर्वकं तेषां वधे तस्यैव मुख्यकारणत्वकथनम् ॥ 1 ॥ बाल्यात्प्रभृति दुर्योधनापनयानुस्मराणपूर्वकं सर्वत्र कर्णस्यैव मूलतया महापराधित्वद्योतनेन तस्यावश्यं हननविधानम् ॥ 2 ॥

सञ्जय उवाच ।	001  
ततः पुनरमेयात्मा केशवोऽर्जुनमब्रवीत् ।	001a  
कृतसङ्कल्पमायान्तं वधे कर्णस्य भारत ॥	001c  
अद्य सप्तदशाहानि वर्तमानस्य नित्यशः ।	002a  
विनाशस्यातिघोरस्य नरवारणवाजिनाम् ॥	002c  
भूत्वा हि विपुला सेना तावकानां परैः सह ।	003a  
अन्योन्यं समरं प्राप्य किञ्चिच्छेषा विशाम्पते ॥	003c  
भूत्वा वै कौरवाः पार्थ प्रभूतगजवाजिनः ।	004a  
त्वां वै शत्रुं समासाद्य विनष्टा रणमूर्धनि ॥	004c  
एते ते पृथिवीपालाः सृञ्जयाश्च समागताः ।	005a  
त्वां समासाद्य दुर्धर्षं पाण्डवाश्च व्यवस्थिताः ॥	005c  
पाञ्चालैः पाण्डवैर्मात्स्यैः कारूशैश्चेदिभिः सह ।	006a  
\'मगधैः पारिजातैश्च दाक्षिणात्यैः सकेरलैः\' ।	006c  
त्वया गुप्तैरमित्रघ्नैः कृतः शत्रुगणक्षयः ॥	006e  
को हि शक्तो रणे जेतुं कौरवांस्तात संयुगे ।	007a  
अन्यत्र पाण्डवाद्युद्धे श्वेताश्वाद्वानरध्वजात् ॥	007c  
शक्तस्त्वं हि रणे जेतुं ससुरासुरमानुषान् ।	008a  
त्रींल्लोकान्समरे युक्तान्किं पुनः कौरवं बलम् ॥	008c  
भगदत्तं च राजानं कोऽन्यः शक्तस्त्वया विना ।	009a  
जेतुं पुरुषशार्दूल योऽपि स्याद्वासवोपमः ॥	009c  
तथेमां विपुलां सेनां गुप्तां पार्थ त्वयाऽनघ ।	010a  
न शेकुः पार्थिवाः सर्वे चक्षुर्भिरपि वीक्षितुम् ॥	010c  
तथैव सततं पार्थ रक्षिताभ्यां त्वया रणे ।	011a  
धृष्टद्युम्नशिखण्डिभ्यां द्रोणभीष्मौ निपातितौ ॥	011c  
को हि शक्तो रणे पार्थ भारतानां महारथौ ।	012a  
भीष्मद्रोणौ युधा जेतुं शक्रतुल्यपराक्रमौ ॥	012c  
को हि शान्तनवं भीष्मं द्रोणं वैकर्तनं कृपम् ।	013a  
द्रौणिं च सौमदत्तिं च कृतवर्माणमेव च ॥	013c  
सैन्धवं मद्रराजं च राजानं च सुयोधनम् ।	014a  
वीरान्कृतास्त्रान्समरे सर्वानेवानिवर्तिनः ॥	014c  
अक्षौहिणीपतीनुग्रान्संहतान्युद्धदुर्मदान् ।	015a  
त्वामृते पुरुषव्याघ्र जेतुं शक्तः पुमानिह ॥	015c  
श्रेण्यश्च बहुलाः क्षीणाः प्रदीर्णाश्वरथद्विपाः ।	016a  
नानाजनपदाश्चोग्राः क्षत्रियाणाममर्षिणाम् ॥	016c  
गणाश्च दासमीयानां वसातीनां च भारत ।	017a  
प्राच्यानां वाटधानानां भोजानां चाभिमानिनाम् ॥	017c  
उदीर्णाश्वगजा सेना सर्वक्षत्रस्य भारत ।	018a  
त्वां समासाद्य निधनं गता भीमं च भारत ॥	018c  
उग्राश्च भीमकर्माणस्तुषारा यवनाः खशाः ।	019a  
दार्वाभिसारा दरदाः शका माठरतङ्कणाः ॥	019c  
आन्ध्रकाश्च पुलिन्दाश्च किराताश्चोग्रविक्रमाः ।	020a  
म्लेच्छाश्च पर्वतीयाश्च सागरानूपवासिनः ॥	020c  
संरम्भिणो युद्धशौण्डा बलिनो दण्डपाणयः ॥	021ac  
एते सुयोधनस्यार्थे संरब्धाः कुरुभिः सह ।	022a  
न शक्या युधि निर्जेतुं त्वदन्येन परन्तप ॥	022c  
धार्तराष्ट्रमुदग्रं हि व्यूढं दृष्ट्वा महद्बलम् ।	023a  
यदि त्वं न भवेस्त्राता प्रतीयात्को नु मानवः ॥	023c  
तत्सागरमिवोद्धूतं रजसा संवृतं बलम् ।	024a  
विदार्य पाण्डवैः क्रुद्धैस्त्वया गुप्तैर्हतं विभो ॥	024c  
मागधानामधिपतिर्जयत्सेनो महाबलः ।	025a  
अद्य सप्तैव चाहानि हतः सङ्ख्येऽभिमन्युना ॥	025c  
ततो दशसहस्राणि गजानां भीमकर्मणाम् ।	026a  
जघान गदया भीमस्तस्य राज्ञः परिच्छदम् ॥	026c  
तथान्येऽभिहता नागा रथाश्च शतशो बलात् ।	027a  
तदेवं समरे पार्थ वर्तमाने महाभये ॥	027c  
भीमसेनं समासाद्य त्वां च पाण्डव कौरवाः ।	028a  
सवाजिरथमातङ्गा मृत्युलोकमितो गताः ॥	028c  
तथा सेनामुखे तत्र निहते पार्थ पाण्डवैः ।	029a  
भीष्मः प्रासृजदुग्राणि शरतालानि मारिष ॥	029c  
सचेदिकाशिपाञ्चालान्करूषान्मात्स्यकेकयान् ।	030a  
शरैः प्रच्छाद्य निधनमनयत्परमास्त्रवित् ॥	030c  
तस्य चापच्युतैर्बाणैः परदेहविदारणैः ।	031a  
पूर्णमाकाशमभवद्रुक्मपुङ्खैरजिह्मगैः ॥	031c  
हन्याद्रथसहस्राणि एकैकेनैव मुष्टिना ।	032a  
लक्षं नरद्विपान्हत्वा समेतान्समहाबलान् ॥	032c  
गत्या दशम्या ते गत्वा जघ्नुर्वाजिरथद्विपान् ।	033a  
हित्वा नवगतीर्दुष्टाः स बाणानाहवेऽत्यजत् ॥	033c  
दिनानि दश भीष्मेण निघ्नता तावकं बलम् ।	034a  
शून्याः कृता रथोपस्था हताश्च गजवाजिनः ॥	034c  
\'दशमेऽहनि सम्प्राप्ते कृत्वा घोरं पराक्रमम्\' ।	035a  
दर्शयित्वाऽऽत्मनो रूपं रुद्रोपेन्द्रसमं युधि ॥	035c  
पाण्डवानामनीकानि प्रविगाह्य विशाम्पते ।	036a  
विनिघ्नन्पृथिवीपालांश्चेदिपाञ्चालकेकयान् ॥	036c  
अहनत्पाण्डवीं सेनां रथाश्वगजसङ्कुलाम् ।	037a  
मज्जन्तमप्लवे मन्दमुज्जिहीर्षुः सुयोधनम् ॥	037c  
तथा चरन्तं समरे तपन्तमिव भास्करम् ।	038a  
पदातिकोटिसाहस्राः प्रवरायुधपाणयः ॥	038c  
न शेकुः सृञ्जया द्रष्टुं तथैवान्ये महीक्षितः ।	039a  
विचरन्तं तथा तं तु सङ्ग्रामे जितकाशिनम् ॥	039c  
सर्वोद्यमेन महता पाण्डवान्समभिद्रवत् ।	040a  
स तु विद्राव्य समरे पाण्डवान्सृञ्जयानपि ।	040c  
एक एव रणे भीष्म एकवीरत्वमागतः ॥	040e  
तं शिखण्डी समासाद्य त्वया गुप्तो महाव्रतम् ।	041a  
जघान पुरुषव्याघ्रं शरैः सन्नतपर्वभिः ॥	041c  
स एष पतितः शेते शरतल्पे पितामहः ।	042a  
त्वां प्राप्य पुरुषव्याघ्रं वृत्रः प्राप्येव वासवम् ॥	042c  
द्रोणः पञ्चदिनान्युग्रो विधम्य रिपुवाहिनीम् ।	043a  
कृत्वा व्यूहमभेद्यं च पातयित्वा महारथान् ॥	043c  
जयद्रथस्य समरे कृत्वा रक्षां महारथः ।	044a  
अन्तकप्रतिमश्चोग्रो रात्रियुद्धेऽदहत्प्रजाः ॥	044c  
दग्ध्वा योधाञ्छरैर्वीरो भारद्वाजः प्रतापवान् ।	045a  
धृष्टद्युम्नं समासाद्य स गतः परमां गतिम् ॥	045c  
यदि वाऽद्य भवान्युद्धे सूतपुत्रमुखान्रथान् ।	046a  
नावारयिष्यः सङ्ग्रामे न स्म द्रोणो व्यनङ्क्ष्यत ॥	046c  
भवता तु बलं सर्वं धार्तराष्ट्रस्य वारितम् ।	047a  
ततो द्रोणो हतो युद्धे पार्षतेन धनञ्जय ॥	047c  
कश्च शक्तो रणे कर्तुं त्वदन्यः पुरुषब्रुवः ।	048a  
यादृशं ते कृतं पार्थ जयद्रथवधं प्रति ॥	048c  
निवार्य सेनां महतीं हत्वा शूरांश्च पार्थिवान् ।	049a  
निहतः सैन्धवो राजा त्वयाऽस्त्रबलतेजसा ॥	049c  
आश्चर्यं सिन्धुराजस्य वधं जानन्ति पार्थिवाः ।	050a  
अनाश्चर्यं हि तत्त्वत्तस्त्वं हि पार्थ महारथः ॥	050c  
त्वां हि प्राप्य रणे क्षत्रमेकाहादिति भारत ।	051a  
नश्यमानमहं युक्तं मन्येयमिति मे मतिः ॥	051c  
सेयं पार्थ चमूर्घोरा धार्तराष्ट्रस्य संयुगे ।	052a  
हतसर्वस्वभूयिष्ठा भीष्मद्रोणौ हतौ यथा ॥	052c  
शीर्णप्रवरयोधाढ्या हतवाजिरथद्विपा ।	053a  
हीना सूर्येन्दुनक्षत्रैर्द्यौरिवाभाति भारती ॥	053c  
विध्वस्ता हि रणे पार्थ सेनेयं भीमविक्रम ।	054a  
आसुरीव महासेना देवराजपराक्रमैः ॥	054c  
तेषां हतावशिष्टास्तु सन्ति पञ्च महारथाः ।	055a  
द्रौणिश्च कृतवर्मा च कर्णो मद्राधिपः कृपः ॥	055c  
तांस्त्वमद्य नरव्याघ्र हत्वा पञ्च महारथान् ।	056a  
हतामित्रः प्रयच्छोर्वी राज्ञे सद्वीपपत्तनाम् ॥	056c  
साकाशजलपातालां सपर्वतमहावनाम् ।	057a  
प्रयच्छामितवीर्याय पार्थायाद्य वसुन्धराम् ॥	057c  
एतां पुरा विष्णुरिव हत्वा दैतेयदानवान् ।	058a  
प्रयच्छ मेदिनीं राज्ञे शक्रायैव हरिर्यथा ॥	058c  
अद्य मोदन्तु पाञ्चाला निहतेष्वरिषु त्वया ।	059a  
विष्णुना निहतेष्वेव दानवेयेषु देवताः ॥	059c  
यदि वा द्विपदां श्रेष्ठं द्रोणं मानयतो गुरुम् ।	060a  
अश्वत्थाम्नि कृपा तेऽस्ति कृपे वाचार्यगौरवात् ॥	060c  
अत्यन्तापचितान्बन्धून्मानयन्मातृबान्धवान् ।	061a  
कृतवर्माणमासाद्य न नेष्यासि यमक्षयम् ॥	061c  
भ्रातरं मातुरासाद्य शल्यं मद्रजनाधिपम् ।	062a  
यदि त्वमरविन्दाक्ष दयावान्न जिघांससि ॥	062c  
एतत्ते सुकृतं कर्म नात्र किञ्चन विद्यते ।	063a  
वयमप्यनुजानीमो नात्र दोषोऽस्ति कश्चन ॥	063c  
इमं पापमतिं क्षुद्रमत्यन्तं पाण्डवान्प्रति ।	064a  
कर्णमद्य नरश्रेष्ठ जहि पार्थ शितैः शरैः ॥	064c  
दहने यत्सपुत्राया निशि मातुस्तवानघ ।	065a  
द्यूतार्थे यच्च युष्मासु प्रावर्तत सुयोधनः ।	065c  
तस्य सर्वस्य दुष्टात्मा कर्णो वै मूलमित्युत ॥	065e  
प्रोत्साहयति दुष्टात्मा धार्तराष्ट्रं सुदुर्मतिम् ।	066a  
समितौ गदते कर्णस्तमद्य जहि भारत ॥	066c  
यश्च युष्मासु पापं वै धार्तराष्ट्रः प्रयुक्तवान् ।	067a  
तस्य सर्वस्य दुर्बुद्धिः कर्णो मूलमिहार्जुन ॥	067c  
कर्णं हि मन्यते त्राणं नित्यमेव सुयोधनः ।	068a  
ततो मामपि संरब्धो निग्रहीतुं पराक्रमात् ॥	068c  
स्थिता बुद्धिर्नरेन्द्राणां धार्तराष्ट्रस्य चोभयोः ।	069a  
कर्णः पार्थान्रणे सर्वान्नाशयिष्यति सायकैः ॥	069c  
कर्णमाश्रित्य कौन्तेय धार्तराष्ट्रस्य विग्रहः ।	070a  
रुचितो भवता सार्धं जानतोऽपि बलं तव ॥	070c  
कर्णो जल्पति वै नित्यमहं पार्थान्समागतान् ।	071a  
वासुदेवं च दाशार्हं विजेष्यामि महारणे ।	071c  
समितौ वल्गते कर्णस्तमद्य जहि फल्गुन ॥	071e  
यच्च युष्मासु पापं वै धार्तराष्ट्रः प्रतापवान् ।	072a  
सभायां कृतवान्नित्यं कर्णमाश्रित्य वै पुरा ॥	072c  
यच्च तं धार्तराष्ट्राणां षड्भिः शूरैर्महारथैः ।	073a  
पश्यतां संवृतं शूरं सौभद्रमपराजितम् ॥	073c  
द्रोणद्रौणिकृपान्वीरान्कम्पयानं महेषुभिः ।	074a  
विधमन्तमनीकानि प्रमथन्तं महारथान् ॥	074c  
मनुष्यवाजिमातङ्गान्प्रेषयन्तं यमक्षयम् ।	075a  
शरैः सौभद्रमायान्तं दहन्तमरिवाहिनीम् ॥	075c  
निर्मनुष्याश्च मातङ्गा विरथाश्च महारथाः ।	076a  
प्रद्रवन्ति स्म समरे दिशो भीताऽभिमन्यवे ॥	076c  
विगतासूंश्च तुरगान्पत्तीन्व्यायुधजीवितान् ।	077a  
कुर्वन्तमृषभस्कन्धं कुरुवृष्णियशस्करम् ।	077c  
तन्मे दहति गात्राणि सखे सत्येन ते शपे ॥	077e  
यत्तदासीत्सुदुष्टात्मा कर्णो विनिहतः प्रभुः ।	078a  
न शक्तो ह्यभिमन्योस्तु कर्णः स्थातुं रणाग्रतः ॥	078c  
सौभद्रशरनिर्भिन्नो विसञ्ज्ञः शोणितोक्षितः ।	079a  
निश्वसन्क्रोधसन्दीप्तो विमुखः सायकार्दितः ॥	079c  
तस्थौ स विह्वलः सङ्ख्ये प्रहारजनितच्छविः ।	080a  
अपयानकृतोत्साहो निरुत्साहश्च भारत ॥	080c  
दुर्योधनं रणे दृष्ट्वा लज्जमानो मुहुर्मुहुः ।	081a  
नापयासीत्ततः पार्थ सोऽभिमन्योर्महारणे ॥	081c  
दृष्ट्वा द्रोणं वधोपायमभिमन्योश्च पृष्टवान् ।	082a  
श्रुत्वा द्रोणवचः क्रूरं ततश्चिच्छेद कार्मुकम् ॥	082c  
ततश्छिन्नायुधं तेन दृष्ट्वा पञ्च महारथाः ।	083a  
स चैव निकृतिप्राज्ञः प्राहिणोच्छरवृष्टिभिः ॥	083c  
प्रहसन्स तु दुष्टात्मा कर्णो राजा च कौरवः ।	084a  
यच्च कर्णोऽब्रवीत्कृष्णां सभायां परुषं वचः ।	084c  
प्रमुखे पाण्डवेयानां कुरूणां चैव पश्यताम् ॥	084e  
विनष्टाः पाण्डवाः कृष्णे शाश्वतं नरकं गताः ।	085a  
पतिमन्यं पृथुश्रोणि वृणीष्व मृदुभाषिणि ॥	085c  
एषा त्वं धृतराष्ट्रस्य दासीभूता निवेशनम् ।	086a  
प्रविशारालपक्ष्माक्षि न सन्ति पतयस्तव ॥	086c  
न पाण्डवाः प्रभवन्ति तव कृष्णे कथञ्चन ।	087a  
दासभार्या च पाञ्चालि स्वयं दासी च शोभने ॥	087c  
अद्य दुर्योधनो राजा पृथिव्यां नृपतिः स्मृतः ।	088a  
सर्वे चास्य महिपाला योगक्षेममुपासते ॥	088c  
पश्येदानीं यदा भद्रे निविष्टाः पाण्डवाः समम् ।	089a  
अन्योन्यं समुदीक्षन्ते धार्तराष्ट्रस्य तेजसा ॥	089c  
व्यक्तं षण्डतिला ह्येते नरके च निमज्जिताः ।	090a  
प्रेष्यवच्चापि राजानमुपस्थास्यन्ति कौरवम् ॥	090c  
उक्तवान्स च पापात्मा तथा परमदुर्मतिः ।	091a  
पापः पापवचः कर्णः पश्यतस्ते धनञ्जय ॥	091c  
अस्य पापस्य तद्वाक्यं सुवर्णविकृताः शराः ।	092a  
शमयन्ति शिलाधौता नाशयन्तोऽस्य जीवितम् ॥	092c  
अद्य कर्णं रणे ग्रस्तं पश्यन्तु कुरवस्त्वया ।	093a  
स्वर्गावतरणे यत्नं स्वर्गद्वारगतं यथा ॥	093c  
अद्य ते समरे वीर्यं पश्यन्तु कुरुयोधिनः ।	094a  
सूतपुत्रे हते पार्थ जानन्तु त्वां महारथम् ॥	094c  
अद्य काकवला गृध्रा वायसा जम्बुकास्तथा ।	095a  
विप्रकर्षन्तु गात्राणि सूतपुत्रस्य मारिष ॥	095c  
अद्याधिरथिराक्षिप्तो निहतश्च त्वया रणे ।	096a  
कुरूणां शोकमाधत्तां पाण्वानां मुदं तदा ॥	096c  
अद्य त्वां प्रतिमर्दन्तु पाञ्चालाः पाण्डवैः सह ।	097a  
यथा वृत्रवधे वृत्ते देवाः सर्वे शतक्रतुम् ॥	097c  
अद्य कर्णं रणे हत्वा प्राप्य चैवोत्तमं यशः ।	098a  
विशोको विज्वरः पार्थ भव बन्धुपुरस्कृतः ॥	098c  
नरसिंहवपुः कृत्वा यथा शस्तो महासुरः ।	099a  
हिरण्यकशिपुर्दैत्यो विष्णुना प्रभविष्णुना ॥	099c  
तथा त्वमपि राधेयं घोरां कृत्वा महातनुम् ।	100a  
जहि युद्धे महाबाहो त्रायस्व च भयात्स्वकान् ॥	100c  
कर्णं हाहाकृतं दीनं विषण्णं त्वच्छरार्दितम् ।	101a  
प्रपतन्तं महीं कर्णं पश्यन्तु वसुधाधिपाः ॥	101c  
तं च स्वशोणिते मग्नं शयानं पतितं भुवि ।	102a  
अपविद्धायुकधं कर्णमद्य पश्यन्तु बान्धवाः ॥	102c  
तच्चैवाद्य महत्कर्म गाण्डीवप्रेषितैः शरैः ।	103a  
रथोपस्थे विशीर्येत ताराराज इवाम्बरात् ॥	103c  
आशु चाद्य शरास्तस्य सम्पतन्तो महाजवैः ।	104a  
त्वच्छरैः सन्निकृत्ताग्रा विशीर्यन्ते महीतले ॥	104c  
त्वया चाद्य हते तस्य विक्रमे भरतर्षभ ।	105a  
विमुखाः सर्वराजानो भवन्तु गतजीविताः ॥	105c  
तथा चाधिरथौ याते प्रयान्तु कुरवो दिशः ।	106a  
मन्वानास्तं रथश्रेष्ठं सर्वलोकेषु धन्विनाम् ॥	106c  
स वै चाद्य भयात्त्यक्त्वा धार्तराष्ट्रो महाचमूम् ।	107a  
दुर्योधनो भयोद्विग्नो द्रवतु स्वं निवेशनम् ॥	107c  
तथा चाद्य हतं श्रुत्वा धृतराष्ट्रो जनेश्वरः ।	108a  
क्षणेन निपतेद्भूमौ विसञ्ज्ञो वै महीपतिः ॥	108c  
अद्य जानन्तु ते पार्थ विक्रमं सर्वयोधिनः ।	109a  
यदुवाच सभामध्ये परुषं भारत त्वयि ॥	109c  
यानि चान्यानि दुष्टात्मा पापानि कृतवांस्त्वयि ।	110a  
तान्यद्य भरतश्रेष्ठ नाशयन्तु शरास्तव ॥	110c  
शान्तिं कुरु परिक्लेशा कृष्णायाः शत्रुपातन ।	111a  
हत्वा शत्रुं रणे श्लाघ्यं गर्जन्तमतिपौरुषम् ॥	111c  
अद्य चाधिरथिर्वेद्धस्तव बाणैः समन्ततः ।	112a  
मन्यतां त्वां नरव्याघ्र प्रवरं सर्वधन्विनाम् ॥	112c  
गाण्डीवप्रसृतान्बाणानद्य गात्रस्पृशः शरान् ।	113a  
यातु कर्णो रणे पार्थ श्वाविच्छललतो यथा ॥	113c  
तं कथं कर्णमासाद्य विद्रवेयुर्महारथाः ।	114a  
यस्त्वेकः सर्वपाञ्चालानहन्यहनि नाशयन् ।	114c  
कालवच्चरते वीर पाञ्चालानां रथव्रजे ॥	114e  
तमप्यासाद्य समरे मित्रार्थे मित्रवत्सल ।	115a  
तथा ज्वलन्तमस्त्रैश्च शूरं सर्वधनुष्मताम् ।	115c  
निर्दहन्तं समारूढं दुर्धर्षं द्रोणमञ्जसा ॥	115e  
ते नित्यमुदिता जेतुं युधि शत्रुमरिन्दमाः ।	116a  
न चेदाधिरथेर्भीताः पाञ्चालाः स्युः पराङ्मुखाः ॥	116c  
तेषामापततां शूरः पाञ्चालानां तरस्विनाम् ।	117a  
आदत्तासूञ्शरैः कर्णः पतङ्गानामिवानलः ॥	117c  
एते द्रवन्ति पाञ्चाला द्राव्यन्ते योधिभिर्ध्रुवम् ।	118a  
कर्णेन भरतश्रेष्ठ पश्यपश्य तथाकृतान् ॥	118c  
तान्समारोहतः शूरान्मित्रार्थे त्यक्तजीवितान् ।	119a  
निस्तारय महाबाहो कर्णास्त्रात्पावकोपमात् ॥	119c  
अस्त्रं हिरामात्कर्णेन भार्गवादृषिसत्तमात् ।	120a  
यदवाप्तं तदा घोरं तस्य रूपमुदीर्यते ॥	120c  
तापनं सर्वसैन्यस्य घोररूपं भयानकम् ।	121a  
यमाश्रित्य महासेना ज्वलते स्वेन तेजसा ॥	121c  
एते चरन्ति सङ्ग्रामे कर्णचापच्युताः शराः ।	122a  
प्रभया इह शत्रूणां घातयन्तो जनान्प्रभो ॥	122c  
एते भ्रमन्ति पाञ्चाला उत्क्रमन्ति च मारिष ।	123a  
कर्णास्त्रं समरे प्राप्य दुर्निवार्यं महात्मभिः ॥	123c  
एष भीमो दृढक्रोधो वृतः पार्थ समन्ततः ।	124a  
सृञ्जयैर्योऽजयत्कर्णं पीड्यते निशितैः शरैः ॥	124c  
पाञ्चालान्सृञ्जयांश्चैव पाण्डवांश्चैव भारत ।	125a  
उपेक्षितो दहेत्कर्णो रोगो देहमिवान्तकः ॥	125c  
नान्यं त्वत्तो हि पश्यामि योधं यौधिष्ठिरे बले ।	126a  
यः समासाद्य राधेयं स्वस्तिमानाव्रजेद्गृहान् ॥	126c  
तमद्य निशितैर्बाणैर्निहत्य भरतर्षभ ।	127c  
यथा प्रतिज्ञां त्व पार्थ तीर्त्वा कीर्तिमवाप्स्यसि ॥	127c  
त्वं हि शक्तो रणे कर्णं विजेतुं सह पार्थिवैः ।	128a  
नान्यो युधि युधां श्रेष्ठ सत्यमेतद्ब्रवीमि ते ॥	128c  
एतत्कृत्वा महत्कर्म हत्वा कर्णं महारथम् ।	129a  
कृतार्थः सफलः पार्थ सुखी भव नरोत्तम ॥ ॥	129c  

इति श्रीमन्महाभारते कर्णपर्वणि सप्तदशदिवसयुद्धे सप्तसप्ततितमोऽध्यायः ॥ 77 ॥

8-77-23 यदि त्वं त्राता न भवेस्तर्हि तद्धार्तराष्ट्रं बलं कोनु प्रतीयाद्गच्छेदिति सम्बन्धः ॥ 8-77-51 त्वांहीति । क्षणेन सर्वं भस्मीकर्तुं समर्थं त्वां प्राप्य एकाहान्नश्यमानं क्षत्रं युक्तं बलवत्तरं मन्येयं जानीयाम् । क्षणेन नाश्यमपि पूर्णैकाहपर्यन्तं स्थायित्वादिति भावः ॥ 8-77-111 परिक्लेशा परिक्लेशानाम् ॥
