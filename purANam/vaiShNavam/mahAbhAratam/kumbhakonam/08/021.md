श्रीः
अध्यायः 021

सङ्कुलयुद्धम् ॥ 1 ॥ षोडशदिवसयुद्धोपसंहारः ॥ 2 ॥

सञ्जय उवाच ।	001  
ततः कर्णं पुरस्कृत्य त्वदीया युद्धदुर्मदाः ।	001  
पुनरावृत्य सङ्ग्रामं चक्रुर्देवासुरोपमम् ॥	001  
द्विरदरथपदातिसादिसङ्घाः परिकुपिताभिमुखाः प्रजघ्निरे ते ॥	002	द्विरदनररथाश्वशङ्खशब्दैः परिहृषिता विविधैश्च शस्त्रपातैः ।002  
शितपरश्वथसासिपट्टसै रिषुभिरनेकविधैश्च सूदिताः ।	003  
द्विरदरथहया महाहवे वरपुरुषैः पुरुषाश्च वाहनैः ॥	003  
कमलदिनकरेन्दुसन्निभैः सितदशनैः सुमुखाक्षिनासिकैः ।	004  
रुचिरमकुटकुण्डलैर्मही पुरुषशिरोभिरुपस्तृता बभौ ॥	004  
परिघमुसलशक्तितौमरैर्नखरभुशुण्डिगदाशतैर्हताः ।	005  
द्विरदनरहयाः सहस्रशो रुधिरनदीप्रवहास्तदाऽभवन् ॥	005  
प्रहतरथनराश्वकुञ्जरं प्रतिभयदर्शनमुल्बणव्रणम् ।	006  
तदहितहतमाबभौ बलं पितृपतिराष्ट्रमिव प्रजाक्षये ॥	006  
अथ तव नरदेव सैनिकास्तव च सुताः सुरसूनुसन्निभाः ।	007  
अमितबलपुरःसरा रणे कुरुवृषभाः शिनिपुत्रमभ्ययुः ॥	007  
तदतिरुधिरभीममाबभौ पुरुषवराश्वरथद्विपाकुलम् ।	008  
लवणजलसमुद्धतस्वनं बलमसुरामरसैन्यसप्रभम् ॥	008  
सुरपतिसमविक्रमस्तत स्त्रिदशवरावरजोपमं युधि ।	009  
दिनकरकिरणप्रभैः पृषत्कै रवितनयोऽभ्यहनच्छिनिप्रवीरम् ॥	009  
तमपि सरथवाजिसारथिं शिनिवृषभो विविधैः शरैस्त्वरन् ।	010  
भुजगविषसमप्रभै रणे पुरुषवरं समवास्तृणोत्तदा ॥	010  
शिनिवृषभशरैर्निपीडितं तव सुहृदो वसुषेणमभ्ययुः ।	011  
त्वरितमतिरथा रथर्षभं द्विरदरथाश्वपदातिभिः सह ॥	011  
तदुदधिनिभमाद्रवद्बलं त्वरिततरैः समभिद्रुतं परैः ।	012  
द्रुपदसुतमुखैस्तदाऽभवत्पुरुषरथाश्वगजक्षयो महान् ॥	012  
अथ पुरुषवरौ कृताह्निकौ भवमभिपूज्य यथाविधि प्रभुम् ।	013  
अरिवधकृतनिश्चयौ द्रुतं तव बलमर्जुनकेशवौ सृतौ ॥	013  
जलदनिनदनिःस्वनं रथं पवनविधूतपताककेतनम् ।	014  
सितहयमुपयान्तमन्तिकं कृतमनसो ददृशुस्तदाऽरयः ॥	014  
अथ विष्फार्य गाण्डीवं रथे नृत्यन्निवार्जुनः ।	015  
शरसम्बाधमकरोत्खं दिशः प्रदिशस्तथा ॥	015  
रथान्विमानप्रतिमान्मज्जयन्सायुधध्वजान् ।	016  
ससारथींस्तदा बाणैरभ्राणीवानिलोऽवधीत् ॥	016  
गजान्गजप्रयन्तॄंश्च वैजयन्त्यायुधध्वजान् ।	017  
सादिनोऽश्वांश्च पत्तींश्च शरैर्निन्ये यमक्षयम् ॥	017  
तमन्तकमिव क्रुद्धमनिवार्यं महारथम् ।	018  
दुर्योधनोऽभ्ययादेको निघ्नन्बाणैरजिह्मगैः ॥	018  
तस्यार्जुनो धनुः सूतमश्वान्केतुं च सायकैः ।	019  
हत्वा सप्तभिरेकेन च्छत्रं चिच्छेद पत्रिणा ॥	019  
नवमं च समाधाय व्यसृजत्प्राणघातिनम् ।	020  
दुर्योधनायेषुवरं तं द्रौणिः सप्तधाऽच्छिनत् ॥	020  
ततो द्रौणेर्धनुश्छित्वा हत्वा चाश्वरथाञ्शरैः ।	021  
कृपस्यापि तदत्युग्रं धनुश्चिच्छेद पाण्डवः ॥	021  
हार्दिक्यस्य धनुश्छित्त्वा ध्वजं चाश्वांस्तदाऽवधीत् ।	022  
दुःशासनस्येष्वसनं छित्त्वा राधेयमभ्ययात् ॥	022  
अथ सात्यकिमुत्सृज्य त्वरन्कर्णोऽर्जुनं त्रिभिः ।	023  
विद्ध्वा विव्याध विंशत्या कृष्णं पार्थं पुनःपुनः ॥	023  
न ग्लानिरासीत्कर्णस्य क्षिपतः सायकान्बहून् ।	024  
रणे विनिघ्नतः शत्रून्क्रुद्धस्येव शतक्रतोः ॥	024  
अथ सात्यकिरागत्य कर्णं विद्ध्वा शितैः शरैः ।	025  
नवत्या नवभिश्चोग्रैः शतेन पुनरार्पयत् ॥	025  
ततः प्रवीराः पार्थानां सर्वे कर्णमपीडयन् ।	026  
युधामन्युः शिखण्डी च द्रौपदेयाः प्रभद्रकाः ॥	026  
उत्तमौजा युयुत्सुश्च यमौ पार्षत एव च ।	027  
चेदिकारूशमात्स्यानां केकयानां च यद्बलं ॥	027  
चेकितानश्च बलवान्धर्मराजश्च सुव्रतः ।	028  
एते रथाश्वद्विरदैः पत्तिभिश्चोग्रविक्रमैः ॥	028  
परिवार्य रणे कर्णं नानाशस्त्रैरवाकिरन् ।	029  
भाषन्तो वाग्भिरुग्राभिः सर्वे कर्णवधे धृताः ॥	029  
तां शस्त्रवृष्टिं बहुधा कर्णश्छित्त्वा शितैः शरैः ।	030  
अपोवाहास्त्रवीर्येण द्रुमं भङ्क्त्वेव मारुतः ॥	030  
रथिनः समहामात्रान्गजानश्वान्ससादिनः ।	031  
पत्तिव्रातांश्च सङ्क्रुद्धो निघ्नन्कर्णो व्यदृश्यत ॥	031  
तद्वध्यमानं पाण्डूनां बलं कर्णास्त्रतेजसा ।	032  
विशस्त्रपत्रदेहासु प्राय आसीत्पराङ्मुखम् ॥	032  
अथ कर्णास्त्रमस्त्रेण प्रतिहत्यार्जुनः स्मयन् ।	033  
दिशं खं चैव भूमिं च प्रावृणोच्छरवृष्टिभिः ॥	033  
मुसलानीव सम्पेतुः परिघा इव चेषवः ।	034  
शतघ्न्य इव चाप्यन्ये वज्राण्युग्राणि चापरे ॥	034  
तैर्वध्यमानं तत्सैन्यं सपत्त्यश्वरथद्विपम् ।	035  
निमीलिताक्षमत्यर्थं बभ्राम च ननाद च ॥	035  
निष्कैवल्यं तदा युद्धं प्रापुरश्वनरद्विपाः ।	036  
हन्यमानाः शरैरार्तास्तदा भीताः प्रदुद्रुवुः ॥	036   
त्वदीयानां तदा युद्धे संसक्तानां जयैषिणाम् ।	037  
गिरिमस्तं समासाद्य प्रत्यपद्यत भानुमान् ॥	037  
तमसा च महाराज रजसा च विशेषतः ।	038  
न किञ्चित्प्रत्यपश्याम शुभं वा यदि वाऽशुभम् ॥	038  
ते त्रस्यन्तो महेष्वासा रात्रियुद्धस्य भारत ।	039  
अपयानं ततश्चक्रुः सहिताः सर्वयोधिभिः ॥	039  
कौरवेष्वपयातेषु तदा राजन्दिनक्षये ।	040  
जयं सुमनसः प्राप्य पार्थाः स्वशिबिरं ययुः ॥	040  
वादित्रशब्दैर्विविधैः सिंहनादैः सगर्जितैः ।	041  
परानुपहसन्तश्च स्तुवन्तश्चाच्युतार्जुनौ ॥	041  
कृतेऽवहारे तैर्वीरैः सैनिकाः सर्व एव ते ।	042  
आशीर्वाचः पाण्डवेषु प्रायुञ्जन्त नरेश्वराः ॥	042  
ततः कृतेऽवहारे च प्रहृष्टास्तत्र पाण्डवाः ।	043  
निशायां शिबिरं गत्वा न्यवसन्त नरेश्वराः ॥	043  
ततो रक्षः पिशाचाश्च श्वापदाश्चैव सङ्घशः ।	044  
जग्मुरायोधनं घोरं रुद्रस्याक्रीडसन्निभम् ॥ ॥	044  

इति श्रीमन्महाभारते कर्णपर्वणि षोडशदिवसयुद्धे एकविंशोऽध्यायः ॥ 21 ॥

8-21-8 लवणजलः क्षारसमुद्रः ॥ 8-21-9 त्रिदशवरावरजोपमं विष्णुतुल्यम् ॥ 8-21-13 सृतावागतौ ॥ 8-21-36 निष्कैवल्यं निश्चितं कैवल्यं मरणं यस्मिंस्तत्तथा ॥ 8-21-37 प्रत्यपद्यत प्रविष्टः ॥
