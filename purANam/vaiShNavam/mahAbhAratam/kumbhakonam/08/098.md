अध्यायः 098

पार्थाय धर्मानुवादकं कर्णम्म्प्रति कृष्णेन तत्कृतदुष्कृतानुस्मारणपूर्वकं मर्मोद्धाटनम् ॥ 1 ॥ कर्णेन स्वबाणाहतिनिर्विण्णेऽर्जुने तदन्तरे रथादवरुह्य तच्चक्रोद्धरणोद्यमः ॥ 2 ॥ तदन्तरे कृष्णचोदनया पार्थेन कर्णशिरश्छेदः ॥ 3 ॥

सञ्जय उवाच ।	001  
अथाब्रवीद्वासुदेवो महात्मा राधेय दिष्ट्या स्मरसीह धर्मम् ।	001a  
\'धर्मे हि बद्धा सततं हि पार्थास्तेभ्यस्ततो वृद्धिमसौ ददाति ॥	001c  
धर्मादपेताः परिपन्थिनस्ते तस्माद्गता वै कुरवो विनाशम्\' ।	002a  
प्रायेण नीचा व्यसनेषु मग्ना निन्दन्ति दैवं न तु दुष्कृतं स्वम् ॥	002c  
कृष्णां सभां कर्ण यदेकवस्त्रामानीतवांस्त्वं च सुयोधनश्च ।	003a  
दुःशासनः शकुनिः सौबलश्च धर्मस्तदा ते रुचितो न कस्मात् ॥	003c  
यदा सभायां राजानमनक्षज्ञं युधिष्ठिरम् ।	004a  
आनीय जितवन्तो वै क्व ते धर्मस्तदा गतः ॥	004c  
वनवासे व्यतीते च कर्ण वर्षे त्रयोदशे ।	005a  
न प्रयच्छसि यद्राज्यं क्व ते धर्मस्तदा गतः ॥	005c  
यद्भीमसेनं सर्पैश्च विषयुक्तैश्च भोजनैः ।	006a  
आचरत्त्वन्मते राजा क्व ते धर्मस्तदा गतः ॥	006c  
यद्वारणावते पार्थान्सुप्ताञ्जतुगृहे तदा ।	007a  
हन्तुकामास्तदा यूयं क्व ते धर्मस्तदा गतः ॥	007c  
यदा रजस्वलां कृष्णां दुःशासनवशे स्थिताम् ।	008a  
सभायां प्राहसः कर्ण क्व ते धर्मस्तदा गतः ॥	008c  
यदनार्यैः पुरा कृष्णां क्लिश्यमानामनागसम् ।	009a  
उपप्रेक्षसि राधेय क्व ते धर्मस्तदा गतः ॥	009c  
विनष्टाः पाण्डवाः कृष्णे शाश्वतं नरकं गताः ।	010a  
पतिमन्यं वृणीष्वेति वदंस्त्वं गजगामिनीम् ।	010c  
उपप्रेक्षसि राधेय क्व ते धर्मस्तदा गतः ॥	010e  
राज्यलुब्धः पुनः कर्ण समाह्वयसि पाण्डवान् ।	011a  
यदा शकुनिमाश्रित्य क्व ते धर्मस्तदा गतः ॥	011c  
यदाऽभिमन्युं बहवो युद्धे जघ्नुर्महारथाः ।	012a  
परिवार्य रणे बालं क्व ते धर्मस्तदा गतः ॥	012c  
[यद्येष धर्मस्तत्र न विद्यते हि किं सर्वथा तालुविशोषणेन ।	013a  
अद्येह धर्म्याणि विधत्स्व सूत तथापि जीवन्न विमोक्ष्यसे हि ॥	013c  
नलो ह्यक्षैर्निर्जितः पुष्करेण पुनर्यशो राज्यमवाप वीर्यात् ।	014a  
प्राप्तास्तथा पाण्डवा बाहुवीर्यात्सर्वैः समेताः परिवृत्तलोभाः ॥	014c  
निहत्य शत्रून्समरे प्रवृद्धान्ससोमका राज्यमवाप्नुयुस्ते ।	015a  
तथा गता धार्तराष्ट्रा विनाशं धर्माभिगुप्तैः सततं नृसिंहैः] ॥	015c  
सञ्जय उवाच ।	016  
एवमुक्तस्तदा कर्णो वासुदेवेन भारत ।	016a  
लज्जयावनतो भूत्वा नोत्तरं किञ्चिदुक्तवान् ॥	016c  
क्रोधात्प्रस्फुरमाणौष्ठो धनुरुद्यम्य भारत ।	017a  
योधयामास वै पार्थं महावेगपराक्रमः ॥	017c  
ततोऽब्रवीद्वासुदेवः फल्गुनं पुरुषर्षभम् ।	018a  
दिव्यास्त्रेणैव निर्भिद्य पातयस्व महाबल ॥	018c  
एवमुक्तस्तु देवेन क्रोधमागात्तदाऽर्जुनः ।	019a  
मन्युमभ्याविशद्धोरं स्मृत्वा तत्तु धनञ्जयः ॥	019c  
तस्य क्रुद्धस्य सर्वेभ्यः स्रोतोभ्यस्तेजसोऽर्चिषः ।	020a  
प्रादुरासंस्तदा राजंस्तदद्भुतमिवाभवत् ॥	020c  
तत्समीक्ष्य ततः कर्णो ब्रह्मास्त्रेण धनञ्जयम् ।	021a  
अभ्यवर्षत्पुनर्यत्नमकरोद्रथसर्जने ॥	021c  
ब्रह्मास्त्रेणैव तं पार्थो ववर्ष शरवृष्टिभिः ।	022a  
तदस्त्रमस्त्रेणावार्य प्रजहार च पाण्डवः ॥	022c  
ततोऽन्यदस्त्रं कौन्तेयो दयितं जातवेदसः ।	023a  
मुमोच कर्णमुद्दिश्य तत्प्रजज्वाल तेजसा ॥	023c  
वारुणेन ततः कर्णः शमयामास पावकम् ।	024a  
जीमूतैश्च दिशः सर्वाश्चक्रे तिमिरदुर्दिनाः ॥	024c  
पाण्डवेयस्त्वसम्भ्रान्तो वायव्यास्त्रेण वीर्यवान् ।	025a  
अपोवाह तदाऽभ्राणि राधेयस्य प्रपश्यतः ॥	025c  
[ततः शरं महाघोरं ज्वलन्तमिव पावकम् ।	026a  
आददे पाण्डुपुत्रस्य सूतपुत्रो जिघांसया ॥	026c  
योज्यमाने ततस्तस्मिन्बाणे धनुषि पूजिते ।	027a  
चचाल पृथिवी राजन्सशैलवनकानना ॥	027c  
ववौ सशर्करो वायुर्दिशश्च रजसा वृताः ।	028a  
हाहाकारश्च सञ्जज्ञे सुराणां दिवि भारत ॥	028c  
तमिषुं सन्धितं दृष्ट्वा सूतपुत्रेण मारिष ।	029a  
विषादं परमं जग्मुः पाण्डवा दीनचेतसः ॥	029c  
स सायकः कर्णभुजप्रमुक्तः शक्राशनिप्रख्यरुचिः शिताग्रः ।	030a  
मुलान्तरं प्राप्य धनञ्जयस्यविवेश वल्मीकमिवोरमोत्तमः ॥	030c  
स गाढविद्धः समरे महात्मा विघूर्णमानः श्लथहस्तगाण्डिवः ।	031a  
चचाल वीभत्सुरमित्रमर्दनः क्षितेः प्रकम्पे च यथाऽचलोत्तमः ॥	031c  
तदन्तरं प्राप्य वृषो महारथो रथाङ्गमुर्वीगतमुज्जिहीर्षुः ।	032a  
रथादवप्लुत्य निगृह्य दोर्भ्यां शशाक दैवान्न महाबलोऽपि ॥	032c  
ततः किरीटी प्रतिलभ्य सञ्ज्ञां जग्राह बाणं यमदण्डकल्पम् ।	033a  
ततोऽर्जुनः प्राञ्जलिकं महात्मा ततोऽब्रवीद्वासुदेवोऽपि पार्थम् ॥	033c  
छिन्ध्यस्य मूर्धानमरेः शरेण न यावदारोहति वै रथं वृषः ।	034a  
तथैव सम्पूज्य स तद्वचः प्रभोस्ततः शरं प्रज्वलितं प्रगृह्य ।	034c  
जघान कक्षाममलार्कवर्णां महारथे रथचक्रे विमग्ने ॥	034e  
तं हस्तिकक्षाप्रवरं सुकेतुं सुवर्णमुक्तामणिवज्रजुष्टम् ।	035a  
कलाप्रकृष्टोत्तमशिल्पियत्नैः कृतं सुरूपं तपनीयचित्रम् ॥	035c  
जयास्पदं तव सैन्यस्य नित्यममित्रवित्रासनमीड्यरूपम् ।	036a  
विख्यातमादित्यसुतस्य लोके त्विषा समं पावकभानुचन्द्रैः ॥	036c  
ततः क्षुरप्रेण सुसंशितेन सुवर्णपुङ्खेन हुताग्निवर्चसा ।	037a  
श्रिया ज्वलन्तं ध्वजमुन्ममाथमहारथस्याधिरथेः किरीटी ॥	037c  
यशश्च दर्पश्च तथा प्रियाणि सर्वाणि कार्याणि च तेन केतुना ।	038a  
साकं कुरूणां हृदयानि चापतन्बभूव हाहेति च निःस्वनो महान् ॥	038c  
दृष्ट्वा ध्वजं पातितमाशुकारिणा कुरुप्रवीरेण निकृत्तमाहवे ।	039a  
नाशंसिरे सूतपुत्रस्य सर्वे जयं तदा भारत ये त्वदीयाः ॥	039c  
अथ त्वरन्कर्णवधाय पार्थो महेद्रवज्रानलदण्डसन्निभम् ।	040a  
आदत्त चाथाञ्जलिकं निषङ्गात्सहस्ररश्मेरिव रश्मिमुत्तमम् ॥	040c  
मर्मच्छिदं शोणितमांसदिग्धं वैश्वानरार्कप्रतिमं महार्हम् ।	041a  
नराश्वनागासुहरं त्र्यरत्निं षड्वाजमञ्जोगतिमुग्रवेगम् ॥	041c  
सहस्रनेत्राशनितुल्यवीर्यं कालानलं व्यात्तमिवातिघोरम् ।	042a  
पिनाकनारायणचक्रसन्निभं भयङ्करं प्राणभृतां विनाशनम् ॥	042c  
जग्राह पार्थः स शरं प्रहृष्टो यो देवसङ्घैरपि दुर्निवार्यः ।	043a  
सम्पूजितो यः सततं महात्मा देवासुरान्यो विजयेन्महेषुः ॥	043c  
तं वै प्रमृष्टं प्रसमीक्ष्य युद्धे चचाल सर्वं सचराचरं जगत् ।	044a  
कृत्स्नं जगत्स्वस्त्यृषयोऽभिचक्रुस्तमुद्यतं प्रेक्ष्य महाहवेषुम् ॥	044c  
ततस्तु तं वै शरमप्रमेयं गाण्डीवधन्वा धनुषि व्ययोजयत् ।	045a  
युक्त्वा महास्त्रेण परेण चापं विकृष्य गाण्डीवमुवाच सत्वरम् ॥	045c  
अयं महास्त्रप्रहितो महाशरः शरीरहृच्चासुहरश्च दुर्हृदः ।	046a  
तपोऽस्ति तप्तं गुरवश्च तोषिता मया यदीष्टं सुहुतं यदि श्रुतम् ॥	046c  
अनेन सत्येन निहन्त्वयं शरः सुसंहितः कर्णमरिं ममोर्जितम् ।	047a  
इत्यूचिवांस्तं प्रमुमोच बाणं धनञ्जयः कर्णवधाय घोरम् ॥	047c  
कृत्या ह्यथर्वाङ्गिरसी प्रचोदिता यथा तथा त्वं जहि शात्रवं मम ।	048a  
ब्रुवन्किरीटी तमतिप्रहृष्टोऽसृजद्देवानां जयहेतुं महेषुम् ॥	048c  
जिघांसुरर्केन्दुसमप्रभावः कर्णं वशी पाण्डवः क्षिप्रकारी ।	049a  
ततो विमुक्तो बलिना महेषुः प्रज्वालयामास नभो दिशश्च ॥	049c  
सैन्यान्यनेकानि च विप्रमोह्य गाण्डीवमुक्तेन ततो महात्मा ।	050a  
तेनार्जुनस्तन्महनीयमस्य शिरोऽहरत्सूतपुत्रस्य राजन् ॥	050c  
शरोत्तमेनाञ्जलिकेन राजंस्तदा महास्त्रप्रतिमन्त्रितेन ।	051a  
पार्थोऽपराह्णे शिर उच्चकर्त वैकर्तनस्याथ महेन्द्रसूनुः ।	051c  
छिन्नं पपाताञ्जलिकेन तूर्णं कायश्च पश्चाद्धरणीं जगाम ॥	051e  
तदुद्यतादित्यसमानतेजसं शरन्नभोमध्यगभास्करोपमम् ।	052a  
वराङ्गमुर्व्यामपतच्चमुमूखे दिवाकरोऽस्तादिव रक्तमण्डलः ॥	052c  
ततोऽस्य देहं सततं सुखैधितं सुरूपमत्यर्थसुखं सुगन्धि च ।	053a  
परेण कृच्छ्रेण शिरः समत्यजद्गृहं महर्धीन्निवसन्निवेश्वरः ॥	053c  
शरैर्विभिन्नं व्यसु तत्सुवर्चसः पपात कर्णस्य शरीमुच्छ्रितम् ।	054a  
स्रवद्व्रणं गैरिकतोयविस्रवं गिरेर्यथा वज्रहतं महाशिरः ॥	054c  
देहाच्च कर्णस्य निपातितस्य तेजः सूर्यं खं वितत्याविवेश ।	055a  
तदद्भुतं सर्वमनुष्ययोधाः सन्दृष्टवन्तो निहते स्म कर्णे ॥	055c  
ततः शङ्खान्पाण्डवा दध्मुरुच्चैर्दृष्ट्वा कर्णं पातितं फल्गुनेन ।	056a  
तथैव कृष्णश्च धनञ्जयश्चहृष्टौ यमौ दध्मतुर्वारिजातौ ॥	056c  
तं सोमकाः प्रेक्ष्य हतं शयानं सैन्यैः सार्धं सिंहनादान्प्रचक्रुः ।	057a  
तूर्याणि सञ्जघ्नुरतीव हृष्टा वासांसि चैवादुधुवुर्भुजांश्च ॥	057c  
संवर्धयन्तश्च नरेन्द्र योधाः पार्थं समाजग्मुरतीव हृष्टाः ।	058a  
बलान्विताश्चापरे ह्यप्यनृत्यन्नन्योन्यमाश्लिष्य नदन्त ऊचुः ॥	058c  
दृष्ट्वा तु कर्णं भुवि वा विपन्नं कृत्तं रथात्सायकैरर्जुनस्य ।	059a  
महानिलेनाद्रिमिवापविद्धं यज्ञावसानेऽग्निमिव प्रशान्तम् ॥	059c  
तदाननं सूर्यसुतस्य राजन्विभ्राजते पद्ममिवावनालम् ।	060a  
रराज कर्णस्य शिरो निकृत्तमस्तङ्गतं भास्करस्येव बिम्बम् ॥	060c  
शरैराचितसर्वाङ्गः शोणितौघपरिप्लुतः ।	061a  
रराज देहः कर्णस्य स्वरश्मिभिरिवांशुमान् ॥	061c  
प्रताप्य सेनामामित्रीं दीप्तैः शरगभस्तिभिः ।	062a  
बलिनार्जुनकालेन नीतोऽस्तं कर्णभास्करः ॥	062c  
अस्तं गच्छन्यथाऽदित्यः प्रभामादाय गच्छति ।	063a  
तथा जीवितमाहाय कर्णस्येषुर्जगाम सः ॥	063c  
अपराह्णेऽपराह्णस्य सूतपुत्रस्य मारिष ।	064a  
छिन्नमञ्जलिकेनाजौ सोत्सेधमपतच्छिरः ॥	064c  
उपर्युपरि सैन्यानां विनिघ्नन्नितराञ्जनान् ।	065a  
शिरः कर्णस्य सोऽत्सेधमिषुः सोप्यहरद्द्रुतम् ॥	065c  
कर्णं तु शूरं पतितं पृथिव्यां शराचितं शोणितदिग्धगात्रम् ।	066a  
दृष्ट्वा शयानं भुवि मद्रराजश्छिन्नध्वजेनाथ ययौ रथेन ॥	066c  
हते कर्णे कुरवः प्राद्रवन्त भयार्दिता गाढविद्धाश्च सङ्ख्ये ।	067a  
अवेक्षमाणा मुहुरर्जुनस्य ध्वजं महान्तं वपुषा ज्वलन्तम् ॥	067c  
तच्छिरो भरतश्रेष्ठ शोभयामास मेदिनीम् ।	068a  
यदृच्छयेव पतितं मण्डलं चाण्डदीधितेः ॥	068c  
तं दृष्ट्वा समरविमर्द(बद्ध)लब्धनिद्रं दष्टोष्ठं रुधिरपरीतकातराक्षम् ।	069a  
राधेयं रथवरपृष्ठसन्निषण्णं हीनांशुर्दिवसकरो मुहूर्तमासीत् ॥	069c  
निःशब्दतूर्यं हतयोधमुख्यं प्रशान्तदर्पं धृतराष्ट्रसैन्यम् ।	070a  
न शोभते सूर्यसुतेन हीनं वृन्दं ग्रहाणामिव चन्द्रहीनम् ॥	070c  
सहस्रनेत्रप्रतिमानकर्मणः सहस्रपत्रप्रतिमाननं शुभम् ।	071a  
सहस्ररश्मिर्दिवसक्षये यथा तथाऽपतत्कर्णशिरो वसुन्धराम् ॥	071c  
व्यूढोरस्कं कमलवदनं तप्तहेमावभासं कर्णं दृष्ट्वा भुवि निपतितं पार्थबाणाभितप्तम् ।	072a  
पांसुग्रस्तं मलिनमसकृत्पुत्रमन्वीक्षमाणो मन्दम्मन्दं व्रजति सविता मन्दिरं मन्दरश्मिः ॥ ॥	072c  

इति श्रीमन्महाभारते कर्णपर्वणि सप्तदशदिवसयुद्धे अष्टनवतितमोऽध्यायः ॥ 98 ॥

8-98-64 अपराह्णे दिवसस्य पश्चिमे भागे । अपरं चरमम् अहः मरणदिनं यस्य ॥
