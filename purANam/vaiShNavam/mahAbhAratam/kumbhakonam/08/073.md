अध्यायः 073

युधिष्ठिराधिक्षेपादात्मवधोद्यतं पार्थं प्रति कृष्णेन तत्प्रतिनिधितया आत्मप्रशंसनचोदना ॥ 1 ॥ अर्जुनेनात्मप्रशंसनानन्तरं युधिष्ठिरक्षमापनम् ॥ 2 ॥

सञ्जय उवाच ।	001  
इत्येवमुक्तस्तु जनार्दनेन पार्थः प्रशस्याथ सुहृद्वचस्तत् ।	001a  
ततोऽब्रवीदर्जुनो धर्मराजमनुक्तपूर्वं परुषं प्रसह्य ॥	001c  
मा त्वं राजन्व्याहरस्वाद्य पापं त्वं तिष्ठसि क्रोशमात्रे व्यपेत्य ।	002a  
भीमस्तु मामर्हति गर्हणाय यो युध्यते सर्वलोकप्रवीरैः ॥	002c  
काले हि शत्रून्परिपीड्य वीरो हत्वा प्रवीरान्वसुधाधिपानाम् ।	003a  
रथप्रधानोत्तमनागमुख्या युधिप्रवीरा निहताश्च शूराः ॥	003c  
सुदुष्करं कर्म करोति भीमः कर्तुं यथा नार्हति कश्चिदन्यः ।	004a  
रथादवस्कन्द्य गदां परामृशंस्तथा रणे हन्ति तथैव वारणान् ॥	004c  
स कुञ्जराणामधिकं सहस्रं हत्वा नदंस्तुमुलं सिंहनादम् ।	005a  
काम्भोजवानायुजपार्वतीयानीहामृगाभान्विनिहत्य वाजिनः ॥	005c  
महारथान्द्विरदाञ्शैलकल्पान्सहेत यः कुञ्जरान्वध्यमानान् ।	006a  
असौ भीमो धार्तराष्ट्रेषु मग्नः स मामुपालब्धुमरिन्दमोऽर्हति ॥	006c  
वरासिना चाथ नराश्वकुञ्जरांस्तथा रथाङ्गैर्धनुषा च हन्त्यरीन् ।	007a  
प्रमृद्य पद्भ्यामहितांस्तु हन्ति पुनश्च दोर्भ्यां शतमन्युविक्रमः ॥	007c  
महाबलो वैश्रवणान्तकोपमः प्रसह्य हर्ता द्विषतां यशांसि ।	008a  
स भीमसेनोऽर्हति गर्हणाय न त्वं नित्यं रक्ष्यमाणः सुहृद्भिः ॥	008c  
कलिङ्गवङ्गाङ्गनिषादमागधान्सदा महाशैलवलाहकोपमान् ।	009a  
निहन्ति यः शत्रुगणाननेकशः स मां हि वक्तुं प्रभवत्यमानगसम् ॥	009c  
संयुक्तमास्थाय रथं हि काले धनुर्विधून्वञ्छरपूर्णमुष्टिः ।	010a  
सृजेच्च यो बाणसङ्घान्परेषु महाबलो मेघ इवाम्बुधाराः ॥	010c  
शतान्यष्टौ वारणानामदर्शयद्विशातितैः कुम्भघटाग्रहस्तैः ।	011a  
यो भीमसेनो निहतारिसङ्घः स मामुपालब्धुमरिन्दमोऽर्हति ॥	011c  
रथाश्च नागाश्च हयाश्च राजन्भीमेनाजौ निहताः सङ्घशोऽद्य ।	012a  
राजानश्च बहवो महाबलाः स मामुपालब्धुमरिन्दमोऽर्हति ॥	012c  
धृतराष्ट्रपुत्रा बलिनश्च येन महाबला निहताः प्रायशो वै ।	013a  
शूरो युद्धे ह्यप्रतिवार्यवीर्यः स मामुपालब्धुमरिन्दमोऽर्हति ॥	013c  
प्रतापयंस्तद्बलमुग्ररूपं योऽसौ रणे धार्तराष्ट्रस्य वीरः ।	014a  
एकः सहेताप्रतिसह्यपौरुषस्तेनास्मि वाच्यो न त्वया वै कदाचित् ॥	014c  
महारथा यत्र यत्रैव युद्धे भिन्दन्ति सैन्यं तव कामतोऽद्य ।	015a  
तत्रैव तत्रैव रणे महात्मा दृढं भीमः परसङ्घानमृद्नात् ॥	015c  
तेनास्मि वाच्यो न त्वया हं कदाचिन्मा मा वोचः क्रूरमिहाद्य पार्थ ।	016a  
नास्मद्विधो वै भवता तु वाच्यो यथा भवान्सर्वलोकस्य वाच्यः ॥	016c  
एवं हि मा ते ब्रुवतो नरेन्द्र कथं न दीर्येच्छतधाऽद्य जिह्वा ।	017a  
अहो बतेदं सुनृशंसरूपं कामादवोचस्त्वमिहाद्य यद्वै ॥	017c  
बलं न वाधिष्ठितं सत्तमानां यत्क्षत्रियाणां बहुलं वदन्ति ।	018a  
त्वं चाबलो भारत निष्ठुरोऽसि त्वमेव मां वेत्सि यथाविधोऽहम् ॥	018c  
नकुलेन राजन्गजवाजियोधा हताश्च वीराः सहसा समेत्य ।	019a  
त्यक्त्वा प्राणान्समरे युद्धकाङ्क्षी स मामुपालब्धुमरिन्दमोऽर्हति ॥	019c  
कृतं कर्म सहदेवेन दुष्करं यो युध्यते परसैन्यावमर्दी ।	020a  
न चाब्रवीत्किञ्चिदिहागतो बली पश्यान्तरं तस्य चेवात्मनश्च ॥	020c  
धृष्टद्युम्नः सात्यकिर्द्रौपदेया युधामन्युश्चोत्तमौजाः शिखण्डी ।	021a  
एतेऽद्य युधि सम्प्रपीडितास्ते मामुलपालब्धुमर्हन्ति न त्वम् ॥	021c  
त्वन्मूलमस्माभिरिदं हि वैरं प्राप्तं तथा व्यसनं चातिघोरम् ।	022a  
द्यूतप्रमत्तेन कृतं त्वयाऽसकृत्कस्मादुपालब्धुमिहार्हसि त्वम् ॥	022c  
त्वमेव राजन्सततं प्रमत्तस्त्वमेव मूढो भारतानामसाधुः ।	023a  
त्वां प्राप्य राज्यं च विनष्टमेतत्प्राप्ता महत्पाण्डवाश्चापि दास्यम् ॥	023c  
त्वत्तः कृतोऽस्मकद्वनवासदुःखं राज्यस्य नाशो ह्यभिमन्योश्च घोरः ।	024a  
आत्मानमेवं सुनृशंसरूपं ज्ञात्वा किमर्थं गर्हसे माद्य वीर ॥	024c  
लज्जस्व राजन्यदि तेऽस्ति लज्जा तूष्णीम्भूतः पश्य सर्वं कृतघ्नः ।	025a  
भीमो नित्यं समरस्य कर्ता दर्पस्य भेत्ता पुनरेव नित्यम् ॥	025c  
स्वयं ह्यशक्तेन नरेन्द्र युद्धे नरेण कार्या सततं क्षमैव ।	026a  
बलं हि वाचि द्विजसत्तमानां क्षात्रं द्विजा बाहुबलं वदन्ति ॥	026c  
त्वं वाग्बलो भारत निष्ठुरोऽसि त्वमेव मां वेत्सि यथाविधोऽहम् ।	027a  
घटामि नित्यं तव कर्तुमिष्टं दारैः सुतैर्जीवितेनात्मना च ॥	027c  
एवञ्च मां वाक्छलाकैर्हिनत्सि त्वत्तः सुखं न वयं विद्म किञ्चित् ।	028a  
मा मामवंस्था द्रौपदीतल्पसंस्थो महारथान्प्रतिहन्मि त्वदर्थे ॥	028c  
सर्वातिशङ्की भवसि प्रमत्तस्त्वत्तः सुखं नाभिजानामि किञ्चित् ।	029a  
प्रोक्तः स्वयं सत्यसन्धेन मृत्युस्तव प्रियार्थं नरदेव युद्धे ॥	029c  
शिखण्डिनाम्ना प्रधने तवार्थे मयाभिगुप्तेन हतश्च भीष्मः ।	030a  
द्रोणो हतो यः सततोपकारी धृष्टद्युम्नेन स्यन्दनाद्विप्रकृष्टः ॥	030c  
द्रौणिश्च रुद्धः सगणो महात्मा तथापि ते वै वचनं नृशंसवत् ।	031a  
दुःखं प्रियं ते नरदेव कर्तुं यस्य प्रियं ते न करोम्यहं वै ॥	031c  
न मुच्यते वै दिवि चेह यः पुमान्यस्ते मदन्योऽप्रियमारभेत ।	032a  
न चाभिनन्दामि तथाहि राज्यं यतस्त्वमक्षेषु दृढं प्रसक्तः ॥	032c  
स्वयं कृतं पापमनार्यजुष्टमस्माभिराजौ व्यसनं तितीर्षसि ।	033a  
अक्षेषु दोषा बहवो विधर्म्याः श्रुतास्त्वया सहदेवोऽब्रवीद्यान् ॥	033c  
तान्नेच्छसि त्यक्तुमनार्यजुष्टान्घोरे स्म सर्वे निरये त्वयाऽस्ताः ।	034a  
त्वं देविता त्वत्कृते राज्यनाशस्त्वत्सम्भवं व्यसनं नो नरेन्द्र ॥	034c  
मास्मान्क्रूरैर्वाक्प्रतोदैस्तुदस्त्वं भूयो राजन्कोपयस्यल्पबुद्ध्या ॥	035ac  
सञ्जय उवाच ।	036  
एता वाचः परुषाः सव्यसाची स्थिरप्रतिज्ञः श्रावयित्वा नरेन्द्रम् ।	036a  
विनिःश्वसञ्ज्येष्ठमनिष्टमुक्त्वा ततस्तु कोशादसिमुद्बबर्ह ॥	036c  
तमाह कृष्णः किमिदं पुनर्भवान्विकोशमाकाशनिभं करोत्यसिम् ।	037a  
प्रब्रूहि सत्यं पुनरुत्तरं सखे वचः प्रवक्ष्याभि तवार्थसिद्धये ॥	037c  
इतीव पृष्टः पुरुषोत्तमेन सुदुःखितः केशवमाह पार्थः ।	038a  
अहं हनिष्ये स्वशरीरमेतत्प्रसह्य येनाहितमुक्तवान्गुरुम् ॥	038c  
निशम्य तत्पार्थवचोऽब्रवीदिदं जनार्दनो धर्मभृतां वरिष्ठः ।	039a  
प्रब्रूहि पार्थ स्वगुणानिहात्मनस्ततो हतात्मा भवसीति निश्चयः ॥	039c  
तथा तु कृष्णस्य वचो निशम्य ततोऽर्जुनः प्राह धनुः प्रगृह्य ।	040a  
युधिष्ठिरं धर्मभृतां वरिष्ठं शृणुष्व राजन्निति दुर्वचः स्वयम् ॥	040c  
अर्जुन उवाच ।	041  
न मादृशोऽन्यो नरदेव विद्यते धनुर्धरो देवमृते पिनाकिनम् ।	041a  
अहं हि तेनानुमतो महात्मना क्षणेन हन्यां सचराचरं जगत् ॥	041c  
मया हि राजन्सदिगीश्वरा दिशो विजित्य सर्वा भवतः कृता वशे ।	042a  
स राजसूयश्च समाप्तदक्षिणः सभा च दिव्या भवतो ममौजसा ॥	042c  
पाणी पृषत्कालिखिताविमौ पुनर्धनुश्च सव्ये विततं सबाणम् ।	043a  
पादौ च मे लक्षणतः प्रशस्तौ न मादृशं युद्धगतं जयन्ति ॥	043c  
हता उदीच्या निहताः प्रतीच्याः प्राच्या निरस्ता दाक्षिणात्या विशस्ताः ।	044a  
संशप्तकानां किञ्चिदेवावशिष्टं सर्वस्य लोकस्य हतं मयाऽर्धम् ॥	044c  
शेते मया निहता शत्रुसेना छिन्नैर्गात्रैर्भूमितले स्खलन्ती ।	045a  
अनस्त्रज्ञान्नैव निहन्मि चास्त्रैस्तस्मान्न भस्मैव करोमि लोकान् ॥	045c  
जैत्रं रथं भीममास्थाय कृष्ण यावच्छीघ्रं सूतपुत्रं निहन्तुम् ।	046a  
राजा भवत्वद्य सुनिर्वृतोऽयं कर्णं रणे नाशयितास्मि बाणैः ॥	046c  
इत्येवमुक्त्वा पुनराह पार्थो युधिष्ठिरं धर्मभृतां वरिष्ठम् ।	047a  
अद्यापुत्रा सूतमाता भवित्री कुन्ती वाथो वा मया तेन वापि ।	047c  
सत्यं वदाम्यद्य न कर्णमाजौ शरैरहत्वा कवचं विमोक्ष्ये ॥	047e  
सञ्जय उवाच ।	048  
इत्येवमुक्त्वा पुनरेव पार्थो युधिष्ठिरं धर्मभृतां वरिष्ठम् ।	048a  
विमुच्य शस्त्राणि धनुर्विसृज्य कोशे च खड्गं विनिधाय तूर्णम् ॥	048c  
स व्रीडया नम्रशिराः किरीटी युधिष्ठिरं प्राञ्जलिरभ्युवाच ।	049a  
प्रसीद राजन्क्षम यन्मयोक्तं काले भवान्वेत्स्यति तन्नमस्ते ॥	049c  
ततस्तु पादावुपगृह्य पार्थः समुत्थितो दीप्ततेजाः किरीटि ।	050a  
प्रसाद्य राजानममित्रसाहं स्थितोऽब्रवीच्चैनमभिप्रतप्तम् ॥	050c  
याम्येष भीमं समराद्विमोक्तुं सर्वात्मना सूतपुत्रं च हन्तुम् ।	051a  
भवत्प्रियार्थं मम जीवितं हि ब्रवीमि सत्यं तदवेहि राजन् ॥	051c  
नेदं चिरात्क्षिप्रमिदं भविष्यदावर्ततेऽसावभियामि चैनम् ।	052a  
अद्याप्यपुत्रा तेन हतेन राधा कुन्ती मया वा तदिदं विद्धि राजन् ॥ ॥	052c  

इति श्रीमन्महाभारते कर्णपर्वणि सप्तदशदिवसयुद्धे त्रिसप्ततितमोऽध्यायः ॥ 73 ॥

8-73-29 सत्यसन्धेन भीष्मेण ॥ 
