अध्यायः 019

सङ्कुलयुद्धम् ॥ 1 ॥

सञ्जय उवाच ।	001  
युधिष्ठिरं महाराज विसृजन्तं शरान्बहून् ।	001a  
स्वयं दुर्योधनो राजा प्रत्यगृह्णादभीतवत् ॥	001c  
तमापतन्तं सहसा तव पुत्रं महारथम् ।	002a  
धर्मराजो द्रुतं विद्ध्वा तिष्ठतिष्ठेति चाब्रवीत् ॥	002c  
स तु तं प्रतिविव्याध नवभिर्निशितैः शरैः ।	003a  
सारथिं चास्य भल्लेन भृशं क्रुद्धोऽभ्यताडयत् ॥	003c  
ततो युधिष्ठिरो राजन्स्वर्णपुङ्खाञ्शिलीमुखान् ।	004a  
दुर्योधनाय चिक्षेप त्रयोदश शिलाशितान् ॥	004c  
चतुर्भिश्चतुरो वाहांस्तस्य हत्वा महारथः ।	005a  
पञ्चमेन शिरः कायात्सारथेश्च समाक्षिपत् ॥	005c  
षष्ठेन तु ध्वजं राज्ञः सप्तमेन तु कार्मुकम् ।	006a  
अष्टमेन तथा खड्गं पातयामास भूतले ।	006c  
पञ्चभिर्नृपतिं चापि धर्मराजोऽर्दयद्भृशम् ॥	007a  
हताश्वात्तु रथात्तस्मादवप्लुत्य सुतस्तव ।	007c  
उत्तमं व्यसनं प्राप्तो भूमावेवावतिष्ठत ॥	008a  
तं तु कृच्छ्रगतं दृष्ट्वा कर्णद्रौणिकृपादयः ।	008c  
अभ्यवर्तन्त सहसा परीप्सन्तो नराधिपम् ॥	009a  
अथ पाण्डुसुताः सर्वे परिवार्य युधिष्ठिरम् ।	009c  
अन्वयुः समरे राजंस्ततो युद्धमवर्तत ॥	010a  
ततस्तूर्यसहस्राणि प्रावाद्यन्त महामृधे ॥	010c  
क्ष्वेलाः किलकिलाशब्दाः प्रादुरासन्महीपते ।	011a  
यत्राभ्यगच्छन्समरे पाञ्चालाः कौरवैः सह ॥	011c  
नरा नरैः समाजग्मुर्वारणा वरवारणैः ।	012a  
रथाश्च रथिभिः सार्धं हयाश्च हयसादिभिः ॥	012c  
द्वन्द्वान्यासन्महाराज प्रेक्षणीयानि संयुगे ।	013a  
विविधान्यप्यचिन्त्यानि शस्त्रवन्त्युत्तमानि च ॥	013c  
ते शूराः समरे सर्वे चित्रं लघु च सुष्ठु च ।	014a  
अयुध्यन्त महावेगाः परस्परवधैषिणः ॥	014c  
अन्योन्यं समरे जघ्नुर्योधव्रतमनुष्ठिताः ।	015a  
न हि ते समरं चक्रुः पृष्ठतो वै कथञ्चन ॥	015c  
मुहूर्तमेव तद्युद्धमासीन्मधुरदर्शनम् ।	016a  
तत उन्मत्तवद्राजन्निर्मर्यादमवर्तत ॥	016c  
रथी नागं समासाद्य दारयन्निशितैः शरैः ।	017a  
प्रेषयामास कालाय शरैः सन्नतपर्वभिः ॥	017c  
नागा हयान्समासाद्य विक्षिपन्तो बहून्रणे ।	018a  
दारयामासुरत्युग्रं तत्रतत्र तदातदा ॥	018c  
हयारोहाश्च बहवः परिवार्य हयोत्तमान् ।	019a  
तलशब्दरवांश्चक्रुः सम्पतन्तस्ततस्ततः ॥	019c  
धावमानांस्ततस्तांस्तु द्रवमाणान्महागजान् ।	020a  
पार्श्वतः पृष्ठतश्चैव निजघ्नुर्हयसादिनः ॥	020c  
विद्राव्य च बहूनश्वान्नागा राजन्मदोत्कटाः ।	021a  
विषाणैश्चापरे जघ्नुर्ममृदुश्चापरे भृशम् ॥	021c  
साश्वारोहांश्च तुरगान्विषाणैर्विव्यधू रुषा ।	022a  
अपरे चिक्षिपुर्वेगात्प्रगृह्यातिबलास्तदा ॥	022c  
पादातैराहता नागा विवरेषु समन्ततः ।	023a  
चक्रुरार्तस्वरं घोरं दुद्रुवुश्च दिशो दश ॥	023c  
पदातीनां तु सहसा प्रद्रुतानां महाहवे ।	024a  
उत्सृज्याभरणं तूर्णमववव्रू रणाजिरे ॥	024c  
निमित्तं मन्यमानास्तु परिणाम्य महागजाः ।	025a  
जगृहुर्बिभिदुश्चैव चित्राण्याभरणानि च ॥	025c  
तांस्तु तत्र प्रसक्तान्वै परिवार्य पदातयः ।	026a  
हस्त्यारोहान्निजघ्नुस्ते महावेगा बलोत्कटाः ॥	026c  
अपरे हस्तिभिर्हस्तैः खं विक्षिप्ता महाहवे ।	027a  
निपतन्तो विषाणाग्रैर्भृशं विद्धा सुशिक्षितैः ॥	027c  
अपरे सहसा गृह्य विषाणैरेव सूदिताः ।	028a  
सेनान्तरं समासाद्य केचित्तत्र महागजैः ॥	028c  
क्षुण्णगात्रा महाराज विक्षिप्य च पुनःपुनः ।	029a  
अपरे व्यजनानीव विभ्राम्य निहता मृधे ॥	029c  
पुरःसराश्च नागानामपरेषां विशाम्पते ।	030a  
शरीराण्यतिविद्धानि तत्रतत्र रणाजिरे ॥	030c  
प्रतिमानेषु कुम्भेषु दन्तवेष्टेषु चापरे ।	031a  
निगृहीता भृशं नागाः प्रासतोमरशक्तिभिः ॥	031c  
निगृह्य च गजाः केचित् पार्श्वस्थैर्भृशदारुणैः ।	032a  
रथाश्वसादिभिस्तत्र सम्भिन्ना न्यपतन्भुवि ॥	032c  
सहयाः सादिनस्तत्र तोमरेण महामृधे ।	033a  
भूमावमृद्नन्वेगेन सचर्माणं पदातिनम् ॥	033c  
तथा सावरणान्कांश्चित्तत्रत्तत्र विशाम्पते ।	034a  
रथान्नागाः समासाद्य परिगृह्य च मारिष ।	034c  
व्याक्षिपन्सहसा तत्र घोररूपे भयानके ॥	034e  
नाराचैर्निहताश्चापि गजाः पेतुर्महाबलाः ।	035a  
पर्वतस्येव शिखरं वज्ररुग्णं महीतले ॥	035c  
योधा योधान्समासाद्य मुष्टिभिर्व्यहनन्युधि ।	036a  
केशेष्वन्योन्यमाक्षिप्य चिक्षिपुर्बिभिदुश्च ह ॥	036c  
उद्यम्य च भुजानन्ये निक्षिप्य च महीतले ।	037a  
पदा चोरः समाक्रम्य स्फुरतोऽपाहरञ्छिरः ॥	037c  
पततश्चापरो राजन्विजहारासिना शिरः ।	038a  
\'मृतमन्यो महाराज पदा ताडितवांस्तदा\' ॥	038c  
जीवतश्च तथैवान्यः शस्त्रं काये न्यमज्जयत् ।	039a  
मुष्टियुद्धं महच्चासीद्योधानां तत्र भारत ।	039c  
तथा केशग्रहश्चोग्रो बाहुयुद्धं च भैरवम् ॥	049e  
समासक्तस्य चान्येन अविज्ञातस्तथाऽपरः ।	040a  
जहार समरे प्राणान्नानाशस्त्रैरनेकधा ॥	040c  
संसक्तेषु च योधेषु वर्तमाने च सङ्कुले ।	041a  
कबन्धान्युत्थितानि स्युः शतशोऽथ सहस्रशः ॥	041c  
शोणितैः सिच्यमानानि शस्त्राणि कवचानि च ।	042a  
महारागानुरक्तानि वस्त्राणीव चकाशिरे ॥	042c  
एवमेतन्महद्युद्धं दारुणं शस्त्रसङ्कुलम् ।	043a  
उन्मत्तगङ्गाप्रतिमं शब्देनापूरयज्जगत् ॥	043c  
नैव स्वे न परे राजन्विज्ञायन्ते शरातुराः ।	044a  
योद्धव्यमिति युध्यन्ते राजानो जयगृद्धिनः ॥	044c  
स्वान्स्वे जघ्नुर्महराज परांश्चैव समागतान् ।	045a  
उभयोः सेनयोर्वीरैर्व्याकुलं समपद्यत ॥	045c  
रथैर्भग्नैर्महाराज वारणैश्च निपातितैः ।	046a  
हयैश्च पतितैस्तत्र नरैश्च विनिपातितैः ॥	046c  
अगम्यरूपा पृथिवी क्षणेन समपद्यत ।	047a  
क्षणेनासीन्महीपाल क्षतजौघप्रवर्तिनी ॥	047c  
पाञ्चालानहतत्कर्णस्त्रिगर्तांश्च धनञ्जयः ।	048a  
भीमसेनः कुरून्राजन्हस्त्यनीकं च सर्वशः ॥	048c  
एवमेष क्षयो वृत्तः कुरुपाण्डवसेनयोः ।	049a  
अपराह्णे गते सूर्ये काङ्क्षतां विपुलं यशः ॥ ॥	049c  

इति श्रीमन्महाभारते कर्णपर्वणि षोडशदिवसयुद्धे एकोनविंशोऽध्यायः ॥ 19 ॥

8-19-24 आभरणमववव्रुः अवगत्य वृतवन्तः ॥ 8-19-25 निमित्तं जयहेतुम् । महान्ताो गजा येषां ते महागजा गजारोहा जगृहुर्हस्तिभिर्ग्राहयामासुः । परिणाम्य हस्तिनमिति शेषः । बिभिदुश्च शत्रून्गजैरेव ॥ 8-19-31 प्रतिमानेषु गजदन्तान्तरालेषु । प्रासैः कुम्भेषु तोमरैर्दन्तवेष्टेषु शक्तिभिश्च निगृहीताः । प्रतिमानं प्रतिच्छाया गजदन्तान्तरालयोरिति मेदिनी ॥
