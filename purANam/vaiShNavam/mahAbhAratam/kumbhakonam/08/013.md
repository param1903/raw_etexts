अध्यायः 013

शल्येन श्रुतकीर्तिपराजयः ॥

\'सञ्जय उवाच ।	001  
श्रुतकीर्तिमथायान्तं किरन्तं निशिताञ्शरान् ।	001a  
मद्रराजो महाराज वारयामास हृष्टवत् ॥	001c  
मद्रराजं समासाद्य श्रुतकीर्तिर्महारथः ।	002a  
विव्याध भल्लैर्विंशत्या कार्तस्वरविभूषितैः ॥	002c  
प्रतिविव्याध तं शल्यं त्रिभिस्तूर्णमजिह्मगैः ।	003a  
सारथिं चास्य भल्लेन भृशं विव्याध भारत ॥	003c  
स शल्यं शरवर्षेण च्छादयामास संयुगे ।	004a  
मुमोच निशितान्बाणान्मद्रराजरथं प्रति ॥	004c  
ततः शल्यो महाराज श्रुतकीर्तिभुजच्युतान् ।	005a  
चिच्छेद समरे बाणासन्बणैः सन्नतपर्वभिः ॥	005c  
श्रुतकीर्तिस्ततः शल्यं भित्त्वा नवभिरायसैः ।	006a  
सारथिं त्रिभिरानर्च्छत्पुनः शल्यं च पञ्चभिः ॥	006c  
तस्य शल्यो धनुश्छित्त्वा हस्तावापं निकृत्य च ।	007a  
विव्याध समरे तूर्णं सप्तभिस्तं शरोत्तमैः ॥	007c  
अथान्यद्धनुरादाय श्रुतकीर्तिर्महारथः ।	008a  
भद्रेश्वरं चतुःषष्ट्या बाह्वोरुरसि चार्पयत् ॥	008c  
ततस्तु समरे राजंस्तेन विद्धः शिलीमुखैः ।	009a  
प्रतिविव्याध तं चापि नवत्या निशितैः शरैः ॥	009c  
तस्य मद्रेश्वरश्चापं पुनश्चिच्छेद मारिष ।	010a  
स च्छिन्नधन्वा समरे गदां चिक्षेप सत्वरः ॥	010c  
पट्टैर्जाम्बूनदैर्बद्धां रुप्यपट्टैश्च भारत ।	011a  
भ्राजमानां यथा नारीं दिव्यवस्त्रविभूषिताम् ॥	011c  
तामापतन्तीं सहसा दीप्यमानाशनिप्रभाम् ।	012a  
शरैरनेकसाहस्रैर्व्यष्टम्भयत मद्रराट् ॥	012c  
विष्टभ्य च गदां वीरः पातयित्वा च भूतले ।	013a  
श्रुतकीर्तिमथायत्तो राजन्विव्याध पञ्चभिः ॥	013c  
तस्य शक्तिं रणे भूयश्चिक्षेप भुजोपमाम् ।	014a  
तां द्विधा चाच्छिनच्छल्यो मेदिन्यां सा त्वशीर्यत ॥	014c  
तस्य शल्यः क्षुरप्रेण यन्तुः कायाच्छिरोऽहरत् ।	015a  
बालहस्ताद्यथा श्येन आमिषं वै नरोत्तम ॥	015c  
स पपात रथोपस्थात्सारथिस्तस्य भारत ।	016a  
ततस्ते प्राद्रवन्सङ्ख्ये हयास्तस्य महात्मनः ॥	016c  
पलायमानैस्तैरश्वैः सोपनीतो रणाजिरात् ।	017a  
श्रुतकीर्तिर्महाराज पश्यतां सर्वयोधिनाम् ॥	017c  
ततो मद्रेश्वरो राजा पाण्डवानामनीकिनीम् ।	018a  
व्यगाहत मुदा युक्तो नलिनीं द्विरदो यथा ॥	018c  
लोलयामास स बलं सिंहः पशुगणानिव ।	019a  
शल्यस्तत्र महारङ्गे पाण्डवानां महात्मनाम् ॥	019c  
निपात्य पाण्डुपाञ्चालान्पृतनासु व्यवस्थितः ।	020a  
अशोभत रणे शल्यो विधूमोऽग्निरिव ज्वलन् ॥	020c  
सेनाकक्षं महद्दग्ध्वा कक्षमग्निरिवोत्थितः ।	021a  
स्थितो रराज समरे पुरं दग्ध्वेव शङ्करः ॥ ॥	021c  

इति श्रीमन्महाभारते कर्णपर्वणि षोडशदिवसयुद्धे त्रयोदशोऽध्यायः ॥ 13 ॥
