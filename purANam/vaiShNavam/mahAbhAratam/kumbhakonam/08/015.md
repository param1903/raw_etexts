अध्यायः 015

कर्णनकुलयोर्युद्धम् ॥ 1 ॥ कर्णेन नकुलस्य पराभावनपूर्वकं सोपहासमधिक्षेपः ॥ 2 ॥

सञ्जय उवाच ।	001  
नकुलं रभसं युद्धे द्रावयन्तं वरूथिनीम् ।	001a  
कर्णो वैकर्तनो राजन्वारयामास वै रुषा ॥	001c  
नकुलस्तु ततः कर्णं प्रहसन्निदमब्रवीत् ॥	002a  
चिरस्य बत दृष्टोऽहं दैवतैः सौम्यचक्षुषा ।	002c  
यस्य मे त्वं रणे पाप चक्षुर्विषयमागतः ॥	003a  
त्वं हि मूलमनर्थानां वैरस्य कलहस्य च ।	003c  
त्वद्दोषात्कुरवः क्षीणाः समासाद्य परस्परम् ।	004a  
त्वामद्य समरे हत्वा कृतकृत्योऽस्मि विज्वरः ॥	004c  
एवमुक्तः प्रत्युवाच नकुलं सूतनन्दनः ।	005a  
सदृशं राजपुत्रस्य धन्विनश्च विशेषतः ॥	005c  
प्रहरस्व च मे वीर पश्यामस्तव पौरुषम् ।	006a  
कर्म कृत्वा रणे शूर ततः कत्थितुमर्हसि ॥	006c  
अनुक्त्वा समरे तात शूरा युध्यन्ति शक्तितः ।	007a  
प्रयुध्यस्व मया शक्त्या हनिष्ये दर्पमेव ते ॥	007c  
इत्युक्त्वा प्राहरत्तूर्णं पाण्डुपुत्राय सूतजः ।	008a  
विव्याध चैनं समरे त्रिसप्तत्या शिलीमुखैः ॥	008c  
नकुलस्तु ततो विद्धः सूतपुत्रेण भारत ।	009a  
अशीत्याऽऽशीविषप्रख्यैः सूतपुत्रमविध्यत ॥	009c  
तस्य कर्णो धनुश्छित्त्वा स्वर्णपुङ्खैः शिलाशितैः ।	010a  
त्रिंशता परमेष्वासः शरैः पाण्डवमर्दयत् ॥	010c  
ते तस्य कवचं भित्त्वा पपुः शोणितमाहवे ।	011a  
आशीविषा यथा नागा भित्त्वा गां सलिलं पपुः ॥	011c  
अथान्यद्वनुरादाय हेमपृष्ठं दुरासदम् ।	012a  
कर्णं विव्याध सप्तत्या सारथिञ्च त्रिभिः शरैः ॥	012c  
ततः क्रुद्धो महाराज नकुलः परवीहा ।	013a  
क्षुरप्रेण सुतीक्ष्णेन कर्णस्य धनुराच्छिनत् ॥	013c  
अथैनं छिन्नधन्वानं सायकानां शतैस्त्रिभिः ।	014a  
आजघ्ने प्रहसन्वीरः सर्वलोकमहारथम् ॥	014c  
कर्णमभ्यर्दितं दृष्ट्वा पाण्डुपुत्रेण मारिष ।	015a  
विस्मयं परमं जग्मुर्ऋषयः सह दैवतैः ॥	015c  
अथान्यद्वनुरादाय कर्णो वैकर्तनस्तदा ।	016a  
नकुलं पञ्छभिर्बाणैर्जत्रुदेशे समार्पयत् ॥	016c  
उरस्थैरथ तैर्बाणैर्माद्रीपुत्रो व्यरोचत ।	017a  
स्वरश्मिभिरिवादित्यो भुवने विसृजन्प्रभाम् ॥	017c  
नकुलस्तु ततः कर्णं विद्व्वा सप्तभिराशुगैः ।	018a  
अथास्य धनुषः कोटिं पुनश्चिच्छेद मारिष ॥	018c  
सोऽन्यत्कार्मुकमादाय समरे वेगवत्तरम् ।	019a  
नकुलस्य ततो बाणैः समन्ताच्छादयद्दिशः ॥	019c  
सञ्छाद्यमानः सहसा कर्णचाप्युतैः शरैः ।	020a  
चिच्छेद स शरांस्तूर्णं शरैरेव महारथः ॥	020c  
ततो बाणमयं जालं विततं व्योम्न्यदृश्यत ।	021a  
खद्योतानामिव व्रातैः सम्पतद्भिर्यथा नभः ॥	021c  
तैर्विमुक्तैः शरशतैश्छादितं गगनं तदा ।	022a  
शलभानां यथा व्रातैस्तद्वदासीद्विशाम्पते ॥	022c  
ते शरा हेमविकृताः सम्पन्तौ मुहुर्मुहुः ।	023a  
श्रेणीकृता व्यकाशान्त क्रौञ्चाः श्रेणीकृता इव ॥	023c  
बाणजालवृते व्योम्नि च्छादिते च दिवाकरे ।	024a  
न स्म सम्पतते भूतं किञ्चिदप्यन्तरिक्षगम् ॥	024c  
निरुद्धे तत्र मार्गे च शरसङ्घैः समन्ततः ।	025a  
व्यरोचेतां महात्मानौ कालसूर्याविवोदितौ ॥	025c  
कर्णचापच्युतैर्बाणैर्वध्यमानास्तु सोमकाः ।	026a  
अवालीयन्त राजेन्द्र वेदनार्ता भृशार्दिताः ॥	026c  
नकुलस्य तथा बाणैर्हन्यमाना चमूस्तव ।	027a  
व्यशीर्यत दिशो राजन्वातनुन्ना इवाम्बुदाः ॥	027c  
ते सेने हन्यमाने तु ताभ्यां दिव्यैर्महाशरैः ।	028a  
शरपातमपाक्रम्य तस्थतुः प्रेक्षिके तदा ॥	028c  
प्रोत्सारितजने तस्मिन्कर्णपाण्डवयोः शरैः ।	029a  
अविध्येतां महात्मानावन्योन्यं शरवृष्टिभिः ॥	029c  
विदर्शयन्तौ दिव्यानि शस्त्राणि रणमूर्धनि ।	030a  
छादयन्तौ च सहसा परस्परवधैषिणौ ॥	030c  
नकुलेन शरा मुक्ता कङ्कबर्हिणवाससः ।	031a  
सूतपुत्रमवच्छाद्य व्यतिष्ठन्त यथाऽम्बरे ॥	031c  
तथैव सूतपुत्रेण प्रेषिताः परमाहवे ।	032a  
पाण्डुपुत्रमवच्छाद्य व्यतिष्ठन्ताम्बरे शराः ॥	032c  
शरवेश्मप्रविष्टौ तौ ददृशाते न कैश्चन ।	033a  
सूर्याचन्द्रमसौ राजञ्छाद्यमानौ घनैरिव ॥	033c  
ततः क्रुद्धो रणे कर्णः कृत्वा घोरतरं वपुः ।	034a  
पाण्डवं छादयामास समन्ताच्छरवृष्टिभिः ॥	034c  
सोऽतिच्छन्नो महाराज सूतपुत्रेण पाण्डवः ।	035a  
न चकार व्यथां राजन्भास्करो जलदैर्यथा ॥	035c  
ततः प्रहस्याधिरथिः शरजालानि मारिष ।	036a  
प्रेषयामास समरे शतशोऽथ सहस्रशः ॥	036c  
एकच्छायमभूत्सर्वं तस्य बाणैर्महात्मनः ॥	037a  
अभ्रच्छायेव सञ्जज्ञे सम्पतद्भिः शरोत्तमैः ॥	037c  
ततः कर्णो महाराज धनुश्छित्त्वा महात्मनः ।	038a  
सारथिं पातयामास रथनीडाद्धसन्निव ॥	038c  
ततोऽश्वांश्छतुरश्चास्य चतुर्भिर्निशितैः शरैः ।	039a  
यमस्य भवनं तूर्णं प्रेषयामास भारत ॥	039c  
अथास्य तं रथं दिव्यं तिलशो व्यधमच्छरैः ।	040a  
पताकां चक्ररक्षांश्च गदां खड्गं च मारिष ॥	040 c  
शतचन्द्रं च तच्चर्म सर्वाोपकरणानि च ।	041a  
\'सुवर्णविकृतं तच्च धनुः सशरमाहवे\' ॥	041c  
हताश्वो विरथश्चैव विवर्मा च विशाम्पते ।	042a  
अवतीर्य रथात्तूर्णं परिघं गृह्य धिष्ठितः ॥	042c  
तमुद्यतं महाघोरं परिघं तस्य सूतजः ।	043a  
व्यहनत्सायकै राजन्सुतीक्ष्णैर्भारसाधनैः ॥	043c  
व्यायुधं चैनमालक्ष्य शरैः सन्नतपर्वभिः ।	044a  
आर्पयद्बहुभिः कर्णो न चैनं समपीडयत् ॥	044c  
स हन्यमानः समरे कृतास्त्रेण बलीयसा ।	045a  
प्राद्रवत्सहसा राजन्नकुलो व्याकुलेन्द्रियः ॥	045c  
तमभिद्रुत्य राधेयः प्रहसन्वै पुनःपुनः ।	046a  
सज्यमस्य धनुः कण्ठे व्यवासृजत भारत ॥	046c  
ततः स शुशुभे राजन्कण्ठासक्तमहाधनुः ।	047a  
परिवेषमनुप्राप्तो यथा स्याद्व्योम्नि चन्द्रमाः ॥	047c  
यथैव चासितो मेघः शक्रचापेन शोभितः ।	048a  
\'अशोभत महाराज पाण्डुपुत्रस्तथा रणे\' ॥	048c  
तमब्रवीत्ततः कर्णो व्यर्थं व्याहृतवानसि ।	049a  
वदेदानीं पुनर्हृष्टो वध्यमानः पुनःपुनः ॥	049c  
मा योत्सीः कुरुभिः सार्धं बलवद्भिश्च पाण्डव ।	050a  
सदृशैस्तात युध्यस्व व्रीडां मा कुरु पाण्डव ॥	050c  
गृहं वा गच्छ माद्रेय यत्र वा कृष्णफल्गुनौ ।	051a  
एवमुक्त्वा महाराज विससर्ज स तं तदा ॥	051c  
वधप्राप्तं तु तं शूरो नाहनद्धर्मवित्तदा ।	052a  
स्मृत्वा कुन्त्या वचो राजंस्तत एनं व्यसर्जयत् ॥	052c  
विसृष्टः पाण्डवो राजन्सूतपुत्रेण धन्विना ।	053a  
व्रीडन्निव जगामाथ युधिष्ठिररथं प्रति ॥	053c  
आरुरोह रथं चापि सूतपुत्रप्रतापितः ।	054a  
निःश्वसन्दुःखसन्तप्तः कुम्भक्षिप्त इवोरगः ॥	054c  
तं विजित्याथ कर्णोऽपि पाञ्चालांस्त्वरितो ययौ ।	055a  
रथेनातिपताकेन चन्द्रवर्णहयेन च ॥	055c  
तत्राक्रन्दो महानासीत्पाण्डवानां विशाम्पते ।	056a  
दृष्ट्वा सेनापतिं यान्तं पाञ्चालानां रथव्रजान् ॥	056c  
तत्राकरोन्महाराज कदनं सूतनन्दनः ।	057a  
मध्यं प्राप्ते दिनकरे चक्रवद्विचरन्प्रभुः ॥	057c  
भग्नचक्रै रथैः कैश्चिच्छिन्नध्वजपताकिभिः ।	058a  
हताश्वैर्हतसूतैश्च भग्नाक्षैश्चैव मारिष ।	058c  
यमाणानपश्याम पाञ्चालानां रथव्रजान् ॥	058e  
तत्रतत्र च सम्भ्रान्ता विचेरुरथ कुञ्जराः ।	059a  
दावाग्न्यभिपरीताङ्गा यथैव स्युर्महावने ॥	059c  
भिन्नकुम्भाः सरुधिराश्छिन्नहस्ताश्च वारणाः ।	060a  
छिन्नगात्रावराश्चैव च्छिन्नवालधयोऽपरे ।	060c  
छिन्नाभ्राणीव सम्पेतुर्हन्यमाना महात्मना ॥	060e  
अपरे त्रासिता नागा नाराचशरतोमरैः ।	061a  
तमेवाभिमुखं जग्मुः शलभा इव पावकम् ॥	061c  
अपरे निष्टनन्तश्च व्यदृश्यन्त महाद्विपाः ।	062a  
क्षरन्तः शोणितं गात्रैर्नगा इव जलस्रवाः ॥	062c  
उरश्छदैर्वियुक्तांश्च वालबन्धैश्च वाजिनः ।	063a  
राजतैश्च तथा कांस्यैः सौवर्णैश्चैव भूषणैः ॥	063c  
हीनांश्चाभरणैश्चैव खलीनैश्च विवर्जितान् ।	064a  
चामरैश्च कुथाभिश्च तूणीरैः पतितैरपि ॥	064c  
निहतैः सादिभिश्चैव शूरैराहवशोभितैः ।	065a  
अपश्याम रणे तत्र भ्राम्यमाणान्हयोत्तमान् ॥	065c  
प्रासैः खड्गैश्च रहितानृष्टिभिश्चापि भारत ।	066a  
हयसादीनपश्याम कञ्चुकोष्णीषधारिणः ॥	066c  
निहतान्वध्यमानांश्च वेपमानांश्च भारत ।	067a  
नागाङ्गावयवैर्हीनांस्तत्रतत्रैव भारत ॥	067c  
रथान्हेमपरिष्कारान्संयुक्ताञ्जवनैर्हयैः ।	068a  
भ्राम्यमाणानपश्याम हतेषु रथिषु द्रुतम् ॥	068c  
भग्नाक्षकूबरान्कांश्चिद्भग्नचक्रांश्च भारत ।	069a  
विपताकध्वजांश्चान्याञ्छिन्नेषादण्डबन्धुरान् ॥	069c  
विहीनान्रथिनस्तत्र धावमानांस्ततस्ततः ।	070a  
सूतपुत्रशरैस्तीक्ष्णैर्हन्यमानान्विशाम्पते ॥	070c  
विशस्त्रांश्च तथैवान्यान्सशस्त्रांश्च हतान्बहून् ।	071a  
तारकाजालसञ्छन्नान्वरघण्टाविशोभितान् ॥	071c  
नानावर्णविचित्राभिः पताकाभिरलङ्कृतान् ।	072a  
वारणाननुपश्याम धावमानान्समन्ततः ॥	072c  
शिरांसि बाहूनूरूंश्च च्छिन्नानन्यांस्तथैव च ।	073a  
कर्णचापच्युतैर्बाणैरपश्याम समन्ततः ॥	073c  
महान्व्यतिकरो रौद्रो योधानामन्वपद्यत ।	074a  
कर्णसायकनुन्नानां युध्यतां च शितैः शरैः ॥	074c  
ते वध्यमानाः समरे सूतपुत्रेण सृञ्जयाः ।	075a  
तमेवाभिमुखं यान्ति पतङ्गा इव पावकम् ॥	075c  
तं दहन्तमनीकानि तत्रतत्र महारथम् ।	076a  
क्षत्रिया वर्जयामासुर्युगान्ताग्निमिवोल्बणम् ॥	076c  
हतशेषास्तु ये वीराः पाञ्चालानां महारथाः ।	077a  
तान्प्रभग्रान्दुतान्वीरः पृष्ठतो विकिरञ्छरैः ।	077c  
अभ्यधावत तेजस्वी विशीर्णकवचध्वजान् ॥	077e  
तापयामास तान्बाणैः सूतपुत्रो महाबलः ।	078a  
मध्यन्दिनमनुप्राप्तो भूतानीव तमोनुदः ॥ ॥	078c  

इति श्रीमन्महाभारते कर्णपर्वणि षोडशदिवसयुद्धे पञ्चदशोऽध्यायः ॥ 15 ॥

8-15-1 रभसं रणोत्सुकम् ॥ 8-15-11 आशीविषा यथा राजन्भित्त्वा गां सलिलं भृशम् । इति क.ख.ट.पाठः ॥ 8-15-25 बालसूर्याविवोदितौ इति ख.पाठः ॥ 8-15-37 एकबाणमभूत्सर्वं इति क.ट.पाठः ॥ 8-15-58 म्रियमाणान्पश्याम इति क.ख.ट.पाठः ॥ 8-15-67 नागाङ्गावयवैरित्यर्धं झ.पुस्तकएव दृश्यते ॥
