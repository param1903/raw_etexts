श्रीः
अध्यायः 012

भीमाश्वत्थाम्नोर्युद्धम् ॥ 1 ॥

सञ्जय उवाच ।	001  
भीमसेनं ततो द्रौणी राजन्विव्याध पत्रिणा ।	001a  
परया त्वरया युक्तो दर्शयन्नस्त्रलाघवम् ॥	001c  
अथैनं पुनराजघ्ने नवत्या निशितैः शरैः ।	002a  
सर्वमर्माणि सम्प्रेक्ष्य मर्मज्ञो लघुहस्तवत् ॥	002c  
भीमसेनः समाकीर्णो द्रौणिना निशितैः शरैः ।	003a  
रराज समरे राजन्रश्मिवानिव भास्करः ॥	003c  
ततः शरसहस्रेण सुप्रयुक्तेन पाण्डवः ।	004a  
द्रोणपुत्रमवच्छाद्य सिंहनादममुञ्चत ॥	004c  
शरैः शरांस्ततो द्रौणिः संवार्य युधि पाण्डवम् ।	005a  
ललाटेऽभ्याहनद्राजन्नाराचेन स्मयन्निव ॥	005c  
ललाटस्थं ततो बाणं धारयामास पाण्डवः ।	006a  
यथा शृङ्गं वने दृप्तः खड्गो धारयते नृप ॥	006c  
ततो द्रौणिं रणे भीमो यतमानं पराक्रमी ।	007a  
त्रिभिर्विव्याध नाराचैर्ललाटे विस्मयन्निव ॥	007c  
ललाटस्थैस्ततो बाणैर्ब्राह्मणोऽसौ व्यशोभत ।	008a  
प्रावृषीव यथा सिक्तस्त्रिशृङ्गः पर्वतोत्तमः ॥	008c  
ततः शरशतैर्द्रौणिरर्दयामास पाण्डवम् ।	009  
न चैनं कम्पयामास मातरिश्वेव पर्वतम् ॥	009  
तथैव पाण्डवो युद्धे द्रौणिं शरशतैः शितैः ।	010  
नाकम्पयत संहृष्टो वार्योध इव पर्वतम् ॥	010  
तावन्योन्यं शरैर्घोरैश्छादयानौ महारथौ ।	011  
रथवर्यगतौ वीरौ शुशुभाते बलोत्कटौ ॥	011  
आदित्याविव सन्दीप्तौ लोकक्षयकरावुभौ ।	012  
स्वरश्मिभिरिवान्योन्यं तापयन्तौ शरोत्तमैः ॥	012  
ततः प्रविकृते यत्नं कुर्वाणौ तौ महारणे ।	013  
कृतप्रतिकृते यत्तौ शरसङ्घैरभीतवत् ॥	013  
व्याघ्राविव च सङ्ग्रामे चेरतुस्तौ नरोत्तमौ ।	014  
शरदंष्ट्रौ दुराधर्षौ चापवक्रौ भयङ्करौ ॥	014  
अभूतां तावदृश्यौ च शरजालैः समन्ततः ।	015  
मेघजालैरिव च्छनौ गगने चन्द्रभास्करौ ॥	015  
चकाशेते मुहूर्तेन ततस्तावप्यरिन्दमौ ।	016  
विमुक्तावभ्रजालेन अङ्गारकबुधाविव ॥	016  
अथ तत्रैव सङ्ग्रामे वर्तमाने सुदारुणे ।	017  
अपसव्यं ततश्चक्रे द्रौणिस्तत्र वृकोदरम् ॥	017  
किरञ्छरशतैरुग्रैर्धाराभिरिव पर्वतम् ।	018  
न तु तन्ममृषे भीमः शत्रोर्विजयक्षणम् ॥	018  
प्रतिचक्रे ततो राजन्पाण्डवोऽप्यपसव्यतः ।	019  
मण्डलानां विभागेन गतप्रत्यागतेन च ॥	019  
बभूव तुमुलं युद्धं तयोः पुरुषसिंहयोः ।	020  
चरित्वा विविधान्मार्गान्मण्डलस्थानमेव च ॥	020  
शरैः पूर्णायतोत्सृष्टैरन्योन्यमभिजघ्नतुः ।	021  
अन्योन्यस्य वधे चैव चक्रतुर्यत्नमुत्तमम् ॥	021  
ईषतुर्विरथं चैव कर्तुमन्योन्यमाहवे ।	022  
ततो द्रौणिर्महास्त्राणि प्रादुश्चक्रे महारथः ॥	022  
तान्यस्त्रैरेव समरे प्रतिजघ्नेऽथ पाण्डवः ।	023  
ततो घोरं महाराज अस्त्रयुद्धमवर्तत ॥	023  
ग्रहयुद्वं यथा घोरं प्रजासंहरणे ह्यभूत् ।	024  
ते बाणाः समसज्जन्त मुक्तास्ताभ्यां तु भारत ॥	024  
द्योतयन्तो दिशः सर्वास्तव सैन्यं समन्ततः ।	025  
बाणसङ्घैर्वृतं घोरमाकाशं समपद्यत ॥	025  
उल्कापातावृतं युद्धं प्रजानां सङ्क्षये नृप ।	026  
बाणाभिघातात्सञ्जज्ञे तत्र भारत पावकः ॥	026  
सविस्फुलिङ्गो दीप्तार्चिर्योऽदहद्वाहिनीद्वयम् ।	027  
तत्र सिद्धा महाराज सम्पतन्तोऽब्रुवन्वचः ॥	027  
युद्धानामति सर्वेषां युद्धमेतदिति प्रभो ।	028  
सर्वयुद्धानि चैतस्य कलां नार्हन्ति षोडशीम् ॥	028  
नेदृशं च पुनर्युद्धं भविष्यति कदाचन ।	029  
अहो ज्ञानेन सम्पन्नावुभ ब्राह्मणक्षत्रियौ ॥	029  
अहो शौर्येण सम्पन्नावुभौ चोग्रपराक्रमौ ।	030  
अहो भीमबलो भीम एतस्य च कृतास्त्रता ॥	030  
अहो वीर्यस्य सारत्वमहो सौष्ठवमेतयोः ।	031  
स्थितावेतौ हि समरे कालान्तकयमोपमौ ॥	031  
रुद्रौ द्वावि सम्भूतौ यथा द्वाविव भास्करौ ।	032  
यमौ वा पुरुषव्याघ्रौ घोररूपावुभौ रणे ॥	032  
इति वाचः स्म श्रूयन्ते सिद्धानां वै मुहुर्मुहुः ।	033  
सिंहनादश्च सञ्जज्ञे समेतानां दिवौकसाम् ॥	033  
अद्भुतं चाप्यचिन्त्यं च दृष्ट्वा कर्म तयो रणे ।	034  
सिद्वचारणसङ्घानां विस्मयः समपद्यत ॥	034  
प्रशंसन्ति तदा देवाः सिद्धाश्च परमर्षयः ।	035  
साधु द्रौणे महाबाहो साधु भीमेति चाब्रुवन् ॥	035  
तौ शूरौ समरे राजन्परस्परकृतागसौ ।	036  
परस्परमुदीक्षेतां क्रोधादुद्वृत्य चक्षुषी ॥	036  
क्रोधरक्तेक्षणौ तौ तु क्रोधात्प्रस्फुरिताधरौ ।	037  
क्रोधात्सन्दष्टदशनौ तथैव दशनच्छदौ ॥	037  
अन्योन्यं छादयन्तौ स्म शरवृष्ट्या महारथौ ।	038  
शराम्बुधारो समरे शस्त्रविद्युत्प्रकाशिनौ ॥	038  
तावन्योन्यं ध्वजं विद्ध्वा सारथिं च महारणे ।	039  
अन्योन्यस्य हयान्विद्ध्वा बिभिदाते परस्परम् ॥	039  
ततः क्रुद्धौ महाराज बाणौ गृह्य महाहवे ।	040  
उभौ चिक्षिपतुस्तूर्ममन्योन्यस्य वधैषिणौ ॥	040  
तौ सायकौ महाराज द्योतमानौ चमूमुखे ।	041  
आजघ्नतुः समासाद्य वज्रवेगौ दुरासदौ ॥	041  
तौ परस्परवेगाच्च शराभ्यां च भृशाहतौ ।	042  
निपेततुर्महावीर्यौ रथोपस्थे तयोस्तदा ॥	042  
ततस्तु सारथिर्ज्ञात्वा द्रोणपुत्रमचेतनम् ।	043  
अपोवाह रणाद्राजन्सर्वसैन्यस्य पश्यतः ॥	043  
तथैव पाण्डवं राजन्विह्वलन्तं मुहुर्मुहुः ।	044  
अपोवाह रथेनाजौ विशोकः शत्रुतापनम् ॥ ॥	044  
 
*इति श्रीमन्महाभारते कर्णपर्वणि षोडशदिवसयुद्धे द्वादशोऽध्यायः ॥ 12 ॥
*झ. पन्तके एतदनन्तरं स्थिताः सप्ताध्याया एतत्पाठे क्रमेण 52-53-54-55-56-59-60 तमाध्यायतया वर्तन्ते ।

8-12-6 खड्गः गण्डकः ॥ 8-12-13 कृतप्रतिकृते अन्योन्यास्रप्रतिघाते ॥ 8-12-22 ईषतुः इच्छां चक्रतुः ॥ 8-12-26 उल्कानामन्योन्या भिमुखं पातास्तैरावृतमिवेति लुप्तोपमा ॥ 8-12-37 तथैव दशनच्छदौ क्रोधात्सन्दष्टोष्टौ ॥
