अध्यायः 064

सङ्कुलयुद्धम् ॥ 1 ॥

सञ्जय उवाच ।	001  
ततः सरथनागाश्वाः पाञ्चालाः पाण्डुसृञ्जयाः ।	001a  
सेनापतिं परीप्सन्तो रुरुधुस्तनयं तव ॥	001c  
ततः प्रववृते युद्धं तावकानां परैः सह ।	002a  
घोरं प्राणभृतां काले भीमरूपं परन्तप ॥	002c  
नकुलो वृषसेनं तु विद्ध्वा पञ्चभिरायसैः ।	003a  
पितुः समीपे तिष्ठन्तं त्रिभिरन्त्यैरविध्यत ॥	003c  
नकुलं तु ततः शूरो वृषसेनो हसन्निव ।	004a  
नाराचेन सुतीक्ष्णेन विव्याध हृदये भृशम्\' ॥	004c  
सोऽतिविद्धो बलवता शत्रुणा शत्रुकर्शन ।	005a  
शत्रुं विव्याध विंशत्या सूतं चैवास्य सप्तभिः ॥	005c  
ततः शरसहस्रेण तावुभौ पुरुषर्षभौ ।	006a  
अन्योन्यमाच्छादयतां तवाभज्यत वाहिनी ॥	006c  
स दृष्ट्वा प्रद्रुतां सेनां धार्तराष्ट्रस्य सूतजः ।	007a  
निवारयामास बलादनुपत्य विशाम्पते ॥	007c  
\'एतस्मिन्नन्तरे युद्धं कष्टमासीद्विशाम्पते\' ।	008a  
निवृत्ते तु ततः सैन्ये नकुलः कौरवान्ययौ ॥	008c  
कर्णपुत्रस्तु समरे हित्वा नकुलमेव तु ।	009a  
जुगोप चक्रं त्वरितो राधेयस्यैव मारिष ॥	009c  
उलूकस्तु रणे क्रुद्धः सहदेवेन मारिष ।	010a  
\'निवारितः शरशतैः क्रुद्धेन रणमूर्धनि ॥	010c  
तस्याश्वांश्चतुरो हत्वा सहदेवः प्रतापवान् ।	011a  
सारथिं प्रेषयामास यमस्य सदनं प्रति ॥	011c  
उलूकस्तु ततो यानादवप्लुत्य विशाम्पते ।	012a  
त्रिगर्तानां बलं तूर्णं जगाम पितृनन्दनः ॥	012c  
सात्यकिः शकुनिं विद्ध्वा विंशत्या निशितैः शरैः ।	013a  
ध्वजं चिच्छेद भल्लेन सौबलस्य हसन्निव ॥	013c  
सौबलस्तस्य समरे क्रुद्धो राजन्प्रतापवान् ।	014a  
विदार्य कवचं भूयो ध्वजं चिच्छेद काञ्चनम् ॥	014c  
तथैनं निशितैर्बाणैः सात्यकिः प्रत्यविध्यत ।	015a  
सारथिं च महाराज त्रिभिरेव समार्पयत् ॥	015c  
अथास्य वाहांस्त्वरितः शरैर्नित्ये यमक्षयम् ।	016a  
ततोऽवप्लुत्य सहसा शकुनिर्भरतर्षभ ॥	016c  
आरुरोह रथं तूर्णमुलूकस्य महात्मनः ।	017a  
अपोवाहाथ शीघ्रं स शैनेयाद्युद्धशालिनः ॥	017c  
सात्यकिस्तु रणे राजंस्तावकानामनीकिनीम् ।	018a  
अभिदुद्राव वेगेन ततोऽनीकमभज्यत ॥	018c  
शैनेयशरसञ्छन्नं तव सैन्यं विशाम्पते ।	019a  
भेजे दशा दिशस्तूर्णं न्यपतच्च गतासुवत् ॥	019c  
भीमसेनं तव सुतो वारयामास संयुगे ॥	020ac  
तं तु भीमो मुहूर्तेन व्यश्वसूतरथध्वजम् ।	021a  
चक्रे लोकेश्वरं तत्र तेनातुष्यन्त वै जनाः ॥	021c  
ततोऽपायान्नृपस्तस्माद्भीमसेनभयार्दितः ।	022a  
कुरुसैन्यं ततः सर्वं भीमसेनमुपाद्रवत् ।	022c  
तत्र नादो महानासीद्धीमसेनं जिघांसताम् ॥	022e  
युधामन्युः कृपं विद्ध्वा धनुरस्याशु चिच्छदे ।	023a  
अथान्यद्धनुरादाय कृपः शस्त्रभृतां वरः ।	023c  
युधामन्योर्ध्वजं सूतं छत्रं चापातयत्क्षितौ ॥	023e  
ततोऽपायाद्रथेनैव युधामन्युर्महारथः ॥	024ac  
उत्तमौजाश्च हार्दिक्यं भीमं भीमपराक्रमम् ।	025a  
छादयामास सहसा मेघो वृष्ट्येव पर्वतम् ॥	025c  
तद्युद्धमासीत्सुमहद्धोररूपं परन्तप ।	026a  
तादृशं न मया युद्धं दृष्टपूर्वं विशाम्पते ॥	026c  
कृतवर्मा ततो राजन्नुत्तमौजसमाहवे ।	027a  
हृदि विव्याध सहसा रथोपस्थ उपाविशत् ॥	027c  
सारथिस्तमपोवाह रथेन रथिनां वरम् ।	028a  
ततस्तु सात्वतो राजन्पाण्डुसैन्यमभिद्रवत् ॥	028c  
[दुःशासनः सौबलश्च गजानीकेन पाण्डवम् ।	029a  
महता परिवार्यैव क्षुद्रकैरभ्यताडयत् ॥	029c  
ततो भीमः शरशतैर्दुर्योधनममर्षणम् ।	030a  
विमुखीकृत्य तरसा गजानीकमुपाद्रवत् ॥	030c  
तमापतन्तं सहसा गजानीकं वृकोदरः ।	031a  
दृष्ट्वैव सुभृशं क्रुद्धो दिव्यमस्त्रमुदैरयत् ॥	031c  
गजैर्गजानभ्यहनद्वज्रेणेन्द्र इवासुरान् ॥	032ac  
ततोऽन्तरिक्षं बाणौघैः शलभैरिव पादपम् ।	033a  
छादयामास समरे गजान्निघ्नन्वृकोदरः ॥	033c  
ततः कुञ्जरयूथानि समेतानि सहस्रशः ।	034a  
व्यधमत्तरसा भीमो मेघसङ्घानिवानिलः ॥	034c  
सुवर्णजालापिहिता मणिजालैश्च कुञ्जराः ।	035a  
रेजुरभ्यधिकं सङ्ख्ये विद्युत्वन्त इवाम्बुदाः ॥	035c  
ते वध्यमाना भीमेन गजा राजन्विदुद्रुवुः ।	036a  
केचिद्विभिन्नहृदयाः कुञ्जरा न्यपतन्भुवि ॥	036c  
पतितैर्निपतद्भिश्च गजैर्हेमविभूषितैः ।	037a  
अशोभत मही तत्र विशीर्णैरिव पर्वतैः ॥	037c  
दीप्ताभै रत्नवद्भिश्च पतितैर्गजयोधिभिः ।	038a  
रराज भूमिः पतितैः क्षीणपुण्यैरिव ग्रहैः ॥	038c  
ततो भिन्नकटा नागा भिन्नकुम्भकरास्तथा ।	039a  
दुद्रुवुः शतशः सङ्ख्ये भीमसेनशराहताः ॥	039c  
केचिद्वमन्तो रुधिरं भयार्ताः पर्वतोपमाः ।	040a  
व्यद्रवञ्छरविद्धाङ्गा धातुचित्रा इवाचलाः ॥	040c  
महाभुजगसङ्काशौ चन्दनागुरुरूषितौ ।	041a  
अपश्यं भीमसेनस्य धनुर्विक्षिपतो भुजौ ॥	041c  
तस्य ज्यातलनिर्घोषं श्रुत्वाशनिसमस्वनम् ।	042a  
विमुञ्चन्तः शकृन्मूत्रं गजाः प्रादुद्रुवुर्भृशम् ॥	042c  
भीमसेनस्य तत्कर्म राजन्नेकस्य धीमतः ।	043a  
निघ्नतः सर्वभूतानि रुद्रस्येव च निर्बभौ ॥] ॥	043c  

इति श्रीमन्महाभारते कर्णपर्वणि सप्तदशदिवसयुद्धे चतुःषष्टितमोऽध्यायः ॥ 64 ॥
