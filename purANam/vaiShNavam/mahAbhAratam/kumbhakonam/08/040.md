अध्यायः 040

दुर्योधनेन सेनाप्रोत्साहनम् ॥ 1 ॥ भीमेन दुर्योधनपराजयपूर्वकं गजानीकवधः ॥ 2 ॥

सञ्जय उवाच ।	001  
दुर्योधनस्ततः कर्णमुपेत्य भरतर्षभ ।	001a  
अब्रवीन्मद्रराजं च तथैवान्यान्महारथान् ॥	001c  
यदृच्छयाऽयमव्यग्रो धर्मः परमकः सखा ।	002a  
सुखिनः क्षत्रियाः कर्ण लभन्ते युद्धमीदृशम् ॥	002c  
यादृशं क्षत्रियैः शूरैः शूराणां दीव्यतां युधि ।	003a  
इष्टं भवति राधेय तदिदं समुपस्थितम् ॥	003c  
हत्वा तु पाण्डवान्युद्धे स्थिरामुर्वीं प्रशासथ ।	004a  
निहता वा परैर्युद्धे वीरलोकानवाप्स्यथ ॥	004c  
दुर्योधनस्य वचनं श्रुत्वा तत्क्षत्रियर्षभाः ।	005a  
सिंहनादानुदक्रोशन्वादित्राणि च जघ्निरे ॥	005c  
तस्मिन्प्रमुदिते सैन्ये त्वदीये भरतर्षभ ।	006a  
हर्षयंस्तावकान्योधान्द्रौणिर्वचनमब्रवीत् ॥	006c  
प्रत्यक्षं सर्वसैन्यानां भवतां चापि पश्यताम् ।	007a  
न्यस्तशस्त्रो मम पिता धृष्टद्युम्नेन पातितः ॥	007c  
स तेनाहममर्षेण पित्रर्थे चापि भारत ।	008a  
धृष्टद्युम्नमहत्वाऽहं न विमोक्ष्यामि दंशनम् ॥	008c  
कृत्वाऽनृतां प्रतिज्ञां वो नास्मि प्राप्ता महत्फलम् ।	009a  
अर्जुनं भीमसेनं च यश्च मां प्रतियोत्स्यति ।	009c  
सर्वांस्तान्प्रमथिष्यामि इति मे निश्चिता मतिः ॥	009e  
सञ्जय उवाच ।	010  
एवमुक्ते ततः सर्वा हर्षिता भारती चमूः ।	010a  
अभ्यवर्तत कौन्तेयांस्तथा तां चापि पाण्डवाः ॥	010c  
स सन्निपातो रथयूथपानां महाहवे भारत लोभनीये ।	011a  
जनक्षयः कालयुगान्तकल्पः प्रावर्तताग्रे कुरुसृञ्जयानाम् ॥	011c  
ततः प्रवृत्ते युधि सम्प्रहारे भूतानि सर्वाणि सदैवतानि ।	012a  
आसन्समेतानि सहाप्सरोभिर्निरीक्षतीभिर्युधि वीरसङ्घान् ॥	012c  
दिव्यैश्च गन्धैः परमैश्च पुष्पैरन्यैश्च रत्नैर्विविधैर्नराग्र्याः ।	013a  
रणेषु कर्मोद्वहताः प्रहृष्टाननन्दयन्नप्सरसः प्रहृष्टाः ॥	013c  
समीरणस्तांस्तु निषेव्य गन्धान्निषेवते तानपि योधमुख्यान् ।	014a  
निषेव्यमाणास्त्वनिलेन योधाः परस्परं चुक्रुशुराजिमध्ये ॥	014c  
तथा तु तस्मिंस्तुमुले प्रवृत्ते दुर्योधनः क्रोधममृष्यमाणः ।	015a  
\'अवेक्ष्य भीमं बलमध्यसंस्थः समार्पयत्क्षुद्रकाणां शतेन ॥	015c  
दुःशासनश्चित्रसेनश्च वीरस्तथोलूकः कितवः सौबलश्च ।	016a  
गजानीकैः सर्वतो भीमसेनं तथाविषक्तं सहसैवाभ्यगच्छन् ॥	016c  
तमापतन्तं सम्प्रेक्ष्य गजानीकं वृकोदरः ।	017a  
दुर्योधनं महाबाहुः शरवर्षैरवाकिरत् ॥	017c  
दुर्योधनं ततो भीमः सायकैर्वज्रसन्निभैः ।	018a  
पाण्डवो विमुखीकृत्य गजानभ्यद्रवद्बली ॥	018c  
ततः पावकसङ्काशैर्भीमबाणैरवक्रगैः ।	019a  
शलभैरिव नागांस्तानर्दयामास पाण्डवः ॥	019c  
ततः कुञ्जरयूथानि भीमसेनो महाबलः ।	020a  
व्यधमन्निशितैर्बाणैर्महावातो घनानिव ॥	020c  
नित्यमत्ताश्च मातङ्गाः शूरैर्मत्तैरधिष्ठिताः ।	021a  
आरोहकैर्महामात्रैस्तोमराङ्कुशपाणिभिः ॥	021c  
सुवर्णजालैः प्रच्छन्ना मणिजालैश्च कुञ्जराः ।	022a  
रूप्यजाम्बूनदाभासः क्षुरमालाभ्यलङ्कृताः ॥	022c  
वध्यमानाः शरै राजन्भीमसेनेन ते गजाः ।	023a  
विभिन्नहृदयाः केचित्तत्रैवाभ्यपतन्भुवि ॥	023c  
निपतद्भिर्महावेगैर्हेमभाण्डविभूषितैः ।	024a  
अशोभत महाराज धातुचित्रैरिवाचलैः ॥	024c  
दीप्ताभरणवद्भिश्च गजपृष्ठनिपातितैः ।	025a  
सङ्गरः शुशुभे राजन्क्षीणपुण्यैरिवामरैः ॥	025c  
महापरिघसङ्काशौ चन्दनागरुरूषितौ ।	026a  
अपश्यं भीमसेनस्य धनुर्विक्षिपतो भुजौ ॥	026c  
तस्य ज्यातलनिर्घोषमस्यतः सव्यदक्षिणम् ।	027a  
तं श्रुत्वाऽभ्यद्रवन्नागा भीमसेनभयार्दिताः ॥	027c  
तस्य भीमस्य तत्कर्म राजन्नेकस्य धीमतः ।	028a  
अपश्याम महाराज तद्भूतमिवाभवत्\' ॥ ॥	028c  

इति श्रीमन्महाभारते कर्णपर्वणि सप्तदशदिवसयुद्धे चत्वारिंशोऽध्यायः ॥ 40 ॥
