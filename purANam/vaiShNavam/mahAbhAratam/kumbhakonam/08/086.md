अध्यायः 086

सङ्कलयुद्धम् ॥ 1 ॥ भीमदुःशासनयोः समागमः संवादश्च ॥ 2 ॥

सञ्जय उवाच ।	001  
ततः कर्णः कुरुषु प्रद्रुतेषु वरूथिना श्वेतहयेन राजन् ।	001a  
पाञ्चालपुत्रान्व्यधमत्सूतपुत्रो महेषुभिर्वात इवाभ्रसङ्घान् ॥	001c  
सूतं रथादञ्जलिकैर्निपात्य जघान चाश्वाञ्जनमेजयस्य ।	002a  
शतानीकं सुतसोमं च भल्लैरवाकिरद्धनुषी चाप्यकृन्तत् ॥	002c  
धृष्टद्युम्नं निर्बिभेदाथ षड्भिर्जघानाश्वान्दक्षिणांस्तस्य सङ्ख्ये ।	003a  
हत्वा चाश्वान्सात्यकेः सूतपुत्रः कैकेयपुत्रं न्यवधीद्विशोकम् ॥	003c  
तमभ्यधावन्निहते कुमारे सेनापतिः कैकयो मित्रवर्मा ।	004a  
शरैर्विधुन्वन्भृशमुग्रवेगैः कर्णात्मजं चाप्यहनत्सुदेवम् ॥	004c  
तस्यार्धचन्द्रैस्त्रिभिरुच्चकर्त प्रहस्य बाहू च शिरश्च कर्णः ।	005a  
स स्यन्दनाद्गामगमद्गतासुः परश्वथैः साल इवावरुग्णः ॥	005c  
हताश्वमञ्जोगमिभिः सुषेणः शिनिप्रवीरं निशितैः पृषत्कैः ।	006a  
प्रच्छाद्य नृत्यन्निव कर्णपुत्रः शैनेयबाणाभिहतः पपात ॥	006c  
पुत्रे हते क्रोधपरीतचेताः कर्णः शिनीनां प्रवरं जिघांसुः ।	007a  
हतोऽसि हे सात्यक इत्युदीर्य व्यवासृजद्बाणममित्रसाहम् ॥	007c  
तमस्य चिच्छेद शरं शिखण्डी त्रिभिस्त्रिभिश्च प्रतुतोद कर्णम् ।	008a  
शिखण्डिनः कार्मुकं च ध्वजं च च्छित्त्वा क्षुराभ्यां न्यहनत्सुजातः ॥	008c  
शिखण्डिनं षड्भिरविध्यदुग्रो धार्ष्टद्युम्नेः स शिरश्चोच्चकर्त ।	009a  
ततोऽभिनत्सुतसोमं क्षुरेण सुसंशितेनाधिरथिर्महात्मा ॥	009c  
अथाक्रन्दे तुमुले वर्तमाने धार्ष्टद्युम्ने निहते तत्र कृष्णः ।	010a  
अपाञ्चाल्यं क्रियते याहि पार्थ कर्णं जहीत्यब्रवीद्राजसिंह ॥	010c  
ततः प्रहस्याशु नरप्रवीरो रथं रथेनाधिरथेर्जगाम ।	011a  
भये तेषां त्राणमिच्छन्सुबाहुरभ्याहतानां रथयूथपेन ॥	011c  
ततोऽपरे भारत दुष्प्रकम्प्याः पाञ्चालानां रथसङ्घाः समेताः ।	012a  
प्रतिश्रिता ह्यन्तरिक्षे ग्रहाभा धनुःप्रवीरास्तु रथप्रवीराः ॥	012c  
विस्फार्य गाण्डीवमथोग्रघोषं ज्यया समाहत्य तले भृशं च ।	013a  
बाणान्धकारं सहसैव कृत्वा जघान नागाश्वरथध्वजांश्च ॥	013c  
[प्रतिश्रुतः प्राचरदन्तरिक्षे गुहा गिरीणामपतन्वयांसि ।	014a  
यन्मण्डलज्येन विजृम्भमाणो रौद्रे मुहूर्तेऽभ्यपतत्किरीटी ॥]	014c  
तं भीमसेनोऽनुययौ रथेन पृष्ठे रक्षन्पाण्डवमेकवीरः ।	015a  
तौ राजपुत्रौ त्वरितौ रथाभ्यां कर्णाय यातावरिभिर्विषक्तौ ॥	015c  
तत्रान्तरे सुमहान्सूतपुत्रश्चक्रे युद्धं सोमकान्सम्प्रमथ्य ।	016a  
रथाश्वमातङ्गणाञ्जघान प्रच्छादयामास शरैर्दिशश्च ॥	016c  
तमुत्तमौजा जनमेजयश्च क्रुद्धौ युधामन्युशिखण्डिनौ च ।	017a  
कर्णं बिभेदुः सहिताः पृषत्कैः सन्नर्दमानाः सह पार्षतेन ॥	017c  
ते पञ्च पाञ्चालरथाः समेता वैकर्तनं कर्णमभिद्रवन्तः ।	018a  
तस्माद्रथाच्च्यावयितुं न शेकुर्धैर्यात्कृतात्मानमिवेन्द्रियार्थाः ॥	018c  
तेषां धनूंषि ध्वजवाजिसूतांस्तूर्णं पताकाश्च निकृत्य बाणैः ।	019a  
तान्पाञ्चालानभ्यहनत्पृषत्कैः कर्णस्ततः सिंह इवोन्ननाद ॥	019c  
तस्यास्यतस्तानभिनिघ्नतश्च ज्याबाणहस्तस्य धनुःस्वेनन ।	020a  
साद्रिद्रुमा स्यात्पृथिवी विशीर्णेत्यतीव मत्वा जनता व्यषीदत् ॥	020c  
स शक्रचापप्रतिमेन धन्वना भृशायतेनाधिरथिः शरान्सृजन् ।	021a  
बभौ रणे दीप्तमरीचिमण्डलो यथांशुमाली परिवेषवांस्तथा ॥	021c  
शिखण्डिनं द्वादशभिः पराभिनच्छितैः शरैः षड्भिरथोत्तमौजसम् ।	022a  
त्रिभिर्युधामन्युमविध्यदाशुगैस्त्रिभिस्त्रिभिः सोमकपार्षतात्मजौ ॥	022c  
पराजिताः पञ्च महारथास्तु ते महाहवे सूतसुतेन मारिष ।	023a  
निरुद्यमास्तस्थुरमित्रनन्दना यथेन्द्रियार्थात्मवता पराजिताः ॥	023c  
निमज्जतस्तानथ कर्णसागरे विपन्ननावो वणिजो यथार्णवे ।	024a  
उद्दध्रिरे नौभिरिवार्णवाद्रथैः सुकल्पितैर्द्रौपदिजाः स्वमातुलान् ॥	024c  
ततः शिनीनामृषभः शितैः शरैर्निकृत्य कर्णप्रहितानिषून्वहून् ।	025a  
विदार्य कर्णं निशितैरयस्मयैस्तवात्मजं ज्येष्ठमविध्यदष्टभिः ॥	025c  
कृपोऽथ भोजश्च तवात्मजस्तथा स्वयं च कर्णो निशितैरताडयत् ।	026a  
स तैश्चतुर्भिर्युयुधे यदूत्तमो दिगीश्वरैर्दैत्यपतिर्यथा तथा ॥	026c  
समाततेनेष्वसनेन कूजता महास्वनेनाशनिपातदीधितिः ।	027a  
बभूव दुर्धर्षतरः स सात्यकिः शरन्नभोमध्यगतो यथा रविः ॥	027c  
पुनः समास्थाय रथान्सुदंशिताः शिनिप्रवीरं जुगुपुः परन्तपाः ।	028a  
समेत्य पाञ्चालमहारथा रणे मरुद्गणाः शक्रमिवारिनिग्रहे ॥	028c  
ततोऽभवद्युद्धमतीव दारुणं तवाहितानां तव सैनिकैः सह ।	029a  
रथाश्वमातङ्गविनाशनं तथा यथा सुराणामसुरैः पुराऽभवत् ॥	029c  
रथा द्विपा वाजिपदातयस्तथा भ्रमन्ति नानाविधशस्त्रवेष्टिताः ।	030a  
परस्परेणाभिहताश्च चस्खलुर्विनेदुरार्ता व्यसवोऽपतंस्तथा ॥	030c  
तथागतं भीममभीस्तवात्मजः ससार राजावरजः किरञ्शरैः ।	031a  
तमभ्यधावत्त्वरितो वृकोदरो महारुरुं सिंह इवाभिपेदिवान् ॥	031c  
ततस्तयोर्युद्धमतीव दारुणं प्रदीव्यतोः प्राणदुरोदरं द्वयोः ।	032a  
परस्परेणाभिनिविष्टरोषयोरुदग्रयोः शम्बरशक्रयोर्यथा ॥	032c  
शरैः शरीरार्तिकरैः सुतेजनैर्निजघ्नतुस्तावितरेतरं भृशम् ।	033a  
सकृत्प्रभिन्नाविव वासितान्तरे महागजौ दोर्भिरदीनघातिनौ ॥	033c  
आलोक्य तौ चैव परस्परं ततः समं च शूरौ च ससारथी तदा ।	034a  
भीमोऽब्रवीद्याहि दुःशासनाय दुःशासनो याहि वृकोदराय ॥	034c  
तयो रथौ सारथिसम्प्रचोदितौ समं रथौ तौ महसा समीयतुः ।	035a  
नानायुधच्छत्रपताकिकाध्वजौ दिवीव पूर्वं बलशक्रयो रणे ॥	035c  
भीम उवाच ।	036  
दिष्ट्याऽसि दुःशासन अद्य दृष्टः क्षणं प्रतीच्छे सहवृद्धि मूलम् ।	036a  
चिरोदितं यन्मया ते सभायां कृष्णाभिमर्शेन गृहाण मत्तः ॥	036c  
स एवमुक्तस्तु ततो महात्मा दुःशासनो वाक्यमुवाच वीरः ।	037a  
सर्वं स्मरन्नेव विसंस्मरामि उदीर्यमाणं शृणु भीमसेन ॥	037c  
स्मरामि चात्मप्रभवं चिराय यज्जातुषे वेश्मनि रात्र्यहानि ।	038a  
विश्वासहीना मृगयां चरन्तो वसन्ति सर्वत्र निराकृतास्तु ॥	038c  
महाभयं रात्र्यहानि स्मरन्तस्तथोपभोगाच्च सुखाच्च हीनाः ।	039a  
वनेष्वटन्तो गिरिगह्वराणि पाञ्चालराजस्य पुरं प्रविष्टाः ॥	039c  
मायां यूयं कामपि सम्प्रविष्टा यतो वृतः कृष्णया फल्गुनो वः ।	040a  
सम्भूय पापैस्तदनार्यवृत्तं कृतं तदा मातृकृतानुरूपम् ॥	040c  
एका वृता पञ्चभिः साभिपन्ना ह्यलज्जमानैश्च परस्परस्य ।	041a  
स्मरे सभायां सुबलात्मजेन दासीकृता यत्सह कृष्णया च ॥	041c  
सञ्जय उवाच ।	042  
इत्येवमुक्तस्तु तवात्मजेन पाण्डोः सुतः कोपवशं जगाम ।	042a  
तवात्मजस्याथ वृकोदरो भृशं धनुः क्षुराभ्यां ध्वजमेव चाच्छिनत् ।	042c  
ललाटमप्यस्य बिभेद पत्रिणा शिरश्च कायात्प्रजहार सारथेः ॥	042e  
स राजपुत्रोऽन्यदवाप्य कार्मुकं वृकोदरं द्वादशभिः पराभिनत् ।	043a  
स्वयं नियच्छंस्तुरगानजिह्मगैः शरैश्च भीमं पुनरप्यवीवृषत् ॥ ॥	043c  

इति श्रीमन्महाभारते कर्णपर्वणि सप्तदशदिवसयुद्धे षडशीतितमोऽध्यायः ॥ 86 ॥

8-86-14 प्रतिश्रुतः प्रतिस्वनः ॥ 
