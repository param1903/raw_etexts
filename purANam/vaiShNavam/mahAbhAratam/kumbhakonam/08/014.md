अध्यायः 014

सहदेवेन दुःशासनपराजयः ॥ 1 ॥

सञ्जय उवाच ।	001  
सहदेवं तथा क्रुद्धं निघ्नन्तं तव वाहिनीम् ।	001a  
दुःशासनो महाराज भ्राता भ्रातरमभ्ययात् ॥	001c  
तौ समेतौ महाराज दृष्ट्वा तत्र महारथाः ।	002a  
सिंहनादरवांश्चक्रुर्वासांस्यादुधुवुश्च ह ॥	002c  
ततो भारत रुष्टेन तव पुत्रेण धन्विना ।	003a  
पाण्डुपुत्रस्त्रिभिर्बाणैर्वक्षस्यभिहतो बली ॥	003c  
सहदेवस्ततो राजन्नाराचेन तवात्मजम् ।	004a  
विद्व्वा विव्याध सप्तत्या सारथिं च त्रिभिः शरैः ॥	004c  
दुःशासनस्ततश्चापं छित्त्वा राजन्महाहवे ।	005a  
सहदेवं त्रिसप्तत्या बाहोरुरसि चार्पयत् ॥	005c  
सहदेवस्तु सङ्क्रुद्धः खड्गं गृह्य महाहवे ।	006a  
आविध्य प्रासृजत्तूर्णं तव पुत्ररथं प्रति ॥	006c  
समार्गणगुणं चापं छित्त्वा तस्य महानसिः ।	007a  
निपपात ततो भूमौ च्युतः सर्प इवाम्बरात् ॥	007c  
अथान्यद्धनुरादाय सहदेवः प्रतापवान् ।	008a  
दुःशासनाय चिक्षेप बाणमन्तकरं ततः ॥	008c  
तमापतन्तं विशिखं यमदण्डोपमत्विषम् ।	009a  
खड्गेन शितधारेण द्विधा चिच्छेद कौरवः ॥	009c  
ततस्तं निशितं खड्गमाविध्य युधि सत्वरः ।	010a  
धनुश्चान्यत्समादाय शरं जग्राह वीर्यवान् ॥	010c  
तमापतन्तं सहसा निस्त्रिंशं निशितैः शरैः ।	011a  
पातयामास समरे सहदेवो हसन्निव ॥	011c  
ततो बाणांश्चतुः षष्टिं तव पुत्रो महारणे ।	012a  
सहदेवरथं तूर्णं प्रेषयामास भारत ॥	012c  
ताञ्छरान्समरे राजन्वेगेनापततो बहून् ।	013a  
एकैकं पञ्चभिर्बाणैः सहदेवो न्यकृन्तत ॥	013c  
सन्निवार्य महाबाणान्सहदेवः प्रतापवान् ।	014a  
अथास्मै सुबहून्बाणान्प्रेषयामास संयुगे ॥	014c  
तान्बाणांस्तव पुत्रोऽपि छित्त्वैकैकं त्रिभिः शरैः ।	015a  
ननाद सुमहानादं नादयानो वसुन्धराम् ॥	015c  
ततो दुःशासनो राजन्द्वाभ्यां पाण्डुसुतं रणे ।	016a  
सारथिं नवभिर्बाणैर्माद्रोयस्य समाचिनोत् ॥	016c  
ततः क्रुद्धो महाराज सदहेवः प्रतापवान् ।	017a  
समाधत्त शरं घोरं मृत्युकालान्तकोपमम् ॥	017c  
विकृष्य बलवच्चापं तव पुत्राय सोऽसृजत् ।	018a  
स तं निर्भिद्य वेगेन भित्त्वा च कवचं महत् ॥	018c  
प्राविशद्वरणीं राजन्वल्मीकमिव पन्नगः ।	019a  
ततः सम्मुमुहे राजंस्तव पुत्रो महारथः ॥	019c  
मूढं चैनं समालोक्य सारथिस्त्वरितो रथम् ।	020a  
अपोवाह भृशं त्रस्तो वध्यमानं शितैः शरैः ॥	020c  
पराजित्य रणे तं तु कौरव्यं पाण्डुनन्दनः ।	021a  
दुर्योधनबलं दृष्ट्वा प्रममाथ समन्ततः ॥	021c  
पिपीलिकपुटं राजन्यथा मृद्गन्नरो रुषा ।	022a  
तथा सा कौरवी सेना मृदिता तेन भारत ॥ ॥	022c  

इति श्रीमन्महाभारते कर्णपर्वणि षोडशदिवसयुद्धे चतुर्दशोऽध्यायः ॥ 14 ॥

8-14-1 आदुधुवुः भ्रामितवन्तः ॥ 8-14-22 पिपीलिकपुटं पिपीलिकावासपटलम् ॥ 8-14-14 चतुर्दशोऽध्यायः ॥
