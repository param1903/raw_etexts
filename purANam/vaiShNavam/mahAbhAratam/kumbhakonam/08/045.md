अध्यायः 045

कर्णं पराजित्य जिघांसोर्भीमस्य शल्येन हेतुकथनपूर्वकं निषेधनम् ॥ 1 ॥

सञ्जय उवाच ।	001  
तानभिद्रवतो दृष्ट्वा पाण्डवांस्तावकं बलम् ।	001a  
दुर्योधनो महाराज वारयामास सर्वशः ॥	001c   
योधांश्च स्वबलं चैव समन्ताद्भरतर्षभ ।	002a   
क्रोशतस्तव पुत्रस्य न स्म राजन्न्यवर्तत ॥	002c   
ततः पक्षप्रपक्षस्थाः प्रकुक्षिस्थाश्च भारत ।	003a   
तदा सशस्त्राः कुरवो भीममभ्यद्रवन्रणे ॥	003c   
कर्णोऽपि दृष्ट्वा द्रवतो धार्तराष्ट्रान्पराङ्मुखान् ।	004a   
मद्रराजमुवाचेदं याहि भीमरथं प्रति ॥	004c   
एवमुक्तश्च कर्णेन शल्यो मद्राधिपस्तदा ।	005a   
हंसवर्णान्हयानग्र्यान्प्रैषीद्यत्र वृकोदरः ॥	005c   
ते प्रेरिता महाराज शल्येनाहवशोभिना ।	006a   
भीमसेनरथं प्राप्य समसज्जन्त वाजिनः ॥	006c   
दृष्ट्वा कर्णं समायान्तं भीमः क्रोधसमन्वितः ।	007a   
मतिं चक्रे विनाशाय कर्णस्य भरतर्षभ ॥	007c   
सोऽब्रवीत्सात्यकिं वीरं धृष्टद्युम्नं च पार्षतम् ।	008a   
यूयं रक्षत राजानं धर्मात्मानं युधिष्ठिरम् ॥	008c   
संशयान्महतो मुक्तः कथञ्चित्प्रेक्षतो मम ।	009a   
अग्रतो मे कृतो राजा छिन्नसर्वपरिच्छदः ॥	009c   
दुर्योधनस्य प्रीत्यर्थं राधेयेन दुरात्मना ।	010a   
अन्तमद्य गमिष्यामि तस्य दुःखस्य पार्षत ॥	010c  
हन्तास्म्यद्य रणे कर्णं स वा मां निहनिष्यति ।	011  
सङ्ग्रामेऽद्य सुघोरेऽस्मिन्सत्यमेतद्ब्रवीमि वः ॥	011  
राजानमद्य भवतां न्यासभूतं ददानि वै ।	012  
तस्य संरक्षणे सर्वे यतध्वं विगतज्वराः ॥	012  
एवमुक्त्वा महाबाहुः प्रायादाधिरथिं प्रति ।	013  
सिंहनादेन महता सर्वाः सन्नादयन्दिशः ॥	013  
दृष्ट्वा त्वरितमायान्तं भीमं युद्धाभिनन्दिनम् ।	014  
सूतपुत्रमथोवाच मद्राणामीश्वरो विभुः ॥	014  
शल्य उवाच ।	015  
पश्य कर्ण महाबाहुं सङ्क्रुद्धं पाण्डुनन्दनम् ।	015  
दीर्घकालार्जितं क्रोधं मोक्तुकामं त्वयि ध्रुवम् ॥	015  
ईदृशं नास्य रूपं मे दृष्टपूर्वं कदाचन ।	016  
अभिमन्यौ हते कर्ण राक्षसे च घटोत्कचे ॥	016  
त्रैलोक्यस्य समस्तस्य शक्तः क्रुद्धो निवारणे ।	017  
बिभर्ति सदृशं रूपं युगान्ताग्निसमप्रभम् ॥	017  
सञ्जय उवाच ।	018  
इति ब्रुवति राधेयं मद्राणामीश्वरे नृप ।	018  
अभ्यवर्तत वै कर्णं क्रोधदीप्ततो वृकोदरः ॥	018  
अथागतं तु सम्प्रेक्ष्य भीमं युद्धाभिनन्दिनम् ।	019  
अब्रवीद्वचनं शल्यं राधेयः प्रहसन्निव ॥	019  
यदुक्तं वचनं मेऽद्य त्वया मद्रजनेश्वर ।	020  
भीमसेनं प्रति विभो तत्सत्यं नात्र संशयः ॥	020  
एष शूरश्च वीरश्च क्रोधनश्च वृकोदरः ।	021  
निरपेक्षः शरीरे च प्राणतश्च बलाधिकः ॥	021  
अज्ञातवासं वसता विराटनगरे तदा ।	022a  
द्रौपद्याः प्रियकामेन केवलं बाहुसंश्रयात् ।	022c  
गूढभावं समाश्रित्य कीचकः सगणो हतः ॥	022e  
सोऽद्य सङ्ग्रामशिरसि सन्नद्धः क्रोधमूर्च्छितः ।	023  
किं करोद्यतदण्डेन मृत्युनापि व्रजेद्रणम् ॥	023  
चिरकालाभिलषितो ममायं तु मनोरथः ।	024  
अर्जुनं समरे हन्यां मां वा हन्याद्धनञ्जयः ॥	024  
स मे कदाचिदद्यैव भवेद्भीमसमागमात् ॥	025ac  
निहते भीमसेने वा यदि वा विरथीकृते ।	026  
अभियास्यति मां पार्थस्तन्मे साधु भविष्यति ।	026  
अत्र यन्मन्यसे प्राप्तं तच्छीघ्रं सम्प्रधारय ॥	026  
सञ्जय उवाच ।	027  
एतच्छ्रुत्वा तु वचनं राधेयस्यामितौजसः ।	027  
उवाच वचनं शल्यः सूतपुत्रं तथागतम् ॥	027  
अभियाहि महाबाहो भीमसेनं महाबलम् ।	028  
निरपेक्षश्च युध्यस्व शक्तिं स्वां सम्प्रदर्शयन् ॥	028  
यस्ते कामोऽभिलषितश्चिरात्प्रभृति हृद्गतः ।	029  
स वै सम्पत्स्यते कर्ण सत्यमेतद्ब्रवीमि ते ॥	029  
एवमुक्ते ततः कर्णः शल्यं पुनरभाषत ।	030  
हन्ताऽहमेनं संरब्धं मां वा हन्ता वृकोदरः ॥	030  
एवमुक्त्वा महाराज राधेयो रथिनां वरः ।	031  
युद्धे मनः समाधाय याहि याहीत्यचोदयत् ॥	031  
ततः प्रायाद्रथेनाशु शल्यस्तत्र विशाम्पते ।	032  
यत्र भीमो महेष्वासो व्यद्रावयत वाहिनीम् ॥	032  
ततस्तूर्यनिनादश्च भेरीणां च महास्वनः ।	033  
उदतिष्ठच्च राजेन्द्र कर्णभीमसमागमे ॥	033  
भीमसेनोऽथथ सङ्क्रुद्धस्तस्य सैन्यं दुरासदम् ।	034  
नाराचैर्विमलैस्तीक्ष्णैर्दिशः प्राद्रावयद्बली ॥	034  
स सन्निपातस्तुमुलो घोररूपो विशाम्पते ।	035  
आसीद्रौद्रो महाराज कर्णपाण्डवयोर्मृधे ॥	035  
ततो मुहूर्ताद्राजेन्द्र नातिकृच्छ्राद्धसन्निव ।	036  
भीमसेनो महाबाहुः कर्णं प्रेप्सुरभिद्रवत् ॥	036  
समापतन्तं सम्प्रेक्ष्य कर्णो वैकर्तनो वृषा ।	037a  
आजघान सुसङ्क्रुद्धो नाराचेन स्तनान्तरे ।	037c  
पुनश्चैनममेयात्मा शरवर्षैरवाकिरत् ॥	037e  
स विद्धः सूतपुत्रेण च्छादयामास पत्रिभिः ।	038  
विव्याध निशितैः कर्णं नवभिर्नतपर्वभिः ॥	038  
तस्य कर्णो धनुर्मध्ये द्विधा चिच्छेद पत्रिभिः ॥	039ac  
अथैनं छिन्नधन्वानं प्रत्यविध्यत्स्तनान्तरे ।	040  
नाराचेन सुतीक्ष्णेन सर्वावरणभेदिना ॥	040  
सोऽन्यत्कार्मुकमादाय सूततपुत्रं वृकोदरः ।	041a  
राजन्मर्मसु मर्मज्ञो विव्याध निशितैः शरैः ।	041c  
ननाद बलवन्नादं कम्पयन्निव रोदसी ॥	041e  
तं कर्णः पञ्चविंशत्या नाराचानां समार्पयत् ।	042  
मदोत्कटं वने दृप्तमुल्काभिरिव कुञ्जरम् ॥	042  
ततः सायकभिन्नाङ्गः पाण्डवः क्रोधमूर्च्छितः ।	043  
संरम्भामर्षताम्राक्षः सूतपुत्रवधेप्सया ॥	043  
स कार्मुके महावेगं भारसाधनमुत्तमम् ।	044  
गिरीणामपि भेत्तारं सायकं समयोजयत् ॥	044  
विकृष्य बलवच्चापमाकर्णादतिमारुतिः ।	045  
तं मुमोच महेष्वासः क्रुद्धः कर्णजिघांसया ॥	045  
स विसृष्टो बलवता बाणो वज्राशनिस्वनः ।	046  
अदारयद्रणे कर्णं वज्रवेगो यथाऽचलम् ॥	046  
स भीमसेनाभिहतः सूतपुत्रः कुरूद्वह ।	047  
निषसाद रथोपस्थे विसञ्ज्ञः पृतनापतिः ।	047  
\'रुधिरेणावसिक्ताङ्गो गतासुवदरिन्दमः ॥	047  
एतस्मिन्नन्तरे दृष्ट्वा मद्रराजो वृकोदरम् ।	048  
जिघांसुं छेत्तुमायान्तं साधयन्निदमब्रवीत् ॥	048  
भीमसेन महाबाहो यत्वां वक्ष्यामि तच्छृणु ।	049  
वचनं हेतुसम्पन्नं श्रुत्वा चैतत्तथा कुरु ॥	049  
अर्जुनेन प्रतिज्ञातो वधः कर्णस्य शुष्मिणः ।	050  
तां तथा कुरु भद्रं ते प्रतिज्ञां सव्यसाचिनः ॥	050  
भीमसेन उवाच ।	051  
दृढव्रतत्वं पार्थस्य जानामि नृपसत्तम ।	051  
राज्ञस्तु धर्षणं पापः कृतवान्मम सन्निधौ ॥	051  
ततः कोपाभिभूतेन शेषं न गणितं मया ।	052a  
पतिते चापि राधेये न मे मन्युः शमं गतः ।	052c  
जिह्वोद्वरणमेवास्य प्राप्तकालं मतं मम ॥	052e  
अनेन सुनृशंसेन समवेतेषु राजसु ।	053a  
अस्माकं शृण्वतां शल्य यानि वाक्यानि मातुल ।	053c  
असहेयानि नीचानि बहूनि श्रावितानि भो ॥	053e  
नूनं चैतत्प्रतिज्ञातं दूरस्थस्यापि पार्थिव ।	054a  
छेदनं चास्य जिह्वायास्तदैवाकाङ्क्षितं मया ।	054c  
राज्ञस्तु प्रियकामेन कालोऽयं परिपालितः ॥	054e  
भवता तु यदुक्तोऽस्मि वाक्यं हेत्वर्थसंहितम् ।	055  
तद्गृहीतं महाराज कटुकस्थमिवौषधम् ॥	055  
हीनप्रतिज्ञो बीभत्सुर्न हि जीवेत कर्हिचित् ।	056  
अस्मिन्विनष्टे नष्टाः स्मः सर्व एव सकेशवाः ॥	056  
अद्य चैव नृशंसात्मा पापः पापकृतां वरः ।	057  
गमिष्यति परीभावं दृष्टमात्रः किरीटिना ॥	057  
युधिष्ठिरस्य कोपेन पूर्वं दग्धो नृशंसकृत् ।	058  
त्वया संरक्षितस्त्वद्य मत्समीपादुपागतः ॥	058  
सञ्जय उवाच ।\'	059  
एवं मद्राधिपः श्रुत्वा विसञ्ज्ञं सूतनन्दनम् ।	059  
अपोवाह रथेनाजौ कर्णमाहवशोभिनम् ॥	059  
पराजिते ततः कर्णे धार्तराष्ट्री महाचमूः ।	060  
व्यपायात्सर्वतो भग्ना हाहाभूता समन्ततः ॥ ॥	060  

इति श्रीमन्महाभारते कर्णपर्वणि सप्तदशदिवसयुद्धे पञ्चचत्वारिंशोऽध्यायः ॥ 45 ॥

8-45-59 ततो मद्राधिपो दृष्ट्वा इति झ.पाठः ॥
