अध्यायः 018

अर्जुनेन संशप्तकपराजयः ॥ 1 ॥

सञ्जय उवाच ।	001  
श्वेताश्वोऽपि महाराज व्यधमत्तावकं बलम् ।	001a  
यथा वायुः समासाद्य तूलराशिं समन्ततः ॥	001c  
प्रत्युद्ययुस्त्रिगर्तास्तं शिबयः कौरवैः सह ।	002a  
वसातयोऽथ साल्वाश्च गोपालाश्च यशस्विनः ॥	002c  
सत्यदेवः सत्यकीर्तिर्मित्रदेवः श्रुतञ्जयः ।	003a  
सौश्रुतिश्चन्द्रदेवश्च मित्रवर्मा च भारत ॥	003c  
त्रिगर्तराजः समरे भ्रातृभिः परिवारितः ।	004a  
पुत्रैश्चैव महेष्वासैर्नानाशस्त्रविशारदैः ॥	004c  
व्यसृजन्त शरव्रातान्किरन्तोऽर्जुनमाहवे ।	005a  
अभ्यवर्तन्त सहसा वार्योघा इव सागरम् ॥	005c  
ते त्वर्जुनं समासाद्य योधाः शतसहस्रशः ।	006a  
अगच्छन्विलयं सर्वे तार्क्ष्यं दृष्ट्वेव पन्नगाः ॥	006c  
ते हन्यमानाः समरे न जहुः पाण्डवं रणे ।	007a  
हन्यमाना महाराज शलभा इव पावकम् ॥	007c  
सत्यदेवस्त्रिभिर्बाणैर्विव्याध युधि पाण्डवम् ।	008a  
मित्रदेवस्त्रिषष्ट्या तु चन्द्रदेवस्तु सप्तभिः ॥	008c  
मित्रवर्मा त्रिसप्तत्या सौश्रुतिश्चापि सप्तभिः ।	009a  
श्रुतञ्जयस्तु विंशत्या सुशर्मा नवभिः शरैः ॥	009c  
स विद्धो बहुभिः सङ्ख्ये प्रतिविव्याध तान्नृपान् ।	010a  
सौश्रुतिं सप्तभिर्विद्ध्वा चन्द्रदेवं त्रिभिः शरैः ॥	010c  
श्रुतञ्जयं च विंशत्या चन्द्रदेवं तथाऽष्टभिः ।	011a  
मित्रदेवं शतेनैव सत्यदेवं त्रिभिः शरैः ॥	011c  
नवभिर्मित्रवर्माणं सुशर्माणं तथाऽष्टभिः ।	012a  
श्रुतञ्जयं च राजानं हत्वा तत्र शिलाशितैः ॥	012c  
सौश्रुतेः सशिरस्त्राणं शिरः कायादपाहरत् ।	013a  
त्वरितश्चन्द्रदेवं च शरैर्निन्ये यमक्षयम् ॥	013c  
तथेतरान्महाराज यतमानान्महारथान् ।	014a  
पञ्चभिः पञ्चभिर्बाणैरेकैकं प्रत्यवारयत् ॥	014c  
सत्यदेवस्तु सङ्क्रुद्धस्तोमरं व्यसृजन्महत् ।	015a  
समुद्दिश्य रणे कृष्णं सिंहनादं ननाद च ॥	015c  
स निर्भिद्य भुजं सव्यं माधवस्य महात्मनः ।	016a  
अयस्मयः स्वर्णदण्डो जगाम धरणीं तदा ॥	016c  
माधवस्य तु विद्धस्य तोमरेण महारणे ।	017a  
प्रतोदः प्रापतद्धस्ताद्रश्मयश्च विशाम्पते ॥	017c  
वासुदेवं विभिन्नाङ्गं दृष्ट्वा पार्थो धनञ्जयः ।	018a  
क्रोधमाहारयत्तीव्रं कृष्णं चेदमुवाच ह ॥	018c  
प्रापयाश्वान्महाबाहो सत्यदेवं प्रति प्रभो ।	019a  
यावदेनं शरैस्तीक्ष्णैर्नयामि यमसादनम् ॥	019c  
प्रतोदं गृह्य सोऽन्यत्तु रश्मीन्सङ्गृह्य च द्रुतम् ।	020a  
वाहयामास तानश्वान्सत्यदेवरथं प्रति ॥	020c  
विष्वक्सेनं सुनिर्विद्धं दृष्ट्वा पार्थो धनञ्जयः ।	021a  
सत्यदेवं शरैस्तीक्ष्णैर्वारयित्वा महारथः ॥	021c  
ततः सुनिशितैर्भल्लै राज्ञस्तस्य महच्छिरः ।	022a  
कुम्डलोपचितं कायाच्चकर्त पृतनान्तरे ॥	022c  
तन्निकृत्य शितैर्बाणैर्मित्रवर्माणमाक्षिपत् ।	023a  
वत्सदन्तेन तीक्ष्णेन सारथिं चास्य मारिष ॥	023c  
ततः शरशतैर्भूयः संशप्तकगणान्बली ।	024a  
पातयामास सङ्क्रुद्वः शतशोऽथ सहस्रशः ॥	024c  
ततो रजतपुङ्खेन राजञ्शीर्षं महात्मनः ।	025a  
मित्रदेवस्य चिच्छेद क्षुरप्रेण महारथः ।	025c  
सुशर्माणं सुसङ्क्रुद्धो जत्रुदेशे समाहनत् ॥	025e  
ततः संशप्तकाः सर्वे परिवार्य धनञ्जयम् ।	026a  
शस्त्रौघैर्ममृदुः क्रुद्धा नादयन्तो दिशो दश ॥	026c  
अभ्यर्दितस्तु तज्जिष्णुः शक्रतुल्यपराक्रमः ।	027a  
ऐन्द्रमस्त्रममेयात्मा प्रादुश्चक्रे महारथः ॥	027c  
ततः शरसहस्राणि प्रादुरासन्विशाम्पते ।	028a  
\'कार्मुकात्पाण्डुपुत्रस्य पार्थस्यामिततेजसः\' ॥	028c  
ततस्तु च्छिद्यमानानां ध्वजानां धनुषां तथा ।	029a  
रथानां सपताकानां तूणीराणां युगैः सह ॥	029c  
अक्षाणामथ चक्राणां योक्त्राणां रश्मिभिः सह ।	030a  
कूबराणां वरूथानां पृषत्कानां च संयुगे ॥	030c  
अश्वानां पततां चापि प्रासानामृष्टिभिः सह ।	031a  
गदानां परिघानां च शक्तितोमरपट्टसैः ॥	031c  
शतघ्नीनां सचक्राणां भुजानां चोरुभिः सह ।	032a  
कण्ठसूत्राङ्गदानां च केयूराणां च मारिष ॥	032c  
हाराणामथ निष्काणां तनुत्राणां च भारत ।	033a  
छत्राणां व्यजनानां च शिरसां कुमुटैः सह ।	033c  
राशयश्चात्र दृश्यन्ते पतितानां महीतले ॥	033e  
सकुण्डलानि स्वक्षीणि पूर्णचन्द्रनिभानि च ।	034a  
शिरांस्युर्व्यामदृश्यन्त ताराजालमिवाम्बरे ॥	034c  
सुस्रग्वीणि सुवासांसि चन्दनेनोक्षितानि च ।	035a  
शरीराणि व्यदृश्यन्त निहतानां महीतले ॥	035c  
रुद्रस्याक्रीडसदृशं घोरमायोधनं तदा ॥	036ac  
निहतै राजपुत्रैश्च क्षत्रियैश्च महाबलैः ।	037a  
\'अर्जुनेन महाराज तत्रतत्र महारणे\' ॥	037c  
हस्तिभिः पतितैश्चैव तुरङ्गैश्चाभवन्मही ।	038a  
अगम्यरूपा समरे विशीर्णैरिव पर्वतैः ॥	038c  
नासीद्रथपथस्तस्य पाण्डवस्य महात्मनः ।	039a  
निघ्नतः शात्रवान्भल्लैर्हस्त्यश्वं चास्यतो महत् ॥	039c  
स्वानुगा इव सीदन्ति रथचक्राणि मारिष ।	040a  
चरतस्तस्य सङ्ग्रामे तस्मिंल्लोहितकर्दमे ॥	040c  
सीदमानानि चक्राणि समूहुस्तुरगा भृशम् ।	041a  
श्रमेण महता युक्ता मनोमारुतरंहसः ॥	041c  
वध्यमानं तु तत्सैन्यं पाण्डुपुत्रेण धन्विना ।	042a  
प्रायशो विमुखं सर्वं नावतिष्ठत भारत ॥	042c  
ताञ्जित्वा समरे जिष्णुः संशप्तकगणान्बहून् ।	043a  
विरराज तदा पार्थो विधूमोऽग्निरिव ज्वलन् ॥ ॥	043c  

इति श्रीमन्महाभारते कर्णपर्वणि षोडशदिवसयुद्धे अष्टादशोऽध्यायः ॥ 18 ॥

8-18-39 आसीद्रथपथस्तस्य इति घ.ङ. पाठः । आसादितस्ततो रान्रथचक्रे विशाम्पते इति क.पाठः । आच्छादितं ततो राजन्रथचक्रं च मारिष इति ख.पाठः ॥ 8-18-41 सीदमानानि पङ्कमज्जनात् ॥
