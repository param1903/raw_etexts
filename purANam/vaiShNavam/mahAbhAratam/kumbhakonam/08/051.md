अध्यायः 051

सङ्कुलयुद्धम् ॥ 1 ॥

सञ्जय उवाच ।	001  
भीमसेनं सपाञ्चालं चेदिकेकयसंवृतम् ।	001a  
सेनापतिः स्वयं क्रुद्धो वारयामास सायकैः ॥	001c  
ततस्तु चेदिकारूशान्सृञ्जयांश्च महारथान् ।	002a  
कर्णो जघान समरे भीमसेनस्य पश्यतः ॥	002c  
भीमसेनस्ततः कर्णे विहाय रथसत्तमम् ।	003a  
प्रययौ कौरवं सैन्यं कक्षमग्निरिव ज्वलन् ॥	003c  
सूतपुत्रोऽपि समरे पाञ्चालान्केकयांस्तथा ।	004a  
सृञ्जयांश्च महेष्वासान्निजघानं सहस्रशः ॥	004c  
संशप्तकेषु पार्थश्च कौरवेषु वृकोदरः ।	005a  
पाञ्चालेषु तथा कर्णः क्षयं चक्रुर्महारथाः ॥	005c  
ते क्षत्रिया दह्यामानास्त्रिभिस्तैः पावकोपमैः ।	006a  
जग्मुर्विनाशं समरे राजन्दुर्मन्त्रिते तव ॥	006c  
ततो दुर्योधनः क्रुद्धो नकुलं नवभिः शरैः ।	007a  
विव्याध भरतश्रेष्ठ चतुरश्चास्य वाजिनः ॥	007c  
ततः परममेयात्मा तव पुत्रो जनाधिप ।	008a  
क्षुरेण सहदेवस्य ध्वजं चिच्छेद काञ्चनम् ॥	008c  
नकुलस्तु ततः क्रुद्धस्तव पुत्रं च सप्तभिः ।	009a  
जघान समरे राजन्सहदेवश्च पञ्चभिः ॥	009c  
तावुभौ भरतश्रेष्ठौ ज्येष्ठौ सर्वधनुष्मताम् ।	010a  
विव्याधोरसि सङ्क्रुद्धः पञ्चभिः पञ्चभिः शरैः ॥	010c  
ततोऽपराभ्यां भल्लाब्यां धनुषी समकृन्तत ।	011a  
यमयोः प्रसभं वीरो विव्याधाशु त्रिभिस्त्रिभिः ॥	011c  
तावन्ये धनुषी श्रेष्ठे शक्रचापनिभे शुभे ।	012a  
प्रगृह्य रेजतुः शूरौ देवपुत्रसमौ युधि ॥	012c  
ततस्तौ रभसौ युद्धे भ्रातरौ भ्रातरं युधि ।	013a  
शरैर्ववर्षतुर्घोरैर्महामेघौ यथाऽचलम् ॥	013c  
ततः क्रुद्धो महाराज तव पुत्रो महारथः ।	014a  
पाण्डुपुत्रौ महेष्वासौ वारयामास पत्रिभिः ॥	014c  
धनुर्मण्डलमेवास्य ददृशे युधि भारत ।	015a  
सायकाश्चाप्यदृश्यन्त निश्चरन्तः समन्ततः ॥	015c  
\'तस्य सायकसञ्छन्नौ माद्रेयौ न विरेजतुः ।	016a  
मेघच्छन्नौ यथा व्योम्नि चन्द्रसूर्यौ गतप्रभौ ॥	016c  
ते तु बाणा महाराज स्वर्णपुङ्खाः शिलाशिताः\' ।	017a  
आच्छादयन्दिशः सर्वाः सूर्यस्येव मरीचयः ॥	017c  
बाणभूते ततस्तस्मिन्सञ्छन्ने च नभस्तले ।	018a  
राज्ञस्तु ददृशे रूपं कालान्तकयमोपमम् ॥	018c  
पराक्रमं तु तं दृष्ट्वा तव सूनोर्महारथाः ।	019a  
मृत्योरुपान्तिकं प्राप्तौ माद्रीपुत्रौ स्म मेनिरे ॥	019c  
ततः सेनापती राजन्पाण्डवानां महारथः ।	020a  
पार्षतः प्रययौ तत्र यत्र राजा सुयोधनः ॥	020c  
माद्रीपुत्रौ ततः शूरौ व्यतिक्रम्य महारथौ ।	021a  
धृष्टद्युम्नस्तव सुतं पीडयामास सायकैः ॥	021c  
तमविध्यदमेयात्मा तव पुत्रो ह्यमर्षणः ।	022a  
पाञ्चाल्यं पञ्चविंशत्या प्रहस्य पुरुषर्षभः ॥	022c  
ततः पुनरमेयात्मा तव पुत्रो ह्यमर्षणः ।	023a  
विद्ध्वा ननाद पाञ्चाल्यं षष्ट्या पञ्चभिरेव च ॥	023c  
तथास्य सशरं चापं मुष्टिदेशे विशाम्पते ।	024a  
क्षुरप्रेण सुतीक्ष्णेन राजा चिच्छेद संयुगे ॥	024c  
तदपास्य धनुश्छिन्नं पाञ्चाल्यः शत्रुकर्शनः ।	025a  
अन्यदादत्त वेगेन धनुर्भारसहं नवम् ॥	025c  
क्रोधाद्रुधिररक्ताक्षः संरम्भात्प्रज्वलन्निव ।	026a  
अशोभत महेष्वासो धृष्टद्युम्नः कृतव्रणः ॥	026c  
स पञ्चदश नाराचाञ्श्वसतः पन्नगानिव ।	027a  
जिघांसुर्भरतश्रेष्ठं धृष्टद्युम्नो व्यपासृजत् ॥	027c  
ते वर्म हेमविकृतं भित्त्वा राज्ञः शिलीमुखाः ।	028a  
विविशुर्वसुधां वेगात्कङ्कबर्हिणवाससः ॥	028c  
सोऽतिविद्धो महाराज पुत्रस्तेऽतिव्यराजत ।	029a  
वसन्तकाले सुमहान्प्रफुल्ल इव किंशुकः ॥	029c  
स च्छिन्नवर्मा नाराचप्रहारैर्झर्झरीकृतः ।	030a  
धृष्टद्युम्नस्य भल्लेन क्रुद्धश्चिच्छेद कार्मुकम् ॥	030c  
अथैनं छिन्नधन्वानं त्वरमाणो महीपतिः ।	031a  
सायकैर्दशभी राजन्भ्रुवोर्मध्ये समार्पयत् ॥	031c  
तस्य तेऽशोभयन्वक्त्रं कर्मारपरिमार्जिताः ।	032a  
प्रफुल्लं पङ्कजं यद्वद्धमरा मधुलिप्सवः ॥	032c  
तदपास्य धनुश्छिन्नं धृष्टद्युम्नो महामनाः ।	033a  
अन्यदादत्त वेगेन धनुर्भल्लांश्च षोडश ॥	033c  
ततो दुर्योधनस्याश्वान्हत्वा सूतं च पञ्चभिः ।	034a  
धनुश्चिच्छेद भल्लेन जातरूपपरिष्कृतम् ॥	034c  
रथं सोपस्करं छत्रं शक्तिं खड्गं गदां ध्वजम् ।	035a  
भल्लैश्चिच्छेद दशभिः पुत्रस्य तव पार्षतः ॥	035c  
तपनीयाङ्गदं छत्रं नागं मणिमयं शुभम् ।	036a  
ध्वजं कुरुपतेश्छिन्नं ददृशुः सर्वपार्थिवाः ॥	036c  
दुर्योधनं तु विरथं छिन्नवर्मायुधध्वजम् ।	037a  
भ्रातरं समुदैक्षन्त सोदरा भरतर्षभ ॥	037c  
तमारोप्य रथे राजन्कुण्डधारो महारथम् ।	038a  
अपाहरदसम्भ्रान्तो धृष्टद्युम्नस्य पश्यतः ॥	038c  
कर्णस्तु सात्यकिं हित्वा राजगृध्नुरमर्षणः ।	039a  
द्रोमहन्तारमुग्रेषुं ससाराभिमुखो रणे ॥	039c  
तं पृष्ठतोऽन्वयात्तूर्णं शैनेयोऽभिहतः शरैः ।	040a  
वारणं जघनोपान्ते विषाणाभ्यामिव द्विपः ॥	040c  
स भारतपुरोगानां राज्ञां च सुमहात्मनाम् ।	041a  
कर्णपार्षतयोर्युद्धे सङ्क्रुद्धानां महारणे ॥	041c  
न पाण्डवानां नास्माकं कश्चिदासीत्पराङ्मुखः ।	042a  
प्रत्यदृश्यत यत्कर्णः पाञ्चालांस्त्वरितो ययौ ॥	042c  
तस्मिन्क्षणे नरश्रेष्ठ गजवाजिरथक्षयः ।	043a  
प्रादुरासीदुभयतो राजन्मध्यगतेऽहनि ॥	043c  
पाञ्चालास्तु महाराज त्वरिता विजिगीषवः ।	044a  
सर्वतोऽभ्यद्रवन्कर्णं पतत्त्रिण इव द्रुमम् ॥	044c  
तेषामाधिरथिः क्रुद्धः प्रधानान्वै तरस्विनः ।	045a  
विचिन्वन्निव बाणौघैः समासादयदग्रतः ॥	045c  
व्याघ्रकेतुः सुशर्मा च शुक्रश्चित्रायुधः क्रतुः ।	046a  
दुर्जयो रोचमानश्च सिंहसेनस्तथाऽष्टमः ।	046c  
महता रथवंशेन परिवव्रुर्नरोत्तमम् ॥	046e  
सृजन्तः सायकांस्तूर्णं कर्णमाहवशोभिनम् ।	047a  
यतमानांस्तु ताञ्शूरान्मनुजेन्द्रः शितैः शरैः ।	047c  
अष्टाभिरष्टौ राधेयः पाञ्चालान्न्यहनद्रणे ॥	047e  
अथापरान्महाराज सूतपुत्रः प्रतापवान् ।	048a  
जघान बहुसाहस्रान्योधान्युद्धविशारदान् ॥	048c  
विष्णुं च विष्णुवर्माणं देवापिं भद्रमेव च ।	049a  
दण्डधारं च समरे चित्रं चित्रायुधं हरिम् ॥	049c  
सिंहकेतुं रोचमानं शलभं च महारथम् ।	050a  
निजघान सुसङ्क्रुद्धश्चेदीनां च महारथान् ॥	050c  
तेषामाददतः प्राणानासीदाधिरथेर्वपुः ।	051a  
शोणिताभ्युक्षिताङ्गस्य रुद्रस्यैवातिभैरवम् ॥	051c  
तत्र भारत कर्णेन मातङ्गास्ताडिताः शरैः ।	052a  
सर्वतोऽभ्यद्रवन्भीताः कुर्वन्तो महदाकुलम् ॥	052c  
निपेतुरुर्व्यां समरे कर्णसायकताडिताः ।	053a  
कुर्वन्तो विविधान्नादान्वज्रनुन्ना इवाचलाः ॥	053c  
गजवाजिमनुष्यैश्च निपतद्भिः समन्ततः ।	054a  
रथैर्भग्नैर्ध्वजैश्चैव समास्तीर्यत मेदिनी ॥	054c  
नैवं भाष्मो न च द्रोणो नान्ये युधि च तावकाः ।	055a  
चक्रुः स्म तादृशं कर्म यादृशं कृतवान्रणे ॥	055c  
मृगमध्ये यथा सिंहो दृश्यते निर्भयश्चरन् ।	056a  
पाञ्चालानां तथा मध्ये कर्णोऽचरदभीतवत् ॥	056c  
सूतपुत्रोऽथ नागेषु हयेषु च रथेषु च ।	057a  
नरेषु च नरव्याघ्रश्चकार कदनं महत् ॥	057c  
यथा मृगगणांस्त्रस्तान्सिंहो द्रावयते दिशः ।	058a  
पाञ्चालानां रथव्रातान्कर्णो व्यद्रावयत्तथा ॥	058c  
सिंहं स्म हि यथा प्राप्य न जीवन्ति मृगाः क्वचित् ।	059a  
तथा कर्णमनुप्राप्ता न जीवन्ति स्म सृञ्जयाः ॥	059c  
वैश्वानरमुखं प्राप्य दह्यन्ते शलभा यथा ।	060a  
कर्णाग्रिं समरे प्राप्य दग्धा भारत सृञ्जयाः ॥	060c  
चेदिष्वेकेन कर्णेन पाञ्चालेषु च भारत ।	061a  
विश्राव्य नाम निहता बहवः शूरसम्मताः ॥	061c  
मम चासीन्मती राजन्दृष्ट्वा कर्णस्य विक्रमम् ।	062a  
नैकोऽप्याधिरथेर्जीवन्पाञ्चाल्यो मोक्ष्यते युधि ॥	062c  
सङ्ख्ये विमर्द्य पाञ्चालान्सूतपुत्रः पुनः पुनः ।	063a  
अभ्यधावत्सुसङ्क्रुद्धः कुन्तीपुत्रं युधिष्ठिरम् ॥	063c  
धृष्टद्युम्नश्च राजानं द्रौपदेयाश्च मारिष ।	064a  
परिवव्रुरमित्रघ्नं शतशश्चापरे जनाः ॥	064c  
शिखण्डी सहदेवश्च नकुलो नाकुलिस्तथा ।	065a  
जनमेजयः शिनेर्नप्ता बहवश्च प्रभद्रकाः ॥	065c  
एते पुरोगमा भूत्वा धृष्टद्युम्नश्च संयुगे ।	066a  
कर्णमस्यन्तमिष्वस्त्रैस्ततक्षुरमितौजसम् ॥	066c  
तांस्तत्राधिरथिः सङ्ख्ये चेदिपाञ्चालपाण्डवान् ।	067a  
एको बहूनभ्यपतद्गरुत्मानिव पन्नगान् ॥	067c  
तैः कर्णस्याभवद्युद्धं घोररूपं विशाम्पते ।	068a  
तादृग्यादृक्पुरावृत्तं देवानां दानवैः सह ॥	068c  
तान्समेतान्महेष्वासाञ्शरवर्षौधवर्षिणः ।	069a  
एको व्यधमदव्यग्रस्तमांसीव दिवाकरः ॥	069c  
भीमसेनस्तु संसक्ते राधेये पाण्डवैः सह ।	070a  
सर्वतोऽभ्यहनत्क्रुद्धो यमदण्डनिभैः शरैः ॥	070c  
बाह्लीकान्केकयान्मात्स्यान्वासात्यान्मद्रसैन्धवान् ।	071a  
एकः सङ्ख्ये महेष्वासो योधयन्बह्वशोभत ॥	071c  
तत्र मर्मसु भीमेन नाराचैस्ताडिता गजाः ।	072a  
प्रपतन्तो हतारोहाः कम्पयन्ति स्म मेदिनीम् ॥	072c  
वाजिनश्च हतारोहाः पत्तयश्च गतासवः ।	073a  
अशेरत महाराज वमन्तो रुधिरं बहु ॥	073c  
ताडिताः सहसा नागा भीमसेनेन मारिष ।	074a  
निपतन्ति महावेगा वज्ररुग्णा इवाचलाः ॥	074c  
पतितैस्तैर्महाराज वेगवद्भिर्महारथैः ।	075a  
शुशुभे वसुधा राजन्विकीर्णैरिव पर्वतैः ॥	075c  
सहस्रशश्च रथिनः पत्तयः पतितायुधाः ।	076a  
अक्षताः समदृश्यन्त भीमाद्भीता गतासवः ॥	076c  
रथिभिः सादिभिः सूतैः पादातैर्वाजिभिर्गजैः ।	077a  
भीमसेनशरैश्छिन्नैराच्छन्ना वसुधाभवत् ॥	077c  
तत्स्तम्भितमिवातिष्ठद्भीमसेनभयार्दितम् ।	078a  
दुर्योधनबलं सर्वं निरुत्साहं कृतं रणे ।	078c  
निश्चेष्टं तुमुलं दीनं बभौ तस्मिन्महारणे ॥	078e  
प्रसन्नसलिले काले यथा स्यात्सागरो नृप ।	079a  
तद्वत्तव बलं तद्वै निश्चलं समवस्थितम् ॥	079c  
मन्युवीर्यबलोपेतं दर्पात्प्रत्यवरोपितम् ।	080a  
अभवत्तव पुत्रस्य तत्सैन्यं निष्प्रभं तदा ॥	080c  
ते बले भरतश्रेष्ठ वध्यमाने परस्परम् ।	081a  
रुधिरौघपरिक्लिन्ने रुधिरार्द्रे बभूवतुः ॥	081c  
सूतपुत्रोऽवधीत्क्रुद्धः पाण्डवानामनीकिनीम् ।	082a  
भीमसेनः कुरूणां च त्रिगर्तानां धनञ्जयः ॥	082c  
वर्तमाने तथा रोद्रे सङ्ग्रामेऽद्भुतदर्शने ।	083a  
निहत्य पृतनामध्ये संशप्तकगणान्बहून् ।	083c  
अर्जुनो जयतां श्रेष्ठो वासुदेवमथाब्रवीत् ॥	083e  
प्रभग्नं बलमेतद्धि योत्स्यमानं मया सह ।	084a  
एते धावन्ति सगणाः संशप्तकमहारथाः ॥	084c  
\'दुर्जया ह्येव समरे देवैरपि सवासवैः\' ।	085a  
अपारयन्तो मद्बाणान्सिंहशब्दं मृगा इव ॥	085c  
दीर्यते च महत्सैन्यं सृञ्जयानां महारणे ।	086a  
\'कुरवश्चाभिधावन्ति भीमसेनभयार्दिताः\' ॥	086c  
हस्तिकक्ष्यो ह्यसौ कृष्ण केतुः कर्णस्य धीमतः ।	087a  
दृश्यते राजसैन्यस्य मध्ये विचरतो मुहुः ॥	087c  
न च कर्णं रणे शक्ता जेतुमेते महारथाः ।	088a  
जानीते हि भवान्कर्णं वीर्यवन्तं पराक्रमे ॥	088c  
तत्र याहि यतः कर्णो द्रावयत्येष नो बलम् ।	089a  
त्रिगर्तान्वर्जयन्याहि सूतपुत्रं महारथम् ।	089c  
एतन्मे रोचते कृष्ण यथा वा तव रोचते ॥	089e  
एतच्छ्रुत्वा वचस्तस्य गोविन्दः प्रहसन्निव ।	090a  
अब्रवीदर्जुनं तूर्णं कौरवान्याहि पाण्डव ॥	090c  
ततस्तव महासैन्यं गोविन्दप्रेरिता हयाः ।	091a  
हंसवर्णा विशंस्तूर्णं वहन्तोऽर्जुनमाहवे ॥	091c  
केशवप्रेरितैरश्वैः श्वेतैः काञ्चनभूषणैः ।	092a  
प्रविशद्भिस्तव बलं चतुर्दिशमदीर्यत ॥	092c  
मेघस्तनितनिर्ह्रादः स रथो वानरध्वजः ।	093a  
चलत्पताकस्तां सेनां विमानं द्यामिवाविशत् ॥	093c  
तौ विदार्य महासेनां प्रविष्टौ केशवार्जुनौ ।	094a  
क्रुद्धौ संरम्भरक्ताक्षौ विभ्राजेतां महाद्युती ॥	094c  
युद्धशौण्डौ समाहूतावागतौ तौ रणाध्वरम् ।	095a  
यज्वभिर्विधिना हूतौ मखं देवाविवाश्विनौ ॥	095c  
\'क्रोधताम्रेक्षणौ शूरौ शुशुभाते महाबलौ ।	096a  
मदोत्कटौ यथा नागौ दृष्टिसञ्चारचारिणौ\' ॥	096c  
क्रुद्धौ तौ तु नरव्याघ्रो योगवन्तौ बभूवतुः ।	097a  
तलशब्देन रुषितौ महानागाविवोत्कटौ ॥	097c  
विगाह्य तु रथानीकमश्वसङ्घांश्च फल्गुनः ।	098a  
व्यचरत्पृतनामध्ये पाशहस्त इवान्तकः ॥	098c  
तं दृष्ट्वा युधि विक्रान्तं सेनायां तव भारत ।	099a  
संशप्तकगणान्भूयः पुत्रस्ते समचूचुदत् ॥	099c  
ततो रथसहस्रेण द्विरदानां त्रिभिः शतैः ।	100a  
चतुर्दशसहस्रैस्तु तुरगाणां महाहवे ।	100c  
द्वाभ्यां शतसहस्राभ्यां पदातीनां च धन्विनाम् ॥	100e  
शूराणां लब्धलक्षाणां विदितानां समन्ततः ।	101a  
अभ्यवर्तन्त कौन्तेयं छादयन्तो महारथाः ॥	101c  
शरवर्षैर्महाराज सर्वतः पाण्डुनन्दनम् ।	102a  
स च्छाद्यमानः समरे शरैः परबलार्दनः ॥	102c  
दर्शयन्रौद्रमात्मानं पाशहस्त इवान्तकः ।	103a  
निघ्नन्संशप्तकान्पार्थः प्रेक्षणीयतरोऽभवत् ॥	103c  
ततो विद्युत्प्रभैर्बाणैः कार्तस्वरविभूषितैः ।	104a  
निरन्तरमिवाकाशमासीच्छन्नं किरीटिना ॥	104c  
किरीटिचापनिर्मुक्तैः सम्पतद्भिर्महाशरैः ।	105a  
समाच्छन्नं बभौ सर्वं काद्रवेयैरिव प्रभो ॥	105c  
रुक्मपुङ्खाञ्शरान्घोरान्प्रसन्नान्नतपर्वणः ।	106a  
अवासृजदमेयात्मा दिक्षु सर्वासु पाण्डवः ॥	106c  
मही वियद्दिशः सर्वाः समुद्रा गिरयोऽपि वा ।	107a  
स्फुटन्तीति जना जज्ञुः पार्थस्य तलनिःस्वनात् ॥	107c  
हत्वा दशसहस्राणि पार्थिवानां महारथः ।	108a  
संशप्तकानां कौन्तेयः प्रपक्षं त्वरितोभ्ययात् ॥	108c  
प्रपक्षं च समासाद्य पार्थः काम्भोजरक्षितम् ।	109a  
प्रममाथ बलं भल्लैर्दानवानिव वासवः ॥	109c  
प्रचिच्छेदाशु भल्लेन द्विषतामाततायिनाम् ।	110a  
शस्त्रपाणींस्तथा बाहूंस्तथापि च शिरांस्युत ॥	110c  
अङ्गाङ्ङ्गावयवैश्छिन्नैर्व्यायुधास्तेऽपतन्भुवि ।	111a  
विष्वग्वाताभिसम्भग्ना बहुशाखा इव द्रुमाः ॥	111c  
हस्त्यश्वरथपत्तीनां व्रातान्निघ्नन्तमर्जुनम् ।	112a  
सुदक्षिणादवरजः शरवृष्ट्याभ्यवीवृषत् ॥	112c  
तस्यास्यतोऽर्धचन्द्राभ्यां स बाहू परिघोपमौ ।	113a  
पूर्णचन्द्राभवक्त्रं च क्षुरेणापाहरच्छिरः ॥	113c  
तत्पपात ततो वेगात्स्वलोहितपरिष्कृतम् ।	114a  
मनः शिलागिरेः शृङ्गं वज्रेणेवावदारितम् ॥	114c  
सुदक्षिणादवरजं काम्भोजा ददृशुर्हतम् ।	115a  
प्रांशुं कमलपत्राक्षमत्यर्थं प्रियदर्शनम् ।	115c  
काञ्चनस्तम्भसदृशं भिन्नं हेमगिरिं यथा ॥	115e  
ततोऽभवत्पुनर्युद्धं घोरमत्यर्थमद्भुतम् ।	116a  
नानावस्थाश्च योधानां बभूवुस्तत्र युध्यताम् ॥	116c  
पार्थेषुनिहतैरश्वैः काम्भोजैर्यवनैः शकैः ।	117a  
शोणिताक्तैस्तदा रक्तं सर्वामासीद्विशां पते ॥	117c  
रथैर्हताश्वसूतैश्च हतारोहैश्च वाजिभिः ।	118a  
द्विरदैश्च हतारोहैर्महामात्रैर्हतद्विपैः ॥	118c  
अन्योन्येन महाराज विनाशः पृथिवीक्षिताम् ।	119a  
आसीत्क्रुद्धेऽर्जुने कर्णे भीमसेने च दारुणम् ॥	119c  
तस्पिन्प्रपक्षे पक्षे च वध्यमाने मदोत्कटः ।	120a  
अर्जुनं जयतां श्रेष्ठं त्वरितो द्रौणिरभ्ययात् ॥	120c  
विधुन्वानो महच्चापं कार्तस्वरविभूषितम् ।	121a  
आददानः शरान्घोरान्स्वरश्मीनिव भास्करः ॥	121c  
तयोरासीन्महद्युद्धं धर्मभ्रात्रोरनैष्ठिकम् ।	122a  
विस्मापयिषतोर्लोकं यशश्चोत्तममिच्छतोः ॥	122c  
संशप्तकांस्तु कौन्तेयः कुरूंश्चापि वृकोदरः ।	123a  
सूतपुत्रस्तु पाञ्चालांस्त्रयोऽघ्नंस्त्वरिताः शरैः ॥	123c  
एवमेष महाराज विनाशः पृथिवीक्षिताम् ।	124a  
युद्वं घोरं तथा त्वासीत्त्रिधाभूते चमूमुखे ॥ ॥	124c  

इति श्रीमन्महाभारते कर्णपर्वणि सप्तदशदिवसयुद्धे एकपञ्चाशोऽध्यायः ॥ 51 ॥ 

*.एतदनन्तरं झ.पुस्तके विद्यमाना कथा अस्मिन्पाठे - 57 - 58 तमाध्याययोर्वर्तते ।
