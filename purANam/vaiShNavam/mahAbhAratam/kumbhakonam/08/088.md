अध्यायः 088

दुःशासनवधक्रोधादात्मानामभिद्रुतवतां तदनुजानां भीमेन वधः ॥ 1 ॥ दुःशासनादिनिधनाद्बिश्यतः कर्णस्य शल्येन प्रोत्साहनम् ॥ 2 ॥ सङ्कुलयुद्धम् ॥ 3 ॥

सञ्जय उवाच ।	001  
स पीत्वा रुधिरं तस्य चरणौ गृह्य भारत ।	001a  
इत्युच्चैर्वचनं प्राह प्रतिनृत्यन्वृकोदरः ॥	001c  
एष ते रुधिरं तीव्रं पिबामि पुरुषादवत् ।	002a  
वदेदानीं सुसंरब्धः पुनर्गौरिति गौरिति ॥	002c  
ये चास्मान्प्रतिनृत्यन्ति तदा गौरिति गौरिति ।	003a  
तान्वयं प्रतिनृत्यामः पुनर्गौरिति गौरिति ॥	003c  
प्रमाणकोट्यां शयने कालकूटकभोजनम् ।	004a  
दंशनं चाहिभिस्तीक्ष्णैर्दाहं जतुगृहे च यत् ॥	004c  
द्यूते च दोषभूयस्त्वमरण्ये वसतिश्च या ।	005a  
इष्वस्त्राणि च सङ्ग्रामे अनिलानिलवेश्मसु ॥	005c  
दुःखान्येवाभिजानीमो न सुखानि कदाचन ।	006a  
धृतराष्ट्रस्य दौरात्म्यात्सपुत्रस्य वयं सदा ॥	006c  
इत्युच्चैर्वचनं प्रोच्य जयं प्राप्य वृकोदरः ।	007a  
पुनरेव महाराज तव सैन्यमभिद्रवत् ॥	007c  
रक्तार्द्रपाणिस्तु ततो महात्मा गदापाणिः काल इवान्तकाले ।	008a  
विभीषयंस्तव पुत्रस्य सैन्यमितस्ततो धावति वाहिनीं ते ॥	008c  
ततः क्षणाद्भारत शून्यमासीदायोधनं घोरतरं कुरूणाम् ।	009a  
यत्राजिमध्ये प्रापिबद्भीमसेनो दुःशासनस्य रुधिरं क्रोधदीप्तः ॥	009c  
स हत्वा समरे राजन्राजपुत्रं महाबलम् ।	010a  
पूर्णकामो मदोदग्रः सिंहो रुरुमिवोत्कटः ॥	010c  
रुधिरार्द्रो महाराज व्यशोभत परन्तपः ।	011a  
सपुष्पः किंशुक इव रक्तरक्ततरो बभौ ॥	011c  
रुधिराक्तो घोरवेषः क्रुद्धो राजन्वचोऽब्रवीत् ।	012a  
ब्रूहीदानीं पापमते नृशंस पतितो ह्यसि ॥	012c  
दुःशासने यादृशं संश्रुतं नस्तदवाप्तं पाण्डवैः सर्वमेव ।	013a  
अत्रैवमाप्स्याम्यपरं द्वितीयं दुर्योधनं यज्ञपशुं विशस्य ॥	013c  
शिरो मृदित्वाऽस्य पुनश्च शान्तिं यास्याम्यहं कौरवाणां समक्षम् ।	014a  
या साऽपतिः सा सपतिर्हि जाता यास्ताः सपत्योऽपतयस्तु जाताः ॥	014c  
पश्यन्तु चित्रं विविधं हि लोके ये वै तिलाः षण्डतिला बभूवुः ।	015a  
ते चेत्संसिद्धा निधनं गताः परे किं चित्ररूपं बत जीवलोके ॥	015c  
एतावदुक्त्वा वचनं प्रहृष्टः प्राक्रोशदुच्चै रुधिरार्द्रवक्रः ।	016a  
ननर्त चैवातिबलो महात्मा वृत्रं निहत्येव सहस्रनेत्रः ॥	016c  
दृष्ट्वा तु नृत्यन्तमुदग्रवीर्यं कालं यथा त्वन्तकाले प्रजानाम् ।	017a  
महद्भयं चाधिरथिं विवेश जये निराशाश्च सुतास्त्वदीयाः ॥	017c  
दुःशासने तु निहते पुत्रास्तव महारथाः ।	018a  
महत्क्रोधविषं वीरा धारयन्तो महाबलाः ।	018c  
ते तु राजन्महावीर्या भीमं प्राच्छादयञ्छरैः ॥	018e  
निषङ्गी कवची खड्गी दण्डधारो धनुर्धरः ।	019a  
अलम्बुर्जलसन्धश्च वातवेगसुवर्चसौ ॥	019c  
एते समेत्य सहिता भ्रातृव्यसनकर्शिताः ।	020a  
भीमसेनं महाबाहुं पीडयामासुरञ्जसा ॥	020c  
स वध्यमानो विशिखैः समन्तात्तैर्महारथैः ।	021a  
भीमः क्रोधाभिरक्ताक्षः क्रुद्धः काल इवाबभौ ॥	021c  
ततः परिवृतो राजन्नवभिः शत्रुतापनैः ।	022a  
दुःशासनादवरजैः पुत्रैस्तव वृकोदरः ॥	022c  
तांस्तु भल्लैर्महावेगैर्नवभिर्नव भारत ।	023a  
रुक्माङ्गदान्रुक्मपुङ्खैः पार्थो निन्ये यमक्षयम् ॥	023c  
हतेषु तव पुत्रेषु बलं तद्विप्रदुद्रुवे ।	024a  
पश्यतः सूतपुत्रस्य पाण्डवस्य भयार्दितम् ॥	024c  
ततः कर्णं महाराज प्रविवेश महद्भयम् ।	025a  
दृष्ट्वा भीमस्य विक्रान्तमन्तकस्य प्रजास्विव ॥	025c  
तस्य त्वाकारभावज्ञः शल्यः समितिशोभनः ।	026a  
उवाच वचनं कर्णं प्राप्तकालं हितं तदा ॥	026c  
मा व्यथां कुरु राधेय नैवं त्वय्युपपद्यते ॥	027ac  
एते द्रवन्ति राजानो भीमसेनभयार्दिताः ।	028a  
दुर्योधनश्च सम्मूढो भ्रातृव्यसनकर्शितः ॥	028c  
दुःशासनस्य रुधिरे पीयमाने महात्मना ।	029a  
व्यापन्नचेताः सहसा शोकोपहतचेतनः ॥	029c  
उपासते त्वामेते हि परिवार्य महारथाः ।	030a  
कृपप्रभृतयः कर्ण हतशेषाः सहोदराः ॥	030c  
पाण्डवा लब्धलक्षाश्च धनञ्जयपुरोगमाः ।	031a  
त्वामेवाभिमुखाः शूरा युद्धाय समुपस्थिताः ॥	031c  
स त्वं पुरुषशार्दूल पौरुषे महति स्थितः ।	032a  
क्षत्रधर्मं पुरस्कृत्य प्रत्युद्याहि धनञ्जयम् ॥	032c  
भारो हि धार्तराष्ट्रेण त्वयि सर्वः समाहितः ।	033a  
तमुद्वह महाबाहो यथाशक्ति यथाबलम् ॥	033c  
जये स्याद्विपुला कीर्तिर्ध्रुवः स्वर्गः पराजये ।	034a  
वृषसेनश्च राधेय सङ्क्रुद्धस्तनयस्तव ।	034c  
त्वयि मोहं समापन्ने पाण्डवानभिधावति ॥	034e  
सञ्जय उवाच ।	035  
एतच्छ्रुत्वा तु वचनं शल्यस्यामिततेजसः ।	035a  
हृदि मानुष्यकं भावं कृत्वा युद्वाय सुस्थिरम् ॥	035c  
ततः क्रुद्धो वृषसेनोऽभ्यधावद्भीमं समायान्तममित्रसाहम् ।	036a  
बाणैः किरन्तं प्रतियाति चोग्रं व्यात्ताननं कालमिवापतन्तम् ॥	036c  
तमभ्यधावन्नकुलः प्रवीरमारादमित्रं प्रतुदन्पृषत्कैः ।	037a  
कर्णस्य पुत्रं समरे प्रहृष्टं जिष्णुर्जिघांसुर्मघवेव जम्भम् ॥	037c  
ततो ध्वजं स्फाटिकहेमचित्रं चिच्छेद धैर्यान्नकुलः क्षुरेण ।	038a  
कर्णात्मजस्येष्वसनं च चित्रं भल्लेन जाम्बूनदचित्रनद्धम् ॥	038c  
अथान्यदादाय धनुः स शीघ्रं कर्णात्मजः पाण्डवमभ्यविध्यत् ।	039a  
दिव्यैरस्त्रैरभ्यवर्षत्तदैनं कर्णस्य पुत्रो नकुलं कृतास्त्रम् ॥	039c  
ततः क्रुद्धो नकुलः कर्णपुत्रं शरैर्महोल्काभिरिवाभ्यपीडयत् ।	040a  
स कर्णपुत्रो नकुलस्य राजन्सर्वानस्त्रान्वारयदुत्तमास्त्रैः ॥	040c  
आसीत्सुघोरं भरतप्रवीर युद्धं तदा कर्णजपाण्डवाभ्याम् ॥	041ac  
वनायुजान्सुकुमारान्सुशुभ्रानलङ्कृताञ्जातरूपेण चित्रान् ।	042a  
जघान चाश्वान्नकुलस्य वीरो रणाजिरे सूतपुत्रस्य पुत्रः ॥	042c  
ततो हताश्वादवरुह्य यानाच्चर्माऽऽददे रुचिरं बर्हिचित्रम् ।	043a  
आकाशसङ्काशमसिं प्रगृह्य प्रकाशमानः खगवच्चचार ॥	043c  
ततोऽस्य पक्षाननयद्यमाय द्विसाहस्रान्नकुलः क्षिप्रकारी ।	044a  
ते प्रापतन्नसिना वै विशस्ता यथाऽश्वमेधे पशवः शमित्रा ॥	044c  
ततस्ततो विजिता युद्धशौण्डा नानादेश्याः सुहृदः सत्यसन्धाः ।	045a  
एकेन शीघ्रं नकुलेन नुन्नाः सारेप्सुनेवोत्तमचन्दनस्य ॥	045c  
भूमौ चरन्तं नकुलं रथौघाः समन्ततः सायकैः प्रत्यगृह्णन् ।	046a  
स तुद्यमानो नकुलो विहङ्गैश्चचार सङ्ख्ये द्विषतो विनिघ्नन् ॥	046c  
तं कर्णपुत्रोऽपि चरन्तमाजौ नराश्वमातङ्गरथप्रवीरान् ।	047a  
निघ्नन्तमष्टादशभिः पृषत्कैर्विव्याध वीरः स चुकोप विद्धः ॥	047c  
ततोऽभ्यधावत्समरे जिघांसुः कर्णात्मजं पाण्डुसुतो नृवीरम् ।	048a  
तस्येषुभिर्वधमत्सूतपुत्रो महारणे वर्म सहस्रभारम् ॥	048c  
तस्याथ कांस्यं सुशितं सुपीतमसिप्रवीरं गुरुभारसाहम् ।	049a  
द्विषच्छरीरापहरं सुघोरमाधून्वतः सर्पमिवात्तकोशम् ॥	049c  
क्षिप्रं शरैः षड्भिरमित्रसाहश्चकर्त खड्गं निशितैः सुधारैः ।	050a  
पुनश्च पार्थं निशितैः पृषत्कैः स्तनान्तरे क्षिप्रमिवात्यविध्यत् ॥	050c  
स भीमसेनस्य रथं च गत्वा ववर्ष वै शरवर्षं सुघोरम् ॥	051ac  
नकुलमथ विदित्वा छिन्नबाणासनासिं विरथमरिभिरार्तं कर्णपुत्रास्त्रमग्नम् ।	052a  
पवनचलपताका ह्लादिनो वल्गिताश्वाः परपुरुषनियुक्ताः स्वै रथैः शीघ्रमीयुः ॥	052c  
द्रुपदसुतवरिष्ठाः पञ्च शैनेयषष्ठा द्रुपददुहितृपुत्राः पञ्च चामित्रसाहाः ।	053a  
द्विरदरथनराश्वान्सूदयन्तस्त्वदीयान्भगवत इव रुद्राः सङ्ख्यया हेतिमन्तः ॥	053c  
अथ तव रथमुख्यास्तान्प्रतीयुस्त्वरन्तः कृपहृदिकसुतौ च द्रौणिदुर्योधनौ च ।	054a  
शकुनिशुकवृकाश्च क्राथदेवावृधौ च द्विरदजलदघौषैः स्यन्दनैः कार्मुकैश्च ॥	054c  
अथ तव रथवर्यास्तान्दशैकप्रवीरानिषुभिरशनिकल्पैस्ताडयन्तो न्यरुन्धन् ।	055a  
नवजलदसवर्णैर्हस्तिभिस्तान्स्म वव्रुर्गिरिशिखरनिकाशैर्भीमवेगैः कुणिन्दाः ॥ ॥	055c  

इति श्रीमन्महाभारते कर्णपर्वणि सप्तदशदिवसयुद्धे अष्टाशीतितमोऽध्यायः ॥ 88 ॥
