अध्यायः 067

पार्थेनाश्वत्थाम्नि पराजिते कर्णेन भार्गवास्त्रप्रयोगात्पाण्डवसेनापीडनम् ॥ 1 ॥

सञ्जय उवाच ।	001  
द्रौणिस्तु रथवंशेन महता परिवारितः ।	001a  
अपतत्सहसा राजन्यत्र पार्थो व्यवस्थितः ॥	001c  
तमापतन्तं सहसा शूरः शौरिसहायवान् ।	002a  
दधार समरे पार्थो वेलेव मकरालयम् ॥	002c  
ततः क्रुद्धो महाराज द्रोणपुत्रः प्रतापवान् ।	003a  
अर्जुनं वासुदेवं च च्छादयामास सायकैः ॥	003c  
अवच्छन्नौ ततः कृष्णौ दृष्ट्वा तत्र महारथाः ।	004a  
विस्मयं परमं गत्वा प्रैक्षन्त कुरवस्तदा ॥	004c  
अर्जुनस्तु ततो दिव्यमस्त्रं चक्रे हसन्निव ।	005a  
तदस्त्रं वारयामास ब्राह्मणो युधि भारत ॥	005c  
यद्यद्धि व्याक्षिपद्युद्धे फल्गुनोऽस्त्रं जिघांसया ।	006a  
तत्तदस्त्रैर्महेष्वासो द्रोणपुत्रो जघान ह ॥	006c  
अस्त्रयुद्धे महाराज वर्तमाने महाभये ।	007a  
अपश्याम रणे द्रौणिं व्यात्ताननमिवान्तकम् ॥	007c  
स दिशः प्रदिशश्चैव च्छादयित्वा ह्यजिह्मगैः ।	008a  
वासुदेवं त्रिभिर्बाणैरविध्यद्दक्षिणे भुजे ॥	008c  
ततोऽर्जुनो रथान्सर्वान्हत्वा तस्य पदानुगान् ।	009a  
चकार समरे भूमिं शोणितौघपरिप्लुताम् ।	009c  
[सर्वलोकवहां रौद्रां परलोकवहां नदीम्] ॥	010a  
सरथा रथिनः पेतुः पार्थचापच्युतैः शरैः ॥	010c  
[द्रौणेरपहतान्सङ्ख्ये ददृशुः स च तां तथा ।	011a  
प्रावर्तयन्महाघोरां नदीं परवहां तदा ॥	011c  
तयोस्तु व्याकुले युद्धे द्रौणेः पार्थस्य दारुणे ।	012a  
अमर्यादं योधयन्तः पर्यधावन्त पृष्ठतः ॥	012c  
रथैर्हताश्वसूतैश्च हतारोहैश्च वाजिभिः ।	013a  
द्विरदैश्च हतारोहैर्महामात्रैर्हतद्विपैः ॥	013c  
पार्थेन समरे राजन्कृतो घोरो जनक्षयः ।	014a  
निहता रथिनः पेतुः पार्थचापच्युतैः शरैः ॥]	014c  
हयाश्च पर्यधावन्त मुक्तयोक्त्रास्ततस्ततः ।	015a  
तद्दृष्ट्वा कर्म पार्थस्य द्रौणिराहवशोभिनः ॥	015c  
अर्जुनं जयतां श्रेष्ठं त्वरितोऽभ्येत्य वीर्यवान् ।	016a  
विधुन्वानो महच्चापं कार्तस्वरविभूषितम् ॥	016c  
अवाकिरत्ततो द्रौणिः समन्तान्निशितैः शरैः ।	017a  
भूयोऽर्जुनं महाराज द्रौणिरायम्य पत्रिणा ॥	017c  
वक्षोदेशे भृशं पार्थं ताडयामास निर्दयम् ।	018a  
सोऽतिविद्धो रणे तेन द्रोणपुत्रेण भारत ॥	018c  
गाण्डीवधन्वा प्रसभं शरवर्षैरुदारधीः ।	019a  
सञ्छाद्य समरे द्रौणिं चिच्छेदास्य च कार्मुकम् ॥	019c  
स च्छिन्नधन्वा परिघं वज्रस्पर्शसमं युधि ।	020a  
आदाय चिक्षेप तदा द्रोणपुत्रः किरीटिने ॥	020c  
तमापन्ततं परिघं जाम्बूनदपरिष्कृतम् ।	021a  
चिच्छेद सहसा राजन्प्रहसन्निव पाण्डवः ॥	021c  
स पपात तदा भूमौ निकृत्तः पार्थसायकैः ।	022a  
विकीर्णः पर्वतो राजन्यथा वज्रेण ताडितः ॥	022c  
ततः क्रुद्धो महाराज द्रोणपुत्रो महारथः ।	023a  
ऐन्द्रेण चास्त्रवेगेन बीभत्सुं समवाकिरत् ॥	023c  
तस्येन्द्रजालावततं समीक्ष्य पार्थो राजन्गाण्डिवमाददे सः ।	024a  
ऐन्द्रं जालं प्रत्यहरत्तरस्वी वरास्त्रमादाय महेन्द्रसृष्टम् ॥	024c  
विदार्य तज्जालमथेन्द्रमुक्तं पार्थस्ततो द्रौणिरथं क्षणेन ।	025a  
प्रच्छादयामास ततोऽभ्युपेत्य द्रौणिस्तदा पार्थशराभिभूतः ॥	025c  
विगाह्य तां पाण्डवबाणवृष्टिं शरैः परं नाम ततः प्रकाश्य ।	026a  
शतेन कृष्णं सहसाभ्यविद्ध्यत्त्रिभिः शतैरर्जुनं क्षुद्रकाणाम् ॥	026c  
ततोऽर्जुनः सायकानां शतेन गुरोः सुतं मर्मसु निर्बिभेद ।	027a  
अश्वांश्च सूतं च तथा धनुर्ज्यामवाकिरत्पश्यतां तावकानाम् ॥	027c  
स विद्ध्वा मर्मसु द्रौणिं पाण्डवः परवीरहा ।	028a  
सारथिं चास्य भल्लेन रथनीडादपातयत् ॥	028c  
स सङ्गृह्य स्वयं वाहान्कृष्णौ प्राच्छदयच्छरैः ।	029a  
तत्राद्भुतमपश्याम द्रौणेराशु पराक्रमम् ॥	029c  
संयच्छंस्तुरगान्यच्च फल्गुनं चाप्ययोधयत् ।	030a  
तदस्य समरे राजन्सर्वभूतान्यपूजयन् ॥	030c  
\'तेनास्य समरे योधास्तुष्टुवुः सर्व एव ते ।	031a  
यदा निजगृहे पार्थो द्रोणपुत्रेण धन्विना ॥	031c  
तदा प्रहस्य बीभस्तुर्द्रोणपुत्रस्य संयुगे ।	032a  
क्षिप्रं रश्मीनथाश्वानां क्षुरप्रैश्चिच्छिदे जयः ॥	032c  
प्राद्रवंस्तुरगास्तस्य शरवेगप्रपीडिताः ।	033a  
ततोऽभून्निनदो घोरस्तव सैन्यस्य भारत ॥	033c  
पाण्डवास्तु जयं लब्ध्वा तव सैन्यं समाद्रवन् ।	034a  
समन्तान्निशितान्बाणान्विमुञ्चन्तो जयैषिणः ॥	034c  
तावकी चतुरङ्गैषा पाण्डवैस्तु महाचमूः ।	035a  
पुनःपुनरथो वीरैः प्रभग्ना जितकाशिभिः ॥	035c  
पश्यतां ते महाराज पुत्राणां चित्रयोधिनाम् ।	036a  
शकुनेः सौबलेयस्य कर्णस्य च विशाम्पते ॥	036c  
वार्यमाणा महासेना पुत्रैस्तव जनेश्वर ।	037a  
न चातिष्ठत सङ्ग्रामे पीड्यमाना समन्ततः ॥	037c  
ततो योधैर्महाराज पलायद्भिः समन्ततः ।	038a  
अभवद्य्वाकुलं भीतं पुत्राणां ते महद्बलम् ॥	038c  
तिष्ठतिष्ठेति सततं सूतपुत्रस्य जल्पतः ।	039a  
नावतिष्ठति सा सेना वध्यमाना महात्मभिः ॥	039c  
अथोत्क्रुष्टं महाराज पाण्डवैर्जितकाशिभिः ।	040a  
धार्तराष्ट्रबलं दृष्ट्वा विद्रुतं वै समन्ततः ॥	040c  
ततो दुर्योधनः कर्णमब्रवीत्प्रणयादिव ।	041a  
पश्य कर्ण महासेनां पाण्डवैरर्दितां भृशम् ॥	041c  
त्वयि तिष्ठति सन्त्रासात्समन्तात्प्रपलायते ।	042a  
एतज्ज्ञत्वा महाबाहो कुरु प्राप्तमरिन्दम ॥	042c  
सहस्राणि च योधानां त्वामेव पुरुषोत्तम ।	043a  
क्रोशन्ते समरे वीर द्राव्यमाणानि पाण्डवैः ॥	043c  
सञ्जय उवाच ।	044  
एतच्छ्रुत्वा तु राधेयो दुर्योधनवचो महत् ।	044a  
मद्रराजमिदं वाक्यमब्रवीत्प्रहसन्निव ॥	044c  
पश्य मे भुजयोर्वीर्यमस्त्राणां च जनेश्वर ।	045a  
अद्य हन्मि रणे सर्वान्पाञ्चालान्पाण्डुभिः सह ॥	045c  
वाहयाश्वान्नरव्याघ्र मद्राधिप न संशयः ।	046a  
एवमुक्त्वा महाराज सूतपुत्रः प्रतापवान् ॥	046c  
प्रगृह्य विजयं वीरो धनुःश्रेष्ठं पुरातनम् ।	047a  
सज्यं कृत्वा महाराज सम्मृज्य च पुनः पुनः ॥	047c  
सन्निवार्य च तान्योधान्सत्येन शपथेन च ।	048a  
प्रायोजयदमेयात्मा भार्गवास्त्रं महाबलः ॥	048c  
तस्माद्राजन्सहस्राणि प्रयुतान्यर्बुदानि च ।	049a  
कोटिशश्च शरास्तीक्ष्णा निरगच्छन्महामृधे ॥	049c  
ज्वलितैस्तैः शरैर्घोरैः कङ्कबर्हिणवाजितैः ।	050a  
सञ्छन्ना पाण्डवी सेना न प्राज्ञायत किञ्चन ॥	050c  
हाहाकारो महानासीत्पाण्डवानां विशाम्पते ।	051a  
पीडितानां बलवता भार्गवास्त्रेण संयुगे ॥	051c  
निपतद्भिर्गजै राजन्नश्वैश्चापि सहस्रशः ।	052a  
रथैश्चापि नरव्याघ्र नरैश्चैव समन्ततः ॥	052c  
प्राकम्पत मही राजन्निहतैस्तैः समन्ततः ।	053a  
व्याकुलं सर्वमभवत्पाण्डवानां महद्बलम् ॥	053c  
कर्णस्त्वेको युधां श्रेष्ठो विधूम इव पावकः ।	054a  
दहञ्शत्रून्नरव्याघ्रः शुशुभे स परन्तपः ॥	054c  
ते वध्यमानाः कर्णेन पाञ्चालाश्चेदिभिः सह ।	055a  
तत्र तत्र व्यमुह्यन्त वनदाहे यथा द्विपाः ॥	055c  
चुक्रुशुश्च नरव्याघ्र यथाप्राणं नरोत्तमाः ।	056a  
तेषां तु क्रोशतां दीनं भीतानां रणमूर्धनि ॥	056c  
धावतां च ततो राजंस्त्रस्तानां च समन्ततः ।	057a  
आर्तनादो बभूवात्र भूतानामिव सम्प्लवे ॥	057c  
वध्यमानांस्तु तान्दृष्ट्वा सूतपुत्रेण मारिष ।	058a  
वित्रेसुः सर्वभूतानि तिर्यग्योनिगतान्यपि ॥	058c  
ते वध्यमानाः समरे सूतपुत्रेण सृञ्जयाः ।	059a  
अर्जुनं वासुदेवं च क्रोशन्ति च मुहुर्मुहुः ।	059c  
प्रेतराजपुरे यद्वत्प्रेतराजं विचेतसः ॥	059e  
श्रुत्वा तु निनदं तेषां वध्यतां कर्णसायकैः ।	060a  
अथाब्रवीद्वासुदेवं कुन्तीपुत्रो धनञ्जयः ।	060c  
भार्गवास्त्रं महाघोरं दृष्ट्वा तत्र समीरितम् ॥	060e  
पश्य कृष्ण महाबाहो भार्गवास्त्रस्य विक्रमम् ।	061a  
नैतदस्त्रं हि समरे शक्यं हन्तुं कथञ्चन ॥	061c  
सूतपुत्रं च संरब्धं पश्य कृष्ण महारणे ।	062a  
अन्तकप्रतिमं वीर्ये कुर्वाणं कर्म दारुणम् ॥	062c  
अभीक्ष्णं चोदयन्नश्वान्प्रेक्षते मां मुहुर्मुहुः ।	063a  
नच शक्ष्यामि कर्णस्य संयुगेऽहं पलायितुम् ॥	063c  
जीवन्प्राप्नोति पुरुषः सङ्ख्ये जयपराजयौ ।	064a  
मृतस्य तु हृषीकेश भङ्ग एव कुतो जयः ॥	064c  
एष कर्णो रणे भाति मध्याह्न इव भास्करः ।	065a  
निवर्तय रथं कृष्ण जीवन्भद्राणि पश्यति ॥ ॥	065c  

इति श्रीमन्महाभारते कर्णपर्वणि सप्तदशदिवसयुद्धे सप्तषष्टितमोऽध्यायः ॥ 67 ॥
