अध्यायः 042

सङ्कुलयुद्धम् ॥ 1 ॥

धृतराष्ट्र उवाच ।	001  
तथा व्यूढेष्वनीकेषु संसक्तेषु च सञ्जय ।	001a  
संशप्तकाः कथं पार्थं कथं कर्णं च पाण्डवाः ॥	001c  
एतद्विस्तरशो युद्धं प्रब्रूहि कुशलो ह्यसि ।	002a  
न हि तृप्यामि वीराणां शृण्वानो युधि विक्रमम् ॥	002c  
सञ्जय उवाच ।	003  
तत्संस्थिमथो दृष्ट्वा प्रत्यमित्रं महद्बलम् ।	003a  
प्रत्यव्यूहत्ततः कर्णो हितार्थं तनयस्य ते ॥	003c  
तत्सादिनागकलिलं पदातिरथसङ्कुलम् ।	004a  
धृष्टद्युम्नमुखं घोरमशोभत महद्बलम् ॥	004c  
पारावतसवर्णाश्वश्चन्द्रसूर्यसमद्युतिः ।	005a  
स पार्षतो बभौ धन्वी कालो विग्रहवानिव ॥	005c  
पार्षतं त्वभितस्तस्थुर्द्रौपदेया युयुत्सवः ।	006a  
सानुगा दीप्तवपुषश्चन्द्रं तारागणा इव ॥	006c  
अथ व्यूढेष्वनीकेषु प्रेक्ष्य संशप्तकान्रणे ।	007a  
क्रुद्धोऽर्जुनोऽभिदुद्राव व्याक्षिपन्गाण्डिवं धनुः ॥	007c  
अथ संशप्तकाः पार्थमभ्यधावन्वधैषिणः ।	008a  
विजये धृतसङ्कल्पा मृत्युं कृत्वानिवर्तनम् ॥	008c  
तदश्वसङ्घबहुलं पत्तिनागरथाकुलम् ।	009a  
उदीर्यमाणं संरब्धं धनञ्जयमभिद्रवत् ॥	009c  
तदुद्यतं महत्सैन्यं सागरौघसमं जवे ।	010a  
पार्थवेलां समासाद्य विष्ठितं समदृश्यत ॥	010c  
मृद्गन्तं शरवर्षौघैर्द्रुतमर्जुनमार्दयत् ॥	011ac  
स सम्प्रहारस्तुमुलस्तेषामासीत्किरीटिना ।	012a  
तस्यैव तु यथा राजन्निवातकवचैः सह ॥	012c  
रथानश्वान्ध्वजान्नागान्पत्तीन्गजगतानपि ।	013a  
इषून्धनूंषि खड्गांश्च चक्राणि च परश्वथान् ॥	013c  
सायुधानुद्यतान्बाहून्विविधान्यायुधानि च ।	014a  
चिच्छेद द्विषतां पार्थः शिरांसि च सहस्रशः ॥	014c  
तस्मिन्सैन्यमहावर्ते पातालतलसन्निभे ।	015a  
निमग्नं तं रथं मत्वा नेदुः संशप्तका मुदा ॥	015c  
स पुरस्तादरीन्हत्वा पुनरुत्तरतोऽवधीत् ।	016a  
दक्षिणेन च पश्चाच्च क्रुद्धो रुद्रः पशूनिव ॥	016c  
अथ पाञ्चालचेदीनां सृञ्जयानां च मारिष ।	017a  
त्वदीयैः सह सङ्ग्राम आसीत्परमदारुणः ॥	017c  
कृपश्च कृतवर्मा च शकुनिश्चापि सौबलः ।	018a  
हृष्टसेनाः सुसंरब्धा रथानीकप्रहारिणः ॥	018c  
कोसलैः काश्यमत्स्यैश्च कारूशैः केकयैरपि ।	019a  
शूरसेनैः शूरवरैर्युयुधुर्युद्धदुर्मदाः ॥	019c  
तेषामन्तकरं युद्धं देहपाप्मविनाशनम् ।	020a  
क्षत्रविट्शूद्रवीराणां धर्म्यं स्वर्ग्यं यशस्करम् ॥	020c  
दुर्योधनोऽथ सहितो भ्रातृभिर्भरतर्षभ ।	021a  
गुप्तः कुरुप्रवीरैश्च मद्राणां च महारथैः ॥	021c  
पाण्डवैः सह पाञ्चालैश्चेदिभिः सात्यकेन च ।	022a  
युध्यमानं रणे कर्णं कुरुवीरोऽभ्यपालयत् ॥	022c  
कर्णोऽपि निशितैर्बाणैर्विनिहत्य महाचमूम् ।	023a  
प्रमृद्य च रथश्रेष्ठान्युधिष्ठिरमपीडयत् ॥	023c  
विपत्रायुधदेहासून्कृत्वा शत्रून्सहस्रशः ।	024a  
युक्त्वा स्वर्गयशोभ्यां च स्वेभ्यो मुदमुदावहत् ॥	024c  
तद्विगाह्य महानीकं सूतपुत्रो महारथः ।	025a  
नदीं प्रवर्तयामास शोणितौघतरङ्गिणीम् ॥	025c  
शोणितोदां क्षुण्णमत्स्थां नागनक्रदुरत्ययाम् ।	026a  
मांसमज्जाकर्दमिनीं चक्रकूर्ममहोडुपाम् ॥	026c  
पातितैर्मेघसङ्काशैस्तत्रतत्र महाद्विपैः ।	027a  
अशनीभिरिव ध्वस्ता नदी राजन्विराजते ॥	027c  
तां शरोर्मिमहावर्तां छत्रहंससमाकुलाम् ।	028a  
तनुत्रोष्णीषसङ्घाटामस्थिपाषाणसङ्कुलाम् ॥	028c  
अपारामनपारां च शङ्खदुन्दुभिघोषिणीम् ।	029a  
रौद्रां नदीं महाराज रजसा सर्वतोवृताम् ॥	029c  
अतितीक्ष्णां नराकीर्णां नदीमन्तकगामिनीम् ।	030a  
समं च विषमं चैव समायान्तीं महाभयाम् ॥	030c  
आकुलाश्चात्र सीदन्ति नराः शोणितकर्दमे ।	031a  
नरैरभिपरिक्षिप्ता यथा राजन्महाद्रुमाः ॥	031c  
ततस्ते तत्रतत्रैव प्रचरन्तो महानदीम् ।	032a  
विचेरुः सर्वतो योधा नौवारणमहारथैः ॥	032c  
शोणितेन समं राजन्कृतमासीत्समन्ततः ।	033a  
नदीवेगैर्यथा भूमिस्तद्वदासीद्विशाम्पते ॥	033c  
एवं भारत सङ्ग्रामो नरवाजिगजक्षयः ।	034a  
कुरूणां सृञ्जयानां च देवासुरसमोऽभवत् ॥ ॥	034c  

इति श्रीमन्महाभारते कर्णपर्वणि सप्तदशदिवसयुद्धे द्विचत्वारिंशोऽध्यायः ॥ 42 ॥

8-42-20 क्षत्रविट्शूद्रवीराणामित्यनेन ब्राह्मणादृते युद्धं सर्वेषां श्रेयस्करमित्यर्थः ॥ 8-42-24 युक्त्वा योजयित्वा ॥

