अध्यायः 095

रणे कर्णस्यार्जुनसाम्यमसहमानेन भीमेन सकोपं पार्थप्रोत्साहनम् ॥ 1 ॥

सञ्जय उवाच ।	001  
तौ शङ्खभेरीनिनदे समृद्धे समीयतुः श्वेतहयौ नराग्र्यौ ।	001a  
वैकर्तनः सूतपुत्रोऽर्जुनश्च दुर्मन्त्रिते ते ससुतस्य राजन् ॥	001c  
\'आशीविषावग्निमिवोत्सृजन्तौ तथा मुखाभ्यामभिनिः श्वसन्तौ ।	002a  
यशस्विनौ जज्वलतुर्मृधे तदा घृतावसिक्ताविव हव्यवाहौ\' ॥	002c  
यथा गजौ हैमवतौ प्रभिन्नौ प्रवृद्धदन्ताविव वासितार्थे ।	003a  
तथा समाजग्मतुरुग्रवीर्यौ धनञ्जयश्चाधिरथिश्च वीरौ ॥	003c  
बलाहकेनेव महाबलाहको यदृच्छया वा गिरिणा यथा गिरिः ।	004a  
तथा धनुर्ज्यातलनेमिनिःस्वनौ समीयतुस्ताविषुवर्षवर्षिणौ ॥	004c  
शरास्त्रशक्त्यृष्टिगदासिसर्पौ रोषानिलोद्धूतमहोर्मिमालौ । 	005a  
यथाऽचलौ द्वौ चलतस्तथा तौ यथाऽर्णवौ चाशु चतुर्युगान्ते\' ॥	005c  
प्रवृद्धशृङ्गद्रुमवीरुदोषधी प्रवृद्धनानाविधनिर्झरौघौ ।	006a  
यथाऽचलौ वा चलितौ महाजलैस्तथा महास्त्रैरितरेतरं हतः ॥	006c  
स सन्निपातो रथयोर्महानभूत्सुरेशवैरोचनयोर्यथा पुरा ।	007a  
शरैर्विनुन्नाश्वनियन्तृदेहयोः सुदुःसहास्त्रैः परिभिन्नदेहयोः ॥	007c  
प्रभूतपद्मोत्पलमत्स्यकच्छपौ महाह्रदौ पक्षिगणानुनादितौ ।	008a  
सुसन्निकृष्टावनिलोद्धतौ यथा तथा रथौ तौ ध्वजिनौ समीयतुः ॥	008c  
उभौ महेन्द्रस्य समानविक्रमावुभौ महेन्द्रप्रतिमौ महारथौ ।	009a  
महेन्द्रवज्रप्रतिमैश्च सायकैर्महेन्द्रवृत्राविव सम्प्रजघ्नतुः ॥	009c  
सनागपत्त्यश्वरथे उभे बले विचित्रवर्माभरणाम्बरायुधे ।	010a  
चकम्पतुश्चोन्नदतुश्च विस्मयाद्धरा वियच्चार्जुनकर्णसङ्गमे ॥	010c  
भुजाः सवस्त्राङ्गुलयः समुच्छ्रिताः ससिंहनादैर्हृषितैर्दिदृक्षुभिः ।	011a  
यदाऽर्जुनं मत्त इव द्विपो द्विपं समभ्ययादाधिरथिर्जिघांसया ॥	011c  
उदक्रोशन्सोमकास्तत्र पार्थं त्वरस्व याह्यर्जुन भिन्धि कर्णम् ।	012a  
छिन्ध्यस्य मूर्धानमलं चिरेण श्रद्धां च राज्याद्धृतराष्ट्रसूनोः ॥	012c  
तथाऽस्माकं बहवस्तत्र योधाः कर्णं तथा याहि याहीत्यवोचन् ।	013a  
जह्यर्जुनं कर्ण ततः सुदीनाः पुनर्वनं यान्त्वचिराय पार्थाः ॥	013c  
कर्णोऽथ पूर्वं दशभिः पृषत्कैर्गाण्डीवधन्वानमविध्यदाशु ।	014a  
जघान तं चापि ततः किरीटी शरैस्तदाष्टादशभिः सुमुक्तैः ॥	014c  
पुनश्च कर्णस्त्वरितोऽपि पार्थं रथेषुभिस्तं दशभिर्जघान ।	015a  
तं चापि पार्थो दशभिः शिताग्रैः कक्ष्यान्तरे तीक्ष्णमुखैरविध्यत् ॥	015c  
कर्णस्ततो भारत साम्पराये घोरेऽतिवेलं रणसंविमर्दी ।	016a  
जघान पार्थं नवभिः शिताग्रैः कक्ष्यान्तरे नागमिव प्रभिन्नम् ॥	016c  
ततोऽपराभ्यां युधि सूतपुत्रो द्वाभ्यां क्षुराभ्यां हरिमाशुकारी ।	017a  
समाजघान त्वरया महात्मा यथा सुरेन्द्रं नमुचिः प्रसह्य ॥	017c  
तं पाण्डवः पञ्चभिरायसाग्रैराकर्णपूर्णैर्निजघान कर्णम् ।	018a  
ते शोणितं तस्य पपुस्तदानीङ्कालस्य दूता इव पार्थबाणाः ॥	018c  
कर्णोऽपि पार्थं सह वासुदेवं समाचिनोद्भारत वत्सदन्तैः ।	019a  
परस्परं तौ विशिखैः प्रमुक्तैस्ततक्षतुः सूतपुत्रोऽर्जुनश्च ॥	019c  
परस्परं छिद्रदिदृक्षया च सुभीममभ्याययतुः प्ररुष्टौ ॥	020ac  
ततोऽस्त्रमाग्नेयममित्रतापनं मुमोच कर्णाय सुरेश्वरात्मजः ।	021a  
धनञ्जयात्संयुगमूर्ध्नि निःसृतं तदा प्रजज्वाल तदस्त्रमुत्तमम् ॥	021c  
समीक्ष्य कर्णो ज्वलनास्त्रमुद्यतं स वारुणं तत्प्रशमार्थमाहवे ।	022a  
समुत्सृजत्सूतपुत्रः प्रतापवान्स तेन वह्निं शमयाञ्चकार ॥	022c  
वलाहकास्त्रेण दिशस्तरस्वी चकार सर्वास्तिमिरेण संवृताः ।	023a  
अपावहन्मेघगणांस्ततस्तान्समीरणास्त्रेण समीरितेन ॥	023c  
ततः सोऽस्त्रं दयितं देवराज्ञः प्रादुश्चक्रे वज्रममित्रतापनः ।	024a  
गाण्डीवज्यां विमृशंश्चातिमन्युर्धनञ्जयः शत्रुसङ्घप्रमाथी ॥	024c  
नाराचनालीकवराहकर्णा गाण्डीवतः प्रादुरासन्सुतीक्ष्णाः ।	025a  
सहस्रशो वज्रसमानवेगास्ते सर्वतः पर्यधावन्त घोराः ॥	025c  
पार्थेषवः कर्णरथं विलग्ना अधोमुखाः पक्षिगणा दिनान्ते ।	026a  
निशानिकेतार्थमिवाशु वृक्षं जग्राह तान्सूतपुत्रः पृषत्कैः ॥	026c  
क्षिप्तांस्तथा पाण्डवबाणसङ्घानमृष्यमाणस्य धनञ्जयस्य ।	027a  
रणाजिरे त्वन्तकतुल्यकर्मा वैकर्तनो रोषपरीतचेताः ॥	027c  
ज्योतिष्प्रभां यद्वदुपागतः सन्दिवाकरो नाशयते क्षणेन ।	028a  
पार्थस्य तान्बाणगणान्समग्रान्व्यनाशयद्युध्यत एव कर्णः ॥	028c  
रोषात्प्रदीप्तः सुमहाविमर्दे भीमस्ततोऽक्रुध्यददीनसत्वः ।	029a  
पाणिं स्वपाणौ स विनिष्पिष्य रोषादमर्षितो वाक्यमुवाच पार्थम् ॥	029c  
त्वां सूतपुत्रो नु कथं किरीटिन्रथेषुभिर्हन्ति शिताग्रधारैः ।	030a  
धृत्या हि भूतानि ययाऽजयस्त्वं ग्रासं ददत्खाण्डवे पावकाय ॥	030c  
धृत्या तया सूतपुत्रं जहि त्वमहं वैनं गदया पोथयिष्ये ।	031a  
समेत्य पार्थं सुनृशंसवादी जीवन्नायं यास्यति कालपक्वः ॥ ॥	031c  

इति श्रीमन्महाभारते कर्णपर्वणि सप्तदशदिवसयुद्धे पञ्चनवतितमोऽध्यायः ॥ 95 ॥

8-95-6 हतः जघ्नतुरित्यर्थः ॥ 8-95-7 सुदुःसहान्यैः परिशोणितोदकैः इति क.ट.पाठः ॥ 8-95-31 मा जीवनं यास्यति सूतपुत्र इति क.पाठः ॥
