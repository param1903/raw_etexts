अध्यायः 027
देवानां प्रार्थनया ब्रह्मणा रुद्ररथसारथ्यकरणम् ॥ 1 ॥ रुद्रेण त्रिपुरदहनम् ॥ 2 ॥ दुर्योधनेन दृष्टान्तप्रदर्शनपूर्वकं शल्यम्प्रति कर्णरथसारथ्यकरणप्रार्थना ॥ 3 ॥

दुर्योधन उवाच ।	001  
तमब्रुवन्देवगणा यं भवान्सन्नियोक्ष्यते ।	001a  
स भविष्यति देवेश सारथिस्ते न संशयः ॥	001c  
तानब्रवीन्महादेवो मत्तः श्रेष्ठतरो हि यः ।	002a  
तं सारथिं कुरुध्वं वै स्वयं सञ्चिन्त्य मा चिरम् ॥	002c  
एतच्छ्रुत्वा वचो देवाः सर्वे गत्वा पितामहम् ।	003a  
प्रणिपत्योचुरेकाग्राः प्रसाद्यैनं महर्षिभिः ॥	003c  
त्वया यत्कथितं देव त्रिदशारिनिबर्हणे ।	004a  
तथा तत्कृतमस्माभिः प्रसन्नश्च वृषध्वजः ॥	004c  
रथश्च विहितोऽस्माभिर्विचित्रायुधसंवृतः ।	005a  
सारथिं च न जानीमः कः स्यात्तस्मिन्रथोत्तमे ॥	005c  
तस्माद्विधीयतां कश्चित्सारथिर्देवसत्तम ।	006a  
सफलां तां गिरं देव कर्तुमर्हसि नो विभो ।	006c  
एवमस्मासु हि पुरा भगवन्नुक्तवानसि ॥	006e  
सदैव युक्तो रथसत्तमो वै दुराधर्षो द्रावणः शात्रवाणाम् ।	007a  
पिनाकधन्वा विहितोऽत्र योद्धा विभीषयन्दानवानुद्यतोऽसौ ॥	007c  
तथैव वेदाश्च हया रथाग्र्य धरा सशैला च रथो महात्मनः ।	008a  
नक्षत्रवंशानुगतो वरूथी यस्मिन्योद्धा सारथिनाऽभिरक्ष्यः ॥	008c  
तत्र सारथिरेष्टव्यः सर्वैरेतैर्विशेषवान् ॥	009ac  
तं प्रविष्टा रथं देवा रथयोद्धारमेव च ।	010a  
कवचानि च शस्त्राणि कार्मुकं च पितामह ॥	010c  
त्वामृते सारथिं तत्र नान्यं पश्यामहे वयम् ।	011a  
त्वं हि सर्वैर्गणैर्युक्तोदेवताभ्योऽधिकः प्रभो ॥	011c  
त्वं देव शक्तो लोकेश नियन्तुं प्रद्रुतानिमान् ।	012a  
वेदांश्च सोपनिषदः सारथिर्भव नः स्वयम् ॥	012c  
योद्धुं बलेन वीर्येण सत्वेन विनयेन च ।	013a  
अधिकःसारथिःकार्यो नास्ति चान्योऽधिको भवात् ॥	013c  
स भवांस्तारयत्वस्मान्कुरु सारथ्यमव्यय ।	014a  
भवानभ्यधिकस्त्वत्तो नान्योस्ति भविता त्विह ॥	014c  
त्वं हि देवेश सर्वैस्तु विशिष्टो वदतां वर ।	015a  
तं रथं त्वं समारुह्य संयच्छ परमान्हयान् ॥	015c  
तव प्रसादाद्वध्येयुर्देव दैवतकण्टकाः ।	016a  
स नो रक्ष महाबाहो दैत्येभ्यो महतो भयात् ॥	016c  
त्वं हि नो गतिरव्यग्र त्वं नो गोप्ता महाव्रत ।	017a  
त्वत्प्रसादात्सुराः सर्वे पूज्यन्ते त्रिदिवे प्रभो ॥	017c  
इति ते शिरसाऽगच्छंस्त्रिलोकेशं पितामहम् ।	018a  
देवाः प्रसादयामासुः सारथ्यायेति नः श्रुतम् ॥	018c  
ब्रह्मोवाच ।	019  
एवमेतत्सुरास्तथ्यं नान्यस्त्वभ्यधिको भवात् ।	019a  
सारथित्वं करिष्यामि शङ्करस्य महात्मनः ॥	019c  
सर्वथा रथिनः श्रेयान्कर्तव्यो रथसारथिः ।	020a  
तस्मादेतद्यथातत्त्वं ज्ञात्वा युष्मांश्च सङ्गतान् ।	020c  
संयच्छामि हयानेष विबुधाय कपर्दिने ॥	020e  
दुर्योधन उवाच ।	021  
एवमुक्त्वा जटाभारं संयम्य प्रपितामहः ।	021a  
परिधायाजिनं गाढं सन्यस्य च कमण्डलुम् ।	021c  
प्रतोदपाणिर्भगवानारुरोह रथं तदा ॥	021e  
सारथौ कल्पिते देवैरीशानस्य महात्मनः ।	022a  
तस्मिन्नारोहति रथं कल्पितं लोकसम्भृतम् ।	022c  
शिरोभिः पतिता भूमौ तुरगा वेदसम्भृताः ॥	022e  
उभाभ्यां लोकनाथाभ्यामास्थितं रथसत्तमम् ।	023a  
वोढुं न शक्ता वेदाश्वा जानुभ्यामपतन्महीम् ॥	023c  
अभीशुभिस्तु भगवानुद्यम्य च हयान्विभुः ।	024a  
अस्तु वीर्यं च शौर्यं च वेदाश्वानामिति प्रभुः ।	024c  
रथं सञ्चोदयामास देवानां प्रभुरव्ययः ॥	024e  
ततोऽधिरूढे वरदे रथं पशुपतिस्तदा ।	025a  
साधुसाध्विति देवेशं स्मयमानोऽभ्यभाषत ॥	025c  
याहि देव यतो दैत्याश्चोदयाश्वानरिन्दम ।	026a  
पश्य बाह्वोर्बलं मेऽद्य निघ्नतः शात्रवान्रणे ॥	026c  
ततोऽश्वांश्चोदयामास मनोमारुतरंहसः ।	027a  
पुराण्युद्दिश्य खस्थानि दानवानां तरस्विनाम् ॥	027c  
ततस्ते सहसोत्पत्य वेदाख्या रथवाजिनः ।	028a  
क्षणेन तेन दैत्यानां पुराणि प्रापयन्हरम् ॥	028c  
अथर्वाङ्गिरसौ चास्तां चक्ररक्षौ महात्मनः ।	029a  
अथाधिज्यं धनुः कृत्वा शर्वः सन्धाय तं शरम् ।	029c  
युक्त्वा पाशुपतास्त्रेण त्रिपुरं समचिन्तयत् ॥	029e  
तस्मिन्स्थिते ततो राजन्रुद्रे सज्जितकार्मुके ।	030a  
पुराणि तेन कालेन जग्मुरेकत्वमाशु वै ॥	030c  
एकीभावं गते चैव त्रिपुरत्वमुपागते ।	031a  
बभूव तुमुलो हर्षो देवतानां महात्मनाम् ॥	031c  
ततो देवगुणाः सर्वे सिद्धाश्च परमर्षयः ।	032a  
जयेति वाचो मुमुचुः संस्तुवन्तो महेश्वरम् ॥	032c  
ततोऽग्रतः प्रादुरभूत्त्रिपुरं जघ्नुषोऽसुरान् ।	033a  
अनिर्देश्याग्र्यवपुषो देवस्यासह्यतेजसः ॥	033c  
त्रीणि दृष्ट्वैव संस्थानि पुराण्यथ पिनाकधृत् ।	034a  
स तद्विकृष्य भगवान्दिव्यं लोकेश्वरो धनुः ।	034c  
त्रैलोक्यसारं तमिषुं मुमोच त्रिपुरं प्रति ॥	034e  
एकबाणेन तं देवस्त्रिपुरं परमेश्वरः ।	035a  
निजघ्ने सासुरगणं देवदेवो महेश्वरः ॥	035c  
बाणतेजोग्निदग्धं तद्विप्रकीर्णं सहस्रधा ।	036a  
महदार्तस्वरं कृत्वा नावशेषमुपागतम् ।	036c  
मद्रेश सासुरगणं प्रापतत्पश्चिमार्णवे ॥	036e  
एवं हि त्रिपुरं दग्धं दानवाश्चाप्यशेषतः ।	037a  
महेश्वरेण क्रुद्धेन त्रैलोक्यस्य हितैषिणा ॥	037c  
स चात्मक्रोधजो विह्निर्दहेत्युक्तो निवारितः ।	038a  
त्रैलोक्यमविशेषेण पुनर्दग्धुं प्रचक्रमे ॥	038c  
कालाग्निमिव निर्दग्धुमुत्थितं तं पुनः पुनः ।	039a  
माकार्षीर्भस्मासाल्लोकानिति त्र्यक्षोऽब्रवीद्वचः ॥	039c  
ततः प्रकृतिमापन्ना देवलोकास्तथर्षयः ।	040a  
तुष्टुवुर्वाग्भिरग्य्राभिः स्थाणुं त्रिपुरवैरिणम् ॥	040c  
तेऽनुज्ञाता भगवता सर्वे जग्मुर्यथागतम् ।	041a  
कृतकामाः प्रसन्नेन प्रजापतिमुखाः सुराः ॥	041c  
एवं रुद्रस्य कृतवान्सारथ्यं तु पितामहः ।	042a  
संयच्छ तुरगानस्य राधेयस्य महात्मनः ॥	042c  
त्वं हि कृष्णाच्च कर्णाच्च फल्गुनाच्च गुणाधिकः ।	043a  
बलतो रूपतो योगादस्त्रसम्पद एव च ॥	043c  
समासक्तं महीपाल कुरु मे हितमीप्सितम् ।	044a  
युद्धे ह्ययं रुद्रकल्पस्त्वं च ब्रह्मसमोऽनघ ।	044c  
तस्माच्छक्तौ युवां जेतुं मच्छत्रून्दिवि वा सुरान् ॥	044e  
स यथा शल्य कर्णोऽयं श्वेताश्वं कृष्णसारथिम् ।	045a  
प्रमथ्य हन्यात्कौन्तेयं तथा नीतिर्विधीयताम् ॥	045c  
त्वयि राज्यं सुखं चैव जीवितं जयमेव च ।	046a  
समासक्तं महीपाल कुरु मे हितमीप्सितम् ॥	046c  
संयच्छास्य हयान्राजन्मत्प्रियार्थं परन्तप ॥ ॥	047ac  
	
इति श्रीमन्महाभारते कर्णपर्वणि सप्तविंशोऽध्यायः ॥ 27 ॥
