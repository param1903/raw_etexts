अध्यायः 047

सङ्कुलयुद्धम् ॥ 1 ॥

सञ्जय उवाच ।	001  
क्षत्रियास्ते महाराज परस्परवधैषिणः ।	001a  
अन्योन्यं समरे जघ्नुः कृतवैरा महौजसः ॥	001c  
रथौघाश्च हयौघाश्च नरौघाश्च समन्ततः ।	002a  
गजौघाश्च महाराज संसक्ताश्च परस्परम् ॥	002c  
गदानां परिघाणां च शक्तीनां च परस्परम् ।	003a  
प्रासानां भिण्डिपालानां मुसुण्ठीनां च सर्वशः ॥	003c  
सम्पातं चानुपश्याम सङ्ग्रामे भृशदारुणे ।	004a  
शलभा इव सम्पेतुः शरवृष्ट्यः समन्ततः ॥	004c  
नागान्नागाः समासाद्य व्यधमन्त परस्परम् ।	005a  
हया हयांश्च समरे रथिनो रथिनस्तथा ॥	005c  
पत्तयः पत्तिसङ्घांश्च हयसङ्घांश्च पत्तयः ।	006a  
पत्तयो रथमातङ्गान्रथा हस्त्यश्वमेव च ।	006c  
नागाश्च समरे त्र्यङ्गं ममृदुः शीघ्रगा नृप ॥	006e  
वध्यतां तत्र शूराणां क्रोशतां च परस्परम् ।	007a  
घोरमायोधनं जज्ञे पशूनां घातने यथा ॥	007c  
रुधिरेण समास्तीर्णा बभौ भारत मेदिनी ।	008a  
शक्रगोपगणाकीर्णा प्रावृषीव वसुन्धरा ॥	008c  
यथा वा वाससी शुक्ले महारजनरञ्जिते ।	009a  
बिभ्रती युवती श्यामा तद्वदासीद्वसुन्धरा ॥	009c  
\'बद्धचूडामणिधरैः शिरोभिश्चारुकुण्डलैः ।	010a  
उज्झितैर्वृषभाक्षाणां भ्राजते स्म वसुन्धरा\' ॥	010c  
शशशोणितदिग्धेव शातकुम्भमयीव च ।	011a  
\'भूर्बभौ भरतश्रेष्ठ शान्तार्चिर्भिरिवानलैः ॥\'	011c  
छिन्नानां चोत्तमाङ्गानां बाहूनां चोरुभिः सह ।	012a  
कुण्डलानां पिनद्धानां भूषणानां च भारत ॥	012c  
निष्काणां हेमसूत्राणां शरीराणां च धन्विनाम् ।	013a  
चर्मणां सपताकानां सङ्घास्तत्रापतन्भुवि ।	013c  
\'अगम्यकल्पा पृथिवी सर्वतो भृशकर्दमा\' ॥	013e  
गजा गजान्समासाद्य विषाणैरार्दयन्नृप ।	014a  
विषाणाग्रहतास्तत्र भ्राजन्ते द्विरदोत्तमाः ।	014c  
रुधिरेणावसिक्ताङ्गा गैरिकप्रस्रवा इव ।	014e  
\'प्रावृट्काले महाराज मेघा इव सविद्युतः\' ॥	014g  
स्यन्दमाना यथा भान्ति पर्वता धातुमण्डिताः ।	015a  
\'तथा रेजू रणे नागा रुधिरेण समाप्लुताः\' ॥	015c  
तोमरान्सादिभिर्मुक्तान्प्रतिमानस्थितान्बहून् ।	016a  
हस्तैरुद्धृत्य तान्नागा बभञ्जुश्चापरे रणे ॥	016c  
नाराचैश्छिन्नवर्माणो भ्राजन्ते स्म गजोत्तमाः ।	017a  
हिमागमे यथा राजन्व्यभ्रा इव महीधराः ॥	017c  
शरैः कनकपुङ्खैश्च चिता रेर्जुर्गजोत्तमाः ।	018a  
उल्काभिः सम्प्रदीप्ताग्राः पर्वता इव भारत ॥	018c  
केचिदभ्याहता नागैर्नागा नगवरोपमाः ।	019a  
न चेलुः समरात्तस्माच्छिन्नपक्षा इवाद्रयः ॥	019c  
अपरे प्राद्रवन्नागाः शरार्ता व्रणपीडिताः ।	020a  
प्रतिमानैश्च कुम्भैश्च पेतुरुर्व्यां महाहवे ॥	020c  
निषेदुः सिंहवच्चान्ये नदन्तो भैरवान्रवान् ।	021a  
वेमुश्च बहवो राजंश्चुक्रुशुश्चापरे गजाः ॥	021c  
हयाश्च निहता बाणैर्हेमभाण्डविभूषिताः ।	022a  
निषेदुश्चैव मम्लुश्च बभ्रमुश्च दिशो दश ॥	022c  
अपरे क्लिश्यमानाश्च व्यवेष्टन्त महीतले ।	023a  
भावान्बहुविधांश्चक्रुस्ताडिताः शरतोमरैः ॥	023c  
नरास्तु निहता भूमौ कूजन्तस्तत्र मारिष ।	024a  
दृष्ट्वा च बान्धवानन्ये पितॄनन्ये पितामहान् ॥	024c  
धावमानान्परांश्चान्ये दृष्ट्वान्ये तत्र भारत ।	025a  
ख्यातानि गोत्रनामानि शशंसुरितरेतरम् ॥	025c  
तेषां छिन्ना महाराज भुजाः कनकभूषणाः ।	026a  
उद्वेष्टन्ते विवेष्टन्ते भ्रमन्ति ह्युत्पतन्ति च ॥	026c  
निपतन्ति तथैवान्ये स्फुरन्ति च सहस्रशः ।	027a  
वेगांश्चान्ये रमे चक्रुः पञ्चास्या इव पन्नगाः ॥	027c  
ते भुजा भोगिभोगाभाश्चन्दनाक्ता विशाम्पते ।	028a  
लोहितार्द्रा भृशं रेजुस्तपनीयध्वजा इव ॥	028c  
वर्तमाने तथा घोरे सङ्कुले सर्वतो दिशम् ।	029a  
अविज्ञाताः स्म युध्यन्ते विनिघ्नन्तः परस्परम् ॥	029c  
भौमेन रजसाकीर्णे शस्त्रसम्पातसङ्कुले ।	030a  
नैव स्वे न परे राजन्व्यज्ञायन्त तमोवृताः ॥	030c  
तथा तदभवद्युद्धं घोररूपं भयानकम् ।	031a  
लोहितोदा महानद्यः प्रसस्रुस्तत्र चासकृत् ॥	031c  
शीर्षपाषाणसञ्छन्नाः केशशैवलशाद्वलाः ।	032a  
अस्थिमीनसमाकीर्णा धनुःशरगदोडुपाः ॥	032c  
मांसशोणितपङ्किन्यो घोररूपाः सुदारुणाः ।	033a  
नदीः प्रवर्तयामासुः शोणितौघविवर्धिनीः ॥	033c  
भीरुवित्रासकारिण्यः शूराणां हर्षवर्धनाः ।	034a  
ता नद्यो घोररूपास्तु नयन्त्यो यमसादनम् ॥	034c  
अवगाढान्मज्जयन्त्यः क्षत्रस्याजनयन्भयम् ।	035a  
क्रव्यादानां नरव्याघ्र नर्दतां तत्रतत्र ह ॥	035c  
घोरमायोधनं जज्ञे प्रेतराजपुरोपमम् ।	036a  
उत्थितान्यगणेयानि कबन्धानि समन्ततः ॥	036c  
नृत्यन्ति वै भूतगणाः सुतृप्ता मांसशोणितैः ।	037a  
पीत्वा च शोणितं तत्र वसां भुक्त्वा च भारत ॥	037c  
मेदोमज्जावसामत्तास्तृप्ता मांसस्य चैव ह ।	038a  
धावमानाः स्म दृश्यन्ते काकगृध्रबकास्तथा ॥	038c  
शूरास्तु समरे राजन्भयं त्यक्त्वा सुदुस्त्यजम् ।	039a  
योधव्रतसमाख्याताश्चक्रुः कर्माण्यभीतवत् ॥	039c  
शरशक्तिसमाकीर्णे क्रव्यादगणसङ्कुले ।	040a  
व्यचरन्त रणे शूराः ख्यापयन्तः स्वपौरुषम् ॥	040c  
अन्योन्यं श्रावयन्ति स्म नामगोत्राणि भारत ।	041a  
पितृनामानि च रणे गोत्रनामानि वा विभो ॥	041c  
श्रावयाणाश्च बहवस्तत्र योधा विशाम्पते ।	042a  
अन्योन्यमवमृद्नन्तः शक्तितोमरपट्टसैः ॥	042c  
वर्तमाने तथा युद्धे घोररूपे सुदारुणे ।	043a  
व्यषीदत्कौरवी सेना भिन्ना नौरिव सागरे ॥ ॥	043c  

इति श्रीमन्महाभारते कर्णपर्वणि सप्तदशदिवसयुद्धे सप्तचत्वारिंशोऽध्यायः ॥ 47 ॥

8-47-4 वृष्ट्यः वृष्टयः ॥
