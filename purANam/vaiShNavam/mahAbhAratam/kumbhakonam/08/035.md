अध्यायः 035

शल्येन कर्णम्प्रति हंसकाकीयाख्यानकथनम् ॥ 1 ॥

सञ्जय उवाच ।	001  
मारिषाधिरथेः श्रुत्वा वाचो युद्धाभिनन्दिनः ।	001a  
शल्योऽब्रवीत्पुनः कर्णं निदर्शनमुदाहरन् ॥	001c  
जातोऽहं यज्वनां वंशे सङ्ग्रामेष्वनिवर्तिनाम् ।	002a  
राज्ञां मूर्धाभिषिक्तानां स्वयं धर्मपरायणः ॥	002c  
यथैव मत्तो मद्येन त्वं तथा लक्ष्यसे वृष ।	003a  
तथाऽद्य त्वां प्रमाद्यन्तं चिकित्सेयं सुहृत्तया ॥	003c  
इमां काकोपमां कर्ण प्रोच्यमानां निबोध मे ।	004a  
श्रुत्वा यथेष्टं कुर्यास्त्वं निहीन कुलपांसन ॥	004c  
नाहमात्मनि किञ्चिद्वै किल्बिषं कर्ण संस्मरे ।	005a  
येन मां त्वं महाबाहो हन्तुमिच्छस्यनागसम् ॥	005c  
अवश्यं तु मया वाच्यं बुद्ध्वा तव हिताहितम् ।	006a  
विशेषतो रथस्थेन राज्ञश्चैव हितैषिणा ॥	006c  
समं च विषमं चैव रथिनश्च बलाबलम् ।	007a  
श्रमः खेदश्च सततं हयानां रथिना सह ॥	007c  
आयुधस्य परिज्ञानं रुतं च मृगपक्षिणाम् ।	008a  
सारं चैवाप्यसारं च शल्यानां च प्रतिक्रिया ॥	008c  
अस्त्रयोगं च युद्धं च निमित्तानि तथैव च ।	009a  
सर्वमेतन्मया ज्ञेयं रथस्यास्य कुटुम्बिना ।	009c  
अतस्त्वां कथये कर्ण निदर्शनमिदं पुनः ॥	009e  
वैश्यः किल समुद्रान्ते प्रभूतधनधान्यवान् ।	010a  
यज्वा दानपतिः क्षान्तः स्वकर्मस्थोऽभवच्छुचिः ॥	010c  
बहुपुत्रः प्रियापत्यः सर्वभूतानुकम्पकः ।	011a  
राज्ञो धर्मप्रधानस्य राष्ट्रे वसति निर्भयः ॥	011c  
पुत्राणां तस्य बालानां कुमाराणां यशस्विनाम् ।	012a  
काको बहूनामभवदुच्छिष्टकृतभोजनः ॥	012c  
तस्मैसदा प्रयच्छन्ति वैश्यपुत्राः कुमारकाः ।	013a  
मांसोदनं दधि क्षीरं पायसं मधुसर्पिषी ॥	013c  
स चोच्छिष्टभृतः काको वैश्यपुत्रैः कुमारकैः ।	014a  
सदृशान्पक्षिणो दृप्तः श्रेयसश्चावमन्यते ॥	014c  
अथ हंसाः समुद्रान्ते प्रजग्मुरतिपातिनः ।	015a  
गरुडस्य गतौ तुल्याश्चक्राङ्गा हृष्टचेतसः ॥	015c  
कुमारकास्तदा हंसान्दृष्ट्वा काकमथाब्रुवन् ।	016a  
भवानेव विशिष्टोऽसि पतत्रिभ्यो विहङ्गम ॥	016c  
एतेऽतिपातिनः पश्य विहङ्गान्वियदाश्रितान् ।	017a  
एहि त्वमपि शक्तो हि कस्मान्न पतितं त्वया ॥	017c  
प्रतार्यमाणस्तैः सर्वैरल्पबुद्धिभिरण्डजः ।	018a  
तद्वचः सत्यमित्येव मौर्ख्याद्दर्पाच्च जज्ञिवान् ॥	018c  
तान्सोनुपत्य जिज्ञासुः क एषां श्रेष्ठभागिति ।	019a  
उच्छिष्टदर्पितः काको बहूनामेकपातिनाम् ॥	019c  
तेषां यं प्रवरं मेने हंसानां दूरपातिनाम् ।	020a  
स तमाह्वत दुर्बुद्धिः पताव इति पक्षिणम् ।	020c  
तच्छ्रुत्वा प्राहसन्हंसा ये तत्रासन्समागताः ॥	020e  
भाषतो बहु काकस्य बालिश्यात्पततां वराः ।	021a  
इदमूचुः स्म चक्राङ्गावचः काकं विहङ्गमाः ॥	021c  
हंसा ऊचुः ।	022  
वयं हंसाश्चरामेमां पृथिवीं मानसौकसः ।	022a  
पक्षिणां च वयं नित्यं दूरपातेन पूजिताः ॥	022c  
कथं हंसं नु बलिनं चक्राङ्गं दूरपातिनम् ।	023a  
काको भूत्वा निपतने समाह्वयसि दुर्मते ।	023c  
कथं त्वं पतिता काक सहास्माभिर्ब्रवीहि तत् ॥	023e  
अथ हंसवचो मूढः कुत्सयित्वा पुनः पुनः ।	024a  
प्रजगादोत्तरं काकः कत्थनो जातिलाघवात् ॥	024c  
काक उवाच ।	025  
शतमेकं च पातानां पतिताऽस्मि न संशयः ।	025a  
शतयोजनमेकैकं विचित्रं विविधं तथा ॥	025c  
उड्डीनमवडीनं च प्रडीनं डीनमेव च ।	026a  
निडीनमथ सण्डीनं तिर्यक्डीनगतानि च ॥	026c  
विडीनं परिडीनं च पराडीनं सुडीनकम् ।	027a  
अभिडीनं महाडीनं निर्डीनमतिडीनकम् ॥	027c  
अवडीनं प्रडीनं च सण्डीनं डीनडीनकम् ।	028a  
सण्डीनोड्डीनडीनं च पुनर्डीनविडीनकम् ॥	028c  
सम्पातं समुदीषं च ततोऽन्यद्व्यतिरिक्तकम् ।	029a  
गतागतं प्रतिगतं बह्वीश्च निकुलीनकाः ।	029c  
कर्ताऽस्मि मिषतां वोऽद्य ततो द्रक्ष्यथ मे बलम् ॥	029e  
तेषामन्यतमेनाहं पतिष्यामि विहायसम् ।	030a  
प्रदिशध्वं यथान्यायं केन हंसाः पताम्यहम् ॥	030c  
ते वै ध्रुवं विनिश्चित्य सम्पतध्वं मया सह ।	031a  
पातैरेभिः खलु खगाः पतितुं खे निराश्रये ॥	031c  
एवमुक्ते तु काकेन प्रहस्यैको विहङ्गमः ।	032a  
उवाच काकं राधेय वचनं तन्निबोध मे ॥	032c  
हंस उवाच ।	033  
शतमेकं च पातानां त्वं काक पतिता ध्रुवम् ।	033a  
एकमेव तु यं पातं विदुः सर्वे विहङ्गमाः ।	033c  
तमहं पतिता काक नान्यं जानामि कञ्चन ॥	033e  
काक उवाच ।	034  
पत त्वमपि तत्राशु येन पातेन मन्यसे ॥	034ac  
अथ काकं प्रजहसुर्ये तत्रासन्समागताः ।	035a  
कथमेकेन पातेन हंसः पातशतं जयेत् ।	035c  
एकेन वायस त्वैनं पातेनाभिभविष्यति ॥	035e  
हंसश्चोत्पतितः काको बलवानाशुविक्रमः ।	036a  
प्रपेततुः स्पर्धया च ततस्तौ हंसवायसौ ।	036c  
उपर्युपरि वेगेन समुद्रं मकरालयम् ॥	036e  
हंसस्त्वेकेन पातेन काकः पातशतेन च ।	037a  
स्पर्धिनौ सहितौ तूर्णं खमास्थाय तरस्विनौ ॥	037c  
हंसस्तु मृदुनैकेन विक्रान्तुमुपचक्रमे ।	038a  
पूर्वमेव तु वै काकः स तं तूर्णं प्रचक्रमे ॥	038c  
नात्यहीयत काकश्च मुहूर्तमिव सूतज ॥	039ac  
काकोपि हंसं चापल्याच्छीघ्रतां प्रतिदर्शयन् ।	040a  
वेगेनातीत्य तरसा पुनरेति मुहुर्मुहुः ॥	040c  
तुण्डेनाभ्यहनच्चैनं कुर्वन्नामापसव्यतः ।	041a  
रोरूयन्निव चाप्येनं समाह्वयति वै मुहुः ।	041c  
विसिस्मापयिषुः पातैर्दर्शयन्नात्मनः क्रियाम् ॥	041e  
अथ तानि विचित्राणि पतितानीतराणि च ।	042a  
दृष्ट्वा प्रमुदिताः काका विनेदुरधिकैः स्वरैः ॥	042c  
हंसाश्चापहसन्ति स्म प्रवदन्ति प्रियाणि च ।	043a  
कुर्वाणा विविधान्रावानिच्छन्तो जयमात्मनः ॥	043c  
उत्पत्योत्पत्य च प्राहुर्मुहूर्तमिति चेति च ।	044a  
वृक्षाग्रेभ्यः स्थलेभ्यश्च निपतन्त्युत्पतन्ति च ॥	044c  
अवमत्य च हंसं तमिदं काकोऽब्रवीद्वचः ।	045a  
योऽसावुत्पतितो हंसः सोऽसावेव प्रहीयते ॥	045c  
अथ हंसस्तु तच्छ्रुत्वा भाषितं पततांवरः ।	046a  
विगाह्य हंसो विक्षोभ्य प्रापतत्पश्चिमां दिशम् ॥	046c  
उपर्युपरि वेगेन सागरं मकरालयम् ।	047a  
बहुसत्वसमाकीर्णं वीचीभिर्भीमदर्शनम् ॥	047c  
अथाचिरेण राधेय काको वेगादहीयत ।	048a  
ततोऽतीव परिश्रान्तः कथञ्चिद्धंसमन्वगात् ॥	048c  
भीश्चैनमाविशत्तीव्रं काकं कर्ण विचेतसम् ।	049a  
द्वीपान्द्रुमान्वितान्पश्यन्विश्रमार्थं श्रमातुरः ।	049c  
निपतेयं क्कनु श्रान्त इति तस्मिञ्जलार्णवे ॥	049e  
अवगाह्य समुद्रोऽपि बहुसत्वगणालयः ।	050a  
महान्भूतशतोद्भासी नभसस्तु विशिष्यते ॥	050c  
गाम्भीर्यार्द्धि समुद्रस्य न विशेषं कुलाधम ।	051a  
दिशश्च नाम्भसां कर्ण समुद्रस्था विदुर्जनाः ।	051c  
विपश्चितोप्यपारत्वात्किं पुनः कर्ण वायसः ॥	051e  
अथ हंसोप्यतिक्रामन्मुहूर्तमिव दूरतः ।	052a  
अतिक्रम्य च चक्राङ्गः काकं तं समुदैक्षत ॥	052c  
शनकैः परिहीनं तं परिश्रान्तमचेतसम् ।	053a  
अवेक्षमाणस्तं काकं प्रत्यागम्य हसन्निव ॥	053c  
तं प्रहस्य च चक्राङ्गः काकं मन्दगतिं तदा ।	054a  
हीयमानमथो दृष्ट्वा हंसः प्राह यथार्थवत् ।	054c  
उज्जिहीर्षुर्निमज्जन्तं स्मरन्सत्पुरुषव्रतम् ॥	054e  
बहूनि पतितानि त्वमाचक्षाणो मुहुर्मुहुः ।	055a  
पतस्यव्याहरन्खेदं ततो गर्ह्यं प्रभाषसे ॥	055c  
किं नाम पतितं काक यत्त्वं पतसि साम्प्रतम् ।	056a  
जलं स्पृशसि पक्षाभ्यां तुण्डेन च पुनः पुनः ॥	056c  
प्रब्रूहि कतमोऽयं ते पातो वर्तति वायस ।	057a  
एह्येहि काक शीघ्रं त्वमेष त्वां परिपालये ॥	057c  
स पक्षाभ्यां स्पृशन्नार्तस्तुण्डेन च जलं तदा ।	058a  
काको दृढं परिश्रान्तः सहसा निपपात ह ॥	058c  
सागराम्भसि तं दृष्ट्वा पततन्तं दीनचेतसम् ।	059a  
म्रियमाणमिदं वाक्यं हंसः काकमुवाच ह ॥	059c  
शतमेकं च पातानां पताम्यहमिति स्म ह ।	060a  
श्लाघन्नात्मानमद्य त्वं काक भाषितवानसि ॥	060c  
स त्वमेकशतं पातं पतन्नभ्यधिको मया ।	061a  
कथमेवं परिश्रान्तः पतितोऽसि महार्णवे ॥	061c  
प्रत्युवाच ततः काकः सीदमान इदं वचः ।	062a  
उपरीतं तदा हंसं प्रसमीक्ष्य प्रसादयन् ॥	062c  
उच्छिष्टान्नेन पुष्टोऽहं दर्पोत्सिक्तः कुसत्वतः ।	063a  
सुपर्ण इव चात्मानं ज्ञातवान्पुत्रलाघवात् ॥	063c  
शरणं त्वां प्रपन्नोऽहमुदकान्तमवाप्नुयाम् ।	064a  
हंसेदानीं परिश्रान्तमापदो मां समुद्धर ॥	064c  
यदि नाम पुनर्जीवन्गच्छेयं स्वं निवेशनम् ।	065a  
नैनं पुनर्हीनमपि क्षेप्ताऽहं खे विचारिणम् ॥	065c  
तमेवं करुणं दीनं विलपन्तमचेतसम् ।	066a  
काककाकेति वाशन्तं निमज्जन्तं महार्णवे ।	066c  
कृपयाऽभिपरीतो वै कृपां चक्रे दुरात्मनि ॥	066e  
अथ तं पततं दीनं जलक्लिन्नमचेतनम् ।	067a  
पद्भ्यामुत्क्षिप्य वेपन्तं पृष्ठमारो पयत्तदा ॥	067c  
स हंसः पृष्ठमारोप्य काकं कर्ण विचेतसम् ।	068a  
अविस्मयंस्तदा कर्ण पुनरेव समानयत् ।	068c  
तमेव देशं तरसा स्पर्धया पेततुर्यतः ॥	068e  
उत्सृज्य त्वब्रवीन्मैवं पुनः कार्यं त्वयेति ह ।	069a  
स्थाप्य चैनं पुनर्द्वीपे समाश्वस्य च विक्लवम् ।	069c  
गतो यथेप्सितं देशं हंसो मन इवाशुगः ॥	069e  
एवमुच्छिष्टपुष्टः स काकोऽहंसपराजितः ।	070a  
बलं वीर्यं महत्कर्ण त्यक्त्वा क्षान्तिमुपागतः ॥	070c  
उच्छिष्टभोजनः काको यथा वैश्यकुले पुरा ।	071a  
एवं त्वमुच्छिष्टभृतो धार्तराष्ट्रैर्न संशयः ॥	071c  
सदृशाञ्श्रेयसश्चापि सर्वान्कर्णावमन्यसे ।	072a  
द्रोणद्रौणिकृपैर्गुप्तो भीष्मेणान्यैश्च कौरवैः ॥	072c  
विराटनगरे पार्थमेकं किं नावधीस्तदा ।	073a  
यत्र व्यस्ताः समस्ताश्च निर्जिताः स्थ किरीटिना ।	073c  
सृगाला इव सिंहेन क्व ते वीर्यं तदा गतम् ॥	073e  
भ्रातरं निहतं दृष्ट्वा समरे सव्यसाचिना ।	074a  
पश्यतां कुरवीराणां प्रथमं त्वं पलायितः ॥	074c  
तथा द्वैतवने कर्ण गन्धर्वैः समभिद्रुतान् ।	075a  
कुरून्सदारानुत्सृज्य त्वमेवाग्रे पलायितः ॥	075c  
हत्वा जित्वा च गन्धर्वांश्चित्रसेनमुखान्रणे ।	076a  
कर्ण दुर्योधनं पार्थः सभ्रातृकममोक्षयत् ॥	076c  
पुनः प्रभावः पार्थस्य पुराणः केशवस्य च ।	077a  
कथितः कर्ण रामेण सभायां कुरुसंसदि ॥	077c  
सततं च त्वमश्रौषीर्वचनं द्रोणभीष्मयोः ।	078a  
अवध्यौ वदतोः कृष्णौ सन्निधौ च महीक्षिताम् ॥	078c  
कियन्तं तत्र वक्ष्यामि येनयेन धनञ्जयः ।	079a  
त्वत्तोऽतिरिक्तः सर्वेभ्यो भूतेभ्यो ब्राह्मणो यथा ॥	079c  
इदानीमेव द्रष्टासि प्रधाने स्यन्दने स्थितौ ।	080a  
पुत्रं च वसुदेवस्य कुन्तीपुत्रं च पाण्डवम् ॥	080c  
यथाऽश्रयत चक्राङ्गं वायसो बुद्धिमास्थितः ।	081a  
तथाश्रयस्व वार्ष्णेयं पाण्डवं च धनञ्जयम् ॥	081c  
यदा त्वं युधि विक्रान्तौ वासुदेवधनञ्जयौ ।	082a  
द्रष्टास्येकरथे कर्ण तदा नैवं वदिष्यसि ॥	082c  
यदा शरशतैः पार्थो दर्पं तव वधिष्यति ।	083a  
तदा त्वमन्तरं द्रष्टा आत्मनश्चार्जुनस्य च ॥	083c  
देवासुरमनुष्येषु प्रख्यातौ यौ नरोत्तमौ ।	084a  
तौ मावमंस्था मौर्ख्यात्त्वं स्वद्योत इव रोचनौ ॥	084c  
सूर्याचन्द्रमसौ यद्वत्तद्वदर्जुनकेशवौ ।	085a  
प्रकाश्येनाभिविख्यातौ त्वं तु खद्योतवन्नृषु ॥	085c  
एवं विद्वन्मावमंस्थाः सूतपुत्राच्युतार्जुनौ ।	086a  
नरसिंहौ नरश्वा त्वं जोषमास्स्व विकत्थसे ॥ ॥	086c  

इति श्रीमन्महाभारते कर्णपर्वणि पञ्चत्रिंशोऽध्यायः ॥ 35 ॥

8-35-8 रुतं जयपराजयसूचकम् ॥ 8-35-9 निमित्तानि दिव्यान्तरिक्षभौमानि ग्रहाद्यानुकूल्यप्रातिकूल्यादीनि । निदर्शनं दृष्टान्तम् ॥ 8-35-15 अतिपातिनः गत्यतिशयगामिनः । चक्राङ्गाः मानसचारिणः ॥ 8-35-16 पतत्रिभ्योऽन्येभ्यः प्रतार्यमाणोऽन्यथाप्रत्याय्यमानः ॥ 8-35-19 श्रेष्ठभाक् श्रेष्ठं अङ्गं भजते ॥ 8-35-20 पतावः गच्छावः ॥ 8-35-29 मिषतां पश्यताम् ॥ 8-35-30 केन पातेन ॥ 8-35-33 एकं मुख्यम् ॥ 8-35-35 कथमेकेन पातेन जयेम शतपातिनम् । एकेनैव स यात्वेनं पातेनाभिविष्यसि इति ट.पाठः ॥
