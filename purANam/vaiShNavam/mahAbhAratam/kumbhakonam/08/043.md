अध्यायः 043

सङ्कुलयुद्धम् ॥ 1 ॥

धृतराष्ट्र उवाच ।	001  
युक्तं प्रविश्य पार्थानां सैन्यं कुर्वञ्जनक्षयम् ।	001a  
कर्णो राजानमभ्येत्य तन्ममाचक्ष्व सञ्जय ॥	001c  
के च प्रवीराः पार्थानां युधि कर्णमवारयन् ।	002a  
कांश्च प्रमथ्याधिरथिर्युधिष्ठिरमपीडयत् ॥	002c  
सञ्जय उवाच ।	003  
धृष्टद्युम्नमुखान्पार्थान्दृष्ट्वा कर्णो व्यवस्थितान् ।	003a  
समभ्यधावत्त्वरितः पाञ्चालाञ्छत्रुकर्शनः ॥	003c  
तं तूर्णमभिधावन्तं पाञ्चाला जितकाशिनः ।	004a  
प्रत्युद्ययुर्महात्मानं हंसाः सर इवोष्णगे ॥	004c  
ततः शङ्खसहस्राणां निःस्वनो हृदयङ्गमः ।	005a  
प्रादुरासीदुभयतो भेरीशब्दश्च दारुणः ॥	005c  
नानाबाणनिनादश्च द्विपाश्वरथनिःस्वनः ।	006a  
सिंहनादश्च वीराणामभवद्दारुणस्तदा ॥	006c  
साद्रिद्रुमार्णवा भूमिः सवाताम्बुदमम्बरम् ।	007a  
सार्केन्दुग्रहनक्षत्रा द्यौश्च व्यक्तं विघूर्णिता ॥	007c  
इति भूतानि तं शब्दं मेनिरे ते च विव्यथुः ।	008a  
यानि चाप्यल्पसत्वानि प्रायस्तानि मृतानि वै ॥	008c  
अथ कर्णो भृशं क्रुद्धः शीघ्रमस्त्रमुदीरयन् ।	009a  
जघान पाण्डवीं सेनामासुरीं मघवानिव ॥	009c  
स पाण्डवबलं कर्णः प्रविश्य विसृजञ्छरान् ।	010a  
प्रभद्रकाणां प्रवरानहनत्सप्तसप्ततिम् ॥	010c  
ततः सुपुङ्खैर्निशितैरथ श्रष्ठो रथेषुभिः ।	011a  
अवधीत्पञ्चविंशत्या पाञ्चालान्पञ्चविंशतिम् ॥	011c  
सुवर्णपुङ्खैर्नाराचैः परकायविदारणैः ।	012a  
चेदिकानवधीद्वीरः शतशोऽथ सहस्रशः ॥	012c  
तं तथा समरे कर्म कुर्वाणमतिमानुषम् ।	013a  
परिवव्रुर्महाराज पाञ्चालानां रथव्रजाः ॥	013c  
ततः सन्धाय विशिखान्पञ्च भारत दुःसहान् ।	014a  
पाञ्चालानवधीत्पञ्च कर्णो वैकर्तनो वृषः ॥	014c  
भानुदेवं चित्रसेनं सेनाबिन्दुं च भारत ।	015a  
तपनं शूरसेनं च पाञ्चालानहनद्रणे ॥	015c  
पाञ्चालेषु च शूरेषु वध्यमानेषु सायकैः ।	016a  
हाहाकारो महानासीत्पाञ्चालानां महाहवे ॥	016c  
तेषां सङ्क्रीडमानानां हाहाकारं प्रकुर्वताम् ।	017a  
पुनरेव च तान्कर्णो जघानाशु पतत्त्रिभिः ॥	017c  
चक्ररक्षौ तु कर्णस्य पुत्रौ मारिष दुर्जयौ ।	018a  
सुषेणः सत्यसेनश्च त्यक्त्वा प्राणानयुध्यताम् ॥	018c  
पृष्ठगोप्ता तु कर्णस्य ज्येष्ठः पुत्रो महारथः ।	019a  
वृषसेनोऽन्वयात्कर्णं पृष्ठतः परिपालयन् ॥	019c  
धृष्टद्युम्नः सात्यकिश्च द्रौपदेया वृकोदरः ।	020a  
जनमेजयः शिखण्डी च प्रवीराश्च प्रभद्रकाः ॥	020c  
चेदिकेकयपाञ्चाला यमौ मात्स्याश्च दंशिताः ।	021a  
समभ्यधावन्राधेयं जिघांसन्तः प्रहारिणम् ॥	021c  
त एनं विविधैः शस्त्रैः शरधाराभिरेव च ।	022a  
अभ्यवर्षन्विमर्दन्तं प्रावृषीवाम्बुदा गिरिम् ॥	022c  
पितरं तु परीप्सन्तः कर्णपुत्राः प्रहारिणः ।	023a  
त्वदीयाश्चापरे राजन्वीरा वीरानवारयन् ॥	023c  
सुषेणो भीमसेनस्य च्छित्त्वा भल्लेन कार्मुकम् ।	024a  
नाराचैः सप्तबिर्विद्ध्वा हृदि भीमं ननाद ह ॥	024c  
अथान्यद्वनुरादाय सुदृढं भीमविक्रमः ।	025a  
सज्यं वृकोदरः कृत्वा सुषेणस्याच्छिनद्धनुः ॥	025c  
विव्याध चैनं दशभिः क्रुद्धो नृत्यन्निवेषुभिः ।	026a  
कर्णं च तूर्णं विव्याध त्रिसप्तत्या शितैः शरैः ॥	026c  
सत्यसेनं च दशभिः साश्वसूतायुधध्वजम् ।	027a  
पश्यतां सुहृदां मध्ये कर्णपुत्रमपातयत् ॥	027c  
क्षुरप्रणुन्नं तत्तस्य शिरश्चन्द्रनिभाननम् ।	028a  
शुभदर्शनमेवासीन्नालभ्रष्टमिवाम्बुजम् ॥	028c  
हत्वा कर्णसुतं भीमस्तावकान्पुनरार्दयत् ।	029a  
कृपहार्दिक्ययोश्छित्त्वा चापौ तावप्यथार्दयत् ॥	029c  
दुःशासनं त्रिभिर्विद्ध्वा शकुनिं षड्भिरायसैः ।	030a  
उलूकं च पतत्रिं च चकार विरथावुभौ ॥	030c  
हे सुषेण हतोऽसीति ब्रुवन्नादत्त सायकम् ।	031a  
तमस्य कर्णश्चिच्छेद त्रिभिश्चैनमताडयत् ॥	031c  
अथान्यं परिजग्राह सुपर्वाणं सुतेजनम् ।	032a  
सुषेणायासृजद्भीमस्तमप्यस्याच्छिनद्वृषः ॥	032c  
पुनः कर्णस्त्रिसप्तत्या भीमसेनमथेषुभिः ।	033a  
पुत्रं परीप्सन्विव्याध क्रुद्धः शत्रुजिघांसया ॥	033c  
सुषेणस्तु धनुर्गृह्य भारसाधनमुत्तमम् ।	034a  
नकुलम्पञ्चभिर्बाणैर्बाह्वोरुरसि चार्पयत् ॥	034c  
नकुलस्तं तु विंशत्या विद्व्वा भारसहैर्दृढैः ।	035a  
ननाद बलवन्नादं कर्णस्य भयमादधत् ॥	035c  
तं सुषेणो महाराज विद्ध्वा दशभिराशुगैः ।	036a  
चिच्छेद च धनुः शीघ्रं क्षुरप्रेण महारथः ॥	036c  
अथान्यद्धनुरादाय नकुलः क्रोधमूर्च्छितः ।	037a  
सुषेणं नवभिर्बाणैर्वारयामास संयुगे ॥	037c  
स तु बाणैर्दिशो राजन्नाच्छाद्य परवीरहा ॥	038a  
आजघ्ने सारथिं चास्य सुषेणं च ततस्त्रिभिः ।	038c  
चिच्छेद चास्य सुदृढं धनुर्भल्लैस्त्रिभिस्त्रिधा ॥	038e  
अथान्यद्धनुरादाय सुषेणः क्रोधमूर्च्छितः ।	039a  
आविध्यन्नकुलं षष्ट्या सहदेवं च सप्तभिः ॥	039c  
तद्युद्धं सुमहद्धोरमासीद्देवासुरोपमम् ।	040a  
निघ्नतां सायकैस्तूर्णमन्योन्यस्य वधं प्रति ॥	040c  
सात्यकिर्वृषसेनं तु विद्ध्वा सप्तभिरायसैः ।	041a  
\'पुनर्विव्याध सप्तत्या सारथिं च त्रिभिः शितैः ॥	041c  
वृषसेनस्तु शैनेयं शरेणानतपर्वणा ।	042a  
आजघान महाराज शङ्खदेशे महारथम् ॥	042c  
शैनेयो वृषसेनेन पत्रिणा परिपीडितः ।	043a  
कोपं चक्रे महाराज क्रुद्धो वेगं च दारुणम् ॥	043c  
जग्राहेषुवरान्वीरः शीघ्रं वै दश पञ्च च ।	044a  
सात्यकिर्वृषसेनस्य सूतं हत्वा त्रिभिः शरैः\' ॥	044c  
धनुश्चिच्छेद भल्लेन जघानाश्वांश्च सप्तभिः ।	045a  
ध्वजमेकेषुणोन्मथ्य त्रिभिश्तं हृद्यताडयत् ॥	045c  
अथावसन्नः स्वरथे मुहूर्तात्पुनरुत्थितः ।	046a  
स रणे युयुधानेन विसूताश्वरथध्वजः ।	046c  
कृतो जिघांसुः शैनेयं खड्गचर्मधृगभ्ययात् ॥	046e  
तस्य चापततः शीघ्रं वृषसेनस्य सात्यकिः ।	047a  
वाराहकर्णैर्दशभिरविध्यदसिचर्मणी ॥	047c  
दुःशासनस्तु तं दृष्ट्वा विरथं व्यायुधं कृतम् ।	048a  
आरोप्य स्वरथं तूर्णमपोवाह रथान्तरम् ॥	048c  
अथान्यं रथमास्थाय वृषसेनो महारथः ।	049a  
द्रौपदेयांस्त्रिसप्तत्या युयुधानं च पञ्चभिः ॥	049c  
भीमसेनं चतुःषष्ट्या सहदेवं च पञ्चभिः ।	050a  
नकुलं त्रिंशता बाणैः शतानीकं च सप्तभिः ॥	050c  
शिखण्डिनं च दशभिर्धर्मराजं शतेन च ।	051a  
एतांश्चान्यांश्च राजेन्द्र प्रवीराञ्चयगृद्धिनः ॥	051c  
अभ्यर्दयन्महेष्वासः कर्णपुत्रो विशाम्पते ।	052a  
कर्णस्य युधि दुर्धर्षस्ततः पृष्ठमपालयत् ॥	052c  
युयुधानं च राधेयो नवैर्नवभिरायसैः ।	053a  
विसूताश्वरथं कृत्वा ललाटे त्रिभिरार्पयत् ॥	053c  
स त्वन्यं रथमास्थाय विधिवत्कल्पितं पुनः ।	054a  
युयुधे पाण्डुभिः सार्धं कर्णस्य व्यधमद्बलम् ॥	054c  
धृष्टद्युम्नस्ततः कर्णमविध्यद्दशभिः शरैः ।	055a  
द्रौपदेयास्त्रिसप्तत्या युयुधानस्तु सप्तभिः ॥	055c  
भीमसेनश्चतुःषष्ट्या सहदेवश्च सप्तिभिः ।	056a  
नकुलस्त्रिंशता बाणैः शतानीकस्तु सप्तभिः ॥	056c  
शिखण्डी दशभिर्वीरो धर्मराजः शतेन तु ।	057a  
एते चान्ये च राजेन्द्र प्रवीरा जयगृद्धिनः ।	057c  
अभ्यर्दयन्महेष्वासं सूतपुत्रं महामृधे ॥	057e  
तान्सूतपुत्रो विशिखैर्दशभिर्दशभिः शरैः ।	058a  
रथेनानुचरन्वीरः प्रत्यविध्यदरिन्दमः ।	058c  
\'सात्यकिं भीमसेनं च धृष्टद्युम्नं शिखण्डिनम् ।	059a  
द्रौपदेयांश्च संरब्धान्यतमानान्महारथान् ॥	059c  
पश्यतां सर्वसैन्यानामथैनान्सूतनन्दनः ।	060a  
विरथान्रथिनः श्रेष्ठान्निमेषार्धाच्चकार ह ॥	060c  
अमोघत्वाच्च बाणानां भूतसङ्घा विसिष्मयुः\' ॥	061ac  
तत्रास्त्रवीर्यं कर्णस्य लाघवं च महात्मनः ।	062a  
अपश्याम महाभाग तदद्भुतमिवाभवत् ॥	062c  
न ह्याददानं ददृशुः सन्दधानं च सायकान् ।	063a  
विमुञ्चन्तं च संरम्भादपश्यन्नैव तं जनाः ॥	063c  
प्रतीच्यां दिशि तं दृष्ट्वा प्राच्यां पश्याम लाघवात् ।	064a  
न च पश्याम राजेन्द्र क्व नु कर्णो व्यतिष्ठत ॥	064c  
इषूनेवास्य पश्यामो विनिकीर्णाऽन्समन्ततः ।	065a  
छादयानान्दिशो राजञ्शलभानामिव व्रजान् ॥	065c  
तस्य तैरिषुभिस्त्रीक्ष्णैः सम्पतद्भिः सहस्रशः ।	066a  
मरीचिभिरिवोष्णांशोः शरैः सन्नतपर्वभिः ॥	066c  
व्याप्ताः सर्वा दिशो राजन्योधाश्च ददृशुस्तदा ।	067a  
शरैः संवृतमाकाशं तत्राभ्रैरिव चाभवत् ॥	067c  
द्यौर्वियद्भूर्दिशश्चैव प्रच्छन्ना निशितैः शरैः ।	068a  
अरुणाभ्रावृताकारं तस्मिन्देशे बभौ वियत् ॥	068c  
ततः पुनरमेयात्मा कर्णो राजा महारथः ।	069a  
न्यहनत्समरे योधान्योधवृत्तमनुष्ठितः ॥	069c  
नृत्यन्निव हि राधेयश्चापहस्तो रणाजिरे ।	070a  
यैर्विद्धः प्रत्यविद्ध्यत्तानेकैकं त्रिगुणैः शरैः ॥	070c  
शतैश्च दशभिश्चैतान्पुनर्विद्ध्वा ननाद च ।	071a  
साश्वसूतध्वजच्छत्रास्ततस्ते विवरं ददुः ॥	071c  
\'ते हन्यमानाः कर्णेन पलायन्त दिशो दश ।	072a  
नादयन्तो दिशः सर्वाः कर्मत्रस्ता विचेतसः\' ॥	072c  
तान्प्रमथ्य महेष्वासान्राधेयः शरवृष्टिभिः ।	073a  
राजानीकमसम्बाधं प्राविशच्छत्रुकर्शनः ॥	073c  
स रथांस्त्रिशतं हत्वा चेदीनामनिवर्तिनाम् ।	074a  
राधेयो निशितैर्बाणैस्ततोऽभ्यागाद्युधिष्ठिरम् ॥	074c  
\'ततस्ते विरथाः शूरा रथानन्यान्समास्थिताः ।	075a  
परिवव्रुर्महाराज धर्मपुत्रं युधिष्ठिरम्\' ॥	075c  
ततस्ते तु परे राजञ्छिखण्डी च ससात्यकिः ।	076a  
राधेयात्परिरक्षन्तो राजानं पर्यवारयन् ।	076c  
मुञ्चन्तो विविधान्बाणान्स्वर्णपुङ्खाञ्शिलाशितान् ॥	076e  
तथैव तावकाः सर्वे कर्णं दुर्वारणं रणे ।	077a  
यत्ताः शूरा महेष्वासाः पर्यरक्षन्त सर्वशः ॥	077c  
नानावादित्रघोषाश्च प्रादुरासन्विशाम्पते ।	078a  
सिंहनादश्च सञ्जज्ञे शूराणामभिगर्जताम् ॥	078c  
ततः पुनः समाजग्मुरभीताः कुरुपाण्डवाः ।	079a  
युधिष्ठिरमुखाः पार्थाः सूतपुत्रमुखा वयम् ॥ ॥	079c  

इति श्रीमन्महाभारते कर्णपर्वणि सप्तदशदिवसयुद्धे त्रिचत्वारिंशोऽध्यायः ॥ 43 ॥

8-43-1 अभ्येत्य यदकरोत्तन्ममाचक्ष्वेत्यन्वयः ॥ 8-43-22 विमर्दन्तं विमृद्रन्तम् ॥ 8-43-71 विवरं अन्तरं ददुः प्रसृता इत्यर्थः ॥
