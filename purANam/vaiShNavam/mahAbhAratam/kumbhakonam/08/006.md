अध्यायः 006

कर्णवधश्रवणानन्तरीयकधृतराष्ट्रप्रवृत्तिं पृष्टेन वैशम्पायनेन कर्णदुर्योधनस्तुतिनिन्दापूर्वकं सञ्जयम्प्रति कर्णार्जुनयुद्धकथनचोदनारूपधृतराष्ट्रप्रवृत्तिकथनम् ॥ 1 ॥

सञ्जय उवाच ।	001    
श्रिया कुलेन यशसा तपसा च श्रुतेन च ।	001a  
त्वामद्य सन्तो मन्यन्ते ययातिमिव नाहुषम् ॥	001c  
श्रुते महर्षिप्रतिमः कृतकृत्योऽसि पार्थिव ।	002a  
पर्यवस्थापयात्मानं मा विषादे मनः कृथाः ॥	002c  
धृतराष्ट्र उवाच ।	003    
दैवमेव परं मन्ये धिक्पौरुषमनर्थकम् ।	003a  
यत्र सालप्रतीकाशः कर्णोऽहन्यत संयुगे ॥	003c  
हत्वा युधिष्ठिरानीकं पाञ्चालानां रथव्रजान् ।	004a  
प्रताप्य शरवर्षेण दिशः सर्वा महारथः ॥	004c  
मोहयित्वा रणे पार्थान्वज्रहस्त इवासुरान् ।	005a  
स कथं निहतः शेते वायुरुग्ण इव द्रुमः ॥	005c  
शोकस्यान्तं न पश्यामि पारं जलनिधेरिव ।	006a  
चिन्ता मे वर्धतेऽतीव मुमूर्षा चापि जायते ॥	006c  
कर्णस्य निधनं श्रुत्वा विजयं फल्गुनस्य च ।	007a  
अश्रद्धेयमहं मन्ये वधं कर्णस्य सञ्जय ॥	007c  
वज्रसारमिदं नूनं हृदयं दुर्भिदं मम ।	008a  
यच्छ्रुत्वा पुरुषव्याघ्रं हतं कर्णं न दीर्यते ॥	008c  
आयुर्नूनं सुदीर्घं मे विहितं दैवतैः पुरा ।	009a  
यत्र कर्णं हतं श्रुत्वा जीवामीह सुदुःखितः ॥	009c  
धिग्जीवितमिदं चैव सुहृद्धीनस्य सञ्जय ।	010a  
अद्य चाहं दशामेतां गतः सञ्जय गर्हिताम् ।	010c  
कृपणं वर्तयिष्यामि शोच्यः सर्वस्य मन्दधीः ॥	010e   
अहमेव पुरा भूत्वा सर्वलोकस्य सत्कृतः ।	011a  
परिभूतः कथं सूत परैः शक्ष्यामि जीवितुम् ॥	011c  
दुःखाद्दुःखतरं मन्ये प्राप्तवानस्मि सञ्जय ।	012a  
भीष्मद्रोणवधेनैव कर्णस्य च महात्मनः ॥	012c  
नावशेषं प्रपश्यामि सूतपुत्रे हते युधि ।	013a  
सहि पारं महानासीत्पुत्राणां मम सञ्जय ॥	013c  
युद्धे हि निहतः शूरो विसृजन्सायकान्बहून् ।	014a  
को हि मे जीवितेनार्थस्तमृते पुरुषर्षभम् ॥	014c  
रथादाधिरथिर्नूनं न्यपतत्सायकार्दितः ।	015a  
पर्वतस्येव शिखरं वज्रपाताद्विदारितम् ॥	015c  
स शेते पृथिवीं नूनं शोभयन्रुधिरोक्षितः ।	016a  
मातङ्ग इव मत्तेन मातङ्गेन निपातितः ॥	016c  
यो बलं धार्तराष्ट्राणां पाण्डवानां यतो भयम् ।	017a  
सोऽर्जुनेन हतः कर्णः प्रतिमानं धनुष्मताम् ॥	017c  
स हि वीरो महेष्वासो मित्राणामभयङ्करः ।	018a  
शेते विनिहतो वीरः शक्रेणेव पुरा बलः ॥	018c  
पङ्गोरिवाध्वगमनं दरिद्रस्येव कामितम् ।	019a  
दुर्योधनस्य लोभश्च समान्येतानि सञ्जय ॥	019c  
अन्यथा चिन्तितं कार्यमन्यथा तत्तु जायते ।	020a  
अहो नु बलवद्दैवं कालश्च दुरतिक्रमः ॥	020c  
पलायमानः कृपणो दीनात्मा दीनपौरुषः ।	021a  
कच्चिद्विनिहतः सूत पुत्रो दुःशासनो मम ॥	021c  
कच्चिन्न दीनाचरितं कृतवांस्तात संयुगे ।	022a  
कच्चिन्न निहतः शूरा यथाऽन्ये क्षत्रियर्षभाः ॥	022c  
युधिष्ठिरस्य वचनं मा युद्धमिति सर्वदा ।	023a  
दुर्योधनो नाभ्यगृह्णान्मूढः पथ्यमिवौषधम् ॥	023c  
शरतल्पे शयानेन भीष्मेण सुमहात्मना ।	024a  
पानीयं याचितः पार्थः सोविध्यन्मेदिनीतलम् ॥	024c  
जलस्य धारां जनितां दृष्ट्वा पाण्डुसुतेन च ।	025a  
अब्रवीत्स महाबाहुस्तात संशाम्य पाण्डवैः ॥	025c  
प्रशमाद्वि भवेच्छान्तिर्मदन्तं युद्धमस्तु वः ।	026a  
भ्रातृभावेन पृथिवीं भुङ्क्ष्व पाण्डुसुतैः सह ॥	026c  
अकुर्वन्वचनं तस्य नूनं शोचति पुत्रकः ।	027a  
तदिदं समनुप्राप्त वचनं दीर्घदर्शिनः ॥	027c  
अहं तु निहतामात्यो हतपुत्रश्च सञ्जय ।	028a  
द्यूततः कृच्छ्रमापन्नो लूनपक्ष इव द्विजः ॥	028c  
यथा हि शकुनिं गृह्य छित्त्वा पक्षौ च सञ्जय ।	029a  
विसर्जयन्ति संहृष्टाः क्रीडमानाः कुमारकाः ॥	029c  
लूनपक्षतया तस्य गमनं नोपपद्यते ।	030a  
तथाहमपि सम्प्राप्तो लूनपक्ष इव द्विजः ॥	030c  
क्षीणः सर्वार्थहीनश्च निर्ज्ञातिर्बन्धुवर्जितः ।	031a  
कां दिशं प्रतिपत्स्यामि दीनः शत्रुवशं गतः ॥	031c  
वैशम्पायन उवाच ।	032    
इत्येवं धृतराष्ट्रोऽथ विलप्य बहुदुःखितः ।	032a  
प्रोवाच सञ्जयं भूयः शोकव्याकुलमानसः ॥	032c  
धृतराष्ट्र उवाच ।	033    
योऽजयत्सर्वकाम्भोजानम्बष्ठान्कैकयैः सह ।	033a  
गान्धारांश्च विदेहांश्च जित्वा कार्यार्थमाहवे ॥	033c  
दुर्योधनस्य वृद्ध्यर्थं योऽजयत्पृथिवीं प्रभुः ।	034a  
स जितः पाण्डवैः शूरैः समरे बाहुशालिभिः ॥	034c  
तस्मिन्हते महेष्वासे कर्णे युधि किरीटिना ।	035a  
के वीराः पर्यतिष्ठन्त तन्ममाचक्ष्व सञ्जय ॥	035c  
कच्चिन्नैकः परित्यक्तः पाण्डवैर्निहतो रणे ।	036a  
उक्तं त्वया पुरा तात यथा वीरो निपातितः ॥	036c  
भीष्ममप्रतियुध्यन्तं शिखण्डी सायकोत्तमैः ।	037a  
पातयामास समरे सर्वशस्त्रभृतां वरम् ॥	037c  
तथा द्रौपदिना द्रोणो न्यस्तसर्वायुधो युधि ।	038a  
\'धर्मराजवचः श्रुत्वा अश्वत्थामा हतस्त्विति\' ॥	038c  
युक्तयोगो महेष्वासः शरैर्बहुभिराचितः ।	039a  
निहतः खड्गमुद्यम्य धृष्टद्युम्नेन सञ्जय ॥	039c  
अन्तरेण हतावेतौ छलेन च विशेषतः ।	040a  
अश्रौषमहमेतद्वै भीष्मद्रोणौ निपातितौ ॥	040c  
भीष्मद्रोणौ हि समरे न हन्याद्वज्रभृत्स्वयम् ।	041a  
न्यायेन युध्यन्समरे तद्वै सत्यं ब्रवीमि ते ॥	041c  
कर्णं त्वस्यन्तमस्त्राणि दिव्यानि च बहूनि च ।	042a  
कथमिन्द्रोपमं वीरं मृत्युर्युद्धे समस्पृशत् ॥	042c  
यस्य विद्युत्प्रभां शक्तिं दिव्यां कनकभूषणाम् ।	043a  
प्रायच्छद्द्विषतां हन्त्रीं कुण्डलाभ्यां पुरन्दरः ॥	043c  
यस्य सर्पमुखो दिव्यः शरः काञ्चनभूषणः ।	044a  
अशेत निशितः पत्री समरेष्वरिसूदनः ॥	044c  
भीष्मद्रोणमुखान्वीरान्योऽवमत्य महारथान् ।	045a  
जामदग्न्यान्महाघोरं ब्राह्ममस्त्रमशिक्षत ॥	045c  
यश्च द्रोणमुखान्दृष्ट्वा विमुखानर्दिताञ्शरैः ।	046a  
सौभद्रस्य महाबाहुर्व्यधमत्कार्मुकं शितैः ॥	046c  
यश्च नागायुतप्राणं वज्ररंहसमच्युतम् ।	047a  
विरथं सहसा कृत्वा भीमसेनमपाहसत् ॥	047c  
सहदेवं च निर्जित्य शरैः सन्नतपर्वभिः ।	048a  
कृपया विरथं कृत्वा नाहनद्धर्मचिन्तया ॥	048c  
यश्च मायासहस्राणि विकुर्वाणं जयैषिणम् ।	049a  
घटोत्कचं राक्षसेन्द्रं शक्रशक्त्या निजघ्निवान् ॥	049c  
एतांश्च दिवसान्यस्य युद्धे भीतो धनञ्जयः ।	050a  
नागमद्द्वैरथं वीरः स कथं निहतो रणे ॥	050c  
[संशप्तकानां योधा ये आह्वयन्त सदाऽन्यतः ।	051a  
एतान्हत्वा हनिष्यामि पश्चाद्वैकर्तनं रणे ॥	051c  
इति व्यपदिशन्पार्थो वर्जयन्सूतजं रणे ।	052a  
स कथं निहतो वीरः पार्थेन परवीरहा ॥]	052c  
रथभङ्गो न चेत्तस्य धनुर्वा न व्यशीर्यत ।	053a  
न चेदस्त्राणि नष्टानि स कथं निहतः परैः ॥	053c  
को हि शक्तो रणे कर्णं विधुन्वानं महद्धनुः ।	054a  
विमुञ्चन्तं शरान्घोरान्दिव्यान्यस्त्राणि चाहवे ।	054c  
जेतुं पुरुषशार्दूलं शार्दूलमिव वेगिनम् ॥	054e   
ध्रुवं तस्य धनुश्छिन्नं रथो वाऽपि महीं गतः ।	055a  
अस्त्राणि वा प्रनष्टानि यथा शंससि मे हतम् ।	055c  
न ह्यन्यदपि पश्यामि कारणं तस्य नाशने ॥	055e   
न हन्मि फल्गुनं यावत्तावत्पादौ न धावये ।	056a  
इति यस्य महाघोरं व्रतमासीन्महात्मनः ॥	056c  
यस्य भीतो रणेनिद्रां धर्मराजो युधिष्ठिरः ।	057a  
त्रयोदशसमा नित्यं नाभजत्पुरुषर्षभः ॥	057c  
यस्य वीर्यवतो वीर्यमुपाश्रित्य महात्मनः ।	058a  
मम पुत्रः सभां भार्यां पाण्डूनां नीतवान्बलात् ॥	058c  
तत्रापि च सभामध्ये पाण्डवानां च पश्यताम् ।	059a  
दासभार्येति पाञ्चालीमब्रवीत्कुरुसन्निधौ ॥	059c  
[न सन्ति तपयः कृष्णे सर्वे षण्डतिलैः समाः ।	060a  
उपतिष्ठस्व भर्तारमन्यं वा वरवर्णिनि ॥	060c  
इत्येवं यः पुरा वाचो रूक्षाः संश्रावयन्रुषा ।	061a  
सभायां सूतजः कृष्णां स कथं निहतः परैः ॥	061c  
यदि भीष्मो रणश्लाघी द्रोणो वा युधि दुर्मदः ।	062a  
न हनिष्यति कौन्तेयान्पक्षपातात्सुयोधन ।	062c  
सर्वानेव हनिष्यामि व्येतु ते मानसो ज्वरः ॥	062e   
किं करिष्यति गाण्डीवमक्षय्यौ च महेषुधी ।	063a  
स्निग्धचन्दनदिग्धस्य मच्छरस्याभिधावतः ।	063c  
स नूनमृषभस्कन्धो ह्यर्जुनेन कथं हतः ॥]	063ec  
यश्च गाण्डीवमुक्तानां स्पर्शमुग्रमचिन्तयन् ।	064a  
अपतिर्ह्यसि कृष्णेति ब्रुवन्पार्थानवैक्षत ॥	064c  
यस्य नासीद्भयं पार्थात्सपुत्रात्सजनार्दनात् ।	065a  
स्वबाहुबलमाश्रित्य मुहूर्तमपि सञ्जय ॥	065c  
तस्य नाऽहं वधं मन्ये देवैरपि सवासवैः ।	066a  
प्रतीपमभिधावद्भिः किं पुनस्तात पाण्डवैः ॥	066c  
न हि ज्यां संस्पृशानस्य तलत्रे वाऽपि गृह्णतः ।	067a  
पुमानाधिरथेः स्थातुं कश्चित्प्रमुखतोऽर्हति ॥	067c  
अपि स्यान्मेदिनी हीना सोमसूर्यप्रभांशुभिः ।	068a  
न वधः पुरुषेन्द्रस्य संयुगेष्वपलायिनः ॥	068c  
येन मन्दः सहायेन भ्रात्रा दुःशासनेन च ।	069a  
वासुदेवस्य दुर्बुद्धिः प्रत्याख्यानमरोचत ॥	069c  
स नूनं वृषभस्कन्धं कर्णं दृष्ट्वा निपातितम् ।	070a  
दुःशासनं च निहतं मन्ये शोचति पुत्रकः ॥	070c  
हतं वैकर्तनं दृष्ट्वा द्वैरथे सव्यसाचिना ।	071a  
जयतः पाण्डवान्दृष्ट्वा किंस्विद्दुर्योधनोऽब्रवीत् ॥	071c  
[दुर्मर्षणं हतं दृष्ट्वा वृषसेनं च संयुगे ।	072a  
प्रभग्रं च बलं दृष्ट्वा वध्यमानं महारथैः ॥	072c  
पराङ्मुखांश्च राज्ञस्तु पलायनपरायणान् ।	073a  
विद्रुतान्रथिनो दृष्ट्वा मन्ये शोचति पुत्रकः ॥	073c  
अनेयश्चाभिमानी च दुर्बुद्धिरजितेन्द्रियः ।	074a  
हतोत्साहं बलं दृष्ट्वा किंस्विदुर्योधनोऽब्रवीत् ॥	074c  
स्वयं वैरं महत्कृत्वा वार्यमाणः सुहृद्गणैः ।	075a  
प्रधने हतभूयिष्ठैः किंस्विद्दुर्योधनोऽब्रवीत् ॥	075c  
भ्रातरं निहतं दृष्ट्वा भीमसेनेन संयुगे ।	076a  
रुधिरे पीयमाने च किंस्विद्द्रुर्योधनोऽब्रवीत् ॥]	076c  
सह गान्धारराजेन सभायां यदभाषत ।	077a  
कर्णोऽर्जुनं रणे हन्ता हते तस्मिन्किमब्रवीत् ॥	077c  
द्यूतं कृत्वा पुरा हृष्ठो वञ्चयित्वा च पाण्डवान् ।	078a  
शकुनिः सौबलस्तात हते कर्णे किमब्रवीत् ॥	078c  
कृतवर्मा महेष्वासः सात्वतानां महारथः ।	079a  
हतं वैकर्तनं दृष्ट्वा हार्दिक्यः किमभाषत ॥	079c  
ब्राह्मणाः क्षत्रिया वैश्या यस्य शिक्षामुपासते ।	080a  
धनुर्वेदं चिकीर्षन्तो द्रोणपुत्रस्य धीमतः ॥	080c  
युवा रूपेण सम्पन्नो दर्शनीयो महायशाः ।	081a  
अश्वत्थामा हते कर्णे किमभाषत सञ्जय ॥	081c  
आचार्यो यो धनुर्वेदे गौतमो रथसत्तमः ।	082a  
कृपः शारद्वतस्तात हते कर्णे किमब्रवीत् ॥	082c  
मद्रराजो महेष्वासः शल्यः समितिशोभनः ।	083a  
दृष्ट्वा विनिहतं कर्णं सारथ्ये रथिनां वरः ।	083c  
किमभाषत सौवीरो मद्राणामधिपो बली ॥	083e   
दृष्ट्वा विनिहतं सर्वे योधा वारणदुर्जयाः ।	084a  
ये च केचन राजानः पृथिव्यां योद्धुमागताः ।	084c  
वैकर्तनं हतं दृष्टवा कान्यभाषन्त सञ्जय ॥	084e   
द्रोणे तु निहते वीरे रथव्याघ्रे नरर्षभे ।	085a  
के वा मुखमनीकानामासन्सञ्जय भागशः ॥	085c  
मद्रराजः कथं शल्यो नियुक्तो रथिनां वरः ।	086a  
वैकर्तनस्य सारथ्ये तन्ममाचक्ष्व सञ्जय ॥	086c  
केऽरक्षन्दक्षिणं चक्रं सूतपुत्रस्य युध्यतः ।	087a  
वामं चक्रं ररक्षुर्वा के वा वीरस्य पृष्ठतः ॥	087c  
के कर्णं न जहुः शूराः के क्षुद्राः प्राद्रवंस्ततः ।	088a  
कथं च वः समेतानां हतः कर्णो महारथः ॥	088c  
पाण्डवाश्च स्वयं शूराः प्रत्युदीयुर्महारथाः ।	089a  
सृजन्तः शरवर्षाणि वारिधारा इवाम्बुदाः ॥	089c  
स च सर्पमुखो दिव्यो महेषुप्रवरस्तदा ।	090a  
व्यर्थः कथं समभवत्तन्ममाचक्ष्व सञ्जय ॥	090c  
मामकस्यास्य सैन्यस्य हतोत्सेधस्य सञ्जय ।	091a  
अवशेषं न पश्यामि ककुदे मृदिते सति ॥	091c  
तौ हि वीरौ महेष्वासौ मदर्थे त्यक्तजीवितौ ।	092a  
भीष्मद्रोणौ हतौ श्रुत्वा को न्वर्थो जीवितेन मे ॥	092c  
पुनः पुनर्न मृष्यामि वधं कर्णस्य पाण्डवैः ।	093a  
यस्य बाह्वोर्बलं तुल्यं कुञ्जराणां शतं शतम् ॥	093c  
द्रोणे हते च यद्वृत्तं कौरवाणां परैः सह ।	094a  
सङ्ग्रामे नरवीराणां तन्ममाचक्ष्व सञ्जय ॥	094c  
यथा कर्णश्च कौन्तेयैः सह युद्धमयोजयत् ।	095a  
तथा च द्विषतां हन्ता रणे शान्तस्तदुच्यताम् ॥ ॥	095c  

इति श्रीमन्महाभारते कर्णपर्वणि षष्ठोऽध्यायः ॥ 6 ॥

8-6-37 अप्रतियुध्यन्तं शिखण्डिना प्रतियुद्धमनङ्गीकुर्वाणम् ॥ 8-6-38 द्रौपदिना द्रुपदपुत्रेण धृष्टद्युम्नेन ॥ 8-6-40 फलेन च विशेषतः इति क.ङ.पाठः । बलेन च विशेषतः इति ख. पाठः ॥ 8-6-43 कुण्डलाभ्यां सकवचाभ्यां । तादर्थ्ये चतुर्थी ॥ 8-6-44 अशेत निहतः पत्री समरेष्वरिसूदनः इति ख.पाठः । अशेत निहतः पत्री चन्दनेष्वरिसूदनः इति झ.पाठः ॥ 8-6-53 रथसङ्गो न चेत्तस्य इति क.ड.पाठः । अहङ्कारो न चेत्तस्य इति ख. पाठः ॥ 8-6-66 प्रातिभठ्येन अभिधावद्भिः सर्वदिग्भ्यः समागतैः ॥ 8-6-67 आधिरथेः अधिरथपुत्रस्य ॥ 8-6-68 सोमसूर्यसाहचर्यात्प्रकर्षेण भातीति योगाच्च प्रभो वह्निस्तेषां त्रयाणामंशुभिर्मयूखैः ॥ 8-6-69 मन्दो दुर्योधनः ॥ 8-6-74 अनेयः अशिक्षणीयः । यतोऽभिमानी विद्वत्त्वाभिमानी । एतएव दुर्बुद्धिः हितमजानन् ॥ 8-6-75 प्रधने रणे ॥ 8-6-84 कानि वाक्यानीति शेषः ॥ 8-6-89 प्रत्युदीयुः कथमिति शेषः ॥ 8-6-91 हतोत्सेधस्य विनष्टोत्कर्षस्य ॥
