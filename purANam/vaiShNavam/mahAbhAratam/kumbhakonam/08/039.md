अध्यायः 039

शल्यकर्णयोः संवादः ॥ 1 ॥ सेनाद्वयस्य परस्परमेलनम् ॥ 2 ॥

सञ्जय उवाच ।	001  
ततः परानीकभिदं व्यूहमप्रतिमं कृतम् ।	001a  
समीक्ष्य कर्णः पार्थानां धृष्टधुम्नाभिरक्षितम् ॥	001c  
प्रययौ रथघोषेण सिंहनादरवेण च ।	002a  
वादित्राणां च निनदैः कम्पयन्निव मेदिनीम् ॥	002c  
सञ्जय उवाच ।	003  
ततः प्रयान्तं राधेयं मद्रराजः स्मयन्निव ।	003a  
अवधूय इदं वाक्यमब्रवीत्कुरुसन्निधौ ॥	003c  
चमूं तवेमां विपुलां समृद्धामसङ्ख्येयामश्वनराकुलां च ।	004a  
तथा प्रवेष्टा समरे धनञ्जयः कक्षं दहन्दीप्त इवाश्रयाशी ॥	004c  
रथे स्तितौ वीरवरौ वरेण्यौ सिंहस्कन्धौ लोहितपद्मनेत्रौ ।	005a  
द्रष्टा भवानद्य विना प्रयत्ना त्तथाहि मे शकुना वेदयन्ति ॥	005c  
अद्य द्रष्टाऽसि तं वीरं श्वेताश्वं कृष्णसारथिम् ।	006a  
निघ्नन्तं शात्रवान्सङ्ख्ये यं कर्ण परिपृच्छसि ॥	006c  
अद्य तौ पुरुषव्याघ्रौ लोहिताक्षौ परन्तपौ ।	007a  
वासुदेवार्जुनौ कर्ण द्रष्टाऽस्यमितविक्रमौ ॥	007c  
सारथिर्यस्य गोविन्दो गाण्डीवं यस्य कार्मुकम् ।	008a  
तं चेद्धन्ताऽसि राधेय त्वं नो राजा भविष्यसि ॥	008c  
प्रवात्येष महावायुरभितस्तव वाहिनीम् । 	009a  
क्रव्यादा व्याहरन्त्येते मृगाः कुर्वन्ति भैरवम् ॥	009c  
पश्य कर्ण महाघोरं भयं वै रोमहर्षणम् ।	010a  
अर्कं जीमूतसङ्काशः कबन्धो वार्य तिष्ठति ॥	010c  
पश्य यूथं मृगशतं मृगाणां सर्वतोदिशम् ।	011a  
ररास दीप्तलाङ्गूलमादित्यामभि संस्थितम् ॥	011c  
पश्य काकांश्च गृध्रांश्च समवेतान्सहस्रशः ।	012a  
आदित्यमभिवीक्षन्ते ह्यशिवाः कर्ण सस्वराः ॥	012c  
श्वेतवाजिसमायुक्ते तव कर्ण महारथे ।	013a  
पताकाः प्रज्वलन्त्येता ध्वजश्चातीव कम्पते ॥	013c  
उदीर्यतो हयान्पश्य महाकायान्महाजवान् ।	014a  
प्लवमानान्महावीर्यानाकाशे गरुडानिव ॥	014c  
ध्रुवमेषु निमित्तेषु भूमिमावृत्य पार्थिवाः ।	015a  
स्वप्स्यन्ति निहताः कर्ण शतशोऽथ सहस्रशः ॥	015c  
शङ्खानां तुमुलः शब्दः श्रूयते रोमहर्षणः ।	016a  
आनकानां च राधेय मृदङ्गानां च हन्यताम् ॥	016c  
शृणु शब्दान्बहुविधान्नराश्वरथवाजिनाम् ।	017a  
ज्यातलत्रेषुशब्दांश्च शृणु कर्ण महात्मनाम् ॥	017c  
हेमरूप्यप्रमृष्टानां वाससां शिल्पिनिर्मिताः ।	018a  
सहेमचन्द्रताराभाः पताकाः किङ्किणीयुताः ॥	018c  
नानावर्णा रणे भान्ति श्वसनेन प्रकम्पिताः ।	019a  
पश्य कर्णार्जुनस्यैताः सौदामिन्य इवाम्बुदे ॥	019c  
ध्वजाः कणकणायन्ते वातेनातिसमीरिताः ।	020a  
सपताकरथाश्चापि पाञ्चालानां महात्मनाम् ॥	020c  
एष रेणुः समुद्भूतो दिवमावृत्य तिष्ठति ।	021a  
गजवाजिप्रणुन्ना च कम्पते कर्ण मेदिनी ॥	021c  
श्रूयते मेघसङ्काशो रथनेमिस्वनस्तथा ।	022a  
पश्य कुन्तीसुतं वीरं बीभत्सुमपराजितम् ।	022c  
प्रहरिष्यन्तमायान्तं कपिप्रवरकेतनम् ॥	022e  
गजाश्वरथपत्त्योघांस्तावकान्युधि निघ्नतः ।	023a  
ध्वजाग्रं दृश्यते तस्य ज्याशब्दश्चैव श्रूयते ॥	023c  
एष संशप्तकान्भूयस्तानेवाभिमुखो गतः ।	024a  
करोति कदनं चैष सङ्ग्रामे द्विषतां बली ॥	024c  
सञ्जय उवाच ।	025  
इति ब्रुवाणं मद्रेशं कर्णः प्रोवाच मन्युमान् ॥	025a  
पश्य संशप्तकैः क्रुद्धैः समन्तात्समभिद्रुतः ।	025c  
एष सूर्य इवाम्भोदैश्छन्नः पार्थो न दृश्यते ।	026a  
एष दान्तोऽर्जुनः शल्य निमग्नः शोकसागरे ॥	026c  
शल्य उवाच ।	027  
वरुणं कोऽम्भसा हन्यादिन्धनेन च कोऽनलम् ।	027a  
कोवाऽनिलं निगृह्णीयात्पिबेद्वा को महार्णवम् ॥	027c  
ईदृग्रूपमहं मन्ये पार्थस्य युधि निर्जयम् ।	028a  
न हि शक्योऽर्जुनो जेतुं युधि देवासुरैरपि ॥	028c  
अथैवं परितोषस्ते वाग्भिस्त्वं सुमाना भव ।	029a  
न हि शक्यो युधा जेतुमन्यं कुरु मनोरथम् ॥	029c  
बाहुभ्यामुद्धरेद्भूमिं दहेत्क्रुद्ध इमाः प्रजाः ।	030a  
पातयेत्त्रिदिवाद्देवान्नार्जुनं समरे जयेत् ॥	030c  
पश्य कुन्तीसुतं भीमं वीरमक्लिष्टकारिणम् ।	031a  
प्रहरन्तं महाबाहुं स्थितं मेरुमिवाचलम् ॥	031c  
अमर्षी पुरुषव्याघ्रः सदा वैरमनुस्मरन् ।	032a  
एष भीमो जयप्रेप्सुर्युधि तिष्ठति वीर्यवान् ॥	032c  
एष धर्मभृतां श्रेष्ठो धर्मराजो युधिष्ठिरः ।	033a  
तिष्ठत्यसुकरः सङ्ख्ये परैः परपुरञ्जयः ॥	033c  
एतौ च पुरुषव्याघ्रावाश्विनेयौ महारथौ ।	034a  
नकुलः सहदेवश्च तिष्ठतो युधि दुर्जयौ ॥	034c  
एते तिष्ठन्ति कार्ष्णेयाः पञ्च पञ्चाचला इव ।	035a  
योत्स्यमाना महावीर्या भीमार्जुनसमा युधि ॥	035c  
एते द्रुपदपुत्राश्च धृष्टद्युम्नपुरोगमाः ।	036a  
हीनाः सत्यजिता वीरास्तिष्ठन्ति परमौजसः ॥	036c  
यत्र कृष्णार्जुनौ वीरौ यत्र राजा युधिष्ठिरः ।	037a  
तत्र धर्मश्च सत्यं च यतो धर्मस्ततो जयः ॥	037c  
इति संवदतोरेव तयोः पुरुषसिंहयोः ।	038a  
ते सेने समसज्जेतां गङ्गायमुनवद्भृशम् ॥ ॥	038c  

इति श्रीमन्महाभारते कर्णपर्वणि एकोनचत्वारिंशोऽध्यायः ॥ 39 ॥
