अध्यायः 093

शल्यकर्णयोः सँलापः ॥ 1 ॥ कृष्णार्जुनयोः सँलापः ॥ 2 ॥ अर्जुनेन कृष्णम्प्रति स्वसामर्थ्यकथनम् ॥ 3 ॥

सञ्जय उवाच ।	001   
रथौ तयोः श्वेतहयौ दिव्यौ युक्तौ महास्वनौ ।	001a  
समास्थितौ लोकवीरौ शङ्खान्दध्मुः पृथक्पृथकम् ।	001c  
वासुदेवार्जुनौ वीरौ कर्णशल्यौ च भारत ॥	001e  
तद्भीरुसन्त्रासकरं युद्धं समभवत्तदा ।	002a  
अन्योन्यस्पर्धिनोरुग्रं शक्रशम्बरयोरिव ॥	002c  
तयोर्ध्वजौ हि विमलौ शुशुभाते रथे स्थितौ ।	003a  
राहुकेतू यथाऽऽकाशे उदितौ जगतः क्षये ॥	003c  
कर्णस्याशीविषनिभा रत्नसारमयी दृढ़ा ।	004a  
पुरन्दरधनुः प्रख्या हस्तिकक्ष्या विराजते ॥	004c  
कपिश्रेष्ठस्तु पार्थस्य व्यादितास्य इवान्तकः ।	005a  
दंष्ट्राभिर्भीषयन्भाभिर्दुर्निरीक्ष्यो रविर्यथा ॥	005c  
युद्धाभिलाषुको भूत्वा ध्वजो गाण्डीवधन्वनः ।	006a  
कर्णध्वजमुपातिष्ठत्स्वस्थानाद्वेगवान्कपिः ॥	006c  
उत्पत्य च महावेगः कक्ष्यामभ्याहनत्तदा ।	007a  
नखैश्च दशनैश्चैव गरुडः पन्नगं यथा ॥	007c  
सा किङ्किणीकाभरणा कालपाशोपमा तदा ।	008a  
अभ्यद्रवत्सुसंरब्धा हस्तिकक्ष्याऽथ तं कपिम् ॥	008c  
तयोर्घोरतरे युद्धे द्वैरथे द्यूत आहिते ।	009a  
प्राकुर्वतां ध्वजौ युद्धं पूर्वं पूर्वतरं तदा ॥	009c  
हया हयानभ्यहेषन्स्पर्धमानाः परस्परम् ।	010a  
अविध्यत्पुण्डरीकाक्षः शल्यं नयनसायकैः ।	010c  
शल्यश्च पुण्डरीकाक्षं तथैवाभिसमैक्षत ॥	010e  
तत्राजयद्वासुदेवः शल्यं नयनसायकैः ।	011a  
कर्णं चाप्यजयदृष्ट्या कुन्तीपुत्रो धनञ्जयः ॥	011c  
अयाब्रवीत्सूतपुत्रः शल्यमाभाष्य सस्मितम् ॥	012ac  
यदि पार्थो रणे हन्यादद्य मामिह कर्हिचित् ।	013a  
किं करिष्यसि सङ्ग्रामे शल्य सत्यमथोच्यताम् ॥	013c  
शल्य उवाच ।	014  
यदि कर्ण रणे हन्यादद्य त्वां श्वेतवाहनः ।	014a  
उभावेकरथेनाहं हन्यां माधवपाण्डवौ ॥	014c  
सञ्जय उवाच ।	015  
एवमेव तु गोविन्दमर्जुनः प्रत्यभाषत ।	015a  
तं प्रहस्याब्रवीत्कृष्णः पार्थं परमिदं वचः ॥	015c  
पतेद्दिवाकरः स्थानाच्छीर्येद्भूमिरनेकधा ।	016a  
शैत्यमग्निरियान्न त्वां हन्यात्कार्णो धनञ्जय ॥	016c  
यदि चैतत्कथञ्चित्स्याल्लोकपर्यसनं भवेत् ।	017a  
हन्यां कर्णं तथा शल्यं बाहुभ्यामेव संयुगे ॥	017c  
इति कृष्णवचः श्रुत्वा प्रहसन्कपिकेतनः ।	018a  
अर्जुनः प्रत्युवाचेदं कृष्णमक्लिष्टकारिणम् ॥	018c  
मम तावदपर्याप्तौ कर्णशल्यौ जनार्दन ।	019a  
सपताकध्वजं कर्णं सशल्यरथवाजिनम् ॥	019c  
सच्छत्रकवचं चैव सशक्तिशरकार्मुकम् ।	020a  
द्रष्टाऽस्यद्य रणे कृष्ण शरैश्छिन्नमनेकधा ॥	020c  
अद्यैव सरथं साश्वं सशक्तिकवचायुधम् ।	021a  
सञ्चूर्णितमिवारण्ये वृक्षं पश्याद्य दन्तिना ॥	021c  
अद्य राधेयभार्याणां वैधव्यं समुपस्थितम् ।	022a  
ध्रुवं स्वप्नेष्वनिष्टानि ताभिर्दृष्टानि माधव ॥	022c  
द्रष्टासि ध्रुवमद्यैव विधवाः कर्णयोषितः ।	023a  
न हि मे शाम्यते मन्युर्यदनेन पुरा कृतम् ॥	023c  
कृष्णां सभागतां दृष्ट्वा मूढेनादीर्घदर्शिना ।	024a  
अस्मांस्तथाऽवहसता क्षिपता च पुनःपुनः ॥	024c  
अद्य द्रष्टासि गोविन्द कर्णमुन्मथितं मया ।	025a  
वारणेनेव मत्तेन पुष्पितं गजतीरुहम् ॥	025c  
अद्य ता मधुरा वाचः श्रोतासि मधुसूदन ।	026a  
दिष्ट्या जयसि वार्ष्णेय इति कर्णे निपातिते ॥	026c  
अद्याभिमन्युजननीं प्रहृष्टः सान्त्वयिष्यसि ।	027a  
कुन्तीं पितृष्वसारं च प्रहृष्टः सन् जनार्दन ॥	027c  
अद्य बाष्पमुखीं कृष्णां सान्त्वयिष्यसि माधव ।	028a  
वाग्भिश्चामृतकल्पाभिर्धर्मराजं च पाण्डवम् ॥ ॥	028c  

इति श्रीमन्महाभारते कर्णपर्वणि सप्तदशदिवसयुद्धे त्रिनवतितमोऽध्यायः ॥ 93 ॥

8-93-6 क्रुद्धोऽभिलषितं गत्वा इति ख.ट.पाठः ॥ 8-93-9 द्यूत आह्वये इति ख.ट.पाठः ॥
