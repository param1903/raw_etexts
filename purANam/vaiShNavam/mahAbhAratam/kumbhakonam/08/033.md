अध्यायः 033

कर्णगर्वोक्तिमसहमानेन शल्येन तद्ग्रर्हणम् ॥ 1 ॥

शल्य उवाच ।	001  
मा सूतपुत्र मन्येत(थाः) सौवर्णं हस्तिषङ्गवम् ।	001a  
प्रयच्छसि मुधैव त्वं द्रक्ष्यस्यद्य धनञ्जयम् ॥	001c  
मा सूतपुत्र दानेन सौवर्णं हस्तिषङ्गवम् ।	002a  
प्रयच्छ पुरुषायाद्य द्रक्ष्यसि त्वं धनञ्जयम् ॥	002c  
बलेन मत्तस्त्यजसि वसु वैश्रवणो यथा ।	003a  
अयत्नेनैव राधेय द्रष्टास्यद्य धनञ्जयम् ॥	003c  
पुरा सृजसि यच्चापि वित्तं बहु च मूढवत् ।	004a  
अपात्रदानाद्ये दोषास्तान्मोहान्नावबुध्यसे ॥	004c  
यत्प्रवेदयसे वित्तं बहु तेन खलु त्वया ।	005a  
शक्यं बहुविधैर्यज्ञैर्यष्टुं सूत यजस्व तैः ॥	005c  
यच्च प्रार्थयसे हन्तुं कृष्णौ मोहाद्वृथैव तत् ।	006a  
न हि शुश्रुम सम्मर्दे क्रोष्ट्रा सिंहौ निपातितौ ॥	006c  
अप्रार्थितं प्रार्थयसे सुहृदो न हि सन्ति ते ।	007a  
ये त्वां निवारयन्त्याशु प्रपतन्तं हुताशने ॥	007c  
कार्याकार्यं न जानीषे कालपक्कोऽस्यसंशयम् ।	008a  
बह्वबद्धमकर्णीयं को हि ब्रूयाज्जिजीविषुः ॥	008c  
समुद्रतरणं दोर्भ्यां कण्ठे बद्ध्वा यथा शिलाम् ।	009a  
गिर्यग्राद्वा निपतनं तादृक्तव चिकीर्षितम् ॥	009c  
सहितः सर्वयोधैस्त्वं व्यूढानीकैः सुरक्षितः ।	010a  
धनञ्जयेन युध्यस्व श्रेयश्चेत्प्राप्तुमिच्छसि ॥	010c  
हितार्थं धार्तराष्ट्रस्य ब्रवीमि त्वां न हिंसया ।	011a  
श्रद्धस्वेदं मया प्रोक्तं यदि तेऽस्ति जिजीविषा ॥	011c  
कर्ण उवाच ।	012  
स्वबाहुवीर्यमाश्रित्य प्रार्थयाम्यर्जुनं रणे ।	012a  
त्वं तु मित्रमुखः शत्रुर्मां भीषयितुमिच्छसि ॥	012c  
न मामस्मादभिप्रायात्कश्चिदद्य निवर्तयेत् ।	013a  
अपीन्द्रो वज्रमुद्यम्य किमु मर्त्यः कथञ्चन ॥	013c  
सञ्जय उवाच ।	014  
इति कर्णस्य वाक्यान्ते शल्यः प्राहोत्तरं वचः ।	014a  
चुकोपयिषुरत्यर्थं कर्णं मद्रेश्वरः पुनः ॥	014c  
यदा वै त्वां फल्गुनबाहुवेगा ज्ज्याचोदिता वेगवन्तोऽग्निकल्पाः ।	015a  
अन्वेतारः कङ्कपत्राः शिताग्रा स्त्यक्ष्यत्येषा त्वां तदा कर्ण बुद्धिः ॥	015c  
यदा दिव्यं धनुरादाय पार्थः प्रतापयन्पृतनां सव्यसाची ।	016a  
त्वां मर्दयिष्यत्यसुखैः पृषत्कैस्तदापृच्छां त्यक्ष्यसे पाण्डवस्य ॥	016c  
बालश्चन्द्रं मातुरङ्के शयानो यथा कश्चित्प्रार्थयतेऽपहर्तुम् ।	017a  
तद्वन्मोहाद्द्योतमानं रथस्थं जेतुं पार्थं काङ्क्षसे सूतपुत्र ॥	017c  
हरादस्त्रं तीक्ष्णधारं यथाऽद्य सर्वाणि गात्राणि निकर्षसि त्वम् ।	018a  
सुतीक्ष्णशस्त्रोपमकर्मणेह युयुत्ससे फल्गुनेनाद्य कर्ण ॥	018c  
हन्यादसिं तीक्ष्णधारं यथाऽतः सुतेजनं निहितं वै पृथिव्याम् ।	019a  
तथा खनस्यद्य शितान्पृषत्का न्यथार्थयस्यर्जुनेनेह युद्धम् ॥	019c  
त्रिशूलमाश्लिष्य सुतीक्ष्णधारं सर्वाणि गात्राणि विघर्षसि त्वम् ।	020a  
सुतीक्ष्णधारोपमकर्मणा त्वं युयुत्ससे योऽर्जुनेनाद्य कर्ण ॥	020c  
क्रुद्धं सिंहं केसरिणं बृहन्तं बालो मूढः क्षुद्रमृगस्तरस्वी ।	021a  
समाह्वयेद्धृष्टमुपेत्य योद्धुं तथा त्वमद्याह्वयसे हि पार्थम् ॥	021c  
मा सूतपुत्राह्वय राजपुत्रं महावीर्यं केसरिणं यथैव ।	022a  
वने शृगालः पिशितेन तृप्तः पार्थं समासाद्य विनङ्क्ष्यसि त्वम् ॥	022c  
ईषादन्तं महानागं प्रभिन्नकरटामुखम् ।	023a  
शशको ह्वयसे युद्धे कर्ण पार्थं धनञ्जयम् ॥	023c  
बिलस्थं कृष्णसर्पं त्वं बाल्यात्काष्ठेन विध्यसि ।	024a  
महाविषं पूर्णकोपं यत्पार्थं योद्धुमिच्छसि ॥	024c  
सिंहं केसरिणं क्रुद्धमभिक्रम्याभिनर्दसे ।	025a  
शृगाल इव मूढस्त्वं नृसिंहं कर्ण पाण्डवम् ॥	025c  
सुपर्णं पतगश्रेष्ठं वैनतेयं तरस्विनम् ।	026a  
खगेवाह्वयसे पार्थं तथा कर्णं धनञ्जयम् ॥	026c  
सर्वाम्भसां निधिं भीमं मूर्तिमन्तं झषाकुलम् ।	027a  
चन्द्रोदये विवर्धन्तमप्लवस्त्वं तितीर्षसि ॥	027c  
ऋषभं दुन्दुभिग्रीवं तीक्ष्णशृङ्गं प्रहारिणम् ।	028a  
वत्स आह्वयसे युद्धे कर्ण पार्थं धनञ्जयम् ॥	028c  
महामेघं महाघोषं दर्दुरः प्रतिनर्दसि ।	029a  
बाणतोयप्रदं काले नरपर्जन्यमर्जुनम् ॥	029c  
यथा च श्वा गृहस्थस्तु व्याघ्रं वनगतं भषेत् ।	030a  
तथा त्वं भषसे कर्ण नरव्याघ्रं धनञ्जयम् ॥	030c  
शृगालो हि वने कर्ण शशैः परिवृतो वसन् ।	031a  
मन्यते सिंहमात्मानं यावत्सिंहं न पश्यति ॥	031c  
तथा त्वमपि राधेय सिंहमात्मानमिच्छसि ।	032a  
अपश्यञ्शत्रुदमनं नरसिंहं रणेऽर्जुनम् ॥	032c  
व्याघ्रं त्वं मन्यसेऽऽत्मानं यावत्कृष्णौ न पश्यसि ।	033a  
समास्थितावेकरथे सूर्याचन्द्रमसाविव ॥	033c  
यावद्गाण्डीवघोषं त्वं न शृणोषि महाहवे ।	034a  
तावदेव त्वया कर्ण शक्यं वक्तुं यथेच्छसि ॥	034c  
रथशङ्खधनुःशब्दैर्नादयन्तं दिशो दश ।	035a  
नर्दन्तमिव शार्दूलं दृष्ट्वा क्रोष्टा भविष्यसि ॥	035c  
नित्यमेव शृगालस्त्वं नित्यं सिंहो धनञ्जयः ।	036a  
वीरप्रद्वेषणान्मूढ तस्मात्क्रोष्टेव लक्ष्यसे ॥	036c  
यथाऽऽखुः स्याद्विडालश्च श्वा व्याघ्रश्च बलाबले ।	037a  
यथा शृगालः सिंहश्च यथा च शशकुञ्जरौ ॥	037c  
यथाऽनृतं च सत्यं च यथा चापि विषामृते ।	038a  
तथा त्वमपि पार्थश्च प्रख्यातावात्मकर्मभिः ॥ ॥	038c  

इति श्रीमन्महाभारते कर्णपर्वणि त्रयस्त्रिंशोऽध्यायः ॥ 33 ॥

8-33-3 वसु वित्तम् । द्रष्टासि द्रक्ष्यसि ॥ 8-33-8 अबद्धं अनर्थकम् । अकर्णीयं अनाकर्णनीयम् ॥ 8-33-10 सहितो युध्यस्व नत्वेकाकी ॥ 8-33-27 झषैर्मीनैराकुलं पूर्णम् । अप्लवः बाहुभ्यामित्यर्थः ॥ 8-33-28 दुन्दुभिग्रीवं दुन्दुभिस्वनकण्ठम् ॥
