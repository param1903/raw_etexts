अध्यायः 071

कर्णस्यामारणज्ञानाद्रुष्टेन युधिष्ठिरेण अर्जुनम्प्रति गर्हणपूर्वकं कृष्णकरे गाण्डीवदानचोदना ॥ 1 ॥

सञ्जय उवाच ।	001  
वैकर्तनं कुशलिनं निशम्य क्रुद्धः पार्थः फल्गुनस्यामितौजाः ।	001a  
धनञ्जयं वाक्यमुवाच राजा युधिष्ठिरः कर्णशराभितप्तः ॥	001c  
इमां च वसतिं हित्वा भयात्कर्णेन फल्गुन ।	002a  
अहं च भीमसेनश्च माद्रीपुत्रौ च पाण्डवौ ॥	002c  
वासुदेवेन सहिता वयं कर्णेन निर्जिताः ।	003a  
पुनरेव वनं गत्वा तपश्चर्यां च कुर्महे ।	003c  
अथवा धार्तराष्ट्राणां परिचर्यां चरामहे ॥	003e  
इत्येवमुक्त्वा बीभत्सुं रोषात्संरक्तलोचनः ।	004a  
अब्रवीत्पुनरेवात्र धर्मराजो युधिष्ठिरः ॥	004c  
इदं यदि द्वैतवने तु सूक्तं कर्णं नियोद्धुं न सहे नृपेति ।	005a  
वयं ततः प्राप्तकालं यथावत्कृत्वाऽभ्युपेक्षाम तथैव राज्यम् ॥	005c  
मयि प्रतिश्रुत्य वधं हि तस्य बलस्य चार्धस्य तथैव युद्धे ।	006a  
आनीय मां शत्रुमध्ये स कस्मात्समुन्नाम्य स्थण्डिले प्रत्यपिंष्ठाः ॥	006c  
अन्वास्य सत्येन यदात्थ पार्थ सत्यं शपन्वासुदेवेन सार्धम् ।	007a  
तन्नः सत्यमफलं ह्यकार्षीः फलस्य काले चाच्छिन्नः पुष्पवृक्षम् ॥	007c  
प्रच्छादितस्त्वं बालिश दुर्यशोभिरनर्थवाक्योऽस्यर्जुन नैव साधुः ।	008a  
त्यक्त्वा भीमं सर्वभीमेषु भीमं संयोजितस्त्वं सूतपुत्रं निहन्तुम् ॥	008c  
यत्तद्वृथा वागुवाचान्तरिक्षे सप्ताह्नि जाते त्वयि मन्दबुद्धौ ।	009a  
अपापीयान्वासवात्कुन्तिजातो बहून्सङ्ग्रामानयमेव जेता ॥	009c  
अयं जेता पाण्डवो देवसङ्घान्सर्वाणि भूतान्यपि चोत्तमौजाः ।	010a  
अयं जेता मद्रकलिङ्गजातान्दैत्यांश्च रक्षांसि समागतानि ॥	010c  
भूमिं च सर्वां निखिलेन जेता कुरूंश्च जेता स्वगणांश्च जेता ।	011a  
अस्मात्परो नो भविता धनुर्धरो नैष्यन्न भूतः कश्चिदेनं विजेता ॥	011c  
इच्छन्नयं सर्वभूतानि कुर्याद्वशी वशे सर्वसमाप्तविद्यः ।	012a  
कान्त्या शशाङ्कस्य जवेन वायोः स्थैर्येण मेरोः क्षमया पृथिव्याः ॥	012c  
अग्नेश्च तापे धनदस्य लक्ष्म्या शौर्येण शक्रस्य जयेन विष्णोः ।	013a  
तुल्यो महात्मा तव कुन्ति पुत्रो जातोऽदितेर्विष्णुरिवामितौजाः ॥	013c  
स्वेषां जयाय द्विषतां वधाय जातो महात्मा तव नन्दिकर्ता ।	014a  
इत्यन्तरिक्षे शतशृङ्गमूर्ध्नि तपस्विनां शृण्वतां वागुवाच ॥	014c  
एवंविधस्त्वं न च भूतस्तथाद्य देवाश्च नूनमनृतं वदन्ति ॥	015ac  
तथा परेषामृषिसत्तमानां श्रुत्वा गिरः पूजयतां सदा त्वाम् ।	016a  
न सन्नतिं यामि सुयोधनस्य न त्वां जानाम्याधिरथेर्भयार्तम् ॥	016c  
त्वष्ट्रा कृतं वाहमकूजनाक्षं शुभं समास्थाय कपिध्वजं तम् ।	017a  
खड्गं गृहीत्वा हेमचित्रावनद्धं नुर्वरं गाण्डिवं तालमात्रम् ।	017c  
त्वं वासुदेवेनोह्यमानः कथं नु कर्णाद्भीतो व्यपयातोऽसि पार्थ ॥	017e  
पूर्वं यदुक्तं हि सुयोधनेन न फल्गुनः प्रमुखे स्थास्यतीति ।	018a  
कर्णस्य युद्धे हि महाबलस्य मौर्ख्यात्तु तन्नावबुद्धं मयाऽसीत् ॥	018c  
तेनाद्य तप्स्ये भृशमप्रमेयं यन्मित्रवर्गो नरकं प्रविष्टः ।	019a  
तदैव वाच्योऽस्मि ननु त्वयाऽहं न योत्स्येऽहं सूतपुत्रं कथञ्चित् ॥	019c  
ततो नाहं सृञ्जयान्केकयांश्च समानयेयं सुहृदो रणाय ॥	020ac  
एवं गते किं च मयाऽद्य शक्यं कार्यं कर्तुं निग्रहे सूतजस्य ।	021a  
तथैव राज्ञश्च सुयोधनस्य ये वापि मां योद्धुकामाः समेताः ॥	021c  
धिगस्तु मज्जीवितमद्य कृष्ण योऽहं वशं सूतपुत्रस्य यातः ।	022a  
मध्ये कुरूणां समुयोधनानां ये चाप्यन्ये योद्धुकामाः समेताः ॥	022c  
एकः स मे भीमसेनोऽद्यं नाथो येनाभिपन्नोऽस्मि रणे महाभये ।	023a  
विमोच्य मां चापि रुषान्वितस्ततः शरेण तीक्ष्णेन बिभेद कर्णम् ॥	023c  
त्यक्त्वा प्राणान्समरे भीमसेनश्चक्रे युद्धं कुरुमुख्यैः समेतैः ।	024a  
गदाग्रहस्तो रुधिरोक्षिताङ्गश्चरन्रणे काल इवान्तकाले ॥	024c  
असौ हि भीमस्य महानिनादो मुहुर्महुः श्रूयते धार्तराष्ट्रैः ।	025a  
यदि स्म जीवेत्समरे निहन्ता महारथानां प्रवरो नरोत्तमः ॥	025c  
तवाभिमन्युस्तनयोऽद्य पार्थ न चास्मि गन्ता समरे पराभवम् ।	026a  
अथापि जीवेत्समरे घटोत्कचस्तथाऽपि नाहं समरे पराङ्मुखः ॥	026c  
भीमस्य पुत्रः समराग्रयायी महास्त्रविच्चापि तवानुरूपः ।	027a  
यं तं समासाद्य रिपोर्बलं नो निमीलिताक्षं भयविप्लुतं भवेत् ॥	027c  
चकार योऽसौ निशि युद्धमेकस्त्यक्त्वा रणं यस्य भयाद्रवन्ते ॥	028ac  
स चेत्समासाद्य महानुभावः कर्णं रणे बाणगणैः प्रमोह्य ।	029a  
धैर्ये स्थितेनापि च सूतजेन शक्या हतो वासवदत्तया तया ॥	029c  
ममैव भाग्यानि पुरा कृतानि पापानि नूनं फलवन्ति युद्धे ।	030a  
तृणं च कृत्वा समरे भवन्तं ततोऽहमेवं निकृतो दुरात्मना ।	030c  
वैकर्तनेनैव तथा कृतोऽहं यथा ह्यशक्तः क्रियते त्वबान्धवः ॥	030e  
आपद्गतं यश्च नरो विमोक्षयेत्स बान्धवः स्नेहयुतः सुहृच्च ।	031a  
एवं पुराणा ऋषयो वदन्ति धर्मः सदा सद्भिरनुष्ठितश्च ॥	031c  
खड्गं विभ्रज्जातरूपत्सरुं च धनुर्वेदं गाण्डिवं तालमात्रम् ।	032a  
स केशवेनोह्यमानः कथं नु कर्णात्पार्थस्त्वमपैतुं समैषीः ॥	032c  
स गाण्डीवं केशवाय प्रदाय यन्ता भवेस्त्वं यदि केशवस्य ।	033a  
ततस्तरेत्केशवः कर्णमुग्रं मरुत्सस्वो वृत्रमिवात्तवज्रः ॥	033c  
मासेऽपतिष्यो यदि पञ्चमे त्वं न वा गर्भो यद्यभवः पृथायाः ।	034a  
मत्तः श्रेयान्राजपुत्रोऽभविष्यन्न ते यशः फल्गुन इत्यपेयात् ॥ ॥	034c  

इति श्रीमन्महाभारते कर्णपर्वणि सप्तदशदिवसयुद्धे एकसप्ततितमोऽध्यायः ॥ 71 ॥
