अध्यायः 044

कर्णेन युधिष्ठिरस्य पराजयपूर्वकमपहासः ॥ 1 ॥ सङ्कुलयुद्धम् ॥ 2 ॥

सञ्जय उवाच ।	001  
विदार्य कर्णस्तां सेनां युधिष्ठिरमथाद्रवत् ।	001a  
रथहस्त्यश्वपत्तीनां सहस्रैः परिवारितः ॥	001c  
नानायुधसहस्राणि प्रेरितान्यरिभिर्वृषः ।	002a  
छित्त्वा बाणशतैरुग्रैस्तानविध्यदसम्भ्रमात् ॥	002c  
निचकर्त शिरांस्येषां बाहूनूरूंश्च सूतजः ॥	003a  
ते हता भूतले पेतुर्भग्नाश्चान्ये विदुद्रुवुः ॥	003c  
द्रविडान्ध्रनिषादास्तु पुनः सात्यकिचोदिताः ।	004a  
अभ्यद्रवञ्जिघांसन्तः पत्तयः कर्णमाहवे ॥	004c  
ते विबाहुशिरस्त्राणाः प्रहताः कर्णसायकैः ।	005a  
पेतुः पृथिव्यां युगपच्छिन्नं सालवनं यथा ॥	005c  
एवं योधशतान्याजौ सहस्राण्ययुतानि च ।	006a  
हतानीयुर्महीं देहैर्यशसाऽपूरयन्दिशः ॥	006c  
अथ वैकर्तनं कर्णं रणे क्रुद्धमिवान्तकम् ।	007a  
रुरुधुः पाण्डुपाञ्चाला व्याधिं मन्त्रौषधा इव ॥	007c  
स तान्प्रमृद्याभ्यपतत्पुनरेव युधिष्ठिरम् ।	008a  
मन्त्रौषधिक्रियातीतो व्याधिरत्युल्बणो यथा ॥	008c  
स राजगृद्धिभी रुद्धः पाण्डुपाञ्चालकेकयैः ।	009a  
नाशकत्तानतिक्रान्तुं मृत्युर्ब्रह्मविदो यथा ॥	009c  
ततो युधिष्ठिरः कर्णमदूरस्थं निवारितम् ।	010a  
\'तैर्योधप्रमुखैर्वीरं दृष्ट्वा विव्याध सायकैः ॥	010c  
कर्णः पार्थशराविद्धस्तोत्रार्दित इव द्विपः ।	011a  
प्रमथ्य सहितान्वीरान्युधिष्ठिरमपीडयत् ॥	011c  
ततो युधिष्ठिरः कर्णमासाद्य जयतां वरम्\' ।	012a  
अब्रवीत्परवीरघ्नं क्रोधसंरक्तलोचनः ॥	012c  
कर्णकर्ण वृथादृष्टे सूतपुत्र वचः शृणु ।	013a  
सदा स्पर्धसि सङ्ग्रामे फल्गुनेन तरस्विना ॥	013c  
यथाऽस्मान्बाधसे नित्यं धार्तराष्ट्रमते स्थितः ।	014a  
यद्बलं यच्च ते वीर्यं प्रद्वेषो यस्तु पाण्डुषु ॥	014c  
तत्सर्वं दर्शयस्वाद्य पौरुषं महदास्थितः ।	015a  
युद्धश्रद्धं च तेऽद्याहं विनेष्यामि महाहवे ॥	015c  
एवमुक्त्वा महाराज कर्णं पाण्डुसुतस्तदा ।	016a  
सुवर्णपुङ्खैर्दशभिर्विव्याधायस्मयैः शरैः ॥	016c  
तं सूतपुत्रो दशभिः प्रत्यविद्ध्यदरिन्दमः ।	017a  
वत्सदन्तैर्महेष्वासः प्रहसन्निव भारत ॥	017c  
सोऽवज्ञाय तु निर्विद्धः सूतपुत्रेण पाण्डवः ।	018a  
प्रजज्वाल ततः क्रोधाद्धविषेव हुताशनः ॥	018c  
ज्वालामालापरिक्षिप्तो राज्ञो देहो व्यदृश्यत ।	019a  
युगान्ते दग्धुकामस्य संवर्ताग्नेरिवापरः ॥	019c  
ततो विस्फार्य सुमहच्चापं हेमपरिष्कृतम् ।	020a  
समाधत्त शितं बाणं गिरीणामपि दारणम् ॥	020c  
ततः पूर्णायतोत्कृष्टं यमदण्डनिभं शरम् ।	021a  
मुमोच त्वरितो राजा सूतपुत्रजिघांसया ॥	021c  
स तु वेगवता मुक्तो बाणो वज्राशनिस्वनः ।	022a  
विवेश सहसा कर्णं सव्ये पार्श्वे महारथम् ॥	022c  
स तु तेन प्रहारेण पीडितः प्रमुमोह वै ।	023a  
स्रस्तगात्रो महाबाहुर्धनुरुत्सृज्य कम्पितः ॥	023c  
गतासुरिव निश्चेताः शल्यस्याभिमुखोऽपतत् ।	024a  
राजाऽपि भूयो नाजघ्ने कर्णं पार्थहितेप्सया ॥	024c  
ततो हाहाकृतं सर्वं धार्तराष्ट्रबलं महत् ।	025a  
विवर्णमुखमार्तं च कर्णं दृष्ट्वा तथागतम् ॥	025c  
सिंहनादाश्च सञ्जज्ञुः क्ष्वेलाः किलकिलास्तथा ।	026a  
पाण्डवानां महाराज दृष्ट्वा राज्ञः पराक्रमम् ॥	026c  
प्रतिलभ्य तु राधेयः सञ्ज्ञां नातिचिरादिव ।	027a  
दध्रे राजविनाशाय मनः क्रूरपराक्रमः ॥	027c  
स हेमविकृतं चापं विस्फार्य विजयं महत् ।	028a  
अवाकिरदमेयात्मा पाण्डवं निशितैः शरैः ॥	028c  
ततः क्षुराभ्यां पाञ्चाल्यौ चक्ररक्षौ महात्मनः ।	029a  
जघान चन्द्रदेवं च दण्डधारं च संयुगे ॥	029c  
तावुभौ धर्मराजस्य प्रवीरौ युधि भारत ।	030a  
रथाभ्याशे चकाशेते चन्द्रस्येव पुनर्वसू ॥	030c  
युधिष्ठिरः पुनः कर्णमविदध्यत्त्रिंशता शरैः ।	031a  
सुषेणं सत्यसेनं च त्रिभिस्त्रिभिरताडयत् ॥	031c  
शल्यं नवत्या विव्याध त्रिसप्तत्या च सूतजम् ।	032a  
तांस्तस्य गोप्तॄन्विव्याध त्रिभिस्त्रिभिरजिह्मगैः ॥	032c  
ततः प्रहस्याधिरथिः षष्ठ्या राजञ्शितैः शरैः ।	033a  
विद्ध्वा युधिष्ठिरं सङ्ख्ये ननादातिरथस्तदा ॥	033c  
ततः प्रवीराः पाण्डूनामभ्यधावन्नमर्षिताः ।	034a  
युधिष्ठिरं परीप्सन्तः कर्णमभ्यर्दयञ्छरैः ॥	034c  
सात्यकिश्चेकितानश्च युयुत्सुः पाण्ड्य एव च ।	035a  
धृष्टद्युम्नः शिखण्डी च द्रौपदेयाः प्रभद्रकाः ॥	035c  
यमौ च भीमसेनश्च शिशुपालस्य चात्मजः ।	036a  
कारूशा मात्स्यशेषाश्च केकयाः काशिकोसलाः ॥	036c  
एते च त्वरिता वीरा वसुषेणमताडयन् ।	037a  
जनमेजयश्च पाञ्चाल्यः कर्णं विव्याध सायकैः ॥	037c  
वाराहकर्णनाराचैर्नालीकैर्निशितैः शरैः ।	038a  
वत्सदन्तैर्विपाठैश्च क्षुरप्रैश्चटकामुखैः ॥	038c  
नानाप्रहरणैश्चोग्रै रथहस्त्यश्वसादिभिः ।	039a  
सर्वतोऽभ्यद्रवत्कर्णं परिवार्य जिघांसया ॥	039c  
स पाण्डवानां प्रवरैः सर्वतः समभिद्रुतः ।	040a  
छाद्यमानः शिततैर्घोरैः स्वस्वनामाङ्कितैः शरैः ॥	040c  
न चचाल रणे कर्णो महेन्द्रो दानवैरिव ।	041a  
\'निजघान महेष्वासान्पाञ्चालानेकविंशतिम् ॥	041c  
ततः पुनरमेयात्मा चेदीनां प्रवरान्दश ।	042a  
न्यहनद्भरतश्रेष्ठ कर्णो वैकर्तनस्तदा ॥	042c  
तस्य बाणसहस्राणि सम्प्रपन्नानि मारिष ।	043a  
दृश्यन्ते दिक्षु सर्वासु शलभानामिव व्रजाः ॥	043c  
कर्णनामाङ्किता बाणाः स्वर्णपुङ्खाः सुतेजनाः ।	044a  
नराश्वकायान्निर्भिद्य पेतुरुर्व्यां समन्ततः ॥	044c  
कर्णेनैकेन समरे चेदीनां प्रवरास्तदा ।	045a  
सृञ्जयानां च सर्वेषां शतशो निहता रणे ॥	045c  
कर्णस्य शरसञ्छन्नं बभूव तुमुलं तमः ।	046a  
नाज्ञायत ततः किञ्चित्परेषामात्मनोऽपि वा ॥	046c  
तस्मिंस्तमसि भूते च क्षत्रियाणां भयङ्करे ।	047a  
विचचार महाबाहुर्निर्दहन्क्षत्रियान्बहून्\' ॥	047c  
ततः शरमहाज्वालो वीर्योष्मा कर्णपावकः ।	048a  
निर्दहन्पाण्डववनं चारु पर्यचरद्रणे ॥	048c  
\'ततस्तेषां महाराज पाण्डवानां महारथाः ।	049a  
सृञ्जयानां च सर्वेषां शतशोऽथ सहस्रशः ।	049c  
अस्त्रैः कर्णं महेष्वासं समन्तात्पर्यवारयन् ॥	049e  
स संवार्य महास्त्राणि महेष्वासो महात्मनाम् ।	050a  
प्रहस्य पुरुषेन्द्रस्य कर्णश्चिच्छेद कार्मुकम्\' ॥	050c  
ततः सन्धाय नवतिं निमेषान्नतपर्वणाम् ।	051a  
बिभेद कवचं राज्ञो रणे कर्णः शितैः शरैः ॥	051c  
तद्वर्म हेमविकृतं रत्नचित्रं बभौ पतत् ।	052a  
सविद्युदभ्रं सवितुः श्लिष्टं वातहतं यथा ॥	052c  
तदङ्गात्पुरुषेन्द्रस्य भ्रष्टं वर्म व्यरोचत ।	053a  
रत्नैरलङ्कृतं चित्रैर्व्यभ्रं निशि यथा नभः ॥	053c  
भिन्नवर्मा शरैः पार्थो रुधिरेण समुक्षितः ।	054a  
बभासे पुरुषश्रेष्ठ उद्यन्निव दिवाकरः ॥	054c  
स शराचितसर्वाङ्गश्छिन्नवर्माऽथ संयुगे ।	055a  
क्षात्रं धर्मं समास्थाय सिंहनादमकुर्वत ॥	055c  
नर्दित्वा च चिरं कालं पाण्डवो रभसो रणे ।	056a  
शक्तिं चिक्षेप वेगेन प्रदीप्तामशनीमिव ॥	056c  
तां ज्वलन्तीमिवाकाशे शक्तिं शप्तभिराशुगैः ।	057a  
भल्लैश्चिच्छेद राधेयः सा त्वशीर्यत वै रणे ॥	057c  
हृदि बाह्वोर्ललाटे च क्षिप्रकारी युधिष्ठिरः ।	058a  
चतुर्भिस्तोमरैः कर्णं ताडयित्वाऽनदन्मुदा ॥	058c  
उद्भिन्नरुधिरः कर्णः क्रुद्धः सर्प इव श्वसन् ।	059a  
जघान सूतं पार्थस्य पार्ष्ठिं च नवभिः शरैः ॥	059c  
ध्वजं चिच्छेद नृपतेस्त्रिभिर्विव्याध चैव तम् ।	060a  
इषुधी चास्य चिच्छेद रथं च तिलशोऽच्छिनत् ॥	060c  
एतस्मिन्नन्तरे शूराः पाण्डवानां महारथाः ।	061a  
ववृषुः शरवर्षाणि राधेयं प्रति भारत ॥	061c  
सात्यकिः पञ्चविंशत्या शिखण्डी नवभिः शरैः ।	062a  
अवर्षतां महाराज राधेयं शत्रुकर्शनम् ॥	062c  
शैनेयं तु ततः क्रुद्धः कर्णः पञ्चभिरायसैः ।	063a  
विव्याध समरे राजंस्त्रिभिश्चान्यैः शिलीमुखैः ॥	063c  
दक्षिणं तु भुजं तस्य त्रिभिः कर्णोऽभ्यविध्यत ।	064a  
सव्यं षोडशभिर्बाणैर्यन्तारं चास्य सप्तभिः ॥	064c  
अथास्य चतुरो वाहांश्चतुर्भिर्निशितैः शरैः ।	065a  
सूतपुत्रोऽनयत्क्षिप्रं यमस्य सदनं प्रति ॥	065c  
अथापरेण भल्लेन धनुश्छित्त्वा महारथः ।	066a  
सारथेः सशिरस्त्राणं शिरः कायादपाहरत् ॥	066c  
हताश्वसूते तु रथे स्थितः स शिनिपुङ्गवः ।	067a  
शक्तिं चिक्षेप कर्णाय वैदूर्यमणिभूषिताम् ॥	067c  
तामापतन्तीं सहसा द्विधा चिच्छेद भारत ।	068a  
कर्णो वै धन्विनां श्रेष्ठस्तांश्च सर्वानवारयत् ॥	068c  
ततस्तान्निशितैर्बाणैः पाण्डवानां महारथान् ।	069a  
न्यवारयदमेयात्मा शिक्षया च बलेन च ॥	069c  
अर्दयित्वा शरैस्तांस्तु सिंहः क्षुद्रमृगानिव ।	070a  
पीडयन्धर्मराजानं शरैः सन्नतपर्वभिः ।	070c  
अभ्यद्रवत राधेयो धर्मपुत्रं शितैः शरैः ॥	070e  
ततः पार्थो ह्यपासासीद्धताश्वो हतसारथिः ।	071a  
अशक्नुवन्मुखे स्थातुं ततः कर्णस्य दुर्मनाः ॥	071c  
तमभिद्रुत्य राधेयः पाण्डुपुत्रं युधिष्ठिरम् ।	072a  
अब्रवीत्प्रहसन्राजन्कुत्सयन्निव पाण्डवम् ॥	072c  
कथं नाम कुले जातः क्षत्रधर्मे व्यवस्थितः ।	073a  
प्रजह्यात्समरे शत्रून्प्राणान्रक्ष महाहवे ॥	073c  
न भवान्क्षत्रधर्मेषु कुशलोऽसीति मे मतिः ।	074a  
ब्राह्मे बले भवान्युक्तः स्वाध्याये यज्ञकर्मणि ॥	074c  
मा स्म युध्यस्व कौन्तेय मा स्म वीरान्समासदः ।	075a  
मा चैवं विप्रियं ब्रूहि मा च त्वं भज संयुगम् ॥	075c  
वक्तव्या मारिषाऽन्ये तु न वक्तव्यास्तु मादृशाः ।	076a  
मादृशान्हि ब्रुवन्युद्धे एतदन्यच्च लप्स्यसे ॥	076c  
स्वगृहं गच्छ कौन्तेय यत्र वा केशवार्जुनौ ।	077a  
न हि त्वां समरे राजन्हन्यात्कर्णः कथञ्चन ॥	077c  
सञ्जय उवाच ।	078  
वरप्रदानं कुन्त्यास्तु कर्णः स्मृत्वा महारथः ।	078a  
वधप्राप्तं तु कौन्तेयं नावधीत्पुरुषोत्तमः ॥	078c  
एवमुक्त्वा ततः पार्थं विसृज्य च महाबलः ।	079a  
न्यहनत्पाण्डवीं सेनां वज्रहस्त इवासुरीम् ॥	079c  
ततोऽपायाद्द्रुतं राजन्व्रीडन्निव नरेश्वरः ॥	080ac  
अथापयातं राजानं मत्वाऽन्वीयुस्तमच्युतम् ।	081a  
चेदिपाण्डवपाञ्चालाः सात्यकिश्च महारथः ।	081c  
द्रौपदेयास्तथा शूरा माद्रीपुत्रौ च पाण्डवौ ॥	081e  
ततो युधिष्ठिरानीकं दृष्ट्वा कर्णः पराङ्मुखम् ।	082a  
कुरुभिः सहितो वीरः प्रहृष्टः पृष्ठतोऽन्वगात् ॥	082c  
भेरीशङ्खमृदङ्गानां कार्मुकाणां च निःस्वनः ।	083a  
बभूव धार्तराष्ट्राणां सिंहनादरवस्तथा ॥	083c  
युधिष्ठिरस्तु कौरव्य रथमारुह्य सत्वरम् ।	084a  
श्रुतकीर्तेर्महाराज दृष्ट्वा तत्कर्णविक्रमम् ॥	084c  
काल्यमानं बलं दृष्ट्वा सूतपुत्रेण मारिष ।	085a  
स्वान्योधानब्रवीत्क्रुद्धो निघ्नतैतान्किमासत ॥	085c  
ततो राज्ञाऽभ्यनुज्ञाताः पाण्डवानां महारथाः ।	086a  
भीमसेनमुखाः सर्वे पुत्रांस्ते प्रत्युपाद्रवन् ॥	086c  
अभवत्तुमुलः शब्दो योधानां तत्र भारत ।	087a  
रथहस्त्यश्वपत्तीनां द्रवतां निनदो महान् ।	087c  
उद्यतप्रतिविष्टानां शस्त्राणां च ततस्ततः ॥	087e  
आगच्छत प्रहरत क्षिप्रं विपरिधावत ।	088a  
इति ब्रुवाणा ह्यन्योन्यं जघ्नुर्योधा महारणे ॥	088c  
अभ्रच्छायेव तत्रासीच्छरवृष्टिभिरम्बरे ।	089a  
समावृतैर्नरवरैर्निघ्नद्भिरितरेतरम् ॥	089c  
विपताकध्वजच्छत्रा व्यश्वसूतरथायुधाः ।	090a  
व्यङ्गाङ्गावयवाः पेतुः क्षितौ क्षीणाः क्षितीश्वराः ।	090c  
शिखराणीव शैलानां वज्रभिन्नानि मारिष ॥	090e  
सारोहा निहताः पेतुर्द्विपा भिन्ना महीतले ।	091a  
छिन्नभिन्नविपर्यस्तवर्मालङ्कारविग्रहाः ॥	091c  
सारोहास्तुरगाः पेतुर्हतवीराः सहस्रशः ।	092a  
विप्रविद्धायुधाङ्गाश्च द्विरदा रथिभिर्हताः ।	092c  
प्रतिवीरैश्च सम्मर्दे पत्तिसङ्घाः सहस्रशः ॥	092e  
विशालायतताम्राक्षैः पद्मेन्दुसदृशाननैः ।	093a  
शिरोभिर्युद्धशौण्डानां सर्वतः संवृता मही ॥	093c  
यथा भुवि तथा व्योम्नि निःस्वनं शुश्रुवुर्जनाः ।	094a  
विमानेऽप्सरसां सङ्घैर्गीतवादित्रनिःस्वनैः ॥	094c  
हतानभिमुखान्वीरान्वीरैः शतसहस्रशः ।	095a  
आरोप्यारोप्य गच्छन्ति विमानेष्वप्सरोगणाः ॥	095c  
तद्दृष्ट्वा महदाश्चर्यं प्रत्यक्षं स्वर्गलिप्सया ।	096a  
प्रहृष्टमनसः शूराः क्षिप्रं जघ्नुः परस्परम् ॥	096c  
रथिनो रथिभिः सार्धं चित्रं युयुधुराहवे ।	097a  
पत्तयः पत्तिभिर्नागाः सह नागैर्हयैर्हयाः ॥	097c  
एवं प्रवृत्ते सङ्ग्रामे गजवाजिनरक्षये ।	098a  
सैन्येन रजसा वृत्ते स्वे स्वाञ्जघ्नुः परे परान् ॥	098c  
कचाकचं युद्धमासीद्दन्तादन्ति नखानखि ।	099a  
मुष्टियुद्धं नियुद्धं च देहपाप्मविनाशनम् ॥	099c  
तथा वर्ततति सङ्ग्रामे गजवाजिनरक्षये ।	100a  
नराश्वनागदेहेभ्यः प्रसृता लोहितापगा ॥	100c  
गजाश्वनरदेहान्सा व्युवाह पतितान्बहून् ।	101a  
नराश्वगजसम्बाधे नराश्वगजसादिनाम् ॥	101c  
लोहितोदा महाघोरा मांसशोणितकर्दमा ।	102a  
नराश्वगजदेहान्वै वहन्ती भीरुभीषणा ॥	102c  
तस्या नद्याः परं पारं व्रजन्ति विजयैषिणः ।	103a  
नागेन च प्लवन्तो वै निमज्ज्योन्मज्ज्य चापरे ॥	103c  
ते तु लोहितदिग्धाङ्गा रक्तवर्मायुधाम्बराः ।	104a  
सस्नुस्तस्यां पपुश्चास्रं मम्लुश्च भरतर्षभ ॥	104c  
रथानश्वान्नरान्नागानायुधाभरणानि च ।	105a  
वर्माणि चाप्यपश्याम पतितानि सहस्रशः ।	105c  
खं द्यां भूमिं दिशश्चैव प्रायः पश्याम लोहिताः ॥	105e  
लोहितस्य तु गन्धेन स्पर्देन च रसेन च ।	106a  
रूपेण चातिरक्तेन शब्देन च विसर्पता ।	106c  
विषादः सुमहानासीत्प्रायः सैन्यस्य भारत ॥	106e  
तत्तु विप्रहतं सैन्यं भीमसेनमुखैस्तव ।	107a  
भूयः समाद्रवन्वीराः सात्यकिप्रमुखास्तदा ॥	107c  
तेषामापततां वेगमविषह्यं निरीक्ष्य च ।	108a  
पुत्राणां ते महासैन्यमासीद्राजन्पराङ्मुखम् ॥	108c  
तत्प्रकीर्णरथाश्वेभं नरवाजिसमाकुलम् ।	109a  
विध्वस्तवर्मकवचं प्रविद्धायुधकार्मुकम् ॥	109c  
व्यद्रवत्तावकं सैन्यं लोड्यमानं समन्ततः ।	110a  
सिंहार्दितमिवारण्ये यथा गजकुलं तथा ॥ ॥	110c  

इति श्रीमन्महाभारते कर्णपर्वणि सप्तदशदिवसयुद्धे चतुश्चत्वारिंशोऽध्यायः ॥ 44 ॥

8-44-8 मन्त्रौषधक्रिया व्याधिर्विधिहीनक्रिया इव इति ख.ट.पाठः ॥ 8-44-19 कचाकचि युद्धं इति झ.पाठः ॥
