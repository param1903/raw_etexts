अध्यायः 059

सङ्कुलयुद्धम् ॥ 1 ॥

सञ्जय उवाच ।	001  
ततः प्रववृते भूयः सङ्ग्रामो राजसत्तम ।	001a  
कर्णस्य पाण्डवानां च यमराष्ट्रविवर्धनः ॥	001c  
धनूंषि बाणान्परिघानसिपट्टसतोमरान् ।	002a  
मुसलानि भुशुण्डीश्च शक्तिरिष्टिपरश्वथान् ॥	002c  
गदाः प्रासाञ्शितान्कुन्तान्भिण्डिपालान्महाङ्कुशान् ।	003a  
प्रगृह्य क्षिप्रमापेतुः परस्परजिघांसया ॥	003c   
बाणज्यातलशब्देन द्यां दिशः प्रदिशो वियत् ।	004a  
पृथिवीं नेमिघोषेण नादयन्तोऽभ्ययुः परान् ॥	004c  
तेन शब्देन महता संहृष्टाश्चक्रुराहवम् ।	005a  
वीरा वीरैर्महाघोरकलहान्तं तितीर्षवः ॥	005c  
ज्यातलत्रधनुःशब्दाञ्शस्त्राणां च निपात्यताम् ।	006a  
ताडितानां च पतता निनादांश्च पदातिनाम् ॥	006c  
बाणशब्दांश्च विविधाञ्शूराणां चाभिगर्जताम् ।	007a  
श्रुत्वा गजा भृशं त्रेसुः पेतुर्मम्लुश्च सैनिकाः ॥	007c  
तेषां निनदतां चैव शस्त्रवर्षं च मुञ्चताम् ।	008a  
बहूनाधिरथिर्वीरः प्रममाथेषुभिः परान् ॥	008c  
पञ्च पाञ्चालवीराणां रथान्दश च पञ्च च ।	009a  
साश्वसूतध्वजान्कर्णः शरैर्निन्ये यमक्षयम् ॥	009c  
योधमुख्या महावीर्याः पाण्डूनां कर्णमाहवे । 	010a  
शिक्षितास्तमभिद्रुत्य परिवव्रुः समन्ततः ॥	010c  
ततः कर्णो द्विषत्सेनां शरवर्षैर्विलोडयन् ।	011a  
विजगाहाण्डजाकीर्णां पद्मिनीमिव यूथपः ॥	011c  
द्विषत्सैन्यमवस्कन्द्य राधेयो धनुरुत्तमम् ।	012a  
विधुन्वानः शितैर्बाणैः शिरांस्युन्मथ्य पातयत् ॥	012c  
\'हस्तिनः समहामात्रान्साश्वारोहान्हयानपि ।	013a  
रथिनोऽप्येकबाणेन भ्रमतश्चावपातयत्\' ॥	013c  
वर्म वा चर्म वाऽश्रित्य निपातमपि देहिनः ।	014a  
विषेहुर्नास्य संस्पर्शं द्वितीयस्य पतत्त्रिणः ॥	014c  
वर्मयुक्तेषु देहेषु धनुषोऽस्यञ्शिताञ्शरान् ।	015a  
मौर्व्या तलत्रे न्यहनत्कशया वाजिनो यथा ॥	015c  
पाण्डुसृञ्जयपाञ्चालाञ्शरगोचरमागतान् ।	016a  
ममर्द तरसा कर्णः सिंहो मृगगणानिव ॥	016c  
ततः पाञ्चालपुत्रश्च द्रौपदेयाश्च मारिष ।	017a  
यमौ च युयुधानश्च त्वरिताः कर्णमभ्ययुः ॥	017c  
तेषु व्यायच्छमानेषु कुरुपाञ्चालपाण्डुषु ।	018a  
प्रियानसून्रणे त्यक्त्वा योधा जघ्नुः परस्परम् ॥	018c  
सुसन्नद्धाः कवचिनः सशिरस्त्राणभूषणाः ।	019a  
गदाभिर्मुसलैश्चान्ये परिघैश्च महाबलाः ॥	019c  
समभ्यधावन्त भृशं कालदण्डैरिवोद्यतैः ।	020a  
नर्दन्तश्चाह्वयन्तश्च प्रवल्गन्तश्च मारिष ॥	020c  
ततो निजघ्नुरन्योन्यं पेतुश्चान्योन्यताडिताः ।	021a  
वमन्तो रुधिरं गात्रैर्विमस्तिष्केक्षणायुधाः ॥	021c  
दन्तपूर्णैः सरुधिरैर्वक्रैर्दाडिमसन्निभैः ।	022a  
जीवन्त इव चाप्येके तस्थुः शस्त्रौघबृंहिताः ॥	022c  
परश्वथैश्चाप्यपरे पट्टसैरसिभिस्तथा ।	023a  
शक्तिभिर्भिण्डिपालैश्च नखरप्रासतोमरैः ॥	023c  
ततक्षुश्चिच्छिदुश्चान्ये बिभिदुश्चिक्षिपुस्तथा ।	024a  
सञ्चकर्तुश्च जघ्नुश्च राजन्योधा महारणे ॥	024c  
पेतुरन्योन्यनिहता व्यसवो रुधिरोक्षिताः ।	025a  
क्षरन्तः स्वरसं रक्तं प्रकृत्ताश्चन्दना इव ॥	025c  
रथै रथा विनिहता हस्तिभिश्चापि हस्तिनः ।	026a  
नरैर्नरा हताः पेतुरश्वाश्चाश्वैः सहस्रशः ॥	026c  
ध्वजाः शिरांसि च्छत्राणि द्विपहस्ता नृणां भुजाः ।	027a  
क्षुरैर्भल्लार्धचन्द्रैश्च च्छिन्नाः पेतुर्महीतले ॥	027c  
\'वध्यतां दारुणाः शब्दाः पततां स्तनतामपि ।		028a  
नराश्वेभरथानां हिनराश्वेभरथैस्तथा\' ॥	028c  
नरांश्च नागांश्च रथान्हयान्ममृदुराहवे ॥	029ac  
अश्वारोहैर्हताः शूराश्छिन्नहस्ताश्च दन्तिनः ।	030a  
सपताकाध्वजाः पेतुर्विशीर्णा इव पर्वताः ॥	030c  
पत्तिभिश्च समाप्लुत्य द्विरदाः स्यन्दनास्तथा ।	031a  
हताश्च हन्यमानाश्च पतिताश्चैव सर्वशः ॥	031c  
अश्वारोहाः समासाद्य त्वरिताः पत्तिभिर्हताः ।	032a  
सादिभिः पत्तिसङ्घाश्च निहता युधि शेरते ॥	032c  
मृदितानीव पद्मानि प्रम्लाना इव च स्रजः ।	033a  
हतानां वदनान्यासन्गात्राणि च महाहवे ॥	033c  
रूपाण्यत्यर्थकान्तानि द्विरदाश्वनृणां नृप ।	034a  
समुन्नानीव वस्त्राणि ययुर्दुर्दुर्शतां पराम् ॥ ॥	034c  

इति श्रीमन्महाभारते कर्णपर्वणि सप्तदशदिवसयुद्धे एकोनषष्टितमोऽध्यायः ॥ 59 ॥

8-59-4 द्यांस्वर्गम् । वियदन्तरिक्षम् ॥ 8-59-11 अण्डजैर्जलपक्षिभिः सारसादिभिराकीर्णां व्याप्ताम् ॥ 8-59-15 मौर्व्या मौर्वीच्युतैः शरैर्बाणैस्तलत्रे ज्याघातवारणस्थाने न्यहनत् ॥ 8-59-18 व्यायच्छमानेषु यतमानेषु ॥ 8-59-19 परिघैर्हता इति शेषः । समभ्यधावन्तेत्युत्तरेणान्वयः ॥ 8-59-21 मस्तिष्कं शिरोभागस्थमांसपिण्डः ॥ 8-59-23 परश्वथैस्ततक्षुः । पट्टशैरसिभिश्च चिच्छिदुः । शक्तिभिर्बिभिदुः । भिन्दिपालैश्चिक्षिपुः । नखरैः सञ्चकर्तुः । प्रासतोमरैर्जघ्नुः ॥ 8-59-25 चन्दना रक्तचन्दनाः ॥ 8-59-33 पद्मानीव बदनानि । स्रजइव गात्राणि ॥ 8-59-34 समुन्नानि क्षारक्लिन्नानि मलिनानि ॥
