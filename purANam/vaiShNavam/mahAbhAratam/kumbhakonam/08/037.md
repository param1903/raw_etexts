अध्यायः 037

कर्णेन सोपहासं शल्यगर्हणम् ॥ 1 ॥

सञ्जय उवाच ।	001  
ततः पुनर्महाराज मद्रराजमरिन्दमः ।	001a  
अभ्यभाषत राधेयः सन्निवार्योत्तरं वचः ॥	001c  
निर्भर्त्सनार्थं शल्य त्वं यत्तु जल्पितवानसि ।	002a  
नाहं शक्यस्त्वया वाचा विभीषयितुमाहवे ॥	002c  
यदि मां देवताः सर्वा योधयेयुः सवासवाः ।	003a  
तथापि मे भयं न स्यात्किमु पार्थात्सकेशवात् ॥	003c  
नाहं भीषयितुं शक्यः शुद्धकर्णा महाहवे ।	004a  
अभिजानीहि शक्तस्त्वमन्यं भीषयितुं रणे ॥	004c  
नीचस्य बलमेतावत्पारुष्यं यत्त्वमात्थ माम् ।	005a  
अशक्तो हि गुणान्वक्तुं वल्गसे बहु दुर्मते ॥	005c  
न हि कर्णः समुद्भूतो भयार्थमिह मद्रक ।	006a  
विक्रमार्थमहं जातो यशोर्थं च तथाऽऽत्मनः ॥	006c  
सखिभावेन सौहार्दान्मितत्रभावेन चैव हि ।	007a  
कारणैस्त्रिभिरेतैस्त्वं शल्य जीवसि साम्प्रतम् ॥	007c  
राज्ञश्च धार्तराष्ट्रस्य कार्यं सुमहदुद्यतम् ।	008a  
मयि तच्चाहितं शल्य तेन जीवसि मे क्षणम् ॥	008c  
कृतश्च समयः पूर्वं क्षन्तव्यं विप्रियं तव ।	009a  
\'समयः परिपाल्यो मे तेन जीवसि साम्प्रतम्\' ॥	009c  
ऋते शल्यसहस्रेण विजयेयमहं परान् ।	010a  
मित्रद्रोहस्तु पापीयानिति जीवसि साम्प्रतम् ॥	010c  
शल्य उवाच ।	011  
आर्तप्रलापांस्त्वं कर्ण यान्ब्रवीषि परान्प्रति ।	011a  
न ते कर्णसहस्रेण शक्या जेतुं परे युधि ॥	011c  
सञ्जय उवाच ।	012  
तथा ब्रुवन्तं परुषं कर्णो मद्राधिपं तदा ।	012a  
परुषं द्विगुणं भूयः प्रोवाचाप्रियदर्शनम् ॥	012c  
इदं त्वमेकाग्रमनाः शृणु मद्रजनाधिप ।	013a  
सन्निधौ धृतराष्ट्रस्य प्रोच्यमानं मया श्रुतम् ॥	013c  
देशांश्च विविधांश्चित्रान्पूर्ववृत्तांश्च पार्थिवान् ।	014a  
ब्राह्मणाः कथयन्ति स्म धृतराष्ट्रनिवेशने ॥	014c  
तत्र वृद्धः पुरावृत्ताः कथाः कश्चिद्द्विजोत्तमः ।	015a  
बाह्लीकदेशं मद्रांश्च कुत्सयन्वाक्यमब्रवीत् ॥	015c  
बहिष्कृता हिमवता गङ्गया च तिरस्कृताः ।	016a  
सरस्वत्या यमुनया कुरुक्षेत्रेण चापि ये ॥	016c  
पञ्चानां सिन्धुषष्ठानां नदीनां येऽन्तराश्रिताः ।	017a  
तान्धर्मबाह्यानशुचीन्बाह्लीकानपि वर्जयेत् ॥	017c  
गोवर्धनो नाम वटः सुभाण्डं नाम पत्तनम् ।	018a  
एतद्राजन्कलिद्वारमाकुमारात्स्मराम्यहम् ॥	018c  
कार्येणात्यर्थगूढेन बाह्लीकेषूषितं मया ।	019a  
तत एषां समाचारः संवासाद्विदितो मया ॥	019c  
शाकलं नाम नगरमापगानामनिम्नगा ।	020a  
चण्डाला नाम बाह्लीकास्तेषां वृत्तं सुनिन्दितम् ॥	020c  
पानं गुडासवं पीत्वा गोमांसं लशुनैः सह ।	021a  
अपूपसक्तुमद्यानामाशिताः शीलवर्जिताः ॥	021c  
गायन्त्यथ च नृत्यन्ति स्त्रियो मत्ता विवाससः ।	022a  
नगरापणवेशेषु बहिर्माल्यानुलेपनाः ॥	022c  
मत्ताः प्रगीतविरुतैः खरोष्ट्रनिनदोपमैः ।	023a  
अनावृता मैथुने ताः कामचाराश्च सर्वशः ॥	023c  
आहुरन्योन्यसूक्तानि प्रब्रुवाणा मदोत्कटाः ।	024a  
हेहतेहेहतेत्येवं स्वामिभर्तृहतेति च ॥	024c  
आक्रोशन्त्यः प्रनृत्यन्ति व्रात्याः पर्वस्वसंयताः ।	025a  
तासां किलावलिप्तानां निवसन्कुरुजाङ्गले ॥	025c  
कश्चिद्बाह्लीकदुष्टानां नातिहृष्टमना जगौ ।	026a  
सा नूनं बृहती गौरी सूक्ष्मकम्बलवासिनी ॥	026c  
मामनुस्मरती शेते बाह्लीकं कुरुवासिनम् ।	027a  
शतद्रुं नु कदा तीर्त्वा तां च रम्यामिरावतीम् ।	027c  
गत्वा स्वदेशं द्रक्ष्यामि स्थूलजङ्घाः शुभाः स्त्रियः ॥	027e  
मनःशिलोज्ज्वलापाङ्ग्यो गौर्यस्ताः काकुकूजिताः ।	028a  
कम्बलाजिनसंवीता रुदन्त्यः प्रियदर्शनाः ॥	028c  
मृदङ्गानकशङ्खानां मर्दलानां च निःस्वनैः ।	029a  
खरोष्ट्राश्वतरैश्चैव मत्ता यास्यामहे सुखम् ॥	029c  
शमीपीलुकरीराणां वनेषु सुखवर्त्मसु ।	030a  
अपूपान्सक्तुपिण्डांश्च प्राश्नन्तो मथितान्वितान् ॥	030c  
पथिषु प्रबलो भूत्वा तथा सम्पततोऽध्वगान् ।	031a  
चेलापहारं कुर्वाणास्ताडयिष्याम भूयसः ॥	031c  
एवंशीलेषु व्रात्येषु बाह्लीकेषु दुरात्मसु ।	032a  
कश्चेतयानो निवसेन्मुहूर्तमपि मानवः ॥	032a  
कर्ण उवाच ।	033  
ईदृशा ब्राह्मणेनोक्ता बाह्लीका मोघचारिणः ।	033a  
येषां षड्भागहर्ता त्वमुभयोः पुण्यपापयोः ॥	033c  
इत्युक्त्वा ब्राह्मणः साधुरुत्तरं पुनरुक्तवान् ।	034a  
बाह्लीकेष्वविनीतेषु प्रोच्यमानं निबोध तत् ॥	034c  
तत्र स्म राक्षसी गाति सदा कृष्णचतुर्दशीम् ।	035a  
नगरे शाकले स्फीते आहत्य निशि दुन्दुभिम् ॥	035c  
कथं वस्तादृशो गाथाः पुनर्गास्यामि शाकले ।	036a  
गव्यस्य तृप्ता मांसस्य पीत्वा गौडं सुरासवम् ॥	036c  
गौरीभिः सह नारीभिर्बृहतीभिः स्वलङ्कृता ।	037a  
पलाण्डुगण्डूषयुताः खादन्तश्चेशिकान्बहून् ॥	037c  
वाराहं कौक्कुटं मांसं गव्यं गार्दभमौष्ट्रकम् ।	038a  
धानाश्च ये न खादन्ति तेषां जन्म निरर्थकम् ॥	038c  
एवं गायन्ति ये मत्ताः शीधुना पीलुकावने ।	039a  
सबालवृद्धाः क्रन्दन्ति तेषां धर्मः कथं भवेत् ॥	039c  
यत्र लोकेश्वरः कृष्णो देवदेवो जनार्दनः ।	040a  
विस्मृतः पुरुषैरुग्रैस्तेषां धर्मः कथं भवेत् ॥	040c  
इति शल्य विजानीहि हन्त भूयो ब्रवीमि ते ।	041a  
यदन्योप्युक्तवानस्मान्ब्राह्मणः कुरुसंसदि ॥	041c  
पञ्चनद्यो वहन्त्येता यत्र पीलुवनान्युत ।	042a  
शतद्रुश्च विपाशा च तृतीयैरावती तथा ॥	042c  
चन्द्रभागा वितस्ता च सिन्धुषष्ठा महानदी ।	043a  
आरट्टा नाम बह्लीका एतेष्वार्यो हि नो वसेत् ॥	043c  
व्रात्यानां दासमीयानां विदेहानामयज्वनाम् ।	044a  
न देवाः प्रतिगृह्णन्ति पितरो ब्राह्मणास्तथा ॥	044c  
तेषां प्रनष्टधर्माणां बाह्लीकानामिति श्रुतिः ।	045a  
ब्राह्मणेन यथा प्रोक्तं विदुषा साधुसंसदि ॥	045c  
काष्ठकुण्डेषु बाह्लीका मृण्मयेषु च भुञ्जते ।	046a  
सक्तुमद्यावलिप्तेषु श्वावलीढेषु निर्घृणाः ॥	046c  
आविकं चौष्ट्रिकं चैव क्षीरं गार्दभमेव च ।	047a  
तद्विकारांश्च बाह्लीकाः खादन्ति च पिबन्ति च ॥	047c  
पात्रसङ्करिणो जाल्माः सर्वान्नक्षीरभोजनाः ।	048a  
आरट्टा नाम बाह्लीका वर्जनीया विपश्चिता ॥	048c  
इति शल्य विजानीहि हन्त भूयो ब्रवीमि ते ।	049a  
यदन्योऽप्युक्तवान्मह्यं ब्राह्मणः कुरुसंसदि ॥	049c  
युगन्धरे पयः पीत्वा प्रोष्य चाप्यच्युतस्थले ।	050a  
तद्वद्भूतिलये स्नात्वा कथं स्वर्गं गमिष्यति ॥	050c  
पञ्चनद्यो वहन्त्येता यत्र निःसृत्य पर्वतात् ।	051a  
आरट्टा नाम बाह्लीका न तेष्वार्यो द्व्यहं वसेत् ॥	051c  
बाह्लीका नाम हीकश्च विपाशायां पिशाचकौ ।	052a  
तयोरपत्यं बाह्लीका नैषा सृष्टिः प्रजापतेः ॥	052c  
ते कथं विविधान्धर्माञ्ज्ञास्यन्ते हीनयोनयः ॥	053ac  
कारस्करान्माहिषकान्करम्भान्कटकालिकान् ।	054a  
कर्करान्वीरकान्वीरा उन्मत्तांश्च विवर्जयेत् ॥	054c  
इति तीर्थानुसञ्चारी राक्षसी काचिदब्रवीत् ।	055a  
एकरात्रमुषित्वेह महोलूखलमेखला ॥	055c  
आरट्टा नाम ते देशा बाह्लीकं नाम तद्वनम् ।	056a  
वसातिसिन्धुसौवीरा इति प्रायोऽतिकुत्सिताः ॥ ॥	056c  

इति श्रीमन्महाभारते कर्णपर्वणि सप्तत्रिंशोऽध्यायः ॥ 37 ॥

8-37-8 एतदेव त्रयं व्याचष्टे राज्ञश्चेत्यादिना ॥ 8-37-17 पञ्चानां वक्ष्यमाणानाम् । सिन्धुः षष्ठी यासाम् । अन्तरमवकाशमाश्रिताः ॥ 8-37-18 गोवर्धनः गवां छेदनस्थानम् ॥ 8-37-20 वृत्तं चरित्रम् ॥ 8-37-23 अनावृताः स्वपरपुरुषविवेकहीनाः ॥ 8-37-24 सूक्तानि विनोदवचनानि । हेहते भोलिङ्गताडिते इत्याक्रोशे द्वित्वम् । सन्धिश्छान्दसः । स्वामिहते भर्तृहते इति च तद्वत् ॥ 8-37-25 पर्वसु उत्सवदिनेषु आक्रोशन्त्यः गालयन्त्यः । तासां पतिरिति शेषः ॥ 8-37-29 खरादियानैः ॥ 8-37-30 मथितं तक्रम् ॥ 8-37-31 भूयसः बहून् ॥ 8-37-38 वाराहं विड्वराहजम ॥
