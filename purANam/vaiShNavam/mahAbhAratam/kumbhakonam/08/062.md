अध्यायः 062

कृष्णेनार्जुनम्प्रति युधिष्ठिरस्य कर्णेन पराभवकथनपूर्वकं कर्णयुद्धप्रदर्शनम् ॥ 1 ॥ तथा भीमसेनयुद्धप्रदर्शनम् ॥ 2 ॥
श्रीभगवानुवाच ।	001  
आतुरो मे मतो राजा अविषह्यश्च भारत ।	001a  
यथैनमनुवर्तन्ते पञ्चालाः सह पाण्डवैः ॥	001c  
त्वरमाणास्त्वराकाले सर्वशस्त्रभृतां वराः ।	002a  
मज्जन्तमिव पाताले बलिनो ह्युज्जिहीर्षवः ॥	002c  
न केतुर्दृश्यते राज्ञः कर्णस्य पिहितः शरैः ।	003a  
पश्यतोर्यमयोः पार्थ सात्यकेश्च शिखण्डिनः ॥	003c  
धृष्टद्युम्नस्य भीमस्य शतानीकस्य वा विभो ।	004a  
पाञ्चालानां च सर्वेषां चेदीनां चैव भारत ॥	004c  
एष कर्णो रणे पार्थ पाण्डवानामनीकिनीम् ।	005a  
शरैर्विध्वंसयामास नलिनीमिव कुञ्जरः ॥	005c  
एते द्रवन्ति रथिनस्त्वदीयाः पाण्डुनन्दन ।	006a  
पश्य पश्य यथा पार्थ गच्छन्त्येते महारथाः ॥	006c  
एते भारत मातङ्गाः कर्णेनाभिहताः शरैः ।	007a  
आर्तनादान्विकुर्वाणा विद्रवन्ति दिशो दश ॥	007c  
रथानां द्रवते वृन्दमेतच्चैव समन्ततः ।	008a  
द्राव्यमाणं रणे पार्थ कर्णेनामिततेजसा ॥	008c  
हस्तिकक्ष्यां रणे पश्य चरन्तीं तत्रतत्र ह ।	009a  
रथस्थं सूतपुत्रस्य केतुं केतुमतां वर ॥	009c  
असौ धावति राधेयो भीमसेनरथं प्रति ।	010a  
किरञ्शरशतान्येव विनिघ्नंस्तव वाहिनीम् ॥	010c  
एते नश्यन्ति पाञ्चाला द्राव्यमाणा महात्मना ।	011a  
शक्रेणेव यथा दैत्या द्राव्यमाणा महात्मना ॥	011c  
एष कर्णो रणे जित्वा पाञ्चालान्पाण्डुसृञ्जयान् ।	012a  
दिशो विप्रेक्षते सर्वास्त्वदर्थमिति मे मतिः ॥	012c  
एष कर्णो धनुःश्रेष्ठं विधून्वन्बहुशोभते ।	013a  
शत्रुं जित्वा यथा शक्रो देवसङ्घैः समावृतः ॥	013c  
एते नर्दन्ति कौरव्या दृष्ट्वा कर्णस्य विक्रमम् ।	014a  
त्रासयन्तो रणे पाण्डून्सृञ्जयांश्च समन्ततः ॥	014c  
एष सर्वात्मना पाण्डूंस्त्रासयित्वा महारणे ।	015a  
अभिभाषति राधेयः सर्वसैन्यानि मानद ॥	015c  
अभिद्रवत भद्रं वो द्रुतं द्रवत कौरवाः ।	016a  
यथा न जीववान्कश्चिन्मुच्येत युधि सृञ्जयः ॥	016c  
तथा कुरुत संयत्ता वयं यास्याम पृष्ठतः ।	017a  
एवमुक्त्वा गतो ह्येष पृष्ठतो विकिरञ्छरान् ॥	017c  
पश्य कर्णं रणे पार्थ श्वेतच्छत्रविराजितम् ।	018a  
उदयं पर्वतं यद्वच्छशाङ्केनाभिशोभितम् ॥	018c  
पूर्णचन्द्रनिकाशेन मूर्ध्नि च्छत्रेण भारत ।	019a  
ध्रियमाणेन समरे श्रीमच्छतशलाकिना ॥	019c  
एष त्वां प्रेक्षते कर्णः सकटाक्षं धनञ्जय ।	020a  
उत्तमं यत्नमास्थाय ध्रुवमेष्यति संयुगे ॥	020c  
पश्य ह्येनं महाबाहो विधुन्वानं महद्धनुः ।	021a  
शरांश्चाशीविषाकारान्विसृजन्तं महारणे ॥	021c  
असौ निवृत्तो राधेयो दृष्ट्वा ते वानरध्वजम् ।	022a  
प्रार्थयन्समरं पार्थ त्वया सह परन्तप ।	022c  
वधाय ह्यात्मनोऽभ्येति पावकं शलभो यथा ॥	022e  
कर्णमेकाकिनं दृष्ट्वा धार्तराष्ट्रो रणाजिरे ।	023a  
त्वां च पार्थाभिसंरब्धं कर्णं प्रति महारथम् ॥	023c  
कृतागसं च राधेयं धर्मात्मनि युधिष्ठिरे ।	024a  
अात्मानं च कृतार्थं च समीक्ष्य भरतर्षभ ॥	024c  
असौ दुर्योधनः क्रुद्धो रथानीकेन भारत ।	025a  
रिरक्षिषुः सुसंवृत्तो धार्तराष्ट्रो निवर्तते ॥	025c  
सर्वैः सहैभिर्दुष्टात्मा बध्यतां च प्रयत्नतः ।	026a  
त्वया यशश्च राज्यं च सुखं चोत्तममिच्छता ॥	026c  
अदीनयोर्विश्रुतयोर्युवयोर्योत्स्यमानयोः ।	027a  
देवासुरे पार्थ मृधे देवदानवयोरिव ।	027c  
पश्यन्तु कौरवाः सर्वे तव पार्थ पराक्रमम् ॥	027e  
त्वां च दृष्ट्वातिसंरब्धं कर्णं च भरतर्षम् ।	028a  
असौ दुर्योधनः क्रुद्धो नोत्तरं प्रतिपद्यते ॥	028c  
आत्मानं च कृतात्मानं समीक्ष्य भरतर्षभ ।	029a  
कृतागसं च राधेयं धर्मात्मनि युधिष्ठिरे ॥	029c  
प्रतिपद्यस्व कौन्तेय प्राप्तकालमनन्तरम् ।	030a  
आर्यां युद्धे मतिं कृत्वा प्रत्येहि रथयूथपम् ॥	030c  
पञ्च ह्येतानि मुख्यानि रथानां रथसत्तम ।	031a  
शतान्यायान्ति समरे बलिनां तिग्मतेजसाम् ॥	031c  
पञ्च नागसहस्राणि द्विगुणा वाजिनस्तथा ।	032a  
अभिसंहत्य कौन्तेय पदाताः प्रयुतानि च ॥	032c  
अन्योन्यरक्षितं वीर बलं तामभिवर्तते ।	033a  
द्रोणपुत्रं पुरस्कृत्य तच्छीघ्रं सन्निषूदय ॥	033c  
निकृत्त्यैतद्रथानीकं बलिनं लोकविश्रुतम् ।	034a  
सूतपुत्रे महेष्वासे दर्शयात्मानमात्मना ॥	034c  
उत्तमं जवमास्थाय प्रत्येहि भरतर्षभ ।	035a  
असौ कर्णः सुसंरब्धः पाञ्चालानभिघावति ।	035c  
केतुमस्य हि पश्यामि धृष्टद्युम्नरथं प्रति ।	036a  
समुपैष्यति पाञ्चालानिति मन्ये परन्तप ॥	036c  
आचचक्षे प्रियं पार्थ तवेदं भरतर्षभ ।	037a  
राजासौ कुशली श्रीमान्धर्मपुत्रो युधिष्ठिरः ॥	037c  
असौ भीमो महाबाहुः सन्निवृत्तश्चमूमुखे ।	038a  
वृतः सृञ्जय सैन्येन शैनेयेन च भारत ॥	038c  
वध्यन्त एते समरे कौरवा निशितैः शरैः ।	039a  
भीमसेनेन कौन्तेय पाञ्चालैश्च महात्मभिः ॥	039c  
सेना हि धार्तराष्ट्रस्य विमुखा व्यद्रवद्रणात् ।	040a  
वेगेन भीमसेनस्य विहता विविधैः शरैः ॥	040c  
विपन्नसस्येव मही रुधिरेण समुक्षिता ।	041a  
भारती भरतश्रेष्ठ सेना कृपणदर्शना ॥	041c  
निवृत्तं पश्य कौन्तेय भीमसेनं युधाम्पतिम् ।	042a  
आशीविषमिव क्रुद्धं तस्माद्द्रवति भारती ॥	042c  
पीतरक्तासितसितास्ताराचन्द्रार्कमण्डिताः ।	043a  
पताका विप्रकीर्यन्ते छत्राण्येतानि चार्जुन ॥	043c  
सौवर्णा राजताश्चैव तैजसाश्च पृथग्विधाः ।	044a  
केतवोऽभिनिपात्यन्ते हस्त्यश्वं च प्रकीर्यते ॥	044c  
रथेभ्यः प्रपतन्त्येते रथिनो विगतासवः ।	045a  
नानावर्णैर्हता बाणैः पाञ्चालैरपलायिभिः ॥	045c  
निर्मनुष्यान्गजानश्वान्रथांश्चैव धनञ्जय ।	046a  
समाद्रवन्ति पाञ्चाला धार्तराष्ट्रांस्तरस्विनः ॥	046c  
विमृद्नन्ति नरव्याघ्रा भीमसेनबलाश्रयात् ।	047a  
बलं परेषां दुर्धर्षं त्यक्त्वा प्राणानरिन्दम् ॥	047c  
एते नर्दिन्ति पाञ्चाला ध्मापयन्ति च वारिजान् ।	048a  
अभिद्रवन्ति च रणे मृद्नन्तः सायकैः परान् ॥	048c  
पश्य स्वर्गस्य माहात्म्यं पाञ्चाला हि पराक्रमात् ।	049a  
धार्तराष्ट्रान्विनिघ्नन्तो विशन्त्येते रथोत्तमान् ॥	049c  
[शस्त्रमाच्छिद्य शत्रूणां सायुधानां निरायुधाः ।	050a  
तेनैवैतानमोघास्त्रा निघ्नन्ति च नदन्ति च ॥	050c  
शिरांस्येतानि पात्यन्ते शत्रूणां बाहवोऽपि च ।	051a  
रथनागहया वीरा यशस्याः सर्व एव च] ॥	051c  
सर्वतश्चाभिपन्नैषा धार्तराष्ट्री महाचमूः ।	052a  
त्यक्त्वा प्राणान्महेष्वासैः पाञ्चालैः परिपात्यते ॥	052c  
सुहृदश्च पराक्रान्ताः कृपकर्णादयो विभो ।	053a  
निवारणे महेष्वासाः पाञ्चालानां परन्तप ॥	053c  
अनिवृत्तांश्च भीतांस्तान्धार्तराष्ट्रान्परन्तप ।	054a  
धृष्टद्युम्नमुखा वीरा घ्नन्ति शत्रून्सहस्रशः ॥	054c  
रथाश्च विविधाः सर्वे निवृत्ते भरतर्षभे ।	055a  
विवर्णमुखभूयिष्ठा धार्तराष्ट्री महाचमूः ॥	055c  
पश्य भीमेन नाराचैर्भिन्ना नागाः पतन्त्यमी ।	056a  
वज्रिवज्रहतानीव शिखराणि धराभृताम् ॥	056c  
भीमसेनस्य निर्विद्धा बाणैः सन्नतपर्वभिः ।	057a  
स्वान्यनीकानि मृद्नन्तो द्रवन्त्येते महागजाः ॥	057c  
\'एते द्रवन्ति कुरवो भीमसेनभयार्दिताः ।	058a  
त्यक्त्वा रथान्गजांश्चैव हयांश्चैव सहस्रशः ॥	058c  
हस्त्यश्वरथपत्तीनां द्रवतां निःस्वनं शृणु ।	059a  
भीमसेनस्य निनदं द्रावयानस्य कौरवान् ॥	059c  
अभिजानामि भीमस्य सिंहनादं पुनःपुनः\' ।	060a  
नदतः पाण्डवेयस्य सङ्ग्रामे जितकाशिनः ॥	060c  
एष नैषादिरभ्येति द्विपमुख्येन पाण्डवम् ।	061a  
विसृजंस्तोमरान्क्रुद्धो दण्डपाणिरिवान्तकः ॥	061c  
तस्य चैव भुजौ छिन्नौ भीमसेनेन गर्जतः ।	062a  
नागश्च क्रकरप्रख्यैर्नाराचैर्दशभिर्हतः ॥	062c  
हन्तैते पुनरायान्ति नागा ह्यन्ये प्रहारिणः ।	063a  
नीलाञ्जनचयप्रख्या महामात्रैरधिष्ठिताः ॥	063c  
शक्तितोमरसङ्घातैर्विनिघ्नन्तो वृकोदरम् ।	064a  
सप्तसप्त च नागस्था वैजयन्त्यश्च सध्वजाः ।	064c  
नवत्या निशितैर्बाणैश्छिन्नाः पार्थाग्रजेन ते ॥	065a  
दशभिर्दशभिश्चैको नाराचैर्निहतो गजः ॥	065c  
न चासौ धार्तराष्ट्राणां श्रूयते निनदस्तथा ।	066a  
पुरन्दरसमे क्रुद्धे निवृत्ते भरतर्षभे ॥	066c  
अक्षौहिण्यस्तथा तिस्रो धार्तराष्ट्रस्य सङ्गताः ।	067a  
क्रुद्धेन भीमसेनेन नरसिंहेन वारिताः ॥	067c  
न शक्नुवन्ति वै पार्थं पार्थिवाः समुदीक्षितुम् ।	068a  
मध्यन्दिनगतं सूर्यं यथा दुर्बलचक्षुषः ॥	068c  
एते भीमस्य सन्त्रस्ताः सिंहस्येवेतरे मृगाः ।	069a  
शरैः सन्त्रासिताः सह्ख्ये न लभन्ते सुखं क्वचित् ॥	069c  
राधेयो बहुभिः सार्धमसौ गच्छति वेगितः ।	070a  
वर्धयित्वा तु भीरुं तं पार्श्वतो ह्यानयद्धनुः ।	070c  
तं पालयन्महाराजं धार्तराष्ट्रं बलान्वितः ॥	070e  
सञ्जय उवाच ।	071  
एतच्छ्रुत्वा महाबाहुर्वासुदेवाद्धनञ्जयः ।	071a  
भीमसेनेन तत्कर्म कृतं दृष्ट्वा सुदुष्करम् ।	071c  
अर्जुनो व्यधमच्छिष्टान्संशप्तकगणान्बहून् ॥	071e  
ते वध्यमानाः पार्थेन संशप्तकगणाः प्रभो ।	072a  
शक्रस्यातिथितां गत्वा विशोका ह्यभवंस्तदा ॥	072c  
नारायणांस्तु गोपालान्व्यधमत्पाण्डुनन्दनः ।	073a  
उत्तमं वेगमास्थाय चण्डवायुर्घनानिव ॥	073c  
अन्वकीर्यन्त भीतास्ते तत्रतत्रैव भारत ।	074a  
लुलितांश्च ततः शूरानहनत्पुरुषोत्तमः ॥	074c  
पुनश्च पुरुषव्याघ्रः शरैः सन्नतपर्वभिः ।	075a  
जघान धार्तराष्ट्रस्य चतुर्विधबलां चमूम् ॥ ॥	075c  

इति श्रीमन्महाभारते कर्णपर्वणि सप्तदशदिवसयुद्धे द्विषष्टितमोऽध्यायः ॥ 62 ॥

8-62-9 हस्तिकक्ष्यां केतुमिति सम्बन्धः ॥ 8-62-19 छत्रेणोपलक्षितः ॥ 8-62-34 द्रोणपुत्रे महेष्वासे इति क.ट.पाठः ॥
