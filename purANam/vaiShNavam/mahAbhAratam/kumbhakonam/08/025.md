अध्यायः 025

देवै रुद्रवचनात्तस्य स्वस्वार्धबलदानपूर्वकं त्रिपुरसंहारायाभिषेचनम् ॥ 1 ॥

दुर्योधन उवाच ।	001  
पितृदेवर्षिसङ्घेभ्योऽभये दत्ते महात्मना ।	001a  
सत्कृत्य शङ्करं प्राह ब्रह्मा लोकपितामहः ॥	001c  
इमान्यसुरदुर्गाणि लोकांस्त्रीनाक्रमन्ति हि ।	002a  
कश्च प्रजापतिर्घोरांस्तान्सर्वाञ्जहि मा चिरम् ॥	002c  
वरातिसर्गाद्देवेश प्राजापत्यमिदं परम् ।	003a  
मयाऽधितिष्ठता दत्तो दानवेभ्यो महान्वरः ॥	003c  
नास्त्यन्यो युधि तेषां वै निहन्ता इति नः श्रुतम् ।	004a  
तानतिक्रान्तमर्यादान्नान्यः संहर्तुमर्हति ।	004c  
त्वामृते सर्वभूतेश त्वं ह्येषां प्रत्यरिर्वधे ॥	004e  
स त्वं देव प्रपन्नानां याचतां च दिवोकसाम् ।	005a  
कुरु प्रसादं वरद दानवाञ्जहि संयुगे ॥	005c  
त्वत्प्रसादाज्जगत्सर्वं सुखमैधत मानद ।	006a  
शरण्यस्त्वं हि देवानां वयं त्वां शरणं गताः ॥	006c  
ईश्वर उवाच ।	007  
हन्तव्याः शत्रवः सर्वे युष्माकमिति मे मतिः ।	007a  
न त्वेकश्चोत्सहे हन्तुं बलिनः सुरविद्विषः ॥	007c  
ते यूयं सहिताः सर्वे मदीयेनापि तेजसा ।	008a  
जयध्वं युधि तान्सर्वान्सङ्घातेन महाबलान् ॥	008c  
देवा ऊचुः ।	009  
अस्मत्तेजोबलं यावत्तावद्द्विगुणमेव वा ।	009a  
तत्तेषामिति मन्यामो दृष्टतेजोबला हि ते ॥	009c  
ईश्वर उवाच ।	010  
वध्यास्ते सर्वथा पापा ये युष्मास्वपराधिनः ।	010a  
मम तेजोबलार्धेन सर्वे मृद्गथ शात्रवान् ॥	010c  
देवा ऊचुः ।	011  
बिभर्तुं तव तेजोर्धं न शक्ष्याम सुरेश्वर ।	011a  
सर्वेषां नो बलार्धेन त्वमेव जहि शात्रवान् ॥	011c  
वयं च सर्वथा देव रक्षणीयास्तथैव च ।	012a  
स नो रक्ष महादेव त्वमेव जहि शात्रवान् ॥	012c  
ईश्वर उवाच ।	013  
मम तेजो न शक्ता हि सर्वे धारयितुं यदि ।	013a  
अहमेनान्वधिष्यामि युष्मत्तेजोर्धसंयुतः ॥	013c  
बलार्धं यदि मे देवा न धारयितुमाहवे ।	014a  
शक्ताः सर्वे हि सङ्गम्य यूयं तत्प्रब्रवीमि वः ॥	014c  
समा भवन्ति मे सर्वे दानवाश्चामराश्च ये ।	015a  
शिवोऽस्मि सर्वभूतानां शिवत्वं तेन मे सुराः ॥	015c  
किन्त्वधर्मेण वर्तन्ते यस्मात्ते सुरशत्रवः ।	016a  
तस्माद्वध्या मयाप्येते युष्माकं च हितेप्सया ॥	016c  
शरणं वः प्रपन्नानां धर्मेण च जिगीषताम् ।	017a  
साहाय्यं वः करिष्यामि निहनिष्यामि वो रिपून् ॥	017c  
दीयतां च बलार्धं मे सर्वैरपि पृथक्पृथक् ।	018a  
पशुत्वं चैव मे लोकाः सर्वे कल्पन्तु पीडिताः ॥	018c  
पशूनां तु पतित्वं मे भवत्वद्य दिवौकसः ।	019a  
एवं न पापं प्राप्स्यामि पशून्हत्वा सुरद्विषः ॥	019c  
कल्पयध्वं रथं दिव्यं रथाश्वांश्चैव पारगान् ।	020a  
धनुः शरं सारथिं च ततो जेष्यामि वो रिपून् ॥	020c  
इति श्रुत्वा वचो देवा देवदेवस्य भूपतेः ।	021a  
विषादमगमन्सर्वे पशुत्वं प्रति शङ्किताः ॥	021c  
तेषां भावं भवो ज्ञात्वा देवस्तानब्रवीदिदम् ।	022a  
मा वोस्तु पशुभावेऽस्मिन्भयं विबुधसत्तमाः ॥	022c  
श्रूयतां पशुभावस्य विमोक्षः क्रियतां च सः ॥	023ac  
यो वः पशुपतेश्चर्यां चरिष्यति स मोक्ष्यते ।	024a  
पशुत्वादिति सत्यं वः प्रतिजाने समागमे ॥	024c  
ये चाप्यन्ये चरिष्यन्ति व्रतं मोक्ष्यन्ति तेऽपि च ॥	025ac  
नै(त्य)ष्ठिकं द्वादशाब्दं वा अर्धमब्दमृतुत्रयम् ।	026a  
मासं द्वादशरात्रं वा स पशुत्वाद्विमोक्ष्यते ।	026c  
तस्मात्परमिदं गुह्यं व्रतं दिव्यं चरिष्यथ ॥	026e  
तं तथेत्यब्रुवन्देवा देवदेवनमस्कृतम् ।	027a  
ऊचुश्चेदं गृहाणेदं तेजसोऽर्धमिति प्रभुम् ॥	027c  
प्रत्युवाच तथेत्येव शूलधृद्राजसत्तम ।	028a  
ततस्ते प्रददुः सर्वे तेजसोऽर्धं महात्मने ॥	028c  
सर्वमादाय सर्वेषां तेजसोऽर्धं दिवौकसाम् ।	029a  
तेजसाप्यधिको भूत्वा भूयोऽप्यतिबलोऽभवत् ॥	029c  
ततः प्रभृति देवानां देवदेवोऽभवद्भवः ।	030a  
पतिश्च सर्वभूतानां पशूनां चाभवत्तदा ॥	030c  
तस्मात्पशुपतिश्चोक्तो भवत्वाच्च भवेति वै ॥	031ac  
अर्धमादाय सर्वेषां तेजसा प्रज्वलन्निव ।	032a  
भासयामास तान्सर्वान्देवदेवो महाद्युतिः ॥	032c  
ततोऽभिषिषिच्युः सर्वे सुरा रुद्रं पुरारिणम् ।	033a  
महादेव इति ह्यासीद्देवदेवो महेश्वरः ॥ ॥	033c  

इति श्रीमन्महाभारते कर्णपर्वणि पञ्चविंशोऽध्यायः ॥ 25 ॥
