अध्यायः 058

अर्जुनस्य द्रौणिग्रस्तधृष्टद्युम्नरक्षणपूर्वकं द्रौणिं निर्जित्य संशप्तकान्प्रति गमनम् ॥ 1 ॥

सञ्जय उवाच ।	001   
एवमुक्तः प्रत्युवाच धृष्टद्युम्नः प्रतापवान् ।	001a  
आशिषं तां प्रवक्तव्यां मामको दास्यते तव ॥	001c  
येनैव ते पितुर्दत्ता यतमानस्य संयुगे ।	002a  
एष ते प्रतिवाक्यं वै असिर्दास्यति मामकः ।	002c  
येन कृत्तं तव पितुर्यतमानस्य तच्छिरः ॥	002e  
यदि तावन्मया द्रोणो निहतो ब्राह्मणब्रुवः ।	003a  
त्वामिदानीं कथं युद्धे न हनिष्यामि किल्बिषम् ॥	003c  
एवमुक्त्वा महातेजाः सेनापतिररिन्दमः ।	004a  
सुतीक्ष्णेनाथ भल्लेन द्रौणिं विव्याध पार्षतः ॥	004c  
ततो द्रौणिः सुसङ्क्रुद्धः शरैः सन्नतपर्वभिः ।	005a  
आच्छादयद्दिशो राजन्धृष्टद्युम्नस्य संयुगे ॥	005c  
नैवान्तरिक्षं न दिशो नापि योधाः सहस्रशः ।	006a  
दृश्यन्ते वै महाराज शरैश्छन्नाः समन्ततः ।	006c  
एकः सन्वारयामास प्रेक्षणीयः समन्ततः ॥	006e  
तथैव पार्षतो राजन्द्रौणिमाहवशोभिनम् ।	007a  
शरैः सञ्छादयामास सूतपुत्रस्य पश्यतः ॥	007c  
राधेयोऽपि महाराज पाञ्चालान्सह पाण्डवैः ।	008a  
द्रौपदेया युधामन्युमुत्तमौजसमेव च ॥	008c  
सात्यकिश्च महाराज योधांश्चान्यान्सहस्रशः ।	009a  
एकस्तान्वारयामास प्रेक्षणीयः समन्ततः ॥	009c  
धृष्टद्युम्नस्तु समरे द्रौणेश्चिच्छेद कार्मुकम् ।	010a  
क्षुरप्रेण सुतीक्ष्णेन पश्यतां सर्वयोधिनाम् ॥	010c  
तदपास्य धनुश्छिन्नमन्यदादत्त कार्मुकम् ।	011a  
वेगवत्समरे घोरं शरांश्चाशीविषोपमान् ॥	011c  
स पार्षतस्य राजेन्द्र धनुः शक्तिं गदां ध्वजम् ।	012a  
हयान्सूतं रथं चैव निमेषाद्व्यधमच्छरैः ॥	012c  
स च्छिन्नधन्वा विरथो हताश्वो हतसारथिः ।	013a  
खड्गमादत्त विपुलं शतचन्द्रं च भानुमत् ॥	013c  
द्रौणिस्तदपि राजेन्द्र भल्लैः क्षिप्रं महारथः ।	014a  
चिच्छेद समरे वीरः क्षिप्रहस्तो दृढायुधः ॥	014c  
रथादनवरूढस्य धन्विनो बाहुशालिनः ।	015a  
पश्यतां सर्वसैन्यानां तदद्भुतमिवाभवत् ॥	015c  
धृष्टद्युम्नं तु विरथं हताश्वरथसारथिम् ।	016a  
शस्त्रैश्च बहुधा विद्धमस्त्रैश्च शकलीकृतम् ।	016c  
नातरद्भरतश्रेष्ठ यतमानो महारथः ॥	016e  
तस्यान्तमिषुभी राजन्यदा द्रौणिर्न गच्छति ।	017a  
अथ त्यक्त्वा रथं वीरः पार्षतं त्वरितोऽन्वगात् ।	017c  
प्रगृह्य विपुलं खड्गं जातरूपपरिष्कृतम् ॥	017e  
तस्य सम्पततो राजन्वपुरासीन्महात्मनः ।	018a  
गरुडस्येव पततो जिघृक्षोः पन्नगोत्तमम् ॥	018c  
एतस्मिन्नेव काले तु केशवः परवीरहा ।	019a  
अब्रवीद्भरतश्रेष्ठमर्जुनं जयतां वरम् ॥	019c  
पश्य द्रौणिं पार्षतस्य यतमानं वधं प्रति ।	020a  
यत्नं करोति विपुलं हन्याच्चैनं न संशयः ॥	020c  
त्रायस्वैनं महाबाहो पार्षतं युद्धदुर्मदम् ।	021a  
द्रौणेरास्यगतं वीर मृत्योरास्यगतं यथा ॥	021c  
एवमुक्त्वा महाराज वासुदेवः प्रतापवान् ।	022a  
प्रैषयत्तुरगान्यत्र द्रौणिर्वीरो व्यवस्थितः ॥	022c  
ते हयाश्चन्द्रसङ्काशाः केशवेन प्रचोदिताः ।	023a  
पिबन्त इव चाकाशं जग्मुद्रौणेर्महारथम् ॥	023c  
दृष्ट्वा द्रौणिर्महाराज वासुदेवधनञ्जयौ ।	024a  
धृष्टद्युम्नवधे राजंश्चक्रे यत्नं महाबलः ॥	024c  
विकृष्यमाणं दृष्ट्वैव धृष्टद्युम्नं जनेश्वर ।	025a  
शरांश्चिक्षेप वै पार्थो द्रौणिं प्रति महारथः ॥	025c  
ते शरा हेमविकृता गाण्डीवप्रेषिता भृशम् ।	026a  
द्रौणिमासाद्य विविशुर्वल्मीकमिव पन्नगाः ॥	026c  
विद्धस्तु तैः शरैर्घोरैद्रोणपुत्रः प्रतापवान् ।	027a  
उत्सृज्य समरे राजन्पाञ्चालममितौजसम् ॥	027c  
आरुरोह रथं वीरो धनञ्जयशरार्दितः ।	028a  
प्रगृह्य च धनुः श्रेष्ठं पार्थं विव्याध सायकैः ॥	028c  
एतस्मिन्नन्तरे शूरः सहदेवो जनाधिप ।	029a  
अपोवाह रथेनाजौ पार्षतं शत्रुतापनम् ॥	029c  
अर्जुनोऽपि महाराज द्रौणिं विव्याध पत्रिभिः ।	030a  
तं द्रोणपुत्रः संरब्धो बाह्वोरुरसि चार्पयत् ॥	030c  
क्रोधितस्तु रणे पार्थो नाराचं कालसन्निभम् ।	031a  
द्रोणपुत्राय चिक्षेप यमदण्डमिवापरम् ॥	031c  
स ब्राह्मणस्यांसदेशे निपपात महाद्युतेः ।	032a  
स विह्वलो महाराज शरवेगेन संयुगे ।	032c  
निषसाद रथोपस्थे वैक्लव्यं परमं ययौ ॥	032e  
तं तु मत्वा हतं वीरं सारथिः शत्रुकर्शनम् ।	033a  
अपोवाह रणेनाजौ त्वरमाणो रणाजिरात् ॥	033c  
अथोद्धुष्टं महाराज पाञ्चालैर्जितकाशिभिः ।	034a  
मोक्षितं पार्षतं दृष्ट्वा द्रोणपुत्रं च पीडितम् ॥	034c  
वादित्राणि च दिव्यानि प्रावाद्यन्त सहस्रशः ।	035a  
सिंहनादश्च सञ्जज्ञे दृष्ट्वा युद्धं तदद्भुतम् ॥	035c  
ततः कर्णो महाराज व्याक्षिपद्विजयं धनुः ।	036a  
दृष्ट्वार्जुनं रणे क्रुद्धः प्रेक्षते च मुहुर्मुहुः ।	036c  
द्वैरथं चापि पार्थेन गन्तुकामो महाद्युतिः ॥	036e  
एवं कृत्वाऽब्रवीत्पार्थो वासुदेवं धनञ्जयः ।	037a  
याहि संशप्तकान्कृष्ण कार्यमेतत्परं मम ॥	037c  
ततः प्रयातो गोविन्दः श्रुत्वा पाण्डवभाषितम् ।	038a  
रथेनातिपताकेन मनोमारुतरंहसा ॥	038c  
एवमेष क्षयो वृत्तः पृथिव्यां पृथिवीपते ।	039a  
तावकानां परेषां च राजन्दुर्मन्त्रिते तव ॥ ॥	039c  

इति श्रीमन्महाभारते कर्णपर्वणि सप्तदशदिवसयुद्धे अष्टपञ्चाशोऽध्यायः ॥ 58 ॥
