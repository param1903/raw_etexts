अध्यायः 082

कर्णपराक्रमवर्णनम् ॥ 1 ॥

धृतराष्ट्र उवाच ।	001  
ततो भग्नेषु सैन्येषु भीमसेनेन संयुगे ।	001a  
दुर्योधनोऽब्रवीत्किं नु सौबलो वाऽपि सञ्जय ॥	001c  
कर्णो वा जयतां श्रेष्ठो योधा वा मामका युधि ।	002a  
कृपो वा कृतवर्मा वा द्रौणिर्दुःशासनोऽपि वा ॥	002c  
अत्यद्भुतमहं मन्ये पाण्डवेयस्य विक्रमम् ।	003a  
यदेकः समरे सर्वान्योधयामास मामकान् ॥	003c  
यथाप्रतिज्ञं योधानां राधेयः कृतवानपि ।	004a  
कुरूणामथ सर्वेषां कर्णः शत्रुनिषूदनः ।	004c  
शर्म वर्म प्रतिष्ठा च जीविताशा च सञ्जय ॥	004e  
तद्भग्नं स्वबलं दृष्ट्वा कौन्तेयेनामितौजसा ।	005a  
धनुर्दराणां प्रवरः कर्णः किमकरोद्युधि ॥	005c  
पुत्रा वा मम दुर्धर्षा राजानो वा महारथाः ।	006a  
एतन्मे सर्वमाचक्ष्व कुशलो ह्यसि सञ्जय ॥	006c  
सञ्जय उवाच ।	007  
अपराह्णे महाराज सूतपुत्रः प्रतापवान् ।	007a  
जघान सोमकान्सर्वान्भीमसेनस्य पश्यतः ॥	007c  
भीमोऽप्यतिबलं सैन्यं धार्तराष्ट्रं व्यपोथयत् ॥	008ac  
द्राव्यमाणं बलं दृष्ट्वा भीमसेनेन धीमता ।	009a  
यन्तारमब्रवीत्कर्णः पाञ्चालानेव मां वह ॥	009c  
मद्रराजस्ततः शल्यः श्वेतानश्वान्महाजवान् ।	010a  
प्राहिणोच्चेदिपाञ्चालान्करूषांश्च महाबलः ॥	010c  
प्रविश्य च महत्सैन्यं शल्यः परबलार्दनः ।	011a  
न्ययच्छत्तुरगान्हृष्टो यत्रयत्र च ते रथाः ॥	011c  
तं रथं मेघसङ्काशं वैयाघ्रपरिवारणम् ।	012a  
सन्दृश्य पाण्डुपञ्चालास्त्रस्ता ह्यासन्विशाम्पते ॥	012c  
ततो रथस्य निनदः प्रादुरासीन्महारणे ।	013a  
पर्जन्यसमनिर्घोषः पर्वतस्येव दीर्यतः ॥	013c  
ततः शरशतैस्तीक्ष्णैः कर्ण आकर्णनिःसृतैः ।	014a  
जघान पाण्डवबलं शतशोऽथ सहस्रशः ॥	014c  
तं तथा समरे कर्म कुर्वाणमपराजितम् ।	015a  
परिवव्रुर्महेष्वासाः पाण्डवानां महारथाः ॥	015c  
तं शिखण्डी च भीमश्च धृष्टद्युम्नश्च पार्षतः ।	016a  
नकुलः सहदेवश्च द्रौपदेयाश्च सात्यकिः ॥	016c  
परिवव्रुर्जिघांसन्तो राधेयं शरवृष्टिभिः ।	017a  
सात्यकिस्तु तदा कर्णं विंशत्या निशितैः शरैः ॥	017c  
अताडयद्रणे शूरो जत्रुदेशे नरोत्तमः ।	018a  
शिखण्डी पञ्चविंशत्या धृष्टद्युम्नश्च सप्तभिः ॥	018c  
द्रौपदेयाश्चतुःषष्ट्या सहदेवश्च सप्तभिः ।	019a  
नकुलश्च शतेनाजौ कर्णं विव्याध सायकैः ॥	019c  
भीमसेनस्तु राधेयं नवत्या नतपर्वणाम् ।	020a  
विव्याध समरे क्रुद्धो जत्रुदेशे महाबलः ॥	020c  
अथ प्रहस्याधिरथिर्व्याक्षिपद्धनुरुत्तमम् ।	021a  
मुमोच निशितान्बाणान्पीडयन्सुमहाबलः ॥	021c  
तान्प्रत्यविध्यद्राधेयः पञ्चभिः पञ्चभिः शरैः ।	022a  
सात्यकेस्तु धनुश्छित्त्वा ध्वजं च भरतर्षभ ॥	022c  
तं तथा नवभिर्बाणैराजघान स्तनान्तरे ।	023a  
भीमसेनं ततः क्रुद्धो विव्याध त्रिंशता शरैः ॥	023c  
सहदेवस्य भल्लेन ध्वजं चिच्छेद मारिष ।	024a  
सारथिं च त्रिभिर्बाणैराजघान परन्तपः ॥	024c  
विरथान्द्रौपदेयांश्च चकार भरतर्षभ ।	025a  
अक्ष्णोर्निमेषमात्रेण तदद्भुतमिवाभवत् ॥	025c  
विमुखीकृत्य तान्सर्वाञ्शरैः सन्नतपर्वभिः ।	026a  
पाञ्चालानहनञ्छूरांश्चेदीनां च महारथान् ॥	026c  
ते वध्यमानाः समरे चेदिमत्स्या विशाम्पते ।	027a  
कर्णमेकमभिद्रुत्य शरसङ्खैः समार्पयन् ॥	027c  
ताञ्जघान शितैर्बाणैः सूतपुत्रो महारथः ।	028a  
ते वध्यमानाः समरे चेदिमात्स्या विशाम्पते ।	028c  
प्राद्रवन्त रणे भीताः सिंहत्रस्ता मृगा इव ॥	028e  
एतदत्यद्भुतं कर्म दृष्ट्वानस्मि भारत ।	029a  
यदेकः समरे शूरान्सूतपुत्रः प्रतापवान् ॥	029c  
यतमानान्परं शक्त्या योधयानांश्च धन्विनः ।	030a  
पाण्डवेयान्महाराज शरैर्वारितवान्रणे ॥	030c  
तत्र भारत कर्णस्य लाघवेन महात्मनः ।	031a  
तुतुषुर्देवताः सर्वाः सिद्धाश्च सह चारणैः ॥	031c  
अपूजयन्महेष्वासा धार्तराष्ट्रा नरोत्तमम् ।	032a  
कर्णं रथवरश्रेष्ठं श्रेष्ठं सर्वधनुष्मताम् ॥	032c  
ततः कर्णो महाराज ददाह रिपुवाहिनीम् ।	033a  
कक्षमिद्धो यथा वह्निर्निदाघे ज्वलितो महान् ॥	033c  
ते वध्यमानाः कर्णेन पाण्डवेयास्ततस्ततः ।	034a  
प्राद्रवन्त रणे भीताः कर्णं दृष्ट्वा महारथम् ॥	034c  
तत्राक्रन्दो महानासीत्पाञ्चालानां महारणे ।	035a  
वध्यतां सायकैस्तीक्ष्णैः कर्णचापवरच्युतैः ॥	035c  
तेन शब्देन वित्रस्ता पाण्डवानां महाचमूः ।	036a  
कर्णमेकं रणे योधं मेनिरे तत्र शात्रवाः ॥	036c  
तत्राद्भुतं पुनश्चक्रे राधेयः शत्रुकर्शनः ।	037a  
यदेनं पाण्डवाः सर्वे न शेकुरभिवीक्षितुम् ॥	037c  
जलौघः पर्वतश्रेष्ठं यथासाद्य प्रभिद्यते ।	038a  
तथा तत्पाण्डवं सैन्यं कर्णमासाद्य दीर्यते ॥	038c  
कर्णोऽपि समरे राजन्विधूमोऽग्निरिव ज्वलन् ।	039a  
दहंस्तस्थौ महाबाहुः पाण्डवानां महाचमूम् ॥	039c  
शिरांसि च महाराज कर्णां श्चैव सकुण्डलान् ।	040a  
बाहूंश्च वीरो वीराणां चिच्छेद लघु चेषुभिः ॥	040c  
हस्तिदन्तत्सरून्खड्गान्ध्वजाञ्शक्तीर्हयान्गजान् ।	041a  
रथांश्च विविधान्राजन्पताका व्यजनानि च ॥	041c  
अक्षं च युगयोक्त्राणि चक्राणि विविधानि च ।	042a  
चिच्छेद बहुधा कर्णो योधव्रतमनुष्ठितः ॥	042c  
तत्र भारत कर्णेन निहतैर्गजवाजिभिः ।	043a  
अगम्यरूपा पृथिवी मांसशोणितकर्दमा ॥	043c  
विषमं च समं चैव हतैरश्वपदातिभिः ।	044a  
रथैश्च कुञ्जरैश्चैव न प्राज्ञायत किञ्चन ॥	044c  
नापि स्वे न परे योधाः प्राज्ञायन्त परस्परम् ।	045a  
घोरे शरान्धकारे तु कर्णास्त्रे च विजृम्भिते ॥	045c  
राधेयचापनिर्मुक्तैः शरैः काञ्चनभूषणैः ।	046a  
सञ्छादिता महाराज पाण्डवानां महारथाः ॥	046c  
ते पाण्डवेयाः समरे राधेयेन पुनः पुनः ।	047a  
अभज्यन्त महाराज यतमाना महारथाः ॥	047c  
मृगसङ्घान्यथा क्रुद्धः सिंहो द्रावयते वने ।	048a  
पञ्चालानां रथश्रेष्ठान्द्रावयञ्शात्रवांस्तथा ॥	048c  
कर्णस्तु समरे योधांस्त्रासयुन्सुमहायशाः ।	049a  
कालयामास तत्सैन्यं यथा पशुगणान्वृकः ॥	049c  
दृष्ट्वा तु पाण्डवीं सेनां धार्तराष्ट्राः पराङ्युखीम् ।	050a  
तत्राजग्मुर्महेष्वासा रुदन्तो भैरवान्रवान् ॥	050c  
दुर्योधनो हि राजेन्द्र मुदा परमया युतः ।	051a  
वादयामास संहृष्टो नानावाद्यानि सर्वशः ॥	051c  
पाञ्चालाश्च महेष्वासा भग्नास्तत्र नरोत्तमाः ।	052a  
न्यवर्तन्त तदा शूरा मृत्युं कृत्वा निवर्तनम् ॥	052c  
तान्निवृत्तान्रणे शूरान्राधेयः शत्रुतापनः ।	053a  
अनेकशो महाराज बभञ्ज पुरुषर्षभः ॥	053c  
तत्र भारत कर्णेन पाञ्चाला विंशती रथाः ।	054a  
निहताः सायकैः क्रोधाच्चेदयश्च परंशताः ॥	054c  
कृत्वा शून्यान्रथोपस्थान्वाजिपृष्ठांश्च भारत ।	055a  
निर्मनुष्यान्गजस्कन्धान्पादातांश्चैव विद्रुतान् ॥	055c  
आदित्य इव मध्याह्ने दुर्निरीक्ष्यः परन्तपः ।	056a  
कालान्तकवपुः शूरः सूतपुत्रोऽभ्यराजत ॥	056c  
एवमेतन्महाराज नरवाजिरथद्विपान् ।	057a  
हत्वा तस्थौ महेष्वासः कर्णोऽरिगणसूदनः ॥	057c  
यथा भूतगणान्हत्वा कालस्तिष्ठेन्महाबलः ।	058a  
तथा स सोमकान्हत्वा तस्थावेको महारथः ॥	058c  
तत्राद्भुतमपश्याम पाञ्चालानां पराक्रमम् ।	059a  
वध्यमानाऽपि यत्कर्णं नाजहू रणमूर्धनि ॥	059c  
राजा दुःशासनश्चैव कृपः शारद्वतस्तथा ।	060a  
अश्वत्थामा कृतवर्मा शकुनिश्च महाबलः ।	060c  
व्यहनन्पाण्डवीं सेनां शतशोऽथ सहस्रशः ॥	060e  
कर्णपुत्रौ तु राजेन्द्र भ्रातरौ सत्यविक्रमौ ।	061a  
निजघ्नाते बलं क्रुद्धौ पाण्डवानामितस्ततः ॥	061c  
तत्र युद्धं महच्चासीत्क्रूरं विशसनं महत् ॥	062ac  
तथैव पाण्डवाः शूरा धृष्टद्युम्नशिखण्डिनौ । 	063a  
द्रौपदेयाश्च सङ्क्रुद्धा अभ्यघ्नंस्तावकं बलम् ॥	063c  
एवमेष क्षयो वृत्तः पाण्डवानां ततस्ततः ।	064a  
तावकानामपि रणे भीमं प्राप्य महाबलम् ॥ ॥	064c  

इति श्रीमन्महाभारते कर्णपर्वणि सप्तदशदिवसयुद्धे द्व्यशीतितमोऽध्यायः ॥ 82 ॥
