अध्यायः 017

कृपकृतवर्मभ्यां धृष्टद्युम्नशिखण्डिनोः पराजयः ॥ 1 ॥

सञ्जय उवाच ।	001  
धृष्टद्युम्नं कृपो राजन्वारयामास संयुगे ।	001a  
यथा दृष्ट्वा वने सिंहं शरभो वारयेद्युधि ॥	001c  
निरुद्धः पार्षतस्तेन गौतमेन बलीयसा ।	002a  
पदात्पदं विचलितुं नाशकत्तत्र भारत ॥	002c  
गौतमस्य रथं दृष्ट्वा धृष्टद्युम्नरथं प्रति ।	003a  
वित्रेसुः सर्वभूतानि क्षयं प्राप्तं च मेनिरे ॥	003c  
तदा जल्पन्ति पाण्डूनां रथिनः सादिनस्तथा ।	004a  
द्रोणस्य निधनान्नूनं सङ्क्रुद्धो द्विपदां वरः ॥	004c  
शारद्वतो महातेजा दिव्यास्त्रविदुदारधीः ।	005a  
अपि स्वस्ति भवेदद्य धृष्टद्युम्नस्य गौतमात् ॥	005c  
अपीयं वाहिनी कृत्स्ना मुच्येत महतो भयात् ।	006a  
अप्ययं ब्राह्मणः सर्वान्न नो हन्यात्समागतान् ॥	006c  
यादृशं दृश्यते रूपमन्तकप्रतिमं रणे ।	007a  
गमिष्यत्यद्य पदवीं भारद्वाजस्य गौतमः ॥	007c  
आचार्यः क्षिप्रहस्तश्च विजयी च सदा युधि ।	008a  
अस्त्रवान्वीर्यसम्पन्नः क्रोधेन च समन्वितः ॥	008c  
पार्षतश्च महायुद्धे विमुखोऽद्याभिलक्ष्यते ।	009a  
इत्येवं विविधा वाचस्तावकानां परैः सह ।	009c  
व्यश्रूयन्त महाराज तयोस्तत्र समागमे ॥	009e  
विनिःश्वस्य ततः क्रोधात्कृपः शारद्वतो नृप ।	010a  
पार्षतं चार्दयामास निश्चेष्टं सर्वमर्मसु ॥	010c  
स हन्यमानः समरे गौतमेन महात्मना ।	011a  
कर्तव्यं न स्म जानाति मोहेन महता वृतः ॥	011c  
तमब्रवीत्ततो यन्ता कञ्चित्क्षेमं तु पार्षत ।	012a  
ईदृशं व्यसनं युद्धे न ते दृष्टं मया क्वचित् ॥	012c  
दैवयोगात्तु ते बाणा नापतन्मर्मभेदिनः ।	013a  
प्रेषिता द्विजमुख्येन मर्माण्युद्दिश्य सर्वतः ॥	013c  
व्यावर्तये रथं तूर्णं नदीवेगमिवार्णवात् ।	014a  
अवध्यं ब्राह्मणं मन्ये येन ते विक्रमो हतः ॥	014c  
धृष्टद्युम्नस्ततो राजञ्शनकैरब्रवीद्वचः ।	015a  
मुह्यते मे मनस्तात गात्रस्वेदश्च जायते ॥	015c  
वेपथुश्च शरीरे मे रोमहर्षश्च सारथे ।	016a  
वर्जयन्ब्राह्मणं युद्धे शनैर्याहि यतोऽर्जुनः ॥	016c  
अर्जुनं भीमसेनं वा समरे प्राप्य सारथे ।	017a  
क्षेममद्य भवेन्मह्यमिति मे नैष्ठिकी मतिः ॥	017c  
ततः प्रायान्महाराज सारथिस्त्वरयन्हयान् ।	018a  
यतो भीमो महेष्वासो युयुधे तव सैनिकैः ॥	018c  
प्रद्रुतं च रथं दृष्ट्वा धृष्टद्युम्नस्य मारिष ।	019a  
किरञ्शरशतान्येव गौतमोऽनुययौ तदा ॥	019c  
शङ्खं च पूरयामास मुहुर्मुहुररिन्दमः ।	020a  
पार्षतं त्रासयामास महेन्द्रो नमुचिं यथा ॥	020c  
शिखण्डिनं तु समरे भीष्ममृत्युं दुरासदम् ।	021a  
हार्दिक्यो वारयामास स्मयन्निव मुहुर्मुहुः ॥	021c  
शिखण्डी तु समासाद्य हृदिकानां महारथम् ।	022a  
पञ्चभिर्निशितैर्भल्लैर्जत्रुदेशे समाहनत् ॥	022c  
कृतवर्मा तु सङ्क्रद्धो भित्त्वा षष्ट्या पतत्रिभिः ।	023a  
धनुरेकेन चिच्छेद हसन्राजन्महारथः ॥	023c  
अथान्यद्धनुरादाय द्रुपदस्यात्मजो बली ।	024a  
तिष्ठतिष्ठेति सङ्क्रुद्धो हार्दिक्यं प्रत्यभाषत ॥	024c  
ततोऽस्य नवतिं बाणान्रुक्मपुङ्खान्सुतेजनान् ।	025a  
प्रेषयामास राजेन्द्र तेऽस्याभ्रश्यन्त वर्मणः ॥	025c  
वितथांस्तान्समालक्ष्य पतितांश्च महीतले ।	026a  
क्षुरप्रेण सुतीक्ष्णेन कार्मुकं चिच्छिदे भृशम् ॥	026c  
अथैनं छिन्नधन्वानं भग्नशृङ्गमिवर्षभम् ।	027a  
अशीत्या मार्गणैः क्रुद्धो बाह्वोरुरसि चार्पयत् ॥	027c  
कृतवर्मा तु सङ्क्रुद्धो मार्गणैः क्षतविक्षतः ।	028a  
ववाम रुधिरं गात्रैः कुम्भवक्रादिवोदकम् ॥	028c  
रुधिरेण परिक्लिन्नः कृतवर्मा त्वराजत ।	029a  
वर्षेण क्लेदितो राजन्यथा गैरिकपर्वतः ॥	029c  
अथान्यद्धनुरादाय समार्गणगुणं प्रभुः ।	030a  
शिखण्डिनं बाणगणैः स्कन्धदेशे व्यताडयत् ॥	030c  
स्कन्धदेशस्थितैर्बाणैः शिखण्डी तु व्यराजत ।	031a  
शाखाप्रशाखाविपुलः सुमहान्पादपो यथा ॥	031c  
तावन्योन्यं भृशं विद्ध्वा रुधिरेण समुक्षितौ ।	032a  
\'पोप्लूयमानौ हि यथा महान्तौ शोणितह्रदे ।	032c  
तद्वद्विरेजतुर्वीरौ शोणितेन परिप्लुतौ ॥	032e  
यथा च किंशुकौ फुल्लौ पुष्पमासे समागते ।	033a  
रुधिरोक्षितसर्वाङ्गौ रक्तचन्दनरूषितौ ।	033c  
भुजगाविव सङ्क्रुद्धौ रेजतुस्तौ नरोत्तमौ ॥	033e  
तावुभौ शरवनुन्नाङ्गौ परस्परशरक्षतौ\' ।	034a  
अन्योन्यशृङ्गाभिहतौ रेजतुर्वृषभाविव ॥	034c  
अन्योन्यस्य वधे यत्नं कुर्वाणौ तौ महारथौ ।	035a  
रथाभ्यां चेरतुस्तत्र मण्डलानि सहस्रशः ॥	035c  
कृतवर्मा महाराज पार्षतं निशितैः शरैः ।	036a  
रणे विव्याध सप्तत्या स्वर्णपुङ्गैः शिलाशितैः ॥	036c  
ततोऽस्य समरे बाणं भोजः प्रहरतां वरः ।	037a  
जीवितान्तकरं घोरं व्यसृजत्त्वरयाऽन्वितः ॥	037c  
स तेनाभिहतो राजन्मूर्च्छामाशु समाविशत् ।	038a  
ध्वजयष्टिं च सहसा शिश्रिये कश्मलावृतः ॥	038c  
अपोवाह रणात्तूर्णं सारथी रथिनां वरम् ।	039a  
हार्दिक्यशरसन्तप्तं निःश्वसन्तं पुनःपुनः ॥	039c  
पराजिते ततः शूरे द्रुपदस्यात्मजे प्रभो ।	040a  
व्यद्रवत्पाण्डवी सेना व्यधमाना समन्ततः ॥ ॥	040c  

इति श्रीमन्महाभारते कर्णपर्वणि षोडशदिवसयुद्धे सप्तदशोऽध्यायः ॥ 17 ॥

8-17-1 शरभोऽष्टपादः सिंहघाती पशुपक्षिशरीरो नृसिंहवत् व्यात्मा ॥ 8-17-12 ईदृशं व्यसनं यद्धे न मे दृष्टं कदाचन । दैवयोगादिमे बाणा न जघ्नुर्मम चाहवे इति क.ख.ट.पाठः ॥ 18-17-25 अभ्रश्यन्त भ्रष्टाः । वर्म न चिच्छिदुरित्यर्थः ॥ 8-17-28 ववाम वान्तवान् ॥ 8-17-36 पार्षतं शिखण्डिनं ॥
