श्रीः
अध्यायः 002

धृतराष्ट्रेण निजसेनायां निहतानां नामनिवेदनं चोदितेन सञ्जयेन तत्कथनम् ॥ 1 ॥

\'जनमेजय उवाच ।	001    
तच्छ्रुत्वा कर्णहननं पुत्रांश्चैव पलायितान् ।	001a  
धृतराष्ट्रो नृपश्चैव द्विजश्रेष्ठ किमब्रवीत्  ॥	001c  
प्राप्तवान्व्यसनं घोरं पुत्रव्यसनजं महत् ।	002a  
काले यदुक्तवांस्तस्मिंस्तन्ममाचक्ष्व तत्त्वतः\' ॥	002c  
वैशम्पायन उवाच ।	003   
एतच्छ्रुत्वा महाराज धृतराष्ट्रोऽम्बिकासुतः ।	003a  
अब्रवीत्सञ्जयं सूतं शोकसंविग्नमानसः ॥	003c  
दुष्प्रणीतेन मे तात पुत्रस्यादीर्घजीविनः ।	004a  
हतं वैकर्तनं श्रुत्वा शोको मर्माणि कृन्तति ॥	004c  
तस्य मे संशयं छिन्धि दुःखपारं तितीर्षतः ।	005a  
कुरूणां सृञ्जयानां च के च जीवन्ति के मृताः ॥	005c  
सञ्जय उवाच ।	006   
हतः शान्तनवो राजन्दुराधर्षः प्रतापवान् ।	006a  
हत्वा पाण्डवयोधानामर्बुदं दशभिर्दिनैः ॥	006c  
तथा द्रोणो महेष्वासः पाञ्चालानां रथव्रजान् ।	007a  
निहत्य युधि दुर्धर्षः पञ्चाद्रुक्मरथो हतः ॥	007c  
हतशेषस्य भीष्मेण द्रोणेन च महात्मना ।	008a  
अर्धं निहत्य सैन्यस्य कर्णो वैकर्तनो हतः ॥	008c  
विविंशतिर्महाराज राजपुत्रो महाबलः ।	009a  
आनर्तयोधाञ्शतशो निहत्य निहतो रणे ॥	009c  
तथा पुत्रो विकर्णस्ते क्षत्रव्रतमनुस्मरन् ।	010a  
क्षीणबाणो हतः शूरः स्थितो ह्यभिमुखः परैः ॥	010c  
घोररूपान्परिक्लेशान्दुर्योधनकृतान्बहून् ।	011a  
प्रतिज्ञां स्मरता तेन भीमसेनेन पातितः ॥	011c  
विन्दानुविन्दावावन्त्यौ राजपुत्रौ महारथौ ।	012a  
कृत्वा त्वसुकरं कर्म गतौ वैवस्वतक्षयम् ॥	012c  
सिन्धुराष्ट्रमुखानीह दश राष्ट्राणि यानिह ।	013a  
यस्य तिष्ठन्ति वचने यः स्थितस्तव शासने ॥	013c  
अक्षौहिणीर्दशैकां च विनिर्जित्य शितैः शरैः ।	014a  
सोऽर्जुनेन हतो राजन्महावीर्यो जयद्रथः ॥	014c  
तथा दुर्योधनसुतस्तरस्वी युद्धदुर्मदः ।	015a  
वर्तमानः पितुः शास्त्रे सौभद्रेण निपातितः ॥	015c  
तथा दौःशासनिः शूरो बाहुशाली रणोत्कटः ।	016a  
द्रौपदेयेन सङ्गम्य गमितो यमसादनम् ॥	016c  
किरातानामधिपतिः सागरानूपवासिनाम् ।	017a  
देवराजस्य धर्मात्मा प्रियो बहुमतः सखा ॥	017c  
भगदत्तो महीपालः क्षत्रधर्मरतः सदा ।	018a  
धनञ्जयेन विक्रम्य गमितो यमसादनम् ॥	018c  
तथा कौरवदायादो न्यस्तशस्त्रो महायशाः ।	019a  
हतो भूरिश्रवा राजञ्शूरः सात्यकिना युधि ॥	019c  
श्रुतायुरपि चाम्बष्ठः क्षत्रियाणां धुरन्धरः ।	020a  
चरन्नभीतवत्सङ्ख्ये निहतः सव्यसाचिना ॥	020c  
तव पुत्रः सदामर्षी कृतास्त्रो युद्धदुर्मदः ।	021a  
दुःशासनो महाराज भीमसेनेन पातितः ॥	021c  
यस्य राजन्गजानीकं बहुसाहस्रमद्भुतम् ।	022a  
सुदक्षिणः स सङ्ग्रामे निहतः सव्यसाचिना ॥	022c  
कोसलानामधिपतिर्हत्वा बहुमतान्परान् ।	023a  
सौभद्रेणेह विक्रम्य गमितो यमसादनम् ॥	023c  
बहुशो योधयित्वा तु भीमसेनं महारथम् ।	024a  
चित्रसेनस्तव सुतो भीमसेनेन पातितः ॥	024c  
मद्रराजात्मजः शूरः परेषां भयवर्धनः ।	025a  
असिचर्मधरः श्रीमान्सौभद्रेण निपातितः ॥	025c  
समः कर्णस्य समरे यः स कर्णस्य पश्यतः ।	026a  
वृषसेनो महातेजाः शीघ्रास्त्रो दृढविक्रमः ॥	026c  
अभिमन्योर्वधं स्मृत्वा प्रतिज्ञामपि चात्मनः ।	027a  
धनञ्जयेन विक्रम्य गमितो यमसादनम् ॥	027c  
नित्यं प्रसक्तवैरो यः पाण्डवैः पृथिवीपतिः ।	028a  
विश्राव्य वैरं पार्थेन श्रुतायुः स निपातितः ॥	028c  
शल्यपुत्रस्तु विक्रान्तः सहदेवेन मारिष ।	029a  
हतो रुक्मरथो राजञ्श्यालो मातुलजो युधि ॥	029c  
राजा भागीरथो वृद्धो बृहत्क्षत्रश्च केकयः ।	030a  
पराक्रमन्तौ विक्रान्तौ निहतौ वीर्यवत्तरौ ॥	030c  
भगदत्तसुतो राजन्कृतप्रज्ञो महाबलः ।	031a  
श्येनवच्चरता सङ्ख्ये नकुलेन निपातितः ॥	031c  
पितामहस्तव तथा बाह्लीकः सह बाह्लिकैः ।	032a  
निहतो भीमसेनेन महाबालपराक्रमः ॥	032c  
जयत्सेनस्तथा राजञ्जारासन्धिर्महाबलः ।	033a  
मागधो निहतः सङ्ख्ये सौभद्रेण महात्मना ॥	033c  
पुत्रस्ते दुर्मुखो राजन्दुःसहश्च महारथः ।	034a  
गदया भीमसेनेन निहतौ शूरमानिनौ ॥	034c  
दुर्मर्षणो दुर्विषहो दुर्जयश्च महारथः ।	035a  
कृत्वा त्वसुकरं कर्म गता वैवस्वतक्षयम् ॥	035c  
उभौ कलिङ्गवृषकौ भ्रातरौ युद्धदुर्मदौ ।	036a  
कृत्वा चासुकरं कर्म गतौ वैवस्वतक्षयम् ॥	036c  
सचिवो वृषपर्वा ते शूरः परमवीर्यवान् ।	037a  
भीमसेनेन विक्रम्य गमितो यमसादनम् ॥	037c  
तथैव पौरवो राजा नागायुतबलो महान् ।	038a  
समरे पाण्डुपुत्रेण निहतः सव्यसाचिना ॥	038c  
वसातयो महाराज द्विसाहस्राः प्रहारिणः ।	039a  
शूरसेनाश्च विक्रान्ताः सर्वे युधि निपातिताः ॥	039c  
अभीषाहाः कवचिनः प्रहरन्तो रणोत्कटाः ।	040a  
शिबयश्च रथोदाराः कालिङ्गसहिता हताः ॥	040c  
गोकुले नित्यसंवृद्धा युद्धे परमकोपनाः ।	041a  
गोपालाः कृतवीरास्ते निहताः सव्यसाचिना ॥	041c  
श्रेणयो बहुसाहस्राः संशप्तकगणाश्च ये ।	042a  
ते सर्वे पार्थमासाद्य गदा वैवस्वतक्षयम् ॥	042c  
श्यालौ तव महाराज राजानौ वृषकाचलौ ।	043a  
त्वदर्थमतिविक्रान्तौ निहतौ सव्यसाचिना ॥	043c  
उग्रकर्मा महेष्वासो नामतः कर्मतस्तथा ।	044a  
साल्वराजो महाबाहुर्भीमसेनेन पातितः ॥	044c  
ओघवांश्च महाराज बृहन्तः सहितौ रणे ।	045a  
पराक्रमन्तौ मित्रार्थे गतौ वैवस्वतक्षयम् ॥	045c  
तथैव रथिनां श्रेष्ठः क्षेमधूर्तिर्विशाम्पते ।	046a  
निहतो गदया राजन्भीमसेनेन संयुगे ॥	046c  
तथा राजन्महेष्वासो जलसन्धो महाबलः ।	047a  
सुमहत्कदनं कृत्वा हतः सात्यकिना रणे ॥	047c  
अलम्बुसो राक्षसेन्द्रः खरबन्धुरयानवान् ।	048a  
घटोत्कचेन विक्रम्य गमितो यमसादनम् ॥	048c  
राधेयः सूतपुत्रश्च भ्रातरश्च महारथाः ।	049a  
केकयाः सर्वशश्चापि निहताः सव्यसाचिना ॥	049c  
मालवा मद्रकाश्चैव द्राविडाश्चोग्रकर्मिणः ।	050a  
यौधेयाश्च ललित्थाश्च क्षुद्रकाश्चाप्युशीनराः ॥	050c  
मावेल्लकास्तुण्डिकेराः सावित्रीपुत्रकाश्च ये ।	051a  
प्राच्योदीच्याः प्रतीच्याश्च दाक्षिणात्याश्च मारिष ॥	051c  
पत्तीनां निहताः सङ्घा हयानां प्रयुतानि च ।	052a  
रथव्रजाश्च निहता हताश्च वरवारणाः ॥	052c  
सध्वजाः सायुधाः शूराः सवर्माम्बरभूषणाः ।	053a  
कालेन महताऽऽयस्ताः कुशलैर्ये च वर्धिताः ॥	053c  
ते हताः समरे राजन्पार्थेनाक्लिष्टकर्मणा ।	054a  
अन्ये तथाऽमितबलाः परस्परवधैषिणः ॥	054c  
एते चान्ये च बहवो राजानः सगणा रणे ।	055a  
हताः सहस्रशो राजन्यन्मां त्वं परिपृच्छसि ॥	055c  
एवमेष क्षयो वृत्तः कर्णार्जुनसमागमे ।	056a  
महेन्द्रेण यथा वृत्रो यथा रामेण रावणः ॥	056c  
यथा कृष्णेन नरको मुरुश्च निहतो रणे ।	057a  
कार्तवीर्यश्च रामेण भार्गवेण यथा हतः ॥	057c  
सज्ञातिबान्धवः शूरः समरे युद्धदुर्मदः ।	058a  
रणे कृत्वा महद्युद्धं घोरं त्रैलोक्यमोहनम् ॥	058c  
यथा स्कन्देन महिषो यथा रुद्रेण चान्धकः ।	059a  
तथाऽर्जुनेन स हतो द्वैरथे युद्धदुर्मदः ॥	059c  
सामात्यबान्धवो राजन्कर्णः प्रहरतां वरः ।	060a  
जयाशा धार्तराष्ट्राणां वैरस्य च मुखं नृपः ॥	060c  
तीर्णं तत्पाण्डवै राजन्यत्पुरा नावबुध्यसे ।	061a  
उच्यमानो महाराज बन्धुभिर्हितकाङ्क्षिभिः ॥	061c  
\'न कृतं च त्वया पूर्वं दैवेन विधिना बलात्\' ।	062a  
तदिदं समनुप्राप्तं व्यसनं सुमहात्ययम् ॥	062c  
पुत्राणां राज्यकामानां त्वया राजन्हितैषिणा ।	063a  
अहितान्येव चीर्णानि तेषां ते फलमागतम् ॥ ॥	063c  

इति श्रीमन्महाभारते कर्णपर्वणि द्वितीयोऽध्यायः ॥ 2 ॥

8-2-35 दुर्मनाश्च महारथः इति क.ख.ङ.पाठः । विकर्णश्च महाबलः इति ङ. पाठः ॥ 8-2-48 खरबन्धुरयानवान् गर्दभसंयुतरथवान् । अलायुधो राक्षसेन्द्रो बकबन्धुरयानवान् इति क.ख.ङ.पाठः ॥ 8-2-59 कर्णस्तथा हत इत्यनुकृष्यते ॥ 

