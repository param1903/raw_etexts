अध्यायः 063

रणाय राज्ञां द्वन्द्वीभावः ॥ 1 ॥ कर्णेन शिखण्डिपराजयः ॥ 2 ॥ धृष्टद्युम्नदुःशासनयोर्युद्धम् ॥ 3 ॥

धृतराष्ट्र उवाच ।	001  
निवृत्ते भीमसेने च पाण्डवे च युधिष्ठिरे ।	001a  
वध्यमाने बले चापि मामके पाण्डुसृञ्जयैः ॥	001c  
द्रवमाणे बलौघे च निराक्रन्दे मुहुर्मुहुः ।	002a  
\'अवशेषं न पश्यामि मम सैन्येषु सञ्जय ॥	002c  
अहो बत दशां प्राप्तो न हि शक्ष्यामि जीवितुम् ।	003a  
जयकाङ्क्षी कथं सूत पुत्राणामनिवर्तिनाम् ॥	003c  
कथं जीवामि निहताञ्श्रुत्वा च मम सैनिकान् ।	004a  
बहुनाऽद्य किमुक्तेन दैवं तेषां परायणम्\' ॥	004c  
मामकाः किमकुर्वन्त तन्ममाचक्ष्व सञ्जय ॥	005ac  
सञ्जय उवाच ।	006  
दृष्ट्वा भीमं महाबाहुं तव पुत्रः प्रतापवान् ।	006a  
क्रोधरक्तेक्षणो राजन्भीमसेनमभिद्रवत् ॥	006c  
\'तिष्ठतिष्ठ पृथापुत्र पश्य मेऽद्य पराक्रमम् ।	007a  
अद्य त्वां प्रेषायष्यामि यमस्य सदनं प्रति ।	007c  
इत्युक्त्वा प्रययौ कर्णो यत्र भीमो व्यवस्थितः\' ॥	007e  
तावकं तु बलं दृष्ट्वा भीमसेनात्पराङ्मुखम् ।	008a  
यत्नेन महता कर्णः पर्यवस्थापयद्बली ॥	008c  
व्यवस्थाप्य महाबाहुस्तव पुत्रस्य वाहिनीम् ।	009a  
प्रत्युद्ययौ तदा कर्णः पाण्डवान्युद्धदुर्मदान् ॥	009c  
प्रत्युद्ययुश्च राधेयं पाण्डवानां महारथाः ।	010a  
धुन्वानाः कार्मुकाण्याजौ विक्षिपन्तश्च सायकान् ॥	010c  
भीमसेनः शिनेर्नप्ता शिखण्डी जनमेजयः ।	011a  
धृष्टद्युम्नश्च बलवान्सर्वे चापि प्रभद्रकाः ॥	011c  
पाञ्चालानां नरव्याघ्राः समन्तात्त्व वाहिनीम् ।	012a  
अभ्यद्रवन्त सङ्क्रुद्धाः समरे जितकाशिनः ॥	012c  
तथैव तावका राजन्पाण्डवानामनीकिनीम् ।	013a  
अभ्यद्रवन्त त्वरिता जिघांसन्तो महारथान् ॥	013c  
रथनागाश्वकलिलं पत्तिध्वजसमाकुलम् ।	014a  
बभूव पुरुषव्याघ्र सैन्यमद्भुतदर्शनम् ॥	014c  
शिखण्डी तु ययौ कर्णं धृष्टद्युम्नः सुतं तव ।	015a  
दुःशासनं महाराज महासेनः समभ्ययात् ॥	015c  
नकुलो वृषसेनं तु चित्रसेनं युधिष्ठिरः ।	016a  
उलूकं समरे राजन्सहदेवः समभ्ययात् ॥	016c  
सात्यकिः शकुनिं चापि द्रौपदेयाश्च कौरवान् ।	017a  
अर्जुनं च रणे यत्तो द्रोणपुत्रो महारथः ॥	017c  
युधामन्युं महेष्वासं गौतमोऽभ्यपतद्रणे ।	018a  
कृतवर्मा च बलवानुत्तमौजसमाद्रवत् ॥	018c  
भीमसेनः कुरून्सर्वान्पुत्रांश्च तव मारिष ।	019a  
सहानीकान्महाबाहुरेक एव न्यवारयत् ॥	019c  
शिखण्डी तु ततः कर्णं विचरन्तमभीतवत् ।	020a  
भीष्महन्ता महाराज वारयामास पत्रिभिः ॥	020c  
प्रतिरुद्धस्ततः कर्णो रोपात्प्रस्फुरिताधरः ।	021a  
शिखण्डिनं त्रिभिर्बाणैर्भ्रुवोर्मध्येऽभ्यताडयत् ॥	021c  
धारयंस्तु स तान्बाणाञ्शिखण्डी बह्वशोभत ।	022a  
राजतः पर्वतो यद्वत्त्रिभिः शृङ्गैः समन्वितः ॥	022c  
सोऽतिविद्धो महेष्वासः सूतपुत्रेण संयुगे ।	023a  
कर्णं विव्याध समरे नवत्या निशितैः शरैः ॥	023c  
तस्य कर्णो हयान्हत्वा सारथिं च शरैः ।	024a  
उन्ममाथ ध्वजं चास्य क्षुरप्रेण महारथः ॥	024c  
हताश्वात्तु ततो यानादवप्लुत्य महारथः ।	025a  
शक्तिं चिक्षेप कर्णाय सङ्क्रुद्धः शत्रुतापनः ॥	025c  
तां छित्त्वा समरे कर्णस्त्रिभिर्भारत सायकैः ।	026a  
शिखण्डिनमथाविध्यन्नवभिर्निशितैः शरैः ॥	026c  
कर्णचापच्युतान्बाणान्वर्जयंस्तु नरोत्तमः ।	027a  
अपयातस्ततस्तूर्णं शिखण्डी भृशविक्षतः ॥	027c  
ततः कर्णो महाराज पाण्डुसैन्यान्यशातयत् ।	028a  
तूलराशिं समासाद्य यथा वायुर्महाबलः ॥	028c  
धृष्टद्युम्नो महाराज तव पुत्रेण पीडितः ।	029a  
दुःशासनं त्रिभिर्बाणैः प्रत्यविध्यत्स्तनान्तरे ॥	029c  
तस्य दुःशासनो बाहुं सव्यं विव्याध मारिष ।	030a  
स तेन रुक्मपुङ्खेन भल्लेन नतपर्वणा ॥	030c  
धृष्टद्युम्नस्तु निर्विद्धः शरं घोरममर्षणः ।	031a  
दुःशासनाय सङ्क्रुद्धः प्रेषयामास भारत ॥	031c  
आपतन्तं महावेगं धृष्टद्युम्नसमीरितम् ।	032a  
शरैश्चिच्छेद पुत्रस्ते त्रिभिरेव विशाम्पते ॥	032c  
अथापरैः षोडशभिर्भल्लैः कनकभूषणैः ।	033a  
धृष्टद्युम्नं समासाद्य बाह्वोरुरसि चार्पयत् ॥	033c  
ततः स पार्षतः क्रुद्धो धनुश्चिच्छेद मारिष ।	034a  
क्षुरप्रेण सुतीक्ष्णेन तत उच्चुक्रुशुर्जनाः ॥	034c  
अथान्यद्धनुरादाय पुत्रस्ते प्रहसन्निव ।	035a  
धृष्टद्युम्नं शरव्रातैः समन्तात्पर्यवारयत् ॥	035c  
तव पुत्रस्य ते दृष्ट्वा विक्रमं सुमहात्मनः ।	036a  
व्यस्मयन्त रणे योधाः सिद्धाश्चाप्सरसस्तथा ॥	036c  
धृष्टद्युम्नं तु पश्याम घटमानं महाबलम् ।	037a  
दुःशासनेन संरुद्धं सिंहेनेव महागजम् ॥ ॥	037c  

इति श्रीमन्महाभारते कर्णपर्वणि सप्तदशदिवसयुद्धे त्रिषष्टितमोऽध्यायः ॥ 63 ॥
