अध्यायः 020

युधिष्ठिरेण दुर्योधनपराजयः ॥ 1 ॥

धृतराष्ट्र उवाच ।	001  
अतितीव्राणि दुःखानि दुःसहानि बहूनि च ।	001a  
त्वत्तोऽहं सञ्जयाश्रौषं पुत्राणां चैव सङ्क्षयम् ॥	001c  
यथा त्वं मे कथयसे यथा युद्वमवर्तत ।	002a  
न सन्ति सूत कौरव्या इति मे निश्चिता मतिः ॥	002c  
दुर्योधनश्च विरथः कृतस्तत्र महारथः ।	003a  
धर्मपुत्रः कथं चक्रे तस्य वा नृपतिः कथम् ॥	003c  
अपराह्णे कथं युद्धमभवद्रोणहर्षणम् ।	004a  
तन्ममाचक्ष्व तत्त्वेन कुशलो ह्यसि सञ्जय ॥	004c  
सञ्जय उवाच ।	005  
संसक्तेषु तु सैन्येषु वध्यमानेषु भागशः ।	005a  
रथमन्यं समास्थाय पुत्रस्तव विशाम्पते ॥	005c   
क्रोधेन महता युक्तः सविषो भुजगो यथा ।	006a  
दुर्योधनः समालक्ष्य धर्मराजं युधिष्ठिरम् ।	006c  
प्रोवाच सूतं त्वरितो याहियाहीति भारत ॥	006e  
तत्र मां प्रापय क्षिप्रं सारथे यत्र पाण्डवः ।	007a  
ध्रियमाणातपत्रेण राजा राजति दंशितः ॥	007c  
स सूतश्चोदितो राज्ञा राज्ञः स्यन्दनमुत्तमम् ।	008a  
युधिष्ठिरस्याभिमुखं प्रेषयामास संयुगे ॥	008c  
ततो युधिष्ठिरः क्रुद्धः प्रभिन्न इव कुञ्जरः ।	009a  
सारथिं चोदयामास याहि यत्र सुयोधनः ॥	009c  
तौ समाजग्मतुर्वीरौ भ्रातरौ रथसत्तमौ ॥	010ac  
समेत्य च महावीरौ संरब्धौ युद्धदुर्मदौ ।	011a  
ववर्षतुर्महेष्वासौ शरैरन्योन्यमाहवे ॥	011c  
ततो दुर्योधनो राजा धर्मशीलस्य मारिष ।	012a  
शिलाशितेन भल्लेन धनुश्चिच्छेद संयुगे ॥	012c  
तं नामृष्यत सङ्क्रुद्धो ह्यवमानं युधिष्ठिरः ।	013a  
अपविध्य धनुश्छिन्नं क्रोधसंरक्तलोचनः ॥	013c  
अन्यत्कार्मुकमादाय धर्मपुत्रश्चमूमुखे ।	014a  
दुर्योधनस्य चिच्छेद ध्वजं कार्मुकमेव च ॥	014c  
अथान्यद्धनुरादाय पुत्रस्ते भरतर्षभ ।	015a  
\'युधिष्ठिरस्य चिक्षेप शरान्कनकभूषणान् ।	015c  
रुक्मपुङ्खान्प्रसन्नाग्रान्सविषानिव पन्नगान्\' ॥	015e  
तावन्योन्यं सुसङ्क्रुद्धौ शस्त्रवर्षाण्यमुञ्चताम् ।	016a  
सिंहाविव सुसंरब्धौ परस्परजिगीषया ॥	016c  
जघ्नतुस्तौ रणेऽन्योन्यं नर्दमानौ वृषाविव ।	017a  
अन्तरं मार्गमाणौ च चेरतुस्तौ महारथौ ॥	017c  
ततः पूर्णायतोत्सृष्टैः शरैस्तौ तु कृतव्रणौ ।	018a  
विरेजतुर्महाराज किंशुकाविव पुष्पितौ ॥	018c  
ततो राजन्विमुञ्चन्तौ सिंहनादान्मुहुर्मुहुः ।	019a  
तलयोश्च तथा शब्दान्धनुषश्च महाहवे ॥	019c  
शङ्खशब्दवरांश्चैव चक्रतुस्तौ नरेश्वरौ ।	020a  
अन्योन्यं तौ महाराज पीडयाञ्चक्रतुर्भृशम् ॥	020c  
ततो युधिष्ठिरो राजा पुत्रं तव शरैस्त्रिभिः ।	021a  
आजघानोरसि क्रुद्धो वज्रवेगैर्दुरासदैः ॥	021c  
प्रतिविव्याध तं तूर्णं तव पुत्रो महीपतिः ।	022a  
पञ्चभिर्निशितैर्बाणैः स्वर्णपुङ्खैः शिलाशितैः ॥	022c  
ततो दुर्योधनो राजा शक्तिं चिक्षेप भारत ।	023a  
सर्वपारशवीं तीक्ष्णां महोल्काप्रतिमां तदा ॥	023c  
तामापतन्तीं सहसा धर्मराजः शितैः शरैः ।	024a  
त्रिभिश्चिच्छेद सहसा तं च विव्याध पञ्चभिः ॥	024c  
निपपात ततः साऽथ स्वर्णदण्डा महास्वना ।	025a  
निपतन्ती महोल्केव व्यराजच्छिखिसन्निभा ॥	025c  
शक्तिं विनिहतां दृष्ट्वा पुत्रस्तव विशाम्पते ।	026a  
नवभिर्निशितैर्भल्लैर्निजघान युधिष्ठिरम् ॥	026c  
सोऽतिविद्धो बलवता शत्रुणा शत्रुतापनः ।	027a  
दुर्योधनं समुद्दिश्य बाणं जग्राह सत्वरः ॥	027c  
समाधत्त च तं बाणं धनुर्मध्ये महाबलः ।	028a  
चिक्षेप च महाराज ततः क्रुद्धः पराक्रमी ॥	028c  
स तु बाणः समासाद्य तव पुत्रं महारथम् ।	029a  
व्यामोहयत राजानं धरणीं च ददार ह ॥	029c  
ततो दुर्योधनः क्रुद्धो गदामुद्यम्य वेगितः ।	030a  
विधित्सुः कलहस्यान्तं धर्मराजमुपाद्रवत् ॥	030c  
तमुद्यतगदं दृष्ट्वा दण्डहस्तमिवान्तकम् ।	031a  
धर्मराजो महाशक्तिं प्राहिणोत्तव सूनवे ॥	031c  
दीप्यमानां महावेगां महोल्कां ज्वलितामिव ।	032a  
यमदण्डनिभां घोरां कालरात्रिमिवापराम् ॥	032c  
रथस्थः स तया विद्धो वर्म भित्त्वा स्तनान्तरे ।	033a  
भृशं संविग्नहृदयः पपात च मुमोह च ॥	033c  
नभस्तमाह च ततः प्रतिज्ञामनुपालय ।	034a  
नायं वध्यस्तव नृप इत्युक्तः स न्यवर्तत ॥	034c  
ततस्त्वरितमागम्य कृतवर्मा तवात्मजम् ।	035a  
प्रत्यपद्यत राजानं निमग्नं व्यसनार्णवे ॥	035c  
गदामादाय भीमोऽपि हेमपट्टपरिष्कृताम् ।	036a  
अभिदुद्राव वेगेन कृतवर्माणमाहवे ॥	036c  
एवं तदभवद्युद्धं त्वदीयानां परैः सह ।	037a  
अपराह्णे महाराज काङ्क्षतां विजयं युधि ॥ ॥	037c  

इति श्रीमन्महाभारते कर्णपर्वणि षोडशदिवसयुद्धे विंशोऽध्यायः ॥ 20 ॥

8-20-1 अतितीव्राणि युद्धानीति क.ट.ड.पाठः ॥ 8-20-3 तस्य तं च नृपतिर्दुर्योधनः कथमयुध्यत इति शेषः ॥ 8-20-13 अपविध्य त्यक्त्वा ॥ 8-20-23 सर्वपारशवीं सर्वपारशवीं सर्वविनाशिनीं गौरादिः । तिरस्कारे विनाशे च पुंसि पारशवः इति मेदिनी ॥३ 8-20-25 दीपयन्ती महोल्काभा राजञ्शक्तिर्दिशो दश इति ड.पाठः ॥ 8-20-34 भीमस्तमाह च ततः प्रतिज्ञामनुचिन्तयन् इति झ.पाठः ॥
