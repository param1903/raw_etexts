अध्यायः 087

भीमेन राज्ञां समक्षं दुःशासनवक्षसो रक्तपानम् ॥ 1 ॥

सञ्जय उवाच ।	001  
स राजपुत्रेण समार्च्छदुग्रदुःशासनेन निकृतो निकृत्या ॥	001ac  
तत्राकरोद्दुष्करं राजपुत्रो दुःशासनः कुरुवीरो महात्मा ।	002a  
यद्भीमसेनं प्रतियोधयद्रणे जम्भो यथा शक्रमुदारवीर्यम् ॥	002c  
धनुच्छित्त्वा भीमसेनस्य सङ्ख्ये षड्भिः शरैः सारथिमभ्यविध्यत् ।	003a  
ततोऽविध्यत्त्रिंशता भीमसेनं वरेषुभिर्वन्यमिव द्विपेन्द्रम् ॥	003c  
स कार्मुकं गृह्य तु भारसाधनं भीमस्तदा राजपुत्रं ह्यविध्यत् ।	004a  
पञ्चाशतैर्बाणगणैः स्तनानन्तरे तोत्रैर्यथा तीव्रवेगं द्विपेन्द्रम् ॥	004c  
ततस्तु राजन्विरथं महात्मा दुःशासनो भीमसेनं चकार ।	005a  
निहत्य सङ्ख्ये चतुरोऽस्य बाहाञ्छित्त्वा रथेषां पुनरेव चाक्षिपत् ॥	005c  
ततः क्षितिस्थो ह्यवरुह्य यानाद्वृकोदरो गदया तस्य वाहान् ।	006a  
यमक्षयं प्रेषयित्वा महात्मा रथं समाकर्षत राजसूनोः ॥	006c  
तस्मादवप्लुत्य रथात्ससर्ज दुःशासनस्तोमरमुग्रवेगम् ।	007a  
स तेन विद्धो ह्युरसि ह्यप्रमेयो गदां तस्मै विससर्जाप्रमेयाम् ॥	007c  
ततः क्रोधाद्भीमसेनः कृतानि सर्वाणि दुःखान्यनुसंस्मरन्वै ।	008a  
संस्मृत्य संस्मृत्य तथा प्रतिज्ञामुग्रामसौ राजपुत्रो व्यषीदत् ॥	008c  
सञ्चिन्तितं रोषमतीव वेगात्त्रयोदशाब्दं पुरुषप्रवीरः ।	009a  
प्रगृह्य वज्राशनितुल्यवेगां गदां करेणाथ वृकोदरो रुषा ॥	009c  
निपातयित्वा पृथिवीतले भृशं स ताडयामास वृकोदरो बली ।	010a  
अतीव सन्ताडितभिन्नगात्रो दुःशासनो वै निपपात भूमौ ॥	010c  
आक्रम्य कण्ठे युधि राजपुत्रं संरक्तनेत्रो ह्यब्रवीद्धार्तराष्ट्रम् ।	011a  
तद्ब्रूहि किं त्वं परिमार्गमाणो ह्यस्मान्पराभूय इहागतः पुनः ॥	011c  
दिदीपयंस्तद्भृशदीपितं मे चिरार्जितं रोषमतिप्रदीप्तम् ।	012a  
मधु प्रपास्ये तव कोष्टभाजनादित्यब्रवीद्भीमसेनस्तरस्वी ॥	012c  
दुःशासनं कण्ठदेशे प्रमृद्नंस्ततः क्रूरं भीमसेनश्चकार ।	013a  
तं व्यंसयित्वा सहसा ससार बलादसौ धार्तराष्ट्रस्तरस्वी ॥	013c  
भीमोऽभिदुद्राव सुतं त्वदीयं सपत्नतां दर्शयन्धार्तराष्ट्रे ।	014a  
मृगं मुहुः सिंहशिशुर्यथा वने तथाश्वभिद्रुत्य महाबलं बली ॥	014c  
निगृह्य चैनं परमेण कर्मणा उत्क्षिप्य चोत्क्षिप्य च तूर्णमेनम् ।	015a  
भूमौ तदा निष्पिपेषाथ वीर असिं विकोशं विमलं चकार ॥	015c  
तं पातयित्वा तु वृकोदरोऽथ जगर्ज हर्षेण विनादयन्दिशः ।	016a  
नादेन तेनाखिलपार्श्ववर्तिनो मूर्च्छाकुलाः पतितास्त्वाजमीढ ॥	016c  
दुःशासनं तत्र समीक्ष्य राजन्भीमो महाबाहुरचिन्त्यकर्मा ।	017a  
स्मृत्वा च केशग्रहणं च देव्या वस्त्रापहारं च रजस्वलायाः ॥	017c  
अनागसो भर्तृपराङ्मुखाया दुःखानि दत्तान्यपि विप्रचिन्त्य ।	018a  
जज्वाल कोपादथ भीमसेन आज्यप्रसिक्तो हि यथा हुताशः ॥	018c  
तत्राह कर्णं च सुयोधनं च कृपं द्रौणिं कृतवर्माणमेव ।	019a  
निहन्मि दुःशासनमद्य पापं संरक्ष्यतामद्य समस्तयोधाः ॥	019c  
इत्येवमुक्त्वा सहसाभ्यधावन्निहन्तुकामोऽतिबलस्तरस्वी ।	020a  
तथा तु विक्रम्य रणे वृकोदरो महागजं केसरिको यथैव ।	020c  
निगृह्य दुःशासनमेकवीरः सुयोधनस्याधिरथेः समक्षम् ॥	020e  
असिं समुद्यम्य सितं सुधारं कण्ठे पदाक्रम्य च वेपमानम् ।	021a  
उवाच तद्गौरिति यद्ब्रुवाणो हृष्टोऽवदः कर्णसुयोधनाभ्याम् ॥	021c  
ये राजसूयावभृथे पवित्रा जाताः कचा याज्ञसेन्या दुरात्मन् ।	022a  
ते पाणिना कतरेणावकृष्टास्तद्ब्रूहि त्वां पृच्छति भीमसेनः ॥	022c  
श्रुत्वा तु तद्भीमवचः सुघोरं  दुःशासनो भीमसेनं निरीक्ष्य ।	023a  
जज्वाल भीमं स तदा स्मयेन संशृण्वतां कौरवसोमकानाम् ।	023c  
उक्तस्तदाजौ स तथा सरोषं जगाद भीमं परिवृत्तनेत्रः ॥	023e  
अयं करिकराकारः पीनस्तनविमर्दनः ।	024a  
गोसहस्रप्रदाता च क्षत्रियान्तकरः करः ॥	024c  
अनेन याज्ञसेन्या मे भीम केशा विकर्षिताः ।	025a  
पश्यतां कुरुमुख्यानां युष्माकं च सभासदाम् ॥	025c  
एवं त्वसौ राजसुतं निशम्य ब्रुवन्तमाजौ विनिपीड्य वक्षः ।	026a  
भीमो बलात्तं प्रतिगृह्य दोर्भ्यामुच्चैर्ननादाथ समस्तयोधान् ॥	026c  
उवाच यस्यास्ति बलं स रक्षत्वसौ भवेदद्य निरस्तबाहुः ।	027a  
दुःशानं जीवितं प्रोत्सृजन्तमाक्षिप्य योधांस्तरसा महाबलः ॥	027c  
एवं क्रुद्धो भीमसेनः करेण उत्पाटयामास भुजं महात्मा ।	028a  
दुःशासनं तेन स वीरमध्ये जघान वज्राशनिसन्निभेन ॥	028c  
कण्ठे समाक्रम्य च वेपमानं कृत्वाऽनु रूपं परमं सुघोरम् ।	029a  
कालान्तकाभ्यां सदृशं तदानीं विदार्य वक्षश्च महारथस्य ॥	029c  
दुःशासनस्य निपुशासनस्य उद्धृत्य वक्षः पतितस्य भूमौ ।	030a  
ततोऽपिबच्छोणितमस्य कोष्णमास्वाद्य चास्वाद्य च वीक्षमाणः ॥	030c  
क्रुद्धः प्रहृष्टो निजगाद वाक्यं स्तन्यस्य मातुः पयसोऽमृतस्य ।	031a  
माध्वीकजस्येव रसस्य तस्य मधोश्च पानाद्यवकस्य पानात् ॥	031c  
पयोदधिभ्यां मथिताच्च मुख्यात्तथेक्षुसारस्य मनोहरस्य ।	032a  
सर्वेभ्य एवाभ्यधिको रसोऽस्य मतो ममाद्याहितलोहितस्य ॥	032c  
एवं ब्रुवाणं पुनरुत्थितं तमास्फोट्य वल्गन्तमतिप्रहृष्टम् ।	033a  
ये भीमसेनं ददृशुस्तदानीं प्रायेण तेऽपि व्यथिता निपेतुः ॥	033c  
ये चापि नासन्पतिता मनुष्यास्तेषां करेभ्यः पतितं तु शस्त्रम् ।	034a  
भयाच्च सञ्चुक्रुशुरस्वरैस्तदा निमीलिताक्षा मुमुहुश्च तत्र ॥	034c  
ये तत्र भीमं रुधिरं पिबन्तं दुःशासनस्य ददृशुः प्रपन्नाः ।	035a  
नायं मनुष्यस्त्विति भाषमाणाः सर्वेऽपलायन्त भयाभिपन्नाः ॥ ॥	035c  

इति श्रीमन्महाभारते कर्णपर्वणि सप्तदशदिवसयुद्धे सप्तशीतितमोऽध्यायः ॥ 87 ॥

8-87-27 योधानाक्षिप्य उवाचेत्यन्वयः ॥ 8-87-32 अहितस्य शत्रोःदुःशासनस्य लोहितस्य रक्तस्य ॥
