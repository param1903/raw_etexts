अध्यायः 072

युधिष्ठिरवधोद्यतमर्जुनम्प्रति कृष्णेन तत्कारणप्रश्ने तेन तन्निवेदनम् ॥ 1 ॥ कृष्णेन वधप्रतिनिधित्वेन युधिष्ठिराधिक्षेपविधानम् ॥ 2 ॥

सञ्जय उवाच ।	001  
युधिष्ठिरेणैवमुक्तः कौन्तेयः श्वेतवाहनः ।	001a  
असिं जग्राह सङ्क्रुद्धो जिघांसुर्भरतर्षभम् ॥	001c  
तस्य कोपं समाज्ञाय चित्तज्ञः केशवस्तदा ।	002a  
उवाच किमिदं खड्गं गृह्णास्यर्जुन शंस मे ॥	002c  
नेह पश्यामि योद्धव्यं त्वया किञ्चिद्धनञ्जय ।	003a  
नेहागता धार्तराष्ट्राः सर्वे भीमेन वारिताः ॥	003c  
उपागतोऽसि कौन्तेय राजा द्रष्टव्य इत्यसौ ।	004a  
स राजा भवता दृष्टः कुशली च युधिष्ठिरः ॥	004c  
तं दृष्ट्वा नृपशार्दूलं शार्दूलसमविक्रमम् ।	005a  
हर्षकाले च सम्प्राप्ते कस्मात्त्वां मन्युराविशत् ॥	005c  
न तं पश्यामि कौन्तेय यस्ते वध्यो भवेदिह ।	006a  
प्रहर्तुमिच्छसे कस्मात्किं वा ते चित्तविभ्रमः ॥	006c  
कस्माद्भवान्महाखड्गं परिगृह्णात्यकारणात् ॥	007ac  
तत्त्वां पृच्छामि कौन्तेय किमिदं ते चिकीर्षितम् ।	008a  
परामृशसि यत्क्रुद्धः खड्गमद्भुतविक्रम ॥	008c  
एवमुक्तः कटाक्षेण प्रेक्षमाणो युधिष्ठिरम् ।	009a  
अर्जुनः प्राह गोविन्दं क्रुद्धः सर्प इव श्वसन् ॥	009c  
अन्यस्मै देहि गाण्डीवमिति मां यः प्रचोदयेत् ।	010a  
भिन्द्यामहं तस्य शिर इत्युपांशु व्रतं मम ।	010c  
युधिष्ठिरेण तेनाहमुक्तश्चास्मि जनार्दन ॥	010e  
यदुक्तोऽहमदीनार्थं राज्ञाऽनेन यशस्विना ।	011a  
समक्षं तव गोविन्द न तत्क्षन्तुमिहोत्सहे ॥	011c  
तस्मादेनं विधिष्यामि राजानं धर्मचारिणाम् ।	012a  
प्रतिज्ञां पालयिष्यामि हत्वैनं नरसत्तमम् ॥	012c  
एतदर्थं मया खड्गो गृहीतो यदुनन्दन ।	013a  
सोऽहं युधिष्ठिरं हत्वा सत्यस्यानृण्यतां गतः ।	013c  
विशोको विज्वरश्चापि भविष्यामि जनार्दन ॥	013e  
किं वा त्वं मन्यसे प्राप्तमस्मिन्कार्य उपस्थिते ।	014a  
त्वमस्य जगतस्तात वेत्थ सर्वं गतागतम् ॥	014c  
\'जातस्त्वत्तो हि धर्मश्चाधर्मश्चेति परा श्रुतिः\' ।	015a  
तत्तथा प्रकरिष्यामि यथा मां वक्ष्यते भवान् ॥	015c  
सञ्जय उवाच ।	016  
धिग्धिगित्येव गोविन्दः पार्थमुक्त्वाब्रवीत्पुनः ॥	016ac  
कृष्ण उवाच ।	017  
इदानीं पार्थ जानामि न वृद्धाः सेवितास्त्वया ।	017a  
अकाले पुरुषव्याघ्र संरम्भं यद्भवानगात् ॥	017c  
न हि धर्मविभागज्ञैरेवं कार्यं धनञ्जय ।	018a  
यथा त्वं पाण्डवाद्येह धर्मभीरुरपण्डितः ॥	018c  
योऽकार्याणां क्रियायाश्च संयोगं नावबुध्यते ।	019a  
कार्याणामक्रियायाश्च स पार्थ पुरुषाधमः ॥	019c  
अनुसृत्य तु ये धर्मं कवयः समुपस्थिताः ।	020a  
समासविस्तरविदां न तेषां वेत्सि निश्चयम् ॥	020c  
अनिश्चयज्ञो हि नरः कार्याकार्यविनिश्चये ।	021a  
एवं स मुह्यत्यवशो यथा त्वं पार्थ मुह्यसि ॥	021c  
न हि कार्यमकार्यं वा सुखं ज्ञातुं कथञ्चन ।	022a  
श्रुतेन ज्ञायते सर्वं तच्च त्वं नावबुध्यसे ॥	022c  
अविज्ञानादिह भवान्सत्यं रक्षति धर्मवित् ।	023a  
प्राणिनां त्वं वधं पार्थ धार्मिको नावबुध्यसे ॥	023c  
प्राणिनां हि वधात्तात वृथा धर्मो मतो मम ।	024a  
अनृतं तु भवेद्वाच्यं न तु हिंसा कदाचन ॥	024c  
स कथं भ्रातरं ज्येष्ठं राजानं धर्मकोविदम् ।	025a  
हन्याद्भवान्नरश्रेष्ठ प्राकृतोऽन्यः पुमानिव ॥	025c  
अयुध्यमानस्य गुरोस्तथाऽशत्रोश्च मानद ।	026a  
पराङ्मुखस्य द्रवतः शरणं चापि गच्छतः ॥	026c  
कृताञ्जलेः प्रपन्नस्य प्रमत्तस्य तथैव च ।	027a  
न वधः पूज्यते सद्भिस्तच्च सर्वं गुरौ तव ॥	027c  
त्वया चैतद्व्रतं पार्थ बालेनेव कृतं पुरा ।	028a  
तस्मादधर्मसंयुक्तं मौर्ख्यादेव व्यवस्यसि ॥	028c  
स्वगुरुं पार्थ कस्मात्त्वं हन्तुकामोऽभिधावसि ।	029a  
असम्प्रधार्य धर्माणां गतिं सूक्ष्मां दुरत्ययाम् ॥	029c  
इदं धर्मरहस्यं च तव वक्ष्यामि पाण्डव ।	030a  
यद्ब्रूयात्तव भीष्मो वा राजा वापि युधिष्ठिरः ॥	030c  
विदुरो वा पुनः क्षत्ता गान्धारी वा यशस्विनी ।	031a  
कुन्ती वा भरतश्रेष्ठ द्रौपदी वा यशस्विनी ।	031c  
तत्ते वक्ष्यामि तत्त्वेन निबोधैतद्धनञ्जय ॥	031e  
सत्यस्य वचनं साधु न सत्याद्विद्यते परम् ।	032a  
सुदुर्विदं हि तत्त्वेन तत्सत्यमिति मे सतिः ॥	032c  
भवेत्सत्यमवक्तव्यं वक्तव्यमनृतं भवेत् ।	033a  
यत्रानृतं भवेत्सत्यं सत्यं चाप्यनृतं भवेत् ॥	033c  
विवाहकाले रतिसम्प्रयोगे प्राणात्यये सर्वधनापहारे ।	034a  
विप्रस्य चार्थे ह्यनृतं वदेत पञ्चानृतान्याहुरपातकानि ॥	034c  
सर्वस्वस्यापहारे तु वक्तव्यमनृतं भवेत् ।	035a  
तत्रानृतं भवेत्सत्यं सत्यं चाप्यनृतं भवेत् ॥	035c  
तादृशो हन्यते बालो यस्य सत्यमनिश्चितम् ।	036a  
सत्यानृते विनिश्चित्य ततो भवति धर्मवित् ॥	036c  
किमाश्चर्यं कृतप्रज्ञः पुरुषोऽपि सुदारुणः ।	037a  
सुमहत्प्राप्नुयात्पुण्यं बलाकोऽन्धवधादिव ॥	037c  
किमाश्चर्यं पुनर्मूढो धर्मकामो ह्यपण्डितः ।	038a  
सुमहत्प्राप्नुयात्पापमापगास्विव कौशिकः ॥	038c  
अर्जुन उवाच ।	039  
आचक्ष्व भगवन्नेतद्यथा विन्दाम्यहं तथा ।	039a  
बलाकस्यानुसम्बद्धं नदीनां कौशिकस्य च ॥	039c  
वासुदेव उवाच ।	040  
मृगव्याधोऽभवत्कश्चिद्बलाको नाम भारत ।	040a  
यात्रार्थं पुत्रदाराणां मृगान्हन्ति न कामतः ॥	040c  
वृद्धौ च मातापितरौ बिभर्त्यन्यांश्च संश्रितान् ।	041a  
स्वधर्मनिरतो नित्यं संविभज्यानसूयकः ॥	041c  
स कदाचिन्मृगप्रेप्सुर्नान्वविन्दन्मृगं क्वचित् ।	042a  
अथापश्यत्स पीवानं श्वापदं घ्राणचक्षुषम् ॥	042c  
अदृष्टपूर्वमपि तत्सत्वं तेन हतं तदा ।	043a  
अन्धे हते ततो व्योम्नः पुष्पवर्षं पपात च ॥	043c  
अप्सरोगीतवादित्रैर्नादितं च मनोरमम् ।	044a  
विमानमगमत्स्वर्गान्मृगव्याधनिनीषया ॥	044c  
तद्भूतं सर्वभूतानामभावाय किलार्जुन ।	045a  
तपस्तप्त्वा वरं प्राप्तं कृतमन्धं स्वयम्भुवा ॥	045c  
तद्धत्वा सर्वभूतानामभावकृतनिश्चयम् ।	046a  
बलाकोऽगात्स्वर्गलोकमेवं धर्मः सुदुर्विदः ॥	046c  
कौशिकोऽप्यभवद्विप्रस्तपस्वीनो बहुश्रुतः ।	047a  
नदीनां सङ्गमे ग्रामाददूरे स किलावसत् ॥	047c  
सत्यं मया सदा वाच्यमिति तस्याभवद्व्रतम् ।	048a  
सत्यवादीति विख्यातः स तदासीद्धनञ्जय ॥	048c  
अथ दस्युभयात्केचित्तदा तद्वनमाविशन् ।	049a  
तत्रापि दस्यवः क्रुद्धास्तानमार्गन्त यत्नतः ॥	049c  
अथ कौशिकमभ्येत्य प्रोचुस्ते सत्यवादिनम् ।	050a  
कतरेण पथा याता भगवन्निति वै जनाः ।	050c  
सत्येन पृष्टः प्रब्रूहि यदि तद्वेत्थ शंस नः ॥	050e  
श्रीकृष्ण उवाच ।	051  
सत्यस्य त्वविभागज्ञः सत्यं तेभ्यः शशंस ह ।	051a  
बहुवृक्षलतागुल्ममेतद्गहनमाश्रिताः ।	051c  
इति तान्ख्यापयामास तेभ्यस्तत्त्वं स कौशिकः ॥	051e  
ततस्ते तान्समासाद्य क्रूरा जघ्नुरिति श्रुतिः ।	052a  
ततोऽधर्मेण महता वाग्दुरुक्तेन कौशिकः ॥	052c  
गतः सुकष्टं निरयं धर्मसूक्ष्मेष्वतत्त्ववित् ।	053a  
दृष्टपूर्वश्रुतो मूढो धर्माणामविशारदः ॥	053c  
वृद्धानपृच्छन्सन्देहानन्धः श्वभ्रमिवर्च्छति ॥	054ac  
तत्र ते लक्षणोद्देशः कश्चिदेव भविष्यति ।	055a  
दुष्करं प्रतिसङ्ख्यानं कार्त्स्न्येनात्र व्यवस्थितिः ॥	055c  
सत्यं धर्म इति ह्येके वदन्ति बहवो जनाः ।	056a  
न च पार्थाभ्यसूयामि नैतत्सर्वत्र शिष्यते ॥	056c  
श्रुतिस्तु धार्या इत्येके वदन्ति बहवो जनाः ।	057a  
न त्वेतत्प्रत्यसूयामि तत्र सर्वं विधीयते ॥	057c  
यत्स्यादहिंसासंयुक्तं स धर्म इति निश्चयः ।	058a  
अहिंसार्थाय हिंस्राणां धर्मप्रवचनं कृतम् ।	058c  
धारणाद्धर्ममित्याहुर्धर्मो धारयते प्रजाः ॥	058e  
प्रभवार्थाय भूतानां धर्मप्रवचनं कृतम् ।	059a  
यस्मात्प्रभवसंयुक्तः स धर्म इति निश्चयः ॥	059c  
येऽन्यायेन जिगीषन्तो धर्मं पृच्छन्ति मानवाः ।	060a  
अकूजनेन चेन्मोक्षो नात्र कूजेत्कथञ्चन ॥	060c  
अवश्यं कूजितव्ये ह शङ्केरन्वाप्यकूजनात् ।	061a  
येऽन्यायेन जिहीर्षन्तो धर्मं पृच्छन्ति कस्यचित् ।	061c  
श्रेयस्तत्रानृतं वक्तुं सत्यादिति विनिश्चितम् ॥	061e  
प्राणात्यये विवाहे वा सर्वजात्या महाभये ।	062a  
सर्वस्वस्य च लोपे वा वक्तव्यमनृतं भवेत् ॥	062c  
अधर्मं हि न पश्यन्ति मृषोद्यं तत्र पण्डिताः ।	063a  
सर्वथाऽभिवदेत्तत्तु नानृतं स्याद्विचक्षणः ॥	063c  
यः स्तेनैः सह सम्बन्धो मुच्यते शपथादपि ।	064a  
भवेत्तत्रानृतं श्रेयः सत्यादिति विचारितम् ॥	064c  
न च तेभ्यो धनं देयं सत्यादिति कथञ्चन ।	065a  
पापेभ्योऽपि धनं दत्तं दातारमपि पीडयेत् ।	065c  
तस्माद्धर्मार्थमनृतमुक्त्वा नानृतवाग्भवेत् ॥	065e  
एष ते लक्षणोद्देशो मयोद्दिष्टो यथाविधि ।	066a  
एतज्ज्ञात्वा ब्रूहि पार्थ यदि वध्यो युधिष्ठिरः ॥	066c  
अर्जुन उवाच ।	067  
यथा ब्रूयान्महाप्राज्ञो यथा ब्रूयान्महायशाः ॥	067ac  
सुहृद्ब्रूयाद्यथाऽस्माकं तथोक्तं वचनं त्वया ।	068a  
भवान्मातृसमोऽस्माकं भवान्पितृसमोऽपि च ।	068c  
गतिश्च परमा कृष्ण त्वमेव च परायणम् ॥	068a  
न हि ते त्रिषु लोकेषु विद्यतेऽविदितं क्वचित् ।	069c  
तस्माद्भवान्परं धर्मं वेद सर्वं यथातथम् ॥	069e  
अवध्यं पाण्डवं मन्ये धर्मराजं युधिष्ठिरम् ।	070a  
अधर्मयुक्ते संयोगे ब्रूहि किञ्चिदनुग्रहम् ॥	070c  
इदं चापरमत्रैव ब्रूहि तत्त्वं विवक्षितम् ॥	071ac  
जानासि दाशार्ह मम व्रतं तु यो मां ब्रूयात्कश्चन मानुषेषु ।	072a  
अन्यस्मै त्वं गाण्डिवं देहि पार्थ यो मत्तोऽस्त्रे वीर्यतो वा विशिष्टः ॥	072c  
हन्यामहं केशव तं प्रसह्य भीमो हन्यात्तूवरकेति चोक्तः ।	073a  
तन्मां राजा ह्युक्तवांस्ते समक्षं धनुर्देहीत्यसकृद्वृष्णिवीरे ॥	073c  
तं हन्यां चेत्केशव जीवलोके स्थाता नाहं कालमप्यल्पमात्रम् ।	074a  
ध्यात्वा नूनं ह्येनसा चापि मुक्तो वधं राज्ञो भ्रष्टवीर्यो विचेताः ॥	074c  
यथा प्रतिज्ञा मम लोकबुद्धौ भवेत्सत्या धर्मभृतां वरिष्ठ ।	075a  
यथा जीवत्पाण्डवोऽहं च कृष्ण तथा बुद्धिं दातुमप्यर्हसि त्वम् ॥	075c  
वासुदेव उवाच ।	076  
राजा श्रान्तो विक्षतो दुःखितश्च कर्णेन सङ्ख्ये निशितैर्बाणसङ्घैः ।	076a  
यश्चानिशं सूतपुत्रेण वीर शरैर्भृशं ताडितो युध्यमानः ॥	076c  
अतस्त्वमेतेन सरोषमुक्तो दुःखान्वितेनेदमयुक्तरूपम् ।	077a  
अकोपितो ह्येष यदि स्म सङ्ख्ये कर्णं न हन्यादिति चाब्रवीत्सः ॥	077c  
जानाति तं पाण्डव एष चापि पापं लोके कर्णमसह्यमन्यैः ।	078a  
ततस्त्वमुक्तो भृशरोषितेन राज्ञा समक्षं परुषाणि पार्थ ॥	078c  
नित्योद्युक्ते सततं चाप्रसह्ये कर्णे द्यूतं ह्यद्य रणे निबद्धम् ।	079a  
तस्मिन्हते कुरवो निर्जिताः स्युरेवं बुद्धिः पार्थिवे धर्मपुत्रे ॥	079c  
ततो वधं नार्हति धर्मपुत्रस्त्वया प्रतिज्ञाऽर्जुन पालनीया ।	080a  
जीवन्नयं येन मृतो भवेद्धि तन्मे निबोधेह तवानुरूपम् ॥	080c  
यदा मानं लभते माननार्हस्तदा स वै जीवति जीवलोके ।	081a  
यदाऽवमानं लभते महान्तं तदा जीवन्मृत इत्युच्यते सः ॥	081c  
सम्मानितः पार्थिवोऽयं सदैव त्वया च भीमेन तथा यमाभ्याम् ।	082a  
वृद्धैश्च लोके पुरुषैश्च शूरैस्तस्यापमानं कलया प्रयुङ्क्ष्व ॥	082c  
त्वमित्यत्रभवन्तं हि ब्रूहि पार्थ युधिष्ठिरम् ।	083a  
त्वमित्युक्तो हि निहतो गुरुर्भवति भारत ॥	083c  
एवमाचर कौन्तेय धर्मराजे युधिष्ठिरे ।	084a  
अधर्मयुक्तं संयोगं कुरुष्वैनं कुरूद्वह ॥	084c  
अथर्वाङ्गिरसी ह्येषा श्रुतीनामुत्तमा श्रुतिः ।	085a  
अविचार्यैव कार्यैषा श्रेयस्कामैर्नरैः सदा ॥	085c  
अवधेन वधः प्रोक्तो यद्गुरुस्त्वमिति प्रभुः ।	086a  
तद्ब्रूहि त्वं यन्मयोक्तं धर्मराजस्य धर्मवित् ॥	086c  
यदा ह्ययं पाण्डव धर्मराजस्त्वत्तोऽयुक्तं लप्स्यते चैव साधु ।	087a  
ततोऽस्य पादावभिवाद्य पश्चाच्छ्रेयो ब्रूयात्सान्त्वयुक्तं हितं च ॥	087c  
भ्राता प्राज्ञस्तव कोपं न जातु कुर्याद्राजा धर्ममार्गानुसारी ।	088a  
मुक्तोऽनृताद्भातृवधाच्च पापाद्धृष्टः कर्णं त्वं जहि पार्थ पश्चात् ॥ ॥	088c  

इति श्रीमन्महाभारते कर्णपर्वणि सप्तदशदिवसयुद्धे द्विसप्ततितमोऽध्यायः ॥ 72 ॥

8-72-22 सुखं अनधीत्येत्यर्थः । श्रुतेन शास्त्रेण ॥ 8-72-26 अशत्रोः अशातनीयस्य अवध्यस्य ॥ 8-72-47 तपस्वीनः तपस्विनामिनः श्रेष्ठः ॥ 8-72-52 यथा चाल्पश्रुतो मूढो धर्माणामविभागवित् । वृद्धानपृष्ट्वा सन्देहं महच्छ्वभ्रमिहार्हति । इति ङ. पाठः ॥ 8-72-57 तत्र ते लक्षणोद्देशात्कश्चिदत्र भविष्यति इति क.ड.पाठः । दुष्करं परमं ज्ञानं तर्केणानुव्यवस्यति इति ङ पाठः । दुष्करं प्रतिसङ्ख्यानं कार्त्स्न्येनास्य व्यवस्यति इति क.घ.ड.पाठः । श्रुतेर्धर्म इति ह्येके इति ङ.पाठः ॥ 8-72-62 प्राणात्यये विधाहे वा सर्वज्ञातिवधात्यये । नर्मण्यभिप्रवृत्ते वा न च प्रोक्तं मृषा भवेत् इति झ.ङ.पाठः ॥ 8-72-63 अधर्मं नात्र पश्यन्ति धर्मतत्वार्थदर्शिनः इति ङ.पाठः ॥ 8-72-64 यः स्तेनैः सह सम्बन्धान्मुच्यते शपथैरपि । श्रेयस्तत्रानृतं वक्तुं तत्सत्यमविचारितम् । इति ङ. पाठः ॥ 8-72-65 शक्ये सति कथञ्चन इति ङ. पाठः ॥ 8-72-70 अनुग्रहं अवधेन प्रतिज्ञारक्षणम् ॥ 8-72-74 तं हन्यामिति स्थाता न न स्थास्ये । एनसा मुक्तोपि कृतप्रायश्चित्तोऽपि न स्थास्ये इत्यर्थः । किं कृत्वा राज्ञो वधं ध्यात्वा ॥ 8-72-78 समक्षं आवयोरिति शेषः ॥ 8-72-79 कर्णे पणीकृते । द्यूतं युद्धरूपम् ॥ 8-72-83 अत्र भवन्तं मान्यं त्वमिति ब्रूहि ॥ 8-72-84 एवं पूज्यावमानरूपं संयोगं आत्मनानुष्ठितं कुरुष्व ॥ 8-72-86 यत् गुरुस्त्वमिति प्रोक्तस्तत् अवधेन शस्त्रपातनमन्तरेणैव वधः वधकरं भवतीत्यर्थः ॥
