अध्यायः 094

कर्णार्जुनयोर्युद्धारम्भः ॥ 1 ॥ द्रौणिना दुर्योधनाय हिताख्यानम् ॥ 2 ॥ तेन तदनादृत्य रणाय सेनानियोजनम् ॥ 3 ॥

सञ्जय उवाच ।	001  
तद्देवनागासुरसिद्धयक्षैर्गन्धर्वरक्षोप्सरसां च सङ्घैः ।	001a  
ब्रह्मर्षिराजर्षिसुपर्णजुष्टं बभौ वियद्विस्मयनीयरूपम् ॥	001c  
नानद्यमानं निनदैर्मनोज्ञैर्वादित्रगीतस्तुतिनृत्यहासैः ।	002a  
सर्वेऽन्तरिक्षं ददृशुर्मनुष्याः खस्थाश्च तद्विस्मयनीयरूपम् ॥	002c  
ततः प्रहृष्टाः कुरुपाण्डुयोधा वादित्रशङ्खस्वनसिंहनादैः ।	003a  
विनादयन्तो वसुधां दिशश्च स्वनेन सर्वान्द्विषतो निजघ्नुः ॥	003c  
नराश्वमातङ्गरथैः समाकुलं शरासिशक्त्यृष्टिनिपातदुःसहम् ।	004a  
अभीरुजुष्टं हतदेहसङ्कुलं रणाजिरं लोहितमाबभौ तदा ॥	004c  
[बभूव युद्धं कुरुपाण्डवानां यथा सुराणामसुरैः सहाभवत् ।]	005a  
तथा प्रवृते तुमुले सुदारुणे धनञ्जयश्चाधिरथिश्च सायकैः ।	005c  
दिशश्च सैन्यं च शितैरजिह्मगैः परस्परं प्रावृणुतां सुदंशितौ ॥	005e  
ततस्त्वदीयाश्च परे च सायकैः कृतेऽन्धकारे ददृशुर्न किञ्चन ।	006a  
भयातुरा एकरथौ समाश्रयंस्ततोऽभवत्त्वद्भुतमेव सर्वतः ॥	006c  
ततोऽस्त्रमस्त्रेण परस्परं तौ विधूय वाताविव पूर्वपश्चिमौ ।	007a  
घनान्धकारे वितते तमोनुदौ यथोदितौ तद्वदतीव रेजतुः ॥	007c  
न चाभिसर्तव्यमिति प्रचोदिताः परे त्वदीयाश्च तथाऽवतस्थिरे ।	008a  
महारथौ तौ परिवार्य सर्वतः सुरासुराः शम्बरवासवाविव ॥	008c  
मृदङ्गभेरीपणवानकस्वनैर्निनादिते वाहनशङ्खनिस्वनैः ।	009a  
तौ सिंहनादैर्बभतुर्नरोत्तमौ पतङ्गचन्द्राविव दुःसहावुभौ ॥	009c  
महाधनुर्मण्डलमध्यगावुभौ सुवर्चसौ बाणसहस्रदीधिती ।	010a  
दिधक्षमाणौ सचराचरं जगद्युगान्तसूर्याविव दुःसहौ रणे ॥	010c  
उभावजेयावहितान्तकावुभावुभौ जिघांसू कृतिनौ परस्परम् ।	011a  
महाहवे वीतभयौ समीयतुर्महेन्द्रजम्भाविव कर्णपाण्डवौ ॥	011c  
ततो महास्त्राणि महाधनुर्धरौ विमुञ्चमानाविषुभिर्भयानकैः ।	012a  
नराश्वनागानमितान्निजघ्नतुः परस्परं चापि महारथौ नृप ॥	012c  
ततो विसस्रुः पुनरर्दिता नरा नरोत्तमाभ्यां कुरुपाण्डवाश्रयाः ।	013a  
सनागपत्त्यश्वरथा दिशो द्रुतास्तथा यथा सिंहहता वनौकसः ॥	013c  
ततस्तु दुर्योधनभोजसौबलाः कृपो गुरोश्चापि सुतो महाहवे ।	014a  
महारथाः पञ्च धनञ्जयाच्युतौ शरैः शरीरार्तिकरैरताडयन् ॥	014c  
धनूंषि तेषामिषुधीन्ध्वजान्हयान्रथांश्च सूतांश्च धनञ्जयः शरैः ।	015a  
समं प्रमध्याशु परान्समन्ततः शरोत्तमैर्द्वादशभिश्च सूतजम् ॥	015c  
अथाभ्यधावंस्त्वरिताः शतं रथाः शतं गजाश्चार्जुनमाततायिनः ।	016a  
शकास्तुषारा यवनाश्च सादिनः सहैव काम्भोजवरैर्जिघांसवः ॥	016c  
वरायुधान्पाणिगतैः शरैः सह क्षुरैर्न्यकृन्तत्प्रपतञ्शिरांसि च ।	017a  
हयांश्च नागांश्च रथांश्च युध्यतो धनञ्जयः शत्रुगणान्क्षितौ क्षिणोत् ॥	017c  
ततोऽन्तरिक्षे सुरतूर्यनिःस्वनाः ससाधुवादा हृषितैः समीरिताः ।	018a  
निपेतुरप्युत्तमपुष्पवृष्टयः सुरूपगन्धाः पवनेरिताः शुभाः ॥	018c  
तदद्भुतं देवमनुष्यसाक्षिकं समीक्ष्य भूतानि विसिस्मियुस्तदा ।	019a  
तवात्मजः सूतसुतश्च न व्यथां न विस्मयं जग्मतुरेकनिश्चयौ ॥	019c  
अथाब्रवीद्द्रोणसुतस्तवात्मजं करं करेण प्रतिपीड्य सान्त्वयन् ।	020a  
प्रसीद दुर्योधन शाम्य पाण्डवैरलं विरोधेन धिगस्तु विग्रहम् ॥	020c  
हतो गुरुर्ब्रह्मसमो महास्त्रवित्तथैव भीष्मप्रमुखा महारथाः ।	021a  
अहं त्ववध्यो मम चापि मातुलः प्रशाधि राज्यं सह पाण्डवैश्चिरम् ॥	021c  
धनञ्जयः स्थास्यति वारितो मया जनार्दनो नैव विरोधमिच्छति ।	022a  
युधिष्ठिरो भूतहिते रतः सदा वृकोदरस्तद्वशगस्तथा यमौ ॥	022c  
त्वया तु पार्थैश्च कृते च संविदे प्रजाः शिवं प्राप्नुयुरिच्छया तव ।	023a  
व्रजन्तु शेषाः स्वपुराणि पार्थिवा निवृत्तवैराश्च भवन्तु सैनिकाः ।	023c  
न चेद्वचः श्रोष्यसि मे नराधिप ध्रुवं हि तप्तोऽसि हतोऽरिभिर्युधि ॥	023e  
वृद्धं पितरमालोक्य गान्धारीं च यशस्विनीम् ।	024a  
कृपालुर्धर्मराजो हि याचितः शममेष्यति ॥	024c  
यथोचितं च वै राज्यमनुज्ञास्यति ते प्रभुः ।	025a  
विपश्चित्सुमतिर्वीरः सर्वशास्त्रार्थतत्त्ववित् ॥	025c  
वैरं नेष्यति धर्मात्मा स्वजने नास्त्यतिक्रमः ।	026a  
न विग्रहमतिः कृष्णा स्वजने प्रतिनन्दति ॥	026c  
भीमसेनार्जुनौ चोभौ माद्रीपुत्रौ च पाण्डवौ ।	027a  
वासुदेवमते चैव पाण्डवस्य च धीमतः ।	027c  
स्थास्यन्ति पुरुषव्याघ्रास्तयोर्वचनगौरवात् ॥	027e  
रक्ष दुर्योधनात्मानमात्मा सर्वस्य भाजनम् ।	028a  
जीवने यत्नमातिष्ठ जीवन्भद्राणि पश्यति ॥	028c  
राज्यं श्रीश्चैव भद्रं ते जीवमाने च कल्पते ।	029a  
मृतस्य तु खलु कौरव्य नैव राज्यं कुतः सुखम् ॥	029c  
लोकवृत्तमिदं वृत्तं प्रवृत्तं पश्य भारत ।	030a  
शाम्य त्वं पाण्डवैः सार्धं शेषं रक्ष कुलस्य च ॥	030c  
मा भूत्स कालः कौरव्य यदाऽहमहितं वचः ।	031a  
ब्रूयां कामं महाबाहो माऽवमंस्था वचो मम ॥	031c  
धर्मिष्ठमिदमत्यर्थं राज्ञश्चैव कुलस्य च ।	032a  
एतद्धि परमं श्रेयः कुरुवंशस्य वृद्धये ।	032c  
प्रयाहि तं च गान्धारे कुलस्य च सुखावहम् ॥	032e  
पथ्यमायतिसंयुक्तं कर्णोऽप्यर्जुनमाहवे ।	033a  
न जेष्यति नरव्याघ्र इति मे निश्चिता मतिः ॥	033c  
रोचतां ते नरश्रेष्ठ ममैतद्वचनं शुभम् ।	034a  
अतोऽन्यथा हि राजेन्द्र विनाशः सुमहान्भवेत् ॥	034c  
इदं च दृष्टं जगता सह त्वया कृतं यदेकेन किरीटमालिना ।	035a  
यथा न कुर्याद्बलभिन्न चान्तको न च प्रचेता भगवान्न यक्षराट् ॥	035c  
अतोऽपि भूयान्स्वगुणैर्धनञ्जयो न चातिवर्तिष्यति मे वचोऽखिलम् ।	036a  
तवानुयात्रां च सदा करिष्यति प्रसीद राजेन्द्र शमं त्वमाप्नुहि ॥	036c  
ममाभिमानः परमः सदा त्वयि ब्रवीम्यतस्त्वां परमाच्च सौहृदात् ।	037a  
निवारयिष्यामि च कर्णमाहवे महान्हि मेऽस्ति प्रणयोऽथ सूतजे ॥	037c  
वदन्ति मैत्रीं सहजां विचक्षणास्तथैव साम्ना च धनेन चार्जिताम् ।	038a  
प्रतापतश्चोपनतां चतुर्विधां तदस्ति सर्वं तव पाण्डवेषु ॥	038c  
निसर्गतस्ते तव वीर बान्धवाः पुनश्च साम्ना हितमाप्नुयुः प्रभो ।	039a  
त्वयि प्रसन्ने यदि मित्रतां गते हितं कृतं स्याज्जगतस्त्वयाऽतुलम् ॥	039c  
इतीदमुक्तः सुहृदा वचो हितं विचिन्त्य निःश्वस्य च दुर्मनाऽब्रवीत् ।	040a  
यथा भवानाह सखे तथैव तन्ममापि विज्ञापयतो वचः शृणु ॥	040c  
निहत्य दुःशासनमुक्तवान्बहु प्रहस्य शार्दूलवदेष दुर्मतिः ।	041a  
वृकोदरस्तद्धृदये मम स्थितं न तत्परोक्षं भवतः कुतः शमः ॥	041c  
न चापि कर्णं प्रसहेद्रणेऽर्जुनो महागिरिं मेरुमिवोग्रमारुतः ।	042a  
न चाश्वसिष्यन्ति पृथात्मजा मयि प्रसह्य वैरं बहुशो विचिन्त्य ॥	042c  
न चापि कर्णं गुरुपुत्र संयुगादुपारमेत्यर्हसि वीर भाषितुम् ।	043a  
श्रमेण युक्तो महताद्य फल्गुनस्तमेष कर्णः प्रसभं हनिष्यति ॥	043c  
\'वसुन्धरायाः परिवर्तनं भवेद्व्रजेच्च शोषं मकरालयोऽर्णवः ।	044a  
प्लवेयुरप्यद्रिवरा महाम्बुधौ न चार्जुनो जेष्यति कर्णमाहवे ॥	044c  
अपां पृथिव्या नभसो नभस्वतः सुतिग्मदीप्तेश्च हिरण्यरेतसः ।	045a  
अभाव एषामपि सर्वतो भवेन्न चार्जुनो जेष्यति कर्णमाहवे\' ॥	045c  
तमेवमुक्त्वाऽप्यनुनीय चासकृत्तवात्मजः स्वाननुशास्ति सैनिकान् ।	046a  
द्रुतं घ्नताभिद्रवताहितानिमानहीनसत्वाः किमु जोषमासते ॥ ॥	046c  

इति श्रीमन्महाभारते कर्णपर्वणि सप्तदशदिवसयुद्धे चतुर्नवतितमोऽध्यायः ॥ 94 ॥

8-94-6 एकौ मुख्यौ रथौ रथिनौ कर्णार्जुनौ ॥ 8-94-7 तमोनुदौ सूर्यचन्द्रौ ॥ 8-94-8 नच अभिसर्तव्यं नापयातव्यमिति नियमेन प्रचोदिताः प्रेरिताः ॥ 8-94-23 ध्रुवं हि तप्तासि इति क.ख.ड.पाठः ॥ 8-94-41 दुःशासनमुक्तवान्वच इति झ.पाठः तत्र वचो दुर्योधनस्य हतस्य शिरः पदा ताडयिष्यामीत्येवंरूपम् ॥
