अध्यायः 066

कर्णबाणपीडितस्य युधिष्ठिरस्य विश्रमाय स्वशिबिरप्रवेशः ॥ 1 ॥

सञ्जय उवाच ।	001  
कर्णोऽपि शरजालेन केकयानां महारथान् ।	001a  
व्यधमत्परमेष्वासानग्रानीके व्यवस्थितान् ॥	001c  
तेषां प्रयतमानानां राधेयस्य निवारणे ।	002a  
रथान्पञ्चशतान्कर्णः प्राहिणोद्यमसादनम् ॥	002c  
अविषह्यतमं दृष्ट्वा राधेयं युधि योधिनः ।	003a  
भीमसेनमुपागच्छन्कर्णबाणप्रपीडिताः ॥	003c  
रथानीकं विदार्यैव शरै राजन्ननेकधा ।	004a  
कर्ण एकरथेनैव युधिष्ठिरमुपाद्रवत् ॥	004c  
सेनानिवेशं गच्छन्तं मार्गणैर्भृशपीडितम् ।	005a  
यमयोर्मध्यगं वीरं शनैर्यान्तं विचेतसम् ॥	005c  
स समासाद्य राजानं दुर्योधनहितेप्सया ।	006a  
सूतपुत्रस्त्रिभिस्तीक्ष्णैर्विव्याध परमेषुभिः ॥	006c  
तथैव राजा राधेयं प्रत्यविध्यत्स्तनान्तरे ।	007a  
शरैस्त्रिभिश्च यन्तारं चतुर्भिश्चतुरो हयान् ॥	007c  
चक्ररक्षौ नृपसुतौ माद्रीपुत्रौ परन्तपौ ।	008a  
तावप्यधावतां कर्णं राजानं मा वधीदिति ॥	008c  
तौ पृथक्शरवर्षाभ्यां राधेयं समवर्षताम् ।	009a  
नकुलः सहदेवश्च परमं यत्नमास्थितौ ॥	009c  
तथैव तौ प्रत्यविध्यत्सूतपुत्रः प्रतापवान् ।	010a  
भल्लाभ्यां शितधाराभ्यां महात्मानावरिन्दमौ ॥	010c  
दन्तवर्णांस्तु राधेयो निजघान मनोजवान् ।	011a  
युधिष्ठिरस्य सङ्ग्रामे कालवालान्हयोत्तमान् ॥	011c  
ततोऽपरेण भल्लेन शिरस्त्राणमपातयत् ।	012a  
कौन्तेयस्य महेष्वासः प्रहसन्निव सूतजः ॥	012c  
तथैव नकुलस्यापि हयान्हत्वा महारथः ।	013a  
ततोऽपरेण भल्लेन भृशं तीक्ष्णेन भारत ।	013c  
धनुश्चिच्छेद वीरस्य माद्रीपुत्रस्य धीमतः ॥	013e  
तौ हताश्वौ हतरथौ पाण्डवौ भृशविक्षतौ ।	014a  
भ्रातरावारुरुहतुः सहदेवरथं तदा ॥	014c  
तौ दृष्ट्वा मातुलस्तत्र विरथौ परवीरहा ।	015a  
अभ्यभाषत राधेयं मद्रराजोऽनुकम्पया ॥	015c  
मार्गितव्यस्त्वया कर्ण कुन्तीपुत्रो धनञ्जयः ।	016a  
अतस्त्वं धर्मराजेन किमर्थमिह युध्यसे ॥	016c  
[क्षीणशस्त्रास्त्राकवचः क्षीणबाणो विबाणधिः ।	017a  
श्रान्तसारथिवाहश्च च्छन्नोऽस्त्रैररिभिस्तथा ।	017c  
पार्थमासाद्य राधेय उपहास्यो भविष्यसि ॥]	017e  
तथापि कर्णः संरब्धो युधिष्ठिरमपीडयत् ।	018a  
शरैस्तीक्ष्णैर्महावीर्यैर्माद्रीपुत्रौ च पाण्डवौ ॥	018c  
ततः शल्यः प्रहस्येदं कर्णं पुनरुवाच ह ।	019a  
रथस्थमतिसंरब्धं युधिष्ठिरवधे स्थितम् ॥	019c  
यदर्थं धार्तराष्ट्रेण सततं मानितो भवान् ।	020a  
तं पार्थ जहि राधेय किं ते हत्वा युधिष्ठिरम् ।	020c  
\'हते यस्मिन्ध्रुवं पार्थः सर्वाञ्जेष्यति नो रथान् ॥	020e  
तस्मिन्हि धार्तराष्ट्रस्य निहते तु ध्रुवो जयः ।	021a  
ध्वजोऽसौ दृश्यते तस्य रोचमानोंऽशुमानिव ।	021c  
सारो ह्येष महाबाहो किं ते हत्वा युधिष्ठिरम् ॥\'	021e  
शङ्खयोर्ध्मातयोः शब्दः सुमहानेष कृष्णयोः ।	022a  
श्रूयते चापघोषश्च प्रावृषीवाम्बुदस्य ह ॥	022c  
असौ निघ्नन्रथोदारानर्जुनः शरवृष्टिभिः ।	023a  
सर्वां ग्रसति नः सेनां कर्ण पश्यैनमाहवे ॥	023c  
पृष्ठरक्षौ च शूरस्य युधामन्यूत्तमौजसौ ॥	024ac  
उत्तरं चास्य वै शूरश्चक्रं रक्षति सात्यकिः ।	025a  
धृष्टद्युम्नस्तथा चास्य चक्रं रक्षति दक्षिणम् ॥	025c  
भीमसेनश्च वै राज्ञा धार्तराष्ट्रेण युध्यते ।	026a  
यथा न हन्यात्तं भीमः सर्वेषां नोऽद्य पश्यताम् ।	026c  
कुरु राधेय वै राजा यथा मुच्येत तत्तथा ॥	026e  
पश्यैनं भीमसेनेन ग्रस्तमाहवशोभिना ।	027a  
यदि नामाद्य मुच्येत विस्मयः सुमहान्भवेत् ॥	027c  
परित्राह्येनमभ्येत्य संशयं परमं गतम् ।	028a  
किं नु माद्रीसुतौ हत्वा राजानं वा युधिष्ठिरम् ॥	028c  
इति शल्यवचः श्रुत्वा राधेयः पृथिवीपते ।	029a  
दृष्ट्वा दुर्योधनं चैव भीमग्रस्तं महाहवे ॥	029c  
राजगृध्नुर्भृशं चैव शल्यवाक्यप्रचोदितः ।	030a  
अजातशत्रुमुत्सृज्य माद्रीपुत्रौ च पाण्डवौ ॥	030c  
तव पुत्रं परित्रातुमभ्यधावत वीर्यवान् ।	031a  
मद्रराजप्रणुदितैरश्वैराकाशगैरिव ॥	031c  
गते कर्णे तु कौन्तेयः पाण्डुपुत्रो युधिष्ठिरः ।	032a  
अपायाज्जवनैरश्वैः सहदेवस्य मारिष ॥	032c  
[ताभ्यां स सहितस्तूर्णं व्रीडन्निव नरेश्वरः] ।	033a  
प्राप्य सेनानिवेशं स्वं मार्गणैर्भृशविक्षतः ॥	033c  
अवतीर्य रथात्तूर्णमाविशच्छयनं शुभम् ।	034a  
अपेतशल्यो राजा तु हृच्छल्येनाभिपीडितः ॥	034c  
सोऽब्रवीद्भ्रातरौ राजा माद्रीपुत्रौ महारथौ ।	035a  
गच्छन्त त्वरितौ वीरौ यत्र भीमो व्यवस्थितः ॥	035c  
\'ततस्ते पाण्डवाः सर्वे समाभाष्य परस्परम् ।	036a  
अनीकं भीमसेनस्य पाण्डवावभ्यगच्छताम्\' ।	036c  
जीमूत इव नर्दंस्तु युध्यते स वृकोदरः ॥	036e  
ततोऽन्यं रथमास्थाय नकुलो रथपुङ्गवः ।	037a  
सहदेवश्च तेजस्वी भ्रातरौ शत्रुकर्शनौ ॥	037c  
तुरगैरग्र्यरंहोभिर्यत्र भीमस्तरस्विनौ ।	038a  
अनीकैः सहितौ तत्र भ्रातरौ समवस्थितौ ॥ ॥	038c  

इति श्रीमन्महाभारते कर्णपर्वणि सप्तदशदिवसयुद्धे षट्षष्टितमोऽध्यायः ॥ 66 ॥
