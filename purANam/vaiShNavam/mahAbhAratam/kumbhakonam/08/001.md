कर्णपर्व

अध्यायः 001

शिबिराद्धास्तिनपुरमुपगतवता सञ्जयेन धृतराष्ट्रम्प्रति कर्णादिनिधनकथनम् ॥ 1 ॥ तच्छ्रवणेन मूर्च्छामुपगतवतो धृतराष्ट्रस्य सञ्जयादिभिराश्वासनम् ॥ 2 ॥

श्रीवेदव्यासाय नमः ।	000    
नारायणं नमस्कृत्य नरं चैव नरोत्तमम् ।	001a  
देवीं सरस्वतीं व्यासं ततो जयमुदीरयेत् ॥	001c  
\'वैशम्पायन उवाच ।	001    
शिबिराद्धास्तिनपुरं प्राप्य भारत सञ्जयः ।	001a  
प्रविवेश महाबाहुर्धृतराष्ट्रनिवेशनम् ॥	001c  
शोकेनापहतः सूतो विलपन्भृशदुःखितः ।	002a  
चिन्तयन्निधनं घोरं सूतपुत्रस्य पाण्डवैः ॥	002c  
अन्तःपुरं प्रविश्यैव सञ्जयो राजसत्तमम् ।	003a  
अश्रुपूर्णो भृशं त्रस्तो राजानमुपजग्मिवान् ॥	003c  
उपस्थाय च राजानं विनिश्वस्य च सूतजः ।	004a  
नातिहृष्टमना राजन्निदं वचनमब्रवीत् ॥	004c  
सञ्जय उवाच ।	005    
सञ्जयोऽहं महाराज नमस्ते भरतर्षभ ।	005a  
हतो वैकर्तनः कर्णः कृत्वा कर्म सुदुष्करम् ॥	005c  
चेदिकाशिकरूशानां मत्स्यानां सोमकैः सह ।	006a  
कृत्वाऽसौ कदनं शेते वातनुन्न इव द्रुमः ॥	006c  
गोष्ठमध्येव ऋषभो गोव्रजैः परिवारितः ।	007a  
व्यालेन निहतो यद्वत्तथाऽसौ निहतः परैः ॥	007c  
निराशान्पाण्डवान्कृत्वा दृढं राजन्ससात्यकान् ।	008a  
पाञ्चालानां रथांश्चैव विनिहत्य सहस्रशः ॥	008c  
जित्वा शूरान्महेष्वासान्विद्राव्य च दिशोदश ।	009a  
हतो वैकर्तनः कर्णः पाण्डवेन किरीटिना ॥	009c  
वैरस्य गत आनृण्यं दुर्गमस्य दुरात्मभिः ।	010a  
हत्वा कर्णं महाराज विशल्यः पाण्डवोऽभवत् ॥	010c  
शोषणं सागराणां वा पतनं वा विवस्वतः ।	011a  
विशीर्णत्वं यथा मेरोस्तथा कर्णस्य पातनम् ॥	011a  
योधाश्च बहवो राजन्हतास्तत्र जयैषिणः ।	012a  
राजानो राजपुत्राश्च शूराः परिघबाहवः ॥	012c  
रथौघाश्च नरौघाश्च हता राजन्सहस्रशः ।	013a  
वारणा निहतास्तत्र वाजिनश्च महाहवे ॥	013c  
क्षत्रियाश्च महाराज सेनयोरुभयोर्हताः ।	014a  
परस्परं वै वीक्ष्यात्र परस्परकृतागसः ॥	014c  
किञ्चिच्छेषान्परान्कृत्वा तीर्त्वा पाण्डववाहिनीम् ।	015a  
पार्थवेलां समासाद्य हतो वैकर्तनो वृषा ॥	015c  
जयाशा धार्तराष्ट्राणां वैरस्य च मुखं नृप ।	016a  
तीर्णं तत्पाण्डवै राजन्यत्पुरा नावबुध्यसे ॥	016c  
प्रोच्यमानं महाराज बन्धुभिर्हितबुद्धिभिः ।	017a  
तदिदं समनुप्राप्तं व्यसनं त्वां महाभयम् ॥	017c  
पुत्राणां राज्यकामेन त्वया राजन्हितैषिणा ।	018a  
चरितान्यहितान्येव तेषां ते फलमागतम् ॥	018c  
हतो दुःशासनो राजन्यथोक्तं पाण्डवेन तु ।	019a  
प्रतिज्ञा भीमसेनेन निस्तीर्णा सा चमूमुखे ॥	019c  
पीतं च क्षतजं तस्य धार्तराष्ट्रस्य संयुगे ।	020a  
पाण्डवेन महाराज कर्म कृत्वा सुदुष्करम्\' ॥	020c  
वैशम्पायन उवाच ।	021    
एतच्छ्रुत्वा महाराज धृतराष्ट्रोऽम्बिकासुतः ।	021a  
शोकस्यान्तमपश्यन्वै हतं मत्वा सुयोधनम् ।	021c  
विह्वलः पतितो भूमौ नष्टचेता इव द्विपः ॥	021e   
तस्मिन्निपतिते भूमौ विह्वले राजसत्तमे ।	022a  
आर्तनादो महानासीत्स्त्रीणां भरतसत्तम ॥	022c  
श शब्दः पृथिवीं कृत्स्नां पूरयामास सर्वशः ॥	023ac  
शोकार्णवे महाघोरे निमग्ना भरतस्त्रियः ।	024a  
रुरुदुर्दुःखशोकार्ता भृशमुद्विग्नचेतसः ॥	024c  
राजानं च समासाद्य गान्धारी भरतर्षभ ।	025a  
निःसञ्ज्ञा पतिता भूमौ सर्वाण्यन्तः पुराणि च ॥	025c  
ततस्ताः सञ्जयो राजन्समाश्वासयदातुराः ।	026a  
मुह्यमानाः सुबहुशो मुञ्चन्तीर्वारि नेत्रजम् ॥	026c  
समाश्वस्ताः स्त्रियस्तास्तु वेपमाना मुहुर्मुहुः ।	027a  
कदल्य इव वातेन धूयमानाः समन्ततः ॥	027c  
राजानं विदुरश्चापि प्रज्ञाचक्षुषमीश्वरम् ।	028a  
आश्वासयामास तदा सिञ्चंस्तोयेन कौरवम् ॥	028c  
स लब्ध्वा सनकैः सञ्ज्ञां ताश्च दृष्ट्वा स्त्रियो नृपः ।	029a  
उन्मत्त इव राजेन्द्र स्थितस्तूष्णीं विशाम्पते ॥	029c  
ततो ध्यात्वा चिरं कालं निःश्वस्य च पुनःपुनः ।	030a  
स्वान्पुत्रान्गर्हयामास बहुमेने च पाण्डवान् ॥	030c  
गर्हयंश्चात्मनो बुद्धिं शकुनेः सौबलस्य च ।	031a  
ध्यात्वा तु सुचिरं कालं वेपमानो मुहुर्मुहुः ॥	031c  
संस्तभ्य च मनो भूयो राजा धैर्यसमन्वितः ।	032a  
पुनर्गावल्गणिं सूतं पर्यपृच्छत सञ्जयम् ॥	032c  
न त्वया कथितं वाक्यं श्रुतं सञ्जय तन्मया ॥	033ac  
कच्चिद्दुर्योधनः सूत न गतो वै यमक्षयम् ।	034a  
जये निराशः पुत्रो मे सततं जयकामुकः ।	034c  
ब्रूहि सञ्जय तत्त्वेन पुनरुक्तां कथामिमाम् ॥	034e   
वैशम्पायन उवाच ।	035    
एवमुक्तोऽब्रवीत्सूतो राजानं जनमेजय ।	035a  
हतो वैकर्तनो राजन्सहपुत्रैर्महारथः ।	035c  
भ्रातृभिश्च महेष्वासैः सूतपुत्रैस्तनुत्यजैः ॥	035e   
दुःशासनश्च निहतः पाण्डवेन यशस्विना ।	036a  
पीतं च रुधिरं कोपाद्भीमसेनेन संयुगे ॥	036c  
\'वैशम्पायन उवाच ।	037    
एतच्छ्रुत्वा महाराज धृतराष्ट्रोऽम्बिकासुतः ।	037a  
दह्यमानोऽब्रवीत्सूतं मुहूर्तं तिष्ठ सञ्जय ।	037c  
व्याकुलं मे मनस्तात मा तावत्किञ्चिदुच्यताम् ॥	037e   
राजापि नाब्रवीत्किञ्चित्सञ्जयो विदुरस्तथा ।	038a  
तूष्णीम्भूतस्तदा सोऽथ बभूव जगतीपतिः ॥ ॥\'	038c  

इति श्रीमन्महाभारते कर्णपर्वणि प्रथमोऽध्यायः ॥ 1 ॥

