अध्यायः 038

शल्यकर्णयोर्वाक्कलहः ॥ 1 ॥ दुर्योधनेन तयोः सान्त्वनम् ॥ 2 ॥

कर्ण उवाच ।	001  
इति शल्य विजानीहि हन्त भूयो ब्रवीमि ते ।	001a  
उन्यमानं मया सम्यक्त्वमेकाग्रमनाः शृणु ॥	001c  
ब्राह्मणः किल नो गेहमध्यगच्छत्पुराऽतिथिः ।	002a  
आचारं तत्र सम्प्रेक्ष्य प्रीतो वचनमब्रवीत् ॥	002c  
मया हिमवतः शृङ्गमेकेनाध्युषितं चिरम् ।	003a  
दृष्टाश्च बहवो देशा नानाधर्मसमावृताः ॥	003c  
न च केन च धर्मेण विरुध्यन्ते प्रजा इमाः ।	004a  
सर्वाश्चाप्याचरन्धर्मं यदुक्तं वेदपारगैः ॥	004c  
अटता तु मया देशान्नानाधर्मसमाकुलान् ।	005a  
आगच्छता महाराज बाह्लीकेषु निशामितम् ॥	005c  
तत्र वै ब्राह्मणो भूत्वा पुनर्भवति क्षत्रियः ।	006a  
वैश्यः शूद्रश्च बाह्लीकस्ततो भवति नापितः ॥	006c  
नापितश्च ततो भूत्वा पुनर्भवति ब्राह्मणः ।	007a  
द्विजो भूत्वा च तत्रैव पुनर्दासोऽभिजायते ॥	007c  
भवन्त्येककुले विप्राः शिष्टा ये कामचारिणः ।	008a  
गान्धारा मद्रकाश्चैव बाह्लीकाश्चाप्यतेजसः ॥	008c  
एतन्मया श्रुतं तत्र धर्मसङ्करकारकम् ।	009a  
कृत्स्नामटित्वा पृथिवीं बाह्लीकेषु विपर्ययः ॥	009c  
इति शल्य विजानीहि हन्त भूयो ब्रवीमि ते ।	010a  
यदप्यन्योऽब्रवीद्वाक्यं बाह्लीकानां विकुत्सितं ॥	010c  
आनीयेहाक्षता काचिदारट्टात्किल दस्युभिः ।	011a  
अधर्मतश्चोपयाता सा तानभ्यशपत्ततः ॥	011c  
बालां बन्धुमतीं यन्मामधर्मेणोपगच्छथ ।	012a  
तस्मात्कुमार्यः स्वैरिण्यो भविष्यन्ति कुलेषु वः ॥	012c  
न चैवास्मात्प्रमोक्षध्वं घोराच्छापान्नराधमाः ।	013a  
तस्मात्तेषां भागहरः कथं धर्मान्वदिष्यसि ॥	013c  
कुरवः सहपाञ्चालाः साल्वा मात्स्याः सनैमिशाः ।	014a  
कोसलाः काशपौण्ड्राश्च कालिङ्गा मागधास्तथा ॥	014c  
चेदयश्च महाभागा धर्मं जानन्ति शाश्वतम् ।	015a  
नानादेशेष्वसन्तश्च प्रायो बाह्यालयानृते ॥	015c  
आमत्स्येभ्यः कुरुपाञ्चालसाल्वा आनैमिशाच्चेदयो ये विशिष्टाः ।	016a  
धर्मं पुराणमुपजीवन्ति सन्तो मद्रानृते पाञ्चनदांश्च जिह्मान् ॥	016c  
एवं विद्वान्धर्मकथासु राजंस्तूष्णीम्भूतः शल्य भवेः सदा त्वम् ।	017a  
त्वं तस्य गोप्ता च जनस्य राजा षड्भागहर्ता शुभदुष्कृतस्य ॥	017c  
अथवा दुष्कृतस्य त्वं हर्ता तेषामरक्षिता ।	018a  
रक्षिता पुण्यभाग्राजा प्रजानां त्वं ह्यपुण्यभाक् ॥	018c  
पूज्यमाने पुरा धर्मे सर्वदेशेषु शाश्वते ।	019a  
धर्मं पाञ्चनदं दृष्ट्वा धिगित्याह पितामहः ॥	019c  
व्रात्यानां दाशकीयानां कृतेऽप्यशुभकर्मणाम् ।	020a  
ब्रह्मणा निन्दितान्धर्मान्कश्चित्सिद्धात्मकोऽब्रवीत् ॥	020c  
इति पाञ्चनदं धर्ममवमेने पितामहः ।	021a  
स्वधर्मस्थेषु वर्णेषु सोऽप्येतान्नाभ्यपूजयत् ॥	021c  
इति शल्य विजानीहि हन्त भूयो ब्रवीमि ते ।	022a  
कल्माषपादः सरसि निमज्जन्राक्षसोऽब्रवीत् ॥	022c  
क्षत्रियस्य मलं भैक्ष्यं ब्राह्मणस्याश्रुतं मलम् ।	023a  
मलं पृथिव्या बाह्लीकाः स्त्रीणां कौतूहलं मलम् ॥	023c  
निमज्जमानमुद्धृत्य कश्चिद्राजा निशाचरम् ।	024a  
अपृच्छत्तेन चाख्यातं तच्छृणुष्व नराधिप ॥	024c  
मानुषाणां मलं म्लेच्छा म्लेच्छानां मुष्टिका मलम् ।	025a  
मुष्टिकानां मलं षण्ढाः षण्ढानां राजयाजकाः ॥	025c  
राजयाजकयाज्यानां मद्रकाणां च यन्मलम् ।	026a  
तद्भवेद्वै तव मलं यद्यस्मान्न विमुञ्चसि ॥	026c  
इति रक्षोपसृष्टेषु विषवीर्यहतेषु च ।	027a  
विद्वद्भिर्भेषजं दृष्टं संसिद्धवचनोत्तरम् ॥	027c  
ब्राह्म्याः पञ्चालाः कौरवेयास्तु धर्म्याः सत्या मत्स्याः शूरसेनाश्च याज्याः ।	028a  
प्राच्या दासा वृषला दाक्षिणात्याः स्तेना बाह्लीकाः सङ्कार वै सुराष्ट्राः ॥	028c  
कृतघ्नता परवित्तापहारो मद्यपानं गुरुदारावमर्दः ।	029a  
वाक्पारुष्यं गोवधो रात्रिचर्या बहिर्गेहं परवस्त्रोपभोगः ॥	029c  
येषां धर्मस्तान्प्रति नास्त्यधर्मो ह्यारट्टजान्पाञ्चनदान्धिगस्तु ।	030a  
आपाञ्चालाः कुरवो नैमिशाश्चमत्स्याश्चैवाप्यनुजानन्ति धर्मम् ।	030c  
अथोदीच्याश्चेदयो मागधाश्च शिष्टान्धर्मानुपजीवन्ति वृद्धाः ॥	030e  
प्राचीं दिशं श्रिता देवा जातवेदःपुरोगमाः ।	031a  
दक्षिणा पितृभिर्गुप्ता यमेन शुभकर्मणा ॥	031c  
प्रतीचीं वरुणः पाति पालयन्नसुरान्बहून् ।	032a  
उदीचीं भगवान्सोमो ब्रह्मा च ब्राह्मणैः सह ॥	032c  
रक्षःपिशाचान्हिमवान्गुह्यकान्गन्धमादनः ।	033a  
ध्रुवं सर्वाणि भूतानि विष्णुः पाति सुरोत्तमः ॥	033c  
इङ्गितज्ञाश्च मगधाः प्रेक्षितज्ञाश्च कोसलाः ।	034a  
अर्धोक्ताः कुरुपाञ्चालाः सर्वोक्ता दाक्षिणापथाः ॥	034c  
पार्वतीयाश्च विषमा यथैव गिरयस्तथा ।	035a  
सर्वज्ञा यवना राजञ्शूराश्चैव विशेषतः ।	035c  
म्लेच्छाः स्वसञ्ज्ञानियता नानुक्तमितरे जनाः ॥	035e  
प्रतिरब्धास्तु बाह्लीका न च केचन मद्रकाः ।	036a  
स त्वमेतादृशः शल्य नोत्तरं वक्तुमर्हसि ॥	036c  
एवं ज्ञात्वा जोषमास्स्व प्रतीपं मा स्म क्रुद्धः पापभृतां वरिष्ठ ।	037a  
पूर्वं हत्वा त्वां सपुत्रं बलैश्च पश्चाद्धंस्ये वासुदेवार्जुनौ च ॥	037c  
शल्य उवाच ।	038  
आतुराणां परित्यागः स्वदारसुतविक्रयः ।	038a  
अङ्गे प्रवर्तते कर्ण येषामधिपतिर्भवान् ॥	038c  
रथातिरथसङ्ख्यायां यत्त्वां भीष्मस्तदाब्रवीत् ।	039a  
तान्विदित्वाऽत्मनो दोषान्निर्मन्युर्भव मा क्रुधः ॥	039c  
सर्वत्र ब्राह्मणाः सन्ति सन्ति सर्वत्र क्षत्रियाः ।	040a  
वैश्याः शूद्रास्तथा कर्ण स्त्रियः साध्व्यश्च सुव्रताः ॥	040c  
रमन्ते चोपहासेन पुरुषाः पुरुषैः सह ।	041a  
अन्योन्येन रताः क्षीबा देशेदेशे च मैथुनम् ॥	041c  
परवाच्येषु निपुणः सर्वो भवति सर्वदा ।	042a  
आत्मवाच्यं न जानीते जानन्नपि च मुह्यति ॥	042c  
सर्वत्र सन्ति राजनः स्वंस्वं धर्ममनुव्रताः ।	043a  
दुर्मनुष्यान्निगृह्णन्ति सन्ति सर्वत्र धार्मिकाः ॥	043c  
न कर्ण देशसामान्यात्सर्वः पापं निषेवते ।	044a  
यादृशाः स्वस्वभावेन देशांस्तांस्तादृशान्विदुः ॥	044c  
सञ्जय उवाच ।	045  
ततो दुर्योधनो राजा कर्णशल्याववारयत् ।	045a  
सखिभावेन राधेयं शल्यं सौजन्यकेन च ॥	045c  
ततो निवारितः कर्णो धार्तराष्ट्रेण मारिष ।	046a  
प्रहस्य तत्र राजेन्द्रं यादि शल्येत्यचोदयत् ॥ ॥	046c  

इति श्रीमन्महाभारते कर्णपर्वणि अष्टत्रिंशोऽध्यायः ॥ 38 ॥

8-38-5 निशामितं श्रुतम् ॥ 8-38-6 ब्राह्मणो भूत्वेत्यादि तज्जातीयकर्माचरणनिबन्धनम् ॥ 8-38-8 विप्राः प्रसृष्टा इति पाठे कुले एकएव विप्रो भवत्यन्ये भ्रातरः प्रसृष्टाः सङ्कीर्णिक्रिया इत्यर्थः ॥ 8-38-9 तत्र बाह्लीकेषु । धर्मसङ्करकारको विपर्ययः श्रुत इति लिङ्गं विपरिणेयम् । विपर्ययो विहितवैपरीत्यम् ॥ 8-38-20 कृते कृतयुगे ॥ 8-38-21 नाभ्यपूजयत् न प्रशंसितवान् ॥ 8-38-25 म्लेच्छाः पापरता धर्माधर्मविचारहीनाः । म्लेच्छः पापरते जातिभेदे स्यादपभाषणे इति विश्वः । षण्ढा वर्षवराः ॥ 8-38-27 रक्षोपसृष्टेषु रक्षसा उपद्रुतेषु ॥ 8-38-28 प्राच्या दासाः शूद्रधर्माणः । दाशा इति पाठे मत्स्यजीविनः । वृषं धर्मं लान्ति आददते ते वृषलाः धर्मसङ्ग्रहपराः धर्मद्रोहिण इति वा ॥ 8-38-29 बहिर्गेहं रात्रिचर्या प्रच्छन्नं चौर्यपारदार्यादि ॥ 8-38-31 प्राचीमित्यत्र जातवेद इत्यनेनाग्नेयीसहिता प्राची देवानामाश्रया दक्षिणा पितॄणां तत्रैव श्राद्धादिधर्मो दृश्यते ॥ 8-38-32 एवं प्रतीचीं वरुणः उदीचीं सोम इति कुबेरेशानयोर्ग्रहणम् । परिशेषान्नैर्ऋत्यां वायव्यां च बाह्लीकाश्रयायां नैर्ऋतास्त्वादृशा वातूलाश्च सन्तीत्यर्थः ॥ 8-38-33 तथा रक्षःपिशाचाश्च हिमवन्तं नगोत्तमम् । गुह्यकाश्च महाराज पर्वतं गन्धमादनम् इति झ पाठः । एवमपि सबाह्लीकान्सनैर्ऋतान् देशान् विष्णुः पाति पर्जन्यवत् न देशान्तरेष्विव बाह्लीकेषु विशेषतो देवतानुग्रहो दृश्यत इत्यभिप्रायः ॥ 8-38-34 अतएव तेषां मौढ्यं वर्णयति इङ्गितज्ञाश्चति । अर्धोक्ताः कुरुपाञ्चालाः साल्वाः कृत्स्नानुशासनाः इति झ. पाठः ॥ 8-38-35 विषमाः दुःखसाध्याः । सर्वं जानन्तोऽपि यवना म्लेच्छाश्च स्वसञ्ज्ञायां स्वीयैः कृतो यो धर्मसङ्केतस्तत्रैव नियताः । वैदिकं धर्मं न मानयन्तीत्यर्थः । इतरे त्वनुक्तं हितं नावबुध्यन्ते ॥ 8-38-36 प्रतिरथा इतिपाठे हितवादिनि प्रतिकूलाः । गुरुद्रोहिण इत्यर्थः । तादृशश्च त्वं हितोपदेष्टारं मां निन्दसीत्यर्थः ॥

