अध्यायः 075

अर्जुनेन स्वावमानितस्य युधिष्ठिरस्य प्रसादनम् ॥ 1 ॥ अर्जुनेन युधिष्टिराग्रे कर्णवधप्रतिज्ञानम् ॥ 2 ॥

सञ्जय उवाच ।	001  
इति स्म कृष्णवचनात्प्रत्युच्चार्य युधिष्ठिरम् ।	001a  
बभूव विमनाः पार्थः किञ्चित्कृत्वेव पातकम् ॥	001c  
ततोऽब्रवीद्वासुदेवः प्रहसन्निव पाण्डवम् ।	002a  
कथं नाम भवेदेतद्यदि त्वं पार्थ धर्मजम् ॥	002c  
असिना तीक्ष्णधारेण हन्या धर्मे व्यस्थितम् ।	003a  
त्वमित्युक्त्वाथ राजानमेवं कश्मलमाविशः ॥	003c  
हत्वा तु नृपतिं पार्थ करिष्यसि किमुत्तरम् ।	004a  
एवं हि दुर्विदो धर्मो मन्दप्रज्ञैर्विशेषतः ॥	004c  
स भवान्धर्मभीरुत्वाद्ध्रुवं यायान्महत्तमः ।	005a  
नरकं घोररूपं च भ्रातुर्ज्येष्ठस्य वै वधात् ॥	005c  
स त्वं धर्मभृतां श्रेष्ठं राजानं धर्मसंहितम् ।	006a  
प्रसादय कुरुश्रेष्ठमेतदत्र मतं मम ॥	006c  
प्रसाद्य भक्त्या राजानं प्रीते चैव युधिष्ठिरे ।	007a  
प्रयावस्त्वरितौ योद्धुं सूतपुत्ररथं प्रति ॥	007c  
हत्वा तु समरे कर्णं त्वमद्य निशितैः शरैः ।	008a  
विपुलां प्रीतिमाधत्स्व धर्मपुत्रस्य मानद ॥	008c  
एतदत्र महाबाहो प्राप्तकालं मतं मम ।	009a  
एवं कृते कृतं चैव तव कार्यं भविष्यति ॥	009c  
सञ्जय उवाच ।	010  
ततोऽर्जुनो महाराज लज्जया वै समन्वितः ।	010a  
धर्मराजस्य चरणौ प्रपद्य शिरसा नतः ॥	010c  
उवाच भरतश्रेष्ठं प्रसीदेति पुनः पुनः ।	011a  
क्षमस्व राजन्यत्प्रोक्तस्त्वं मया धर्मभीरुणा ॥	011c  
पादयोः पतितं दृष्ट्वा धर्मराजो युधिष्ठिरः ।	012a  
धनञ्जयममित्रघ्नं रुदन्तं भरतर्षभम् ॥	012c  
उत्थाप्य भ्रातरं राजा धर्मराजो धनञ्जयम् ।	013a  
समाश्लिष्य च सस्नेहं प्ररुरोद महीपतिः ॥	013c  
रुदित्वा सुचिरं कालं भ्रातरौ सुमहाद्युती ।	014a  
कृतशौचौ महाराज प्रीतिमन्तौ बभूवतुः ॥	014c  
तत आश्लिष्य तं प्रेम्णा मूर्ध्नि चाघ्राय पाण्डवः ।	015a  
प्रीत्या परमया युक्तो विस्मयंश्च पुनःपुनः ।	015c  
अब्रवीत्तं महेष्वासं धर्मराजो धनञ्जयम् ॥	015e  
कर्णेन मे महाबाहो सर्वसैन्यस्य पश्यतः ।	016a  
कवचं च ध्वजं चैव धनुः शक्तिर्हयाः शराः ।	016c  
शरैः कृत्ता महेष्वास यतमानस्य संयुगे ॥	016e  
सोऽहं दृष्ट्वा रणे तस्य कर्ण कर्णस्य फल्गुन ।	017a  
व्यवसीदामि दुःखेन न तु मे जीवितं प्रियम् ॥	017c  
न चेदद्य हि तं वीरं निहनिष्यसि संयुगे ।	018a  
प्राणानेव परित्यक्ष्ये जीवितार्थो हि को मम ॥	018c  
एवमुक्तः प्रत्युवाच विजयो भरतर्षभ ॥	019ac  
सत्येन ते शपे राजंस्त्वत्पादेन तथैव च ।	020a  
भीमेन च नरश्रेष्ठ यमाभ्यां च महीपते ॥	020c  
\'अहमेनं नरश्रेष्ठ सामात्यं च महीपते\' ।	021a  
यथाद्य समरे कर्णं हनिष्यामि हतोपि वा ।	021c  
महीतले पतिष्यामि सत्येनायुधमालभे ॥	021e  
एवमाभाष्य राजानमब्रवीन्माधवं वचः ।	022a  
अद्य कर्णं रणे कृष्ण सूदयिष्ये न संशयः ।	022c  
त्वमनुध्याहि भद्रं ते वधं तस्य दुरात्मनः ॥	022e  
एवमुक्तोऽब्रवीत्पार्थं केशवो राजसत्तम ।	023a  
शक्तोऽसि भरतश्रेष्ठ यत्नं कर्तुं यदात्थ माम् ॥	023c  
एष चापि हि मे कामो नित्यमेव महारथ ।	024a  
कथं भवान्रणे कर्णं निहन्यादिति सत्तम ॥	024c  
एवमुक्तस्ततो राजन्पार्थो वचनमब्रवीत् ।	025a  
हन्यते द्वैरथे भूयो युज्यन्तां वै रथोत्तमे ॥	025c  
उपावृत्ताश्च तुरगाः शिक्षिताश्चाश्वसादिभिः ।	026a  
रथोपकरणैः सर्वैः सत्वरं यातु मे रथः ॥	026c  
एवमुक्तो महाराज फल्गुनेन महात्मना ।	027a  
उवाच दारुकं कृष्णः कुरु सर्वं यदब्रवीत् ।	027c  
अर्जुनो भारतश्रेष्ठः श्रेष्ठः सर्वधनुष्मताम् ॥	027e  
आज्ञप्तस्त्वथ कृष्णेन दारुको राजसत्तम ।	028a  
योजयामास च रथं वैयाघ्रं शत्रुतापनम् ।	028c  
सज्जं निवेदयामास पाण्डवस्य महात्मनः ॥	028e  
युक्तं तु रथमास्थाय दारुकेण महात्मना ।	029a  
उपस्थितं रथं दृष्ट्वा पद्मनाभो रणान्तकृत् ।	029c  
भूयश्चोवाच मतिमान्माधवो धर्मनन्दनम् ॥	029e  
युधिष्ठिरेमं बीभत्सुं त्वं सान्त्वयितुमर्हसि ।	030a  
अनुज्ञातुं च कर्णस्य वधायाद्य दुरात्मनः ॥	030c  
श्रुत्वा ह्यावां महासङ्ख्ये त्वां कर्णशरपीडितम् ।	031a  
प्रवृत्तिं ज्ञातुमायाताविहावां पाण्डुनन्दन ॥	031c  
दिष्ट्यासि राजन्विरुजो दिष्ट्या न ग्रहणं गतः ।	032a  
परिसान्त्वय बीभत्सुं जयमाशाधि चानघ ॥	032c  
युधिष्ठिर उवाच ।	033  
एह्येहि पार्थ बीभत्सो मां परिष्वज पाण्डव ।	033a  
वक्तव्यमुक्तोस्म्यहितं त्वया क्षान्तं च तन्मया ॥	033c  
अहं त्वामनुजानामि जहि कर्णं धनञ्जय ।	034a  
मन्युं च मा कृथाः पार्थ यन्मयोक्तोऽसि दारुणं ॥	034c  
सञ्जय उवाच ।	035  
ततो धनञ्जयो राजञ्शिरसा प्रणतस्तदा ।	035a  
पादौ जग्राह पाणिभ्यां भ्रातुर्ज्येष्ठस्य मारिष ॥	035c  
तमुत्थाप्य ततो राजा परिष्वज्य च पीडितम् ।	036a  
मूर्ध्नुपाघ्राय चैवैनमिदं पुनरुवाच ह ॥	036c  
धनञ्जय महाबाहो मानितोऽस्मि दृढं त्वया ।	037a  
माहात्म्यं विजयं चैवं भूयः प्राप्नुहि शाश्वतम् ॥	037c  
अर्जुन उवाच ।	038  
अद्य तं पापकर्माणं सानुबन्धं रणे शरैः ।	038a  
नयाम्यन्तं समासाद्य राधेयं बलगर्वितम् ॥	038c  
येन त्वं पीडितो बाणैर्दृढमायम्य कार्मुकम् ।	039a  
तस्याद्य कर्मणः कर्णः फलमाप्स्यति दारुणम् ॥	039c  
अद्य त्वामुपयास्यामि कर्णं हत्वा महीपते ।	040a  
सभाजये त्वामाक्रन्दादिति सत्यं ब्रवीमि ते ॥	040c  
नाहत्वा विनिषर्तिष्ये कर्णमद्य रणाजिरात् ।	041a  
इति सत्येन ते पादौ स्पृशामि जगतीपते ॥	041c  
सञ्जय उवाच ।	042  
इति ब्रुवाणं सुमनाः किरीटिनं युधिष्ठिरः प्राह वचो बृहत्तरम् ।	042a  
यशोऽक्षयं जीवितमीप्सितं ते जयं सदा वीर्यमरिक्षयं तदा ॥	042c  
प्रयाहि वृद्धिं च दिशन्तु देवता यथाहमिच्छामि तवास्तु तत्तथा ।	043a  
प्रयाहि शीघ्रं जहि कर्णमाहवे पुरन्दरो वृत्रमिवात्मवृद्धये ॥ ॥	043c  

इति श्रीमन्महाभारते कर्णपर्वणि सप्तदशदिवसयुद्धे पञ्चसप्ततितमोऽध्यायः ॥ 75 ॥
