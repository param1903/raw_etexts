अध्यायः 053

अर्जुनेनाश्वत्थामपराजयः ॥ 1 ॥

सञ्जय उवाच ।	001  
ततः समभवद्युद्धं शुक्राङ्गिरसवर्चसोः ।	001a  
नक्षत्रमभितो व्योम्नि शुक्राङ्गिरसयोरिव ॥	001c  
सन्तापयन्तावन्योन्यं दीप्तैः शरगभस्तिभिः ।	002a  
लोकत्रासकरावास्तां विमार्गस्थौ ग्रहाविव ॥	002c  
ततोऽविध्यद्भुवोर्मध्ये नाराचैरर्जुनो भृशम् ।	003a  
स तेन विबभौ द्रौणिरूर्ध्वरश्मिर्यथा रविः ॥	003c  
अथ कृष्णौ शरशतैरश्वत्थाम्नाऽर्दितौ भृशम् ।	004a  
स्वरश्मिजालविकचौ युगान्तार्काविवासुतः ॥	004c  
ततोऽर्जुनः सर्वतोधारमस्त्रमवासृजद्वासुदेवेऽभिभूते ।	005a  
द्रौणायनिश्चाभ्यहनत्पृषत्कैर्वज्राग्निवैवस्वतदण्डकल्पैः ॥	005c  
स केशवं चार्जुनं चातितेजा विव्याध मर्मस्वतिरौद्रकर्मा ।	006a  
बाणैः सुमुक्तैरतितीव्रवेगैर्यैराहतो मृत्युरपि व्यथेत ॥	006c  
द्रौणेरिषूनिषुभिः सन्निवार्य व्यायच्छतस्तद्द्विगुणैः सुपुङ्खैः ।	007a  
तं साश्वसूतध्वजमेकवीरमावृत्य संशप्तकसैन्यमार्च्छत् ॥	007c  
धनूंषि बाणानिषुधीर्धनुर्ज्याः पाणीन्भुजान्पाणिगतं च शस्त्रम् ।	008a  
छत्राणि केतूंस्तुरगान्रथेषां वस्त्राणि माल्यान्यथा भूषणानि ॥	008c  
चर्माणि वर्माणि मनोरमाणि प्रसह्य चैषां स शिरांसि चैव ।	009a  
चिच्छेद पार्थो द्विषतां सुमुक्तैर्बाणैः स्थितानामपराङ्मुखानाम् ॥	009c  
सुकल्पिताः स्यन्दनवाजिनागाः समास्थिताः कृतयत्नैर्नृवीरैः ।	010a  
पार्थेरितैर्बाणशतैर्निरस्तास्तैरेव सार्धं नृवरैर्विनेशुः ॥	010c  
पद्मार्कपूर्णेन्दुनिभाननानि किरीटमाल्याभरणोज्ज्वलानि ।	011a  
भल्लार्धचन्द्रक्षुरसन्निकृत्तान्यपातयच्छत्रुशिरांस्यजस्रम् ॥	011c  
अथ द्विपैर्दैत्यरिपुद्विपाभै र्देवारिकल्पा बलमन्युकल्पैः ।	012a  
कलिङ्गवङ्गाङ्गनिषादवीरा जिघांसवः पाण्डवमभ्यधावन् ॥	012c  
तेषां द्विपानां निचकर्त पार्थो वर्माणि चर्माणि करान्नियन्तॄन् ।	013a  
ध्वजाः पताकाश्च ततः प्रपेतुर्वज्राहतानीव गिरेः शिरांसि ॥	013c  
तेषु प्रभग्नेषु गुरोस्तनूजं बाणैः किरीटि नवसूर्यवर्णैः ।	014a  
प्रच्छादयामास महाभ्रजालैर्वायुः समुद्यन्तमिवांशुमन्तम् ॥	014c  
ततोऽर्जुनेषूनिषुभिर्निरस्य द्रौणिः शितैरर्जुनवासुदेवौ ।	015a  
प्रच्छादयित्वा दिवि चन्द्रसूर्यौ ननाद सोऽम्भोद इवातपान्ते ॥	015c  
तमर्जुनस्तांश्च पुनस्त्वदीयानभ्यर्दितस्तैरभिसृत्य शस्त्रैः ।	016a  
बाणान्धकारं सहसैव कृत्त्वा विव्याध पार्थो वरहेमपुङ्खैः ॥	016c  
नाप्याददत्सन्दधन्नैव मुञ्चन्बाणान्रथेऽदृश्यत सव्यसाची ।	017a  
रथांश्च नागांस्तुरगान्पदातीन्संस्यूतदेहान्ददृशुर्हतांश्च ॥	017c  
सन्धाय नाराचवरान्दशाशु द्रौणिस्त्वरन्नेकमिवोत्ससर्ज ।	018a  
तेषां च पञ्चार्जुनमभ्यविध्यन्पञ्चाच्युतं निर्बिभिदुः सुपुङ्खाः ॥	018c  
तैराहतौ सर्वमनुष्यमुख्यावसृक्स्रवन्तौ धनदेन्द्रकल्पौ ।	019a  
समाप्तविद्येन तथाऽभिभूतौहतौ रणे ताविति मेनिरेऽन्ये ॥	019c  
अथार्जुनं प्राह दशार्हनाथः प्रमाद्यसे किं जहि योधमेतम् ।	020a  
कुर्याद्धि दोषं समुपेक्षितोऽयं कष्टो भवेद्व्याधिरिवाक्रियावान् ॥	020c  
तथेति चोक्त्वाऽच्युतमप्रमादी द्रौणेः प्रहस्याशु किरीटमाली ।	021a  
भुजौ वरौ चन्दनसारदिग्धौ वक्षः शिरोऽथाप्रतिमौ तथोरू ॥	021c  
गाण्डीवमुक्तैः कुपिताहिकल्पैर्द्रौणिं शरैः संयति निर्बिभेद ।	022a  
छित्त्वा तु रश्मींस्तुरगानविध्यत्ते तं रणादूहुरतीव दूरम् ॥	022c  
स तैर्हृतो वातजवैस्तुरङ्गैर्द्रौणिर्दृढं पार्थशराभिभूतः ।	023a  
आवृत्य नैव व्यषहत्स योद्धुं पार्थेन सार्धं मतिमान्विमृश्य ।	023c  
जानञ्जयं नियतं वृष्णिवीरे धनञ्जये चाङ्गिरसां वरिष्ठः ॥	024a  
विवेश कर्णस्य बलं तरस्वी भग्नोत्साहः क्षीणबाणास्त्रयोगः ॥	024c  
प्रतीपकामे तु रणादश्वत्थाम्नि हृते हयैः ।	025a  
मन्त्रौषधिक्रियायोगैर्व्याधौ देहादिवाहृते ॥	025c  
संशप्तकानभिमुखौ प्रयातौ केशवार्जुनौ ।	026a  
वातोद्धूतपताकेन स्यन्दनेनौघनादिना ॥ ॥	026c  

इति श्रीमन्महाभारते कर्णपर्वणि सप्तदशदिवसयुद्धे त्रिपञ्चाशोऽध्यायः ॥ 53 ॥

8-53-1 नक्षत्रमभितः नक्षत्रं लक्षीकृत्य ॥ 8-53-2 विमार्गस्थौ वक्रातिचारगौ ॥ 8-53-4 कृष्णौ कृष्णार्जुनौ आसतुः दीपयाञ्चक्रतुः ॥ 8-53-5 सर्वतोधारं सर्वतोऽस्त्रधारावर्षकं । सर्वतोवारमिति घ.ङ.पाठः । वज्रकल्पैः अमोघैः । अग्निकल्पैः दाहकैः । वैवस्वतदण्डकल्पैः प्राणहरैः ॥ 8-53-7 व्यायच्छतो यतमानस्य । आर्च्छत् गतवान् ॥ 8-53-10 सुकल्पिताः सुसन्नद्धाः ॥ 8-53-13 करान् शुण्डाः ॥ 8-53-16 तं अश्वत्थामानम् । तान् तदन्यान् । तैः कृतं बाणान्धकारं कृत्त्वा छित्त्वा । कृती छेदन ॥ 8-53-17 संस्यूताः अन्योन्यं सन्घट्टवन्तः ॥ 8-53-19 समाप्तविद्येन समग्रधनुर्वेदविदा ॥ 8-53-20 अक्रियावान् प्रतिकाररहितः ॥ 8-53-22 अविकर्णैः अविकर्णतुल्याग्रैः ॥ 8-53-23 अङ्गिरसां अङ्गिरोगोत्राणां मध्ये ॥ 8-53-26 ओघनादिना जलौघवन्नादवता ॥
