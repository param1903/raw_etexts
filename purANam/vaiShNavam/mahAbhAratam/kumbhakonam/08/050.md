अध्यायः 050

सङ्कुलयुद्धम् ॥ 1 ॥ अश्वत्थाम्ना युधिष्ठिरपराजयः ॥ 2 ॥

सञ्जय उवाच ।	001  
द्रौणिर्युधिष्ठिरं दृष्ट्वा शैनेयेनाभिरक्षितम् ।	001a  
द्रौपदेयैस्तथा शूरैरभ्यवर्तत हृष्टवत् ॥	001c  
किरन्निषुगणान्घोरान्हेमपुङ्खाञ्शिलाशितान् ।	002a  
दर्शयन्विविधान्मार्गाञ्शिक्षया लघुहस्तवान् ॥	002c  
खं पूरयञ्शरैस्तीक्ष्णैर्वेगवद्भिः समन्ततः ।	003a  
युधिष्ठिरस्य समरे दिशः सर्वाः समावृणोत् ॥	003c  
भारद्वाजशरैश्छन्नं न प्राज्ञायत किञ्चन ।	004a  
बाणभूतमभूत्सर्वमायोधनशिरो महत् ॥	004c  
बाणजालं दिविष्ठं तत्स्वर्णपुङ्खविभूषितम् ।	005a  
शुशुभे भरतश्रेष्ठ विमानमिव विष्ठितम् ॥	005c  
तेन च्छन्ने रणे राजन्बाणजालेन भास्वता ।	006a  
अभ्रच्छायेव सजज्ञे हृतरश्मिस्तमोनुदः ॥	006c  
तदद्भुतमपश्याम बाणभूते नभस्थले ।	007a  
न स्म सम्पतते भूतं द्रौणेर्दृष्ट्वा पराक्रमम् ॥	007c  
सात्यकिर्यतमानस्तु धर्मराजस्तु पाण्डवः ।	008a  
तथेतराणि सैन्यानि न स्म चक्रुः पराक्रमम् ॥	008c  
लाघवं द्रोणपुत्रस्य दृष्ट्वा तत्र महारथाः ।	009a  
व्यस्मयन्त महाराज न चैनं प्रत्युदीक्षितुम् ॥	009c  
शेकुस्ते सर्वराजानस्तपन्तमिव भास्करम् ।	010a  
वध्यमाने ततः सैन्ये द्रौपदेया महारथाः ॥	010c  
सात्यकिर्धर्मराजश्च पाञ्चालाश्चापि सङ्गताः ।	011a  
त्यक्त्वा मृत्युभयं घोरं द्रौणायनिमुपाद्रवन् ॥	011c  
सात्यकिः सप्तविंशत्या द्रौणिं विद्ध्वा शिलीमुखैः ।	012a  
पुनर्विव्याध नाराचैः सप्तभिः स्वर्णभूषितैः ॥	012c  
युधिष्ठिरस्त्रिसप्तत्या प्रतिविन्ध्यश्च सप्तभिः ।	013a  
श्रुतकर्मा त्रिभिर्बाणैः श्रुतकीर्तिश्च सप्तभिः ।	013c  
सुतसोमस्तु नवभिः शतानीकश्च सप्तभिः ।	014a  
अन्ये च वहवः शूरा विव्यधुस्तं समन्ततः ॥	014c  
स तु क्रुद्धस्ततो राजन्नाशीविष इव श्वसन् ।	015a  
सात्यकिं पञ्चविंशत्या प्राविध्यत शिलीमुखैः ॥	015c  
श्रुतकीर्तिं च नवभिः सुतसोमं च पञ्चभिः ।	016a  
अष्टभिः श्रुतकर्माणं प्रतिबिन्ध्यं त्रिभिः शरैः ॥	016c  
शतानीकं च नवभिर्धर्मपुत्रं च पञ्चभिः ।	017a  
तथेतरांस्ततः शूरान्द्वाभ्यां द्वाभ्यामताडयत् ।	017c  
श्रुतकीर्तेस्तथा चापं चिच्छेद निशितैः शरैः ॥	017e  
अथान्यद्धनुरादाय श्रुतकीर्तिर्महारथः ।	018a  
द्रौणायनिं त्रिभिर्विद्ध्वा विव्याधान्यैः शितैः शरैः ॥	018c  
ततो द्रौणिर्महाराज शरवर्षेण मारिष ।	019a  
छादयामास तत्सैन्यं समन्ताद्भरतर्षभ ॥	019c  
ततः पुनरमेयात्मा धर्मराजस्य कार्मुकम् ।	020a  
द्रौणिश्चिच्छेद विहसन्विव्याध च शरैस्त्रिभिः ॥	020c  
ततो धर्मसुतो राजन्प्रगृह्यान्यन्महद्धनुः ।	021a  
द्रोणपुत्रं त्रिषष्ट्या तु बाह्वोरुरसि चार्पयत् ॥	021c  
सात्यकिस्तु ततः क्रुद्धो द्रौणेः प्रहरतो रणे ।	022a  
अर्धचन्द्रेणतीक्ष्णेन धनुश्छित्त्वाऽनदद्भृशम् ॥	022c  
छिन्नधन्वा ततो द्रौणिः शक्त्या शक्तिमतां वरः ।	023a  
सारथिं पातयामास शैनेयस्य रथाद्रुतम् ॥	023c  
अथान्यद्धनुरादाय द्रोणपुत्रः प्रतापवान् ।	024a  
शैनेयं शरवर्षेण च्छादयामास भारत ॥	024c  
तस्याश्वाः प्रद्रुताः सङ्ख्ये पतिते रथसारथौ ।	025a  
तत्रतत्रैव धावन्तः समदृश्यन्त भारत ॥	025c  
युधिष्ठिरपुरोगास्तु द्रौणिं शस्त्रभृतां वरम् ।	026a  
अभ्यवर्षन्त वेगेन विसृजन्तः शिताञ्छरान् ॥	026c  
सहसा पततस्तान्वै क्रुद्धरूपान्परन्तपः ।	027a  
प्रहसन्प्रतिजग्राह द्रोणपुत्रो महारणे ॥	027c  
ततः शरशतज्वालः सेनाकक्षं महारणे ।	028a  
द्रौणिर्ददाह समरे कक्षमग्निरिवोत्थितः ॥	028c  
तद्बलं पाण्डुपुत्रस्य द्रोणपुत्रप्रतापितम् ।	029a  
चुक्षुभे भरतश्रेष्ठ तस्मिन्नेव चमूमुखे ॥	029c  
तद्बलं पाण्डवेयस्य द्रोणपुत्रः शरार्चिषा ।	030a  
तापयन्भरतश्रेष्ठ गभस्तिभिरिवांशुमान् ॥	030c  
तत्पच्यमानं मर्षेण ब्राह्मणस्य च सायकैः ।	031a  
क्षुभ्यते पाण्डवं सैन्यं तिमिनेव नदीमुखम् ॥	031c  
दृष्ट्वा चैव महाराज द्रोणपुत्रपराक्रमम् ।	032a  
सर्वान्दुर्योधनः पार्थान्हतान्युद्धेऽभ्यमन्यत ॥	032c  
युधिष्ठिरस्तु त्वरितो द्रौणिं पीड्य महारथम् ।	033a  
अब्रवीद्द्रोणपुत्रं स रोषामर्षसमन्वितः ॥	033c  
\'जानामि त्वां युधि श्रेष्ठ वीर्यवन्तं बलान्वितम् ।	034a  
कृतास्त्रं कृतिनं चैव तथा लघुपराक्रमम् ॥	034c  
बलमेतद्भवान्सर्वं पार्षते यदि दर्शयेत् ।	035a  
ततस्त्वां बलवन्तं च कृतविद्यं च विद्महे ॥	035c  
न हि वै पार्षतं दृष्ट्वा समरे शत्रुसूदनम् ।	036a  
भवेत्तव बलं किञ्चिद्ब्रवीमि त्वां न तु द्विजम्\' ॥	036c  
नैव नाम तव प्रीतिर्नैव नाम कृतज्ञता ।	037a  
यतस्त्वं पुरुषव्याघ्र मामेवाद्य जिघांससि ॥	037c  
ब्राह्मणेन तपः कार्यं शमश्च दमएव च ।	038a  
क्षत्रियेण धनुर्नाम्यं स भवान्ब्राह्मणब्रुवः ॥	038c  
मिषतस्ते महावाहो युधि जेष्यामि कौरवान् ।	039a  
कुरुष्व समरे कर्म ब्रह्मबन्धो यथेष्टतः ॥	039c  
एवमुक्तो महाराज द्रोणपुत्रः स्मयन्निव ।	040a  
युक्तं तत्त्वं च सञ्चिन्त्य नोत्तरं किञ्चिदब्रवीत् ॥	040c  
अनुक्त्वा च ततः किञ्चिच्छरवर्षेण पाण्डवम् ।	041a  
छादयामास समरे क्रुद्धोऽन्तक इव प्रजाः ॥	041c  
स च्छाद्यमानस्तु तदा द्रोणपुत्रेण मारिष ।	042a  
पार्थोऽपयातः शीघ्रं वै प्रगृह्य महतीं चमूम् ॥	042c  
अपयाते ततस्तस्मिन्धर्मपुत्रे युधिष्ठिरे ।	043a  
द्रोणपुत्रः स्थितो राजन्प्रत्यादेशान्महात्मनः ॥	043c  
ततो युधिष्ठिरो राजंस्त्यक्त्वा द्रौणिं महाहवे ।	044a  
प्रययौ तावकं सैन्यं युक्तः क्रुराय कर्मणे ॥ ॥	044c  

इति श्रीमन्महाभारते कर्णपर्वणि सप्तदशदिवसयुद्धे पञ्चाशोऽध्यायः ॥ 50 ॥
