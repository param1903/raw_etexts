अध्यायः 032

कर्णेन स्वस्यार्जुनप्रदर्शकाय तदभिमतपारितोषिकप्रदानप्रतिज्ञानम् ॥ 1 ॥

सञ्जय उवाच ।	001  
प्रयत्नेन तदा कर्णो हर्षयन्वाहिनीं तव ।	001a  
एकैकं समरे दृष्ट्वा पाण्डवं पर्यपृच्छत ॥	001c  
यो ममाद्य महात्मानं दर्शयेच्छ्वेतवाहनम् ।	002a  
तस्मै दद्यामभिप्रेतं धनं यन्मनसेच्छति ॥	002c  
न चेत्तदभिमन्येत तस्मै दद्यामहं पुनः ।	003a  
शकटं रत्नसम्पूर्णं यो मे ब्रूयाद्धनञ्जयम् ॥	003c  
न चेत्तदभिमन्येत पुरुषोऽर्जुनदर्शिवान् ।	004a  
शतं दद्यां गवां तस्मै नैत्यकं कांस्यदोहनम् ॥	004c  
शतं ग्रामवरांश्चैव दद्यामर्जुनदर्शिने ।	005a  
तथा तस्मै पुनर्दद्यां श्वेतमश्वतरीरथम् ।	005c  
युक्तमञ्जनकेशीभिर्यो मे ब्रूयाद्धनञ्जयम् ॥	005e  
न चेत्तदभिमन्येत पुरुषोऽर्जुनदर्शिवान् ।	006a  
अन्यं वाऽस्मै पुनर्दद्यां सौवर्णं हस्तिषङ्गवम् ॥	006c  
तथाप्यस्मै पुनर्दद्यां स्त्रीणां शतमलङ्कृतम् ।	007a  
श्यामानां निष्ककण्ठीनां गीतवाद्यविपश्चिताम् ॥	007c  
न चेत्तदभिमन्येत पुरुषोऽर्जुनदर्शिवान् ।	008a  
तस्मै दद्यां शतं नागाञ्शतं ग्रामाञ्शतं रथान् ॥	008c  
सुवर्णस्य च मुख्यस्य हयाग्र्याणां शतं शतान् ।	009a  
ऋद्ध्या गुणैः सुदान्तांश्च धुर्यवाहान्सुशिक्षितान् ॥	009c  
तथा सुवर्णशृङ्गीणां गोधेनूनां चतुःशतम् ।	010a  
दद्यां तस्मै सवत्सानां यो मे ब्रूयाद्धनञ्जयम् ॥	010c  
न चेत्तदभिमन्येत पुरुषोऽर्जुनदर्शिवान् ।	011a  
अन्यदस्मै वरं दद्यां श्वेतान्पञ्चशतान्हयान् ॥	011c  
हेमभाण्डपरिच्छन्नान्सुमृष्टमणिभूषणान् ।	012a  
सुदान्तानपि चैवाहं दद्यामष्टादशापरान् ॥	012c  
रथं च शुभ्रं सौवर्णं दद्यां तस्मै स्वलङ्कृतम् ।	013a  
युक्तं परमकाम्भोजैर्यो मे ब्रूयाद्वनञ्जयम् ॥	013c  
न चेत्तदभिमन्येत पुरुषोऽर्जुनदर्शिवान् ।	014a  
अन्यदस्मै वरं दद्यां कुञ्जराणां शतानि षट् ॥	014c  
काञ्चनैर्विविधैर्भाण्डैराच्छन्नान्हेममालिनः ।	015a  
उत्पन्नानपरान्तेषु विनीतान्हस्तिशिक्षकैः ॥	015c  
न चेत्तदभिमन्येत पुरुषोऽर्जुनदर्शिवान् ।	016a  
अन्यदस्मै वरं दद्यां वैश्यग्रामांश्चतुर्दश ॥	016c  
सुस्फीतान्धनसंयुक्तान्प्रत्यासन्नवनोदकान् ।	017a  
अकुतोभयान्सुसम्पन्नान्राजभोज्यांश्चतुर्दश ॥	017c  
दासीनां निष्ककण्ठीनां मागधीनां शतं तथा ।	018a  
प्रत्यग्रवयसां दद्यां यो मे ब्रूयाद्धनञ्जयम् ॥	018c  
न चेत्तदभिमन्येत पुरुषोऽर्जुनदर्शिवान् ।	019a  
अन्यं तस्मै वरं दद्यां यमसौ कामयेत्स्वयम् ॥	019c  
पुत्रदारान्विहायैव यदन्यद्वित्तमस्ति मे ।	020a  
तच्च तस्मै पुनर्दद्यां यद्यच्च मनसेच्छति ॥	020c  
हत्वा च सहितौ कृष्णौ तयोर्वित्तानि सर्वशः ।	021a  
तस्मै दद्यामहं यो मे प्रब्रूयात्केशवार्जुनौ ॥	021c  
सञ्जय उवाच ।	022   
एता वाचः सुबहुशः कर्ण उच्चारयन्युधि ।	022a  
दध्मौ सागरसम्भूतं सुस्वरं शङ्खमुत्तमम् ॥	022c  
ता वाचः सूतपुत्रस्य तथा युक्ता निशम्य तु ।	023a  
दुर्योधनो महाराज संहृष्टः सानुजोऽभवत् ॥	023c  
ततो दुन्दुभिनिर्घोषो मृदङ्गानां च सर्वशः ।	024a  
सिंहनादः सवादित्रः कुञ्चराणां च निःस्वनः ॥	024 c  
प्रादुरासीत्तदा राजंस्त्वत्सैन्ये पुरुषर्षभ ।	025a  
योधानां सम्प्रहृष्टानां तथा समभवत्स्वनः ॥	025c  
तथा प्रहृष्टे सैन्ये तं प्लुवमानं महारथम् ।	026a  
विकत्थमानं च तदा राधेयमरिकर्शनम् ।	026c  
मद्रराजः प्रहस्येदं वचनं प्रत्यभाषत ॥ ॥	026e  

इति श्रीमन्महाभारते कर्णपर्वणि द्वात्रिंशोऽध्यायः ॥ 32 ॥

8-32-3 अभिमन्येत अल्पमित्यवजानीत ॥ 8-32-5 अञ्जनकेशीभिः कृष्णकेशीभिरश्वतरीभिर्युवतीभिर्वा युक्तम् ॥ 8-32-6 हस्तिषड्गवं हस्तिषट्कम् षट्त्वे षड्गवजित्यनेन षड्गवच्प्रत्ययः । हस्तिषड्गवमिच्छन्ति वीराः षट्के च दन्तिनामिति प्राञ्चः । अन्यं वा सौवर्णरथमिति शेषः । हस्तितुल्याः षट् गाव उक्षाणो यस्मिन् तम् । षट्हस्तिन एव गोवत् वोढारो यस्य तादृशम् ॥ 8-32-7 श्यामानामप्रजातानाम् । निष्कमुरोभूषणम् ॥ 8-32-9 शतंशतान्दशसहस्राणि । ऋद्ध्या पुष्ट्या । सुदान्तान् विनीतान् । धुर्यवाहान् रथोद्वहनक्षमान् ॥ 8-32-12 भाण्डमाभरणम् ॥ 8-32-15 अपरान्तेषु पश्चिमकच्छेषु ॥ 8-32-18 प्रत्यग्रवयसामभिनवयौवनानाम् ॥ 8-32-26 प्लवमानं प्रयान्तम् ॥
