अध्यायः 079

द्वन्द्वयुद्धम् ॥ 1 ॥

[धृतराष्ट्र उवाच ।	001  
समागमे पाण्डवसृञ्जयानां महाभये मामकानामगाधे ।	001a  
धनञ्जये तात रणाय याते कर्णेन तद्युद्धमथोऽत्र कीदृक् ॥]	001c  
सञ्जय उवाच ।	002  
तेषामनीकानि महाध्वजानि रणे समृद्धानि सुसङ्गतानि ।	002a  
भेरीनिनादोन्मुखराण्यङ्गर्जन्मेघा इव प्रावृषि मारुतास्ताः ॥	002c  
महागजाभ्राकुलमस्त्रतोयं वादित्रनेमीतलशब्दवच्च ।	003a  
हिरण्यचित्रायुधविद्युतं च शरासिनाराचमहास्त्रधारम् ॥	003c  
तद्भीमवेगं रुधिरौघवाहि खड्गाकुलं क्षत्रियजीवघाति ।	004a  
अनार्तवं क्रूरमनिष्टवर्षं बभूव संरम्भकरं प्रजानाम् ॥	004c  
एकं रथं सम्परिवार्य मृत्युं नयन्त्यनेके च रथाः समेताः ।	005a  
एकस्तथैकं रथिनं रथाग्र्यांस्तथा रथश्चापि रथाननेकान् ॥	005c  
रथं ससूतं सहयं च कञ्चित्कश्चिद्रथी मृत्युवशं निनाय ।	006a  
निनाय चाप्येकगजेन कश्चिद्रथान्बहून्मृत्युवशे तथाश्वान् ॥	006c  
रथान्ससूतान्सहयान्गजांश्च सर्वानरीन्मृत्युवशं शरौघैः ।	007a  
निन्ये हयांश्चैव तथा ससादीन्पदातिसङ्घांश्च तथैव पार्थः ॥	007c  
कृपः शिखण्डी च रणे समेतौ दुर्योधनं सात्यकिरध्यगच्छत् ।	008a  
श्रुतश्रवा द्रोणपुत्रेण सार्धं युधामन्युश्चित्रसेनेन सार्धम् ॥	008c  
कर्णस्य पुत्रं तु रथी सुषेणं समागतं सृञ्जयश्चोत्तमौजाः ।	009a  
गान्धारराजं सहदेवोऽक्षधूर्तं महर्षभं सिंह इवाभ्यधावत् ॥	009c  
शतानीको नाकुलिः कर्णपुत्रं युवा युवानं वृषसेनं शरौघैः ।	010a  
समार्पयत्कर्णपुत्रश्च शूरः पाञ्चालेयं शरवर्षैरनेकैः ॥	010c  
रथर्षभः कृतवर्माणमार्च्छन्माद्रीपुत्रो नकुलश्चित्रयोधी ।	011a  
पाञ्चालानामधिपो याज्ञसेनिः सेनापतिः कर्णमार्च्छत्ससैन्यम् ॥	011c  
दुःशासनो भारत भारतं तु व्यात्ताननं क्रूरमिवान्तकाभम् ।	012a  
भीमं रणे शस्त्रभृतां वरिष्ठं भीमं समार्च्छत्तमसह्यवेगम् ॥	012c  
कर्णात्मजं तत्र जघान वीरस्तथाच्छिनच्चोत्तमौजाः प्रसह्य ।	013a  
तस्योत्तमाङ्गं निपपात भूमौ निनादयद्गां निनदेन खं च ॥	013c  
सुषेणशीर्षं पतितं पृथिव्यां विलोक्य कर्णोऽथ तदार्तरूपः ।	014a  
क्रोधाद्धयांस्तस्य रथं ध्वजं च बाणैः सुधारैर्निशितैरकृन्तत् ॥	014c  
स तूत्तमौजा निशितैः पृषत्कैर्विव्याध खड्गेन च भास्वरेण ।	015a  
पार्ष्णिग्रहांश्चैव कृपस्य हत्वा शिखण्डिवाहं स ततोऽध्यरोहत् ॥	015c  
कृपं तु दृष्ट्वा विरथं रथस्थो नैच्छच्छरैस्ताडयितुं शिखण्डी ।	016a  
तं द्रौणिरावार्य रथं कृपस्य समुज्जहे पङ्कगतां यथा गाम् ॥	016c  
हिरण्यवर्मा निशितैः पृषत्कैस्तवात्मजानामनिलात्मजो वै ।	017a  
अतापयत्सैन्यमतीव भीमः काले शुचौ मध्यगतो यथाऽर्कः ॥ ॥	017c  

इति श्रीमन्महाभारते कर्णपर्वणि सप्तदशदिवसयुद्धे एकोनाशीतितमोऽध्यायः ॥ 79 ॥

8-79-10 पाञ्चालेयं पाञ्चालीतनयं नाकुलिम् ॥
