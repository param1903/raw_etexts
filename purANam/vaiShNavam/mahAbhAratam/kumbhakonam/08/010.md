अध्यायः 010
	
द्वन्द्वयुद्धम् ॥ 1 ॥ सात्यकिना विन्दानुविन्दवधः ॥ 2 ॥

सञ्चय उवाच ।	001  
ततः कर्णो महेष्वासः पाण्डवानामनीकिनीम् ।	001a  
जघान समरे शूरः सन्नतपर्वभिः ॥	001c  
तथैव पाण्डवा राजंस्तव पुत्रस्य वाहिनीम् ।	002a  
कर्णस्य प्रमुखे क्रुद्धा निजघ्नुस्ते महारथाः ॥	002c  
कर्णोऽपि राजन्समरे व्यहनत्पाण्डवीं चमूम् ।	003a  
नाराचैरर्करश्म्याभैः कर्मारपरिमार्जितैः ॥	003c  
तत्र भारत कर्णेन नाराचैस्ताडिता गजाः ।	004a  
नेदुः सेदुश्च मम्लुश्च बभ्रुमुश्च दिशो दश ॥	004c  
वध्यमाने बले तस्मिन्सूतपुत्रेण मारिष ।	005a  
नकुलोऽभ्यद्रवत्तूर्णं सूतपुत्रं महारणे ॥	005c  
भीमसेनस्तथा द्रौणिं कुर्वाणं कर्म दुष्करम् ।	006a  
विन्दानुविन्दौ कैकेयौ सात्यकिः समवारयत् ॥	006c  
श्रुतकर्माणमायान्तं चित्रसेनो महीपतिः ।	007a  
प्रतिविन्ध्यस्तथा चित्रं चित्रकेतनकार्मुकम् ॥	007c  
दुर्योधनस्तु राजानं धर्मपुत्रं युधिष्ठिरम् ।	008a  
संशप्तकगणा हृष्टा ह्यभ्यधावन्धनञ्जयम् ॥	008c  
धृष्टद्युम्नः कृपं चापि तस्मिन्वीरवरक्षये ।	009a  
शिखण्डी कृतवर्माणं समासादयदच्युतम् ॥	009c  
श्रुतकीर्तिस्तथा शल्यं माद्रीपुत्रः सुतं तव ।	010a  
दुःशासनं महाराज सहदेवः प्रतापवान् ॥	010c  
कैकेयौ सात्यकिं युद्धे शरवर्षेण भास्वता ।	011a  
सात्यकिः केकयौ चापि च्छादयामास भारत ॥	011c  
तावेनं भ्रातरौ वीरौ जघ्नतुर्हृदये भृशम् ।	012a  
विषाणाभ्यां यथा नागौ प्रतिनागं महावने ॥	012c  
शरसम्बिन्नवर्माणौ तावुभौ भ्रातरौ रणे ।	013a  
सात्यकिं सत्यकर्माणं राजन्विव्यधतुः शरैः ॥	013c  
तौ सात्यकिर्महाराज प्रहसन्सर्वतोदिशः ।	014a  
छादयञ्छरवर्षेण वारयामास भारत ॥	014c  
वार्यमाणौ ततस्तौ हि शैनेयशरवृष्टिभिः ।	015a  
शैनेयस्य रथं तूर्णं छादयामासतुः शरैः ॥	015c  
तयोस्तु धनुषी चित्रे छित्त्वा शौरिर्महायशाः ।	016a  
अथ तौ सायकैस्तीक्ष्णैर्वारयामास सात्यकिः ॥	016c  
अथान्ये धनुषी चित्रे प्रगृह्य च महाशरान् ।	017a  
सात्यकिं छादयन्तौ तौ चेरतुर्लघु सुष्ठु च ॥	017c  
ताभ्यां मुक्ता महाबाणाः कङ्कबर्हिणवाससः ।	018a  
द्योतयन्तो दिशः सर्वाः सम्पेतुः स्वर्णभूषणाः ॥	018c  
बाणान्धकारमभवत्तयो राजन्महामृधे ।	019a  
अन्योन्यस्य धनुश्चैव चिच्छिदुस्ते महारथाः ॥	019c  
ततः क्रुद्धो महाराज सात्वतो युद्धदुर्मदः ।	020a  
धनुरन्यत्समादाय सज्यं कृत्वा च संयुगे ॥	020c  
क्षुरप्रेण सुतीक्ष्णेन ह्यनुविन्दशिरोऽहरत् ।	021a  
अपतत्तच्छिरो राजन्कुण्डलोपचितं महत् ॥	021c  
शम्बरस्य शिरो यद्वन्निहतस्य महारणे ।	022a  
शोचयन्केकयान्सर्वाञ्जगामाशु वसुन्धराम् ॥	022c  
तं दृष्ट्वा निहतं शूरं भ्राता तस्य महारथः ।	023a  
सज्यमन्यद्धनुः कृत्वा शैनेयं पर्यवारयत् ॥	023c  
स षष्ट्या सात्यकिं विद्व्वा स्वर्णपुङ्खैः शिलाशितैः ।	024a  
ननाद बलवन्नादं तिष्ठतिष्ठेति चाब्रवीत् ॥	024c  
सात्यकिं च ततस्तूर्णं केकयानां महारथः ।	025a  
शरैरनेकसाहस्रैर्बाह्वोरुरसि चार्पयत् ॥	025c  
स शरैः क्षतसर्वाङ्गः सात्यकिः सत्यविक्रमः ।	026a  
रराज समरे राजन्सपुष्प इव किंशुकः ॥	026c  
सात्यकिः समरे विद्धः कैकेयेन महात्मना ।	027a  
कैकेयं पञ्चविंशत्या विव्याध प्रहसन्निव ॥	027c  
तावन्योन्यस्य समरे सञ्छिद्य धनुषी शुभे ।	028a  
हत्वा च सारथी तूर्णं हयांश्च रथिनां वरौ ॥	028c  
विरथावसियुद्धाय समाजग्मतुराहवे ।	029a  
शतचन्द्रचिते गृह्य चर्मणी सुभुजौ तथा ॥	029c  
विरोचेतां महारङ्गे निस्त्रिंशवरधारिणौ ।	030a  
यथा देवासुरे युद्धे जम्भशक्रौ महाबलौ ॥	030c  
मण्डलानि ततस्तौ तु विचन्तौ महारणे ।	031a  
अन्योन्यमभितस्तूर्णं समाजग्मतुराहवे ॥	031c  
अन्योन्यस्य वधे चैव चक्रतुर्यत्नमुत्तमम् ।	032a  
कैकेयस्य द्विधा चर्म ततश्चिच्छेद सात्वतः ॥	032c  
सात्यकेस्तु तथैवासौ चर्म चिच्छेद पार्थिवः ।	033a  
चर्म च्छित्त्वा तु कैकेयस्तारागणशतैर्वृतम् ।	033c  
चचार मण्डलान्येव गतप्रत्यागतानि च ॥	033e  
तं चरन्तं महारङ्गे निस्त्रिंशवरधारिणम् ।	034a  
अपहस्तेन चिच्छेद शैनेयस्त्वरयाऽन्वितः ॥	034c  
सवर्मा केकयो राजन्द्विधा च्छिन्नो महारणे ।	035a  
निपपात महेष्वासो वज्राहत इवाचलः ॥	035c  
तं निहत्य रणे शूरः शैनेयो रथसत्तमः ।	036a  
युधामन्युरथं तूर्णमारुरोह परन्तपः ॥	036c  
ततोऽन्यं रथमास्थाय विधिवत्कल्पितं पुनः ।	037a  
केकयानां महत्सैन्यं व्यधमत्सात्यकिः शरैः ॥	037c  
सा वध्यमाना समरे केकयानां महाचमूः ।	038a  
तमुत्सृज्य रणे शत्रुं प्रदुद्राव दिशो दश ॥ ॥	038c  

इति श्रीमन्महाभारते कर्णपर्वणि षोडशदिवसयुद्धे दशमोऽध्यायः ॥ 10 ॥

8-10-6 द्रौणिमभ्यद्रवत् ॥ 8-10-9 कृपेण युयुधे इति शेषः ॥ 8-10-10 माद्रीपुत्रः सुतं तवेत्यस्य व्याख्या दुःशासनमिति ॥ 8-10-17 लघु शीघ्रम् । सुष्टु शोभनम् ॥ 8-10-21उपचितमलङ्कृतम् ॥ 8-10-34 अपहस्तेन तिर्यग्घस्तेन ॥
