अध्यायः 057

सङ्कुलयुद्धम् ॥ 1 ॥

धृतराष्ट्र उवाच ।	001  
पाण्ड्ये हते किमकरोदर्जुनो जयतांवरः ।	001a  
एकवीरेण कर्णेन द्राविते च युधिष्ठिरे ॥	001c  
समाप्तविद्यो बलवान्युक्तो वीरश्च पाण्डवः ।	002a  
सर्वभूतेष्वनुज्ञातः शङ्करेण महात्मना ॥	002c  
तस्मान्महद्भयं तीव्रममित्रघ्नाद्धनञ्जयात् ।	003a  
स यत्तत्राकरोत्पार्थस्तन्ममाचक्ष्व सञ्जय ॥	003c  
सञ्जय उवाच ।	004  
हते पाण्ड्येऽर्जुनं कृष्णस्त्वरन्नाह वचो हितम् ।	004a  
हतं पश्य स्वराजानमपयातांश्च पाण्डवान् ॥	004c  
कर्णं पश्य महारङ्गे ज्वलन्तमिव पावकम् ।	005a  
असौ भीमो महेष्वासः प्रतिवृत्तो रणं प्रति ॥	005c  
त इमे नानुवर्तन्ते धृष्टद्युम्नपुरोगमाः ।	006a  
पाञ्चालाः सृञ्जयाश्चैव पाण्डवानां चमूमुखम् ॥	006c  
\'निवृत्तैश्च पुनः पार्थैर्भग्नं शत्रुबलं महत्\' ।	007a  
कौरवान्द्रवतो ह्येष कर्णो वारयते भृशम् ॥	007c  
अन्तकप्रतिमो वेगे शक्रतुल्यपराक्रमः ।	008a  
असौ गच्छति कौन्तेय द्रौणिः शस्त्रभृतां वरः ॥	008c  
तमेष प्रद्रुतः सङ्ख्ये धृष्टद्युम्नो महारथः ।	009a  
अश्वत्थाम्ना हताः सङ्ख्ये सर्वे कौन्तेय सृञ्जयाः ॥	009c  
रथाश्वनरनागानां कृतं च कदनं महत् ।	010a  
इत्येतत्सर्वमाचष्ट वासुदेवः किरीटिने ॥	010c  
एतच्छ्रुत्वा च दृष्ट्वा च भ्रातृणां व्यसनं महत् ।	011a  
वाहयाश्वान्हृषीकेश क्षिप्रमित्याह पाण्डवः ॥	011c  
ततः प्रायाद्धृषीकेशो रथेनाप्रतिमो युधि ।	012a  
\'ततो रेणुः समभवत्पुनस्तत्र महारणे ॥	012c  
ततो राजन्महानासीत्सङ्ग्रामो रोमहर्षणः ।	013a  
सिंहनादरवाश्चात्र प्रादुरासन्समागमे ।	013c  
उभयोः सेनयो राजन्मृत्युं कृत्वा निवर्तनम् ॥	013e  
ततः हुनः समाजग्मुरभीताः कुरुसृञ्जयाः ।	014a  
युधिष्ठिरमुखाः पार्था वैकर्तनमुखा वयम् ॥	014c  
ततः प्रववृते युद्धं घोररूपं विशाम्पते ।	015a  
कर्णस्य पाण्डवानां च यमराष्ट्रविवर्धनम् ॥	015c  
तस्मिन्प्रवृत्ते सङ्ग्रामे तुमुले रोमहर्षणे ।	016a  
संशप्तकेषु वीरेषु किञ्चिच्छेषेषु भारत ॥	016c  
धृष्टद्युम्नो महाराज सहितः सर्वराजभिः ।	017a  
कर्णमेवाभिदुद्राव पाण्डवाश्च महारथाः ॥	017c  
आगच्छमानांस्तान्दृष्ट्वा सङ्ग्रमे विजयैषिणः ।	018a  
दधारैको रणे कार्णो जलौघानिव पर्वतः ॥	018c  
समासाद्य तु ते कर्णं व्यशीर्यन्त महारथाः ।	019a  
यथाऽचलं समासाद्य वार्योघाः सर्वतोदिशम् ॥	019c  
तयोरासीन्महाराज सङ्ग्रामो घोरदर्शनः ।	020a  
प्रवृद्धयोर्महारङ्गे बलिनोर्विजिगीषतोः ॥	020c  
धृष्टद्युम्नस्तु राधेयं शरेणानतपर्वणा ।	021a  
छादयामास सङ्क्रुद्धस्तिष्ठतिष्ठेति चाब्रवीत् ॥	021c  
विजयं तु धनुः श्रेष्ठं विधृन्वानो महारथः ।	022a  
पार्षतस्य धनुश्छित्त्वा शरांश्चाशीविषोपमान् ॥	022c  
ववर्ष शरवर्षाणि तोयवर्षानिवाम्बुदः ।	023a  
छादयामास सङ्क्रुद्धः पार्षतं नवभिः शरैः ॥	023c  
ते हेमविकृतं वर्म भित्त्वा तस्य महात्मनः ।	024a  
शोणिताक्ता व्यराजन्त शक्रगोपा इवानघ ॥	024c  
तदपास्य धनुश्छिन्नं धृष्टद्युम्नः प्रतापवान् ।	025a  
ततोऽन्यद्धनुरादाय सारवद्भारसाधनम् ।	025c  
कर्णं विव्याध सप्तत्या शरैः सन्नतपर्वभिः ॥	025e  
तथैव राजन्कर्णोऽपि पार्षतं शत्रुतापनम् ।	026a  
द्रोणशत्रुं महेष्वासो विव्याध निशितैः शरैः ॥	026c  
पुनरन्यं महाराज शरं कनकभूषणम् ।	027a  
प्रेषयामास समरे मृत्युदण्डमिवापरम् ॥	027c  
तमापतन्तं सहसा घोररूपं विशाम्पते ।	028a  
चिच्छेद शतधा राजन्पार्षतः कृतहस्तवत् ॥	028c  
दृष्टवान्पतितं भूमौ शरं कर्णो विशाम्पते ॥	029ac  
पार्षतः शरवर्षेण समन्तात्पर्यवारयत् ।	030a  
विव्याध चैनं त्वरितो नाराचैः सप्तभिस्तदा ॥	030c  
तं प्रत्यविध्यद्दशभिः शरैर्हेमविभूषितैः ।	031a  
तयोर्युद्धं समभवद्दृष्टिश्रोत्रमनोहरम् ॥	031c  
आसीद्धोरं च चित्रं च प्रेक्षणीयं च सर्वशः ॥	032ac  
सर्वेषां तत्र भूतानां रोमहर्षो व्यजायत ।	033a  
दृष्ट्वा तत्समरे कर्म कर्णपार्षतयोर्नृप ॥	033c  
एतस्मिन्नन्तरे द्रौणिरभ्ययात्तं महारथम् ।	034a  
पार्षतं शत्रुदमनं शत्रुवीर्यासुनाशनम् ॥	034c  
स दृष्ट्वा समरे यान्तमभीतं च महारथम् ।	035a  
अभ्यभाषत सङ्क्रुद्धः पार्षतं शत्रुतापनम् ॥	035c  
रथं रथेन सम्पीड्य पार्षतस्य तु ब्राह्मणः ॥	036a  
तिष्ठतिष्ठेति ब्रह्मघ्न न मे जीवन्विमोक्ष्यसे ।	036c  
इत्युक्त्वा सुभृशं वीरः शीघ्रकृन्निशितैः शरैः ।	037a  
छादयामास समरे यतमानो महारथः ॥	037c  
यत्नतः परया शक्त्या धृष्टद्युम्नं महारथम् ।	038a  
योधयामास समरे क्रुद्धरूपो विशाम्पते ॥	038c  
तयोस्तु सन्निपाते हि घोररूपो विशाम्पते ॥	039ac  
यथा हि समरे द्रौणिः पार्षतं दृश्य मारिष ।	040a  
नातिहृष्टमना ह्यासीन्मन्वानो मृत्युमात्मनः ॥	040c  
स ज्ञात्वा पितुरत्यन्तवैरिणं तु महाहवे ।	041a  
आत्मानं समरे ज्ञात्वाऽशस्त्रवध्यं महाबलः ।	041c  
जवेनाभिययौ द्रौणिं कालः कालक्षये यथा ॥	041e  
द्रौणिस्तु दृष्ट्वा राजेन्द्र धृष्टद्युम्नमवस्थितम् ।	042a  
क्रोधेन निःश्वसन्वीरः पार्षदं समभिद्रवत् ॥	042c  
तावन्योन्यं तु दृष्ट्वैव संरम्भं जग्मतुः परम् ।	043a  
प्रगृह्य महती चापे शरासनसमन्विते ॥	043c  
अथाब्रवीन्महाराज द्रोणपुत्रः प्रतापवान् ।	044a  
धृष्टद्युम्नं समीपस्थं त्वरमाणो विशाम्पते ॥	044c  
पाञ्चालापशदाद्य त्वां प्रेषयामि यमक्षयम् ।	045a  
पापं हि यत्त्वया कर्म कृतं तातं घ्नता रणे ॥	045c  
अद्य त्वं प्राप्स्यसे तद्वै यथा ह्यकुशलस्तथा ।	046a  
अरक्ष्यमाणः पार्थेन यदि तिष्ठसि संयुगे ।	046c  
नापक्रामसि वा मोहात्सत्यमेतद्ब्रवीमि ते ॥ ॥	046e  

इति श्रीमन्महाभारते कर्णपर्वणि सप्तदशदिवसयुद्धे सप्तपञ्चाशोऽध्यायः ॥ 57 ॥

8-57-2 अनुज्ञातः त्वं अजय्यो भविष्यसीत्यनुगृहीतः ॥
