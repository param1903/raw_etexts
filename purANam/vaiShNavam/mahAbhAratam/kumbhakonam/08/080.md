अध्यायः 080

भीमसेनविशोकयोः संवादः ॥ 1 ॥

सञ्जय उवाच ।	001  
अथ त्विदानीं तुमुले विमर्दे द्विषद्भिरेको बहुभिः समावृतः ।	001a  
महारणे सारथिमित्युवाच भीमश्चमूं वाहय धार्तराष्ट्रीम् ।	001c  
त्वं सारथे याहि जवेन वाहैर्नयाम्येतान्धार्तराष्ट्रान्यमाय ॥	001e  
सञ्चोदितो भीमसेनेन चैवं स सारथिः पुत्रबलं त्वदीयम् ।	002a  
प्रायात्ततः सत्वरमुग्रवेगो यतो भीमस्तद्बलं गन्तुमैच्छत् ॥	002c  
ततोऽपरे नागरथाश्वपत्तिभिः प्रत्युद्ययुस्तं कुरवः समन्तात् ।	003a  
भीमस्य वाहाग्र्यमुदारवेगं समन्ततो बाणगणैर्निजघ्नुः ॥	003c  
ततः शरानापततो महात्मा चिच्छेद बाणैस्तपीनयपुङ्खैः ।	004a  
ते वै निपेतुस्तपनीयपुङ्खा द्विधा त्रिधा भीमशरैर्निकृत्ताः ॥	004c  
ततो राजन्नागरथाश्वयूनां भीमाहतानां वरराजमध्ये ।	005a  
घोरो निनादः सुमहानभूत्तदा वज्राहतानामिव पर्वतानाम् ॥	005c  
ते वध्यमानाश्च नरेन्द्रमुख्या निर्भिद्यन्तो भीमशरप्रवेकैः ।	006a  
भीमं समन्तात्समरेऽभ्यरोहन्वृक्षं शकुन्ता इव पुष्पहेतोः ॥	006c  
ततोऽभियाते तव सैन्ये स भीमः प्रादुश्चक्रे वेगमनन्तवेगः ।	007a  
यथाऽन्तकाले क्षपयन्दिधक्षुर्भूतान्तकृत्काल इवात्तदण्डः ॥	007c  
तस्यातिवेगस्य रणेऽतिवेगं नाशक्नुवन्धारयितुं त्वदीयाः ।	008a  
व्यात्ताननस्यापततो यथैव कालस्य काले हरतः प्रजा वै ॥	008c  
ततो बलं भारत भारतानां प्रदह्यमानं समरे महात्मना ।	009a  
भीतं दिशोऽकीर्यत भीमनुन्नं महानिलेनाभ्रगणा यथैव ॥	009c  
ततो धीमान्सारथिमब्रवीद्बली स भीमसेनः पुनरेव हृष्टः ॥	010ac  
सूताभिजानीहि परान्स्वकान्वा रथान्ध्वजांश्चापततः समेतान् ।	011a  
युध्यन्ह्यहं नाभिजानामि किञ्चिन्मा सैन्यं स्वं छादयिष्ये प्रमत्तः ॥	011c  
अरीन्विशोकान्हि निरीक्ष्य सर्वतो महांश्च मन्युः पुनरेति मां भृशम् ।	012a  
राजातुरो नागमद्यत्किरीटी बहूनि दुःखान्यभिचिन्तयामि ॥	012c  
एतद्दुःखं धारये धर्मराजो यन्मां हित्वा यातवाञ्शत्रुमध्ये ।	013a  
नैनं जीवं नाभिजानाम्यजीवं बीभत्सुं वा तन्ममाद्यातिदुःखम् ॥	013c  
सोऽहं द्विषत्सैन्यमुदग्रकल्पं विनाशयिष्ये परमप्रतीतः ।	014a  
एतन्निहत्याजिमध्ये समेतं प्रीतो भविष्यामि सह त्वयाद्य ॥	014c  
सर्वांस्तूणान्सायकानामवेक्ष्य किं शिष्टं स्यात्सायकानां रथे मे ।	015a  
का वा जातिः किं प्रमाणं च तेषां ज्ञात्वा व्यक्तं तत्समाचक्ष्व सूत ।	015c  
\'कति वा सहस्राणि कति वा शतानि ह्याचक्ष्व मे सारथे क्षिप्रमेव ॥	015e  
विशोक उवाच ।	016  
सर्वं विदित्वैवमहं वदामि तवार्थसिद्धिप्रदमद्य वीर ।	016a  
कैकेयकाम्भोजसुराष्ट्रबाह्लिका म्लेच्छाश्च सुह्माः परतङ्कणाश्च ।	016c  
मद्राश्च वङ्गा मगधाः कुणिन्दा आनर्तकावर्तकाः पार्वतीयाः ।	017a  
सर्वे गृहीतप्रवरायुधास्त्वां संवेष्ट्य संवेष्ट्य ततो विनेदुः ॥	017c  
रथे तवास्मिन्निशिताः सुपीतास्ततो भल्ला द्वादश वै सहस्राः\' ।	018a  
षण्मार्गणानामयुतानि वीर क्षुराश्च भल्लाश्च तथायुताख्याः ॥	018c  
नाराचानां द्वे सहस्रे च वीर त्रीण्येव च प्रदराणां स्म पार्थ ।	019a  
अस्त्यायुधं पाण्डवेयावशिष्टं न यद्वहेच्छकटं षङ्गवीयम् ॥	019c  
एतद्विद्वन्मुञ्च सहस्रशोऽपि गदासिबाहुद्रविणं च तेऽस्ति ।	020a  
प्रासाश्च मुद्गराः शक्तयस्तोमराश्च माभैषीस्त्वं सङ्क्षयादायुधानाम् ॥	020c  
भीमसेन उवाच ।	021  
\'अद्यैव नूनं कथयन्तु सिद्धां मम प्रतिज्ञां सर्वलोके विशोक ।	021a  
न मोक्ष्यते समरे भीमसेन एकः शत्रून्समरे वाप्यजैषीत् ।	021c  
आशंसितानामिदमेकमस्तु तन्मे देवाः सकलं साधयन्तु ॥\'	021e  
सूताद्य मद्बाहुयुतैः समस्तान्समाहनद्भिः पार्थिवानाशुवेगैः ।	022a  
च्छन्नं बाणैराहवं घोररूपं नष्टादित्यं मृत्युलोकेन तुल्यम् ॥	022c  
अद्यैतद्वै विदितं पार्थिवानां भविष्यति ह्याकुमारं च सूत ।	023a  
निमग्नो वा समरे भीमसेन एकः कुरून्वा समरे व्यजैषीत् ॥	023c  
सर्वे सङ्ख्ये कुरवो निष्पतन्तु मां वा लोकाः कीर्तयन्त्वाकुमारम् ।	024a  
सर्वानेकस्तानहं पातयिष्ये ते वा सर्वे भीमसेनं तुदन्तु ॥	024c  
आशास्तारः कर्म चाप्युत्तमं ये तन्मे देवाः सफलं साधयन्तु ।	025a  
आयातीह केशवसारथी रथी शक्रस्तूर्णं यज्ञ इवोपहूतः ॥	025c  
ईक्षस्वैतां भारतीं दीर्यमाणामेते कस्माद्विद्रवन्ते नरेन्द्राः ।	026a  
व्यक्तं धीमान्सव्यसाची नराग्र्यः सैन्यं ह्येतच्छादयत्याशु बाणैः ॥	026c  
पश्य ध्वजांश्च द्रवतो विशोक नागान्हयान्पत्तिसङ्घांश्च सङ्ख्ये ।	027a  
रथान्विकीर्णाञ्शरशक्तिताडितान्पश्यस्वैतान्रथिनश्चैव सूत ॥	027c  
आपूर्यते कौरवी चाप्यभीक्ष्णं सेना ह्यसौ सुभृशं हन्यमाना ।	028a  
धनञ्जयस्याशनितुल्यवेगैर्ग्रस्ता शरैः काञ्चनबर्हजालैः ॥	028c  
एते द्रवन्ति स्म रथाश्वनागाः पदातिसङ्घानतिमर्दयन्तः ।	029a  
सम्मुह्यमानाः कौरवाः सर्व एव द्रवन्ति नागा इव दाहभीताः ॥	029c  
हाहाकृताश्चैव रणे विशोक मुञ्चन्ति नादान्विपुलान्गजेन्द्राः ॥	030ac  
विशोक उवाच ।	031  
किं भीम नैनं त्वमिहाशृणोषि विस्फारितं गाण्डिवस्यातिघोरम् ।	031a  
क्रुद्धेन पार्थेन विकृष्यतोऽद्य कच्चिन्नेमौ तव कर्णौ विनष्टौ ॥	031c  
सर्वे कामाः पाण्डव ते समृद्धाः कपिर्ह्यसौ दृश्यते हस्तिसैन्ये ।	032a  
नीलाद्धनाद्विद्युतमुच्चरन्तीं तथा पश्य विस्फुरन्तीं धनुर्ज्याम् ॥	032c  
कपिर्ह्यसौ वीक्षते सर्वतो वै ध्वजाग्रमारुह्य धनञ्जयस्य ।	033a  
वित्रासयन्रिपुसङ्घान्विमर्दे बिभेम्यस्मादात्मनैवाभिवीक्ष्य ॥	033c  
विभ्राजते चातिमात्रं किरीटं विचित्रमेतच्च धनञ्जयस्य ।	034a  
दिवाकराभो मणिरेष दिव्यो विभ्राजते चैव किरीटसंस्थः ॥	034c  
पार्श्वे भीमं पाण्डुराभ्रप्रकाशं पश्यस्व शङ्खं देवदत्तं सुघोषम् ।	035a  
अभीषुहस्तस्य जनार्दनस्य विगाहमानस्य चमूं परेषाम् ॥	035c  
रविप्रभं वज्रनाभं क्षुरान्तं पार्श्वे स्थितं पश्य जनार्दनस्य ।	036a  
चक्रं यशोवर्धनं केशवस्य सदार्चितं यदुभिः पश्य वीर ॥	036c  
महाद्विपानां सरलद्रुमोपमाः करा निकृत्ताः प्रपतन्त्यमी क्षुरैः ।	037a  
किरीटिना तेन पुनः ससादिनः शरैर्निकृत्ताः कुलिशैरिवाद्रयः ॥	037c  
तथैव कृष्णस्य च पाञ्चजन्यं महार्हमेतं द्विजराजवर्णम् ।	038a  
कौन्तेय पश्योरसि कौस्तुभं च जाज्वल्यमानं विजयां स्रजं च ॥	038c  
ध्रवं रथाग्र्यः समुपैति पार्थो विद्रावयन्सैन्यमिदं परेषाम् ।	039a  
सिताभ्रवर्णैरसितप्रयुक्तैर्हयैर्महार्है रथिनां वरिष्ठः ॥	039c  
रथान्हयान्पत्तिगणांश्च सायकैर्विदारितान्पश्य पतन्त्यमी यथा ।	040a  
तवानुजेनामरराजतेजसा महावनानीव सुपर्णवायुना ॥	040c  
चतुः शतान्पश्य रथानिमान्हतान्सवाजिसूतान्समरे किरीटिना ।	041a  
महेषुभिः सप्तशतानि दन्तिनां पदातिसादींश्च रथाननेकशः ॥	041c  
अयं समभ्येति तवान्तिकं बली निघ्नन्कुरूंश्चित्र इव ग्रहोऽर्जुनः ।	042a  
समृद्धकामोऽसि हतास्तवाहिता बलं तवायुश्च चिराय वर्धताम् ॥	042c  
भीमसेन उवाच ।	043  
ददानि ते ग्रामवरांश्चतुर्दश प्रियाख्याने सारथे सुप्रसन्नः ।	043a  
दासीशतं चापि रथांश्च विंशतिं यदर्जुनं वेदयसे विशोक ॥ ॥	043c  

इति श्रीमन्महाभारते कर्णपर्वणि सप्तदशदिवसयुद्धे अशीतितमोऽध्यायः ॥ 80 ॥

8-80-19 प्रदरा बाणविशेषाः ॥
