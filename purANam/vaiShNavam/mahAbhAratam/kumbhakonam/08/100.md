अध्यायः 100

कर्णवधानन्तरं कृष्णार्जुनयोर्युधिष्ठिरसमीपगमनम् ॥ 1 ॥

सञ्जय उवाच ।	001  
शरसङ्कृत्तवर्माणं रुधिरोक्षितवक्षसम् ।	001a  
गतासुमपि राधेयं नैव लक्ष्मीर्विमुञ्चति ॥	001c  
तप्तजाम्बूनदनिभं बालार्कसदृशद्युतिम् ।	002a  
जीवन्तमिव तं शूरं सर्वभूतानि मेनिरे ॥	002c  
हतस्यापि महाराज सूतपुत्रस्य संयुगे ।	003a  
वित्रेसुः सर्वतो योधाः सिंहस्येवेतरे मृगाः ॥	003c  
हतोऽपि पुरुषव्याघ्रो व्याहरन्निव लक्ष्यते ।	004a  
नाभवद्विकृतिः काचिन्मृतस्यापि महात्मनः ॥	004c  
चारुवेषधरं राजंश्चारुमौलिशिरोधरम् ।	005a  
तन्मुखं सूतपुत्रस्य पूर्णचन्द्रसमद्युति ॥	005c  
कनकोत्तमसह्काशो ज्वलन्निव विभावसुः ।	006a  
स शान्तः पुरुषव्याघ्रः पार्थसायकवारिणा ॥	006c  
यथाऽग्निर्ज्वलनो दीप्तो जलमासाद्य शाम्यति ।	007a  
कर्णाग्निः समरे तद्वत्पार्थमेघेन शामितः ॥	007c  
आहृत्य स यशो दीप्तं सुयुद्धेनात्मनो भुवि ।	008a  
सपुत्रः समरे कर्णः प्रशान्तः पार्थतेजसा ॥	008c  
प्रताप्य पाण्डवान्सर्वान्पाञ्चालानस्त्रतेजसा ।	009a  
नानाभरणवान्रजंस्तप्तजाम्बूनदप्रभः ॥	009c  
वर्षित्वा शरवर्षाणि प्रताप्य रिपुवाहिनीम् ।	010a  
श्रीमानिव सहस्रांशुर्ज्वलन्सर्वान्प्रताप्य च ।	010c  
हतो वैकर्तनः कर्णः पादपोऽङ्कुरवानिव ॥	010e  
ददानीत्येव यः प्रादान्न नास्तीत्यर्थितोऽवदत् ।	011a  
सद्भ्यः सदा सत्पुरुषः स हतो द्वैरथे वृषा ॥	011c  
यस्य ब्राह्मणसात्सर्वं वित्तमासीन्महात्मनः ।	012a  
नादेयं ब्राह्मणेष्वासीद्यस्य स्वमपि जीवितम् ॥	012c  
स दातॄणां प्रियो राजन्दाता चैव मनोरथान् ।	013a  
स पार्थास्त्रविनिर्दग्धो गतः परमिकां गतिम् ॥	013c  
यमाश्रित्याकरोद्वैरं सुतस्ते स गतो दिवम् ।	014a  
आदाय तव पुत्राणां जयाशां शर्म वर्म च ॥	014c  
हते च कर्णे सरितो न सस्रुर्जगाम चास्तं कलुषो दिवाकरः ।	015a  
श्वेतो ग्रहश्च ज्वलितार्कवर्णो यमस्य पुत्रोऽभ्युदितः स तिर्यक् ॥	015c  
नभश्चचालाथ ननाद चोर्वी ववुश्च वाताः परुषाश्च घोराः ।	016a  
दिशो बभूवुर्ज्वलिताः सधूमा महार्णवाः सस्वनुश्चुक्षुभुश्च ॥	016c  
सकाननाश्चाद्रिवराश्चकम्पिरे प्रविव्यथुर्भूतगणाश्च मारिष ।	017a  
बृहस्पतिः सम्परिवार्य रोहिणीं बभूव चन्द्रार्कसमो विशाम्पते ॥	017c  
हते कर्णे न दिशो विप्रचाराः सचन्द्रार्का द्यौर्विचचाल भूमिः ।	018a  
पपात चोल्का ज्वलनप्रभा च निशाचरा हृष्टतरा बभूवुः ॥	018c  
शशिप्रकाशाननमर्जुनो यदा जहार कर्णस्य शिरः शरेण ।	019a  
ततोऽन्तरिक्षे सहसैव शब्दो बभूव हाहेति सुरैर्विमुक्तः ॥	019c  
सदेवगन्धर्वमनुष्यपूजितं निहत्य कर्णं रिपुमाहवेऽर्जुनः ।	020a  
रराज राजन्परमेण तेजसा यथा पुरा वृत्रवधे शतक्रतुः ॥	020c  
पताकिना भीमनिनादकेतुना रथेन शङ्खस्फटिकावभासिना ।	021a  
महेन्द्रवाहप्रतिमेन तावुभौ महेन्द्रवीर्यप्रतिमानपौरुषौ ॥	021c  
सुवर्णमुक्तामणिवज्रविद्रुमैरलङ्कृतेनाप्रतिमेन रंहसा ।	022a  
नरोत्तमौ यादवपाण्डुनन्दनौ दिवाकरौ दीप्तहुताशनाविव ।	022c  
रणाजिरे वीतभयौ विरेजतुःसमानयोगाविव विष्णुवासवैः ॥	022e  
ततो धनुर्ज्यातलनेमिनिस्वनैः प्रसह्य कृत्वा च रिपून्गतप्रभान् ।	023a  
स साधयित्वा च रिपूञ्शरौघैः कपिध्वजः पक्षिवरध्वजश्च ।	023c  
प्रदध्मतुः शङ्खवरौ सुघोषौ मनांस्यरीणामुपतापयन्तौ ॥	023e  
सुवर्णजालावततौ महास्वनौ हिमावदातौ परिगृह्य पाणिभिः ।	024a  
चुचुम्बतुः शङ्खवरौ नृणां वरौ विघोषयन्तौ विजयं जगत्त्रये ॥	024c  
पाञ्चजन्यस्य निर्घोषो देवदत्तस्य चोभयोः ।	025a  
पृथिवीमन्तरिक्षं च दिशश्च समपूरयत् ॥	025c  
वित्रस्ताश्चाभवन्सर्वे कुरवो राजसत्तम ।	026a  
शूरयोः शङ्खशब्देन माधवस्यार्जुनस्य च ॥	026c  
तौ शङ्खशब्देन निनादयन्तौ वनानि शैलान्सरितो गुहाश्च ।	027a  
वित्रासयन्तौ तव पुत्रसेनां युधिष्ठिरं नन्दयितुं प्रयातौ ॥	027c  
ततः प्रजग्मुः कुरवो जवेन श्रुत्वैव शङ्खस्वनमीर्यमाणम् ।	028a  
विहाय मद्राधिपतिं पतिं च दुर्योधनं भारत भारतानाम् ॥	028c  
ततो रथेनाम्बुदबृन्दनादिना शरद्यहर्मध्यदिवाकरत्विषा ।	029a  
धनञ्जयस्याधिरथेश्च विस्मिताः प्रशंसमानाः प्रययुस्तदाऽर्जुनम् ॥	029c  
महाहवे तं बहुशोभमानं धनञ्जयं योधगणैः समेताः ।	030a  
तावन्वमोदंश्च जनाः प्रकामं प्रभाकरावभ्युदितौ यथैव ॥ ॥	030c  

इति श्रीमन्महाभारते कर्णपर्वणि शततमोऽध्यायः ॥ 100 ॥

8-100-13 सदा स्त्रीणां प्रिय इति झ.पाठः ॥
