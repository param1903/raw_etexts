अध्यायः 009

सङ्कुलयुद्धम् ॥ 1 ॥ भीमेन क्षेमधूर्तिवधः ॥ 2 ॥

सञ्जय उवाच ।	001  
ते सेनेऽन्योन्यमासाद्य प्रहृष्टाश्वनरद्विपे ।	001a  
बृहत्यौ सम्प्रजह्राते देवासुरचमूसमे ॥	001c  
ततो नानारथाश्वेभाः पत्तयश्चोग्रविक्रमाः ।	002a  
सम्प्रहारान्भृशं चक्रुर्देहपाप्मविनाशनान् ॥	002c  
पूर्णचन्द्रार्कपद्मानां कान्तित्विड्गन्धतः समैः ।	003a  
उत्तमाङ्गैर्नृसिंहानां नृसिंहास्तस्तरुर्महीम् ॥	003c  
अर्धचन्द्रैस्तथा भल्लैः क्षुरप्रैरसिपट्टसैः ।	004a  
परश्वथैश्चापहृतान्युत्तमाङ्गानि युध्यताम् ॥	004c  
व्यायतायतबाहूनां व्यायतायतबाहुभिः ।	005a  
बाहवः पातिता रेजुर्धरण्यां सायुधाङ्गदैः ॥	005c  
तैः स्फुरद्भिर्मही भाति रक्ताङ्गुलितलैस्तथा ।	006a  
गरुडप्रहितैरुग्रैः पञ्चास्यैरुरगैरिव ॥	006c  
द्विरदस्यन्दनाश्वेभ्यः पेतुर्वीरा द्विषद्धताः ।	007a  
विमानेभ्यो यथा क्षीणे पुण्ये स्वर्गसदस्तथा ॥	007c  
गदाभिरन्ये गुर्वीभिः परिघैर्मुसलैरपि ।	008a  
पोथिताः शतशः पेतुर्वीरा वीरतरै रणे ॥	008c  
रथा रथैर्विमथिता मत्ता मत्तैर्द्विपा द्विपैः ।	009a  
सादिनः सादिभिश्चैव तस्मिन्परमसङ्कुले ॥	009c  
रथैर्नरा रथा नागैरश्वारोहाश्च पत्तिभिः ।	010a  
अश्वारोहैः पदाताश्च निहता युधि शेरते ॥	010c  
रथाश्वपत्तयो नागै रथाश्वेभाश्च पत्तिभिः ।	011a  
रथपत्तिद्विपाश्चाश्चै रथैश्चापि नरद्विपाः ॥	011c  
रथाश्वेभनराणां तु नराश्वेभरथैः कृतम् ।	012a  
पाणिपादैश्च शस्त्रैश्च रथैश्च कदनं महत् ॥	012c  
तथा तस्मिन्बले शूरैर्वध्यमाने हतेऽपि च ।	013a  
अस्मानभ्याययुः पार्था वृकोदरपुरोगमाः ॥	013c  
धृष्टद्युम्नः शिखण्डी च द्रौपदेयाः प्रभद्रकाः ।	014a  
सात्यकिश्चेकितानश्च द्राविडैः सैनिकैः सह ॥	014c  
वृता व्यूहेन महता पाण्ड्याश्चोलाः सकेरलाः ।	015a  
व्यूढोरस्का दीर्घभुजाः प्रांशवः पृथुलोचनाः ॥	015c  
आपीडिनो रक्तदन्ता मत्तमातङ्गविक्रमाः ।	016a  
नानाविरागवसाना गन्धचूर्णावचूर्णिताः ॥	016c  
बद्धासयः पाशहस्ता वारणप्रतिवारणाः ।	017a  
समानमृत्यवो राजन्नात्यजन्त परस्परम् ॥	017c  
कलापिनश्चापहस्ता दीर्घकेशाः प्रियंवदाः ।	018a  
पत्तयः सायकैर्विद्धा घोररूपपराक्रमाः ॥	018c  
अथापरे पुनः शूराश्चेदिपाञ्चालकेकयाः ।	019a  
कारूशाः कोसलाः काञ्च्या मागधाश्चापि दुद्रुवुः ॥	019c  
तेषां रथाश्वनागाश्च प्रवराश्चोग्रपत्तयः ।	020a  
नानाबाणरवैर्हृष्टा नृत्यन्ति च हसन्ति च ॥	020c  
तस्य सैन्यस्य महतो महामात्रवरैर्वृतः ।	021a  
मध्ये वृकोदरोऽभ्यायात्त्वदीयान्नागधूर्गतः ॥	021c  
स नागप्रवरोऽत्युग्रो विधिवत्कल्पितो बभौ ।	022a  
उदयाग्राद्रिभवनं यथाऽभ्युदितभास्करम् ॥	022c  
तस्यायसं वर्मवरं वररत्नविभूषितम् ।	023a  
ताराव्याप्तस्य नभसः शारदस्य समं त्विषा ॥	023c  
स तोमरव्यग्रकरश्चारुमौलिः स्वलङ्कृतः ।	024a  
शरन्मध्यन्दिनार्काभस्तेजसा प्रादहद्रिपून् ॥	024c  
तं दृष्ट्वा द्विरदं दूरात्क्षेमधूर्तिर्द्विपस्थितः ।	025a  
आह्वयन्नभिदुद्राव प्रहसन्पृतनामुखे ॥	025c  
तयोः समभवद्युद्धं द्विपयोरुग्ररूपयोः ।	026a  
यदृच्छया द्रुतवतोर्महापर्वतयोरिव ॥	026c  
संसक्तनागौ तौ वीरौ तोमरैरितरेतरम् ।	027a  
बलवत्सूर्यरश्म्याभैर्भित्त्वाऽन्योन्यं विनेदतुः ॥	027c  
व्यपसृत्य तु नागाभ्यां मण्डलानि विचेरतुः ।	028a  
प्रगृह्य चोभौ धनुषी जघ्नतुर्वै परस्परम् ॥	028c  
क्ष्वेडितास्फोटितरवैर्बाणशब्दैस्तु सर्वतः ।	029a  
तौ जनं हर्षयन्तौ च सिंहनादं प्रचक्रतुः ॥	029c  
समुद्यतकराभ्यां तौ द्विपाभ्यां कृतिनावुभौ ।	030a  
वातोद्धूतपताकाभ्यां युयुधाते महाबलौ ॥	030c  
तावन्योन्यस्य धनुषी छित्त्वाऽन्योन्यं विनेदतुः ।	031a  
शक्तितोमरवर्षेण प्रावृण्मेघाविवाम्बुभिः ॥	031c  
क्षेमधूर्तिस्तदा भीमं तोमरेण स्तनान्तरे ।	032a  
निर्बिभेदातिवेगेन षड्भिश्चाप्यपरैर्नदन् ॥	032c  
स भीमसेनः शुशुभे तोमरैरङ्गमाश्रितैः ।	033a  
क्रोधदीप्तवपुर्मेघैः सप्तसप्तिरिवांशुमान् ॥	033c  
ततो भास्करवर्णाभमञ्जोगतिमयस्मयम् ।	034a  
ससर्ज तोमरं भीमः प्रत्यमित्राय यत्नवान् ॥	034c  
ततः करूशाधिपतिश्चापमानम्य सायकैः ।	035a  
दशभिस्तोमरं भित्त्वा षष्ट्या विव्याध पाण्डवम् ॥	035c  
अथ कार्मुकमादाय भीमो जलदनिः स्वनम् ।	036a  
रिपोरभ्यर्दयन्नागमुन्नदन्पाण्डवाः शरैः ॥	036c  
स शरौघार्दितो नागो भीमसेनेन संयुगे ।	037a  
गृह्यमाणोऽपि नातिष्ठद्वातोद्धूत इवाम्बुदः ॥	037c  
तमभ्यधावद्द्विरदं भीमो भीमस्य नागराट् ।	038a  
महावातेरितं मेघं वातोद्धूत इवाम्बुदः ॥	038c  
सन्निवार्यात्मनो नागं क्षेमधूर्तिः प्रतापवान् ।	039a  
विव्याधाभिद्रुतं बाणैर्भीमसेनस्य कुञ्जरम् ॥	039c  
ततः साधुविसृष्टेन क्षुरेणानतपर्वणा ।	040a  
छित्त्वा शरासनं शत्रोर्नागं चापि प्रमार्दयत् ॥	040c  
ततः क्रुद्धो रणे भीमं क्षेमधूर्तिः पराभिनत् ।	041a  
जघान चास्य द्विरदं नाराचैः सर्वमर्मसु ॥	041c  
स पपात महानागो भीमसेनस्य भारत ।	042a  
पुरा नागस्य पतनादवप्लुत्य स्थितो महीम् ॥	042c  
भीमसेनोऽपि तन्नागं गदया समपोथयत् ।	043a  
तस्मात्प्रमथितान्नागात्क्षेमधूर्तिरवप्लुतः ॥	043c  
\'उद्धृत्य खड्गं निशितमभ्यधावत्स पाण्डवम्\' ।	044a  
उद्यतायुधमायान्तं गदयाऽहन्वृकोदरः ॥	044c  
स पपात हतः सासिर्व्यसुस्तमभितो द्विपम् ।	045a  
वज्रप्रभग्नमचलं सिंहो वज्रहतो यथा ॥	045c  
तं हतं नृपतिं दृष्ट्वा करूशानां यशस्करम् ।	046a  
प्राद्रावद्व्यथिता सेना त्वदीया भरतर्षभ ॥ ॥	046c  

इति श्रीमन्महाभारते कर्णपर्वणि षोडशदिवसयुद्धे नवमोऽध्यायः ॥ 9 ॥
	
8-9-3 तस्तरुः आस्तीर्णवन्तः ॥ 8-9-5 व्यायताः पुष्टाः आयताः दीर्घाः ॥ 8-9-6 प्रहितैः निरस्तैः । ओहाक् त्यागे ॥ 8-9-16 आपीडिनः भूषावन्तः । नाना पृथक् विविधरागाणि वसनानि येषां ते विरागवसनाः ॥ 8-9-21 नागधूर्गतः गजस्कन्धगतः ॥ 8-9-22 उदयाग्राद्रिभवनं उदयाद्रेरग्रभवनम् । अग्राद्रीत्यग्रशब्दस्य पूर्वनिपात आर्षः । उदयनामा अग्राद्रिः पूर्वपर्वतः स एव भवनमिति वा ॥ 8-9-23 शारदस्य शरदा उपलक्षितस्य ॥ 8-9-24 चारुमौलिः रम्यकिरीटः ॥ 8-9-33 स भीमसेनः मेघैः सप्तसप्तिरिवांशुमान् । यथा मेघान्तर्हितस्य सूर्यस्य मरीचयः रश्मिरूपेण सर्वतः प्रचरन्ति एवं रश्मिस्थानीयास्तोमराः ॥ 8-9-34 अञ्जोगतिं ऋजुगतिम् ॥ 8-9-37 गृह्यमाणः निगृह्यमाणः क्षेमधूर्तिना ॥ 8-9-44 अहन्हतवान् ॥ 8-9-45 हतः गदया शकलीकृतः । अतएव अभितोद्विपं द्विपस्याभितः पपात ॥

