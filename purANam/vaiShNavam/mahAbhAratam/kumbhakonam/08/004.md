अध्यायः 004

सञ्जयेन धृतराष्ट्रम्प्रति हतावशिष्टानां नामकथनम् ॥ 1 ॥

धृतराष्ट्र उवाच । 	001    
मामकस्यास्य सैन्यस्य हृतोत्सेकस्य सञ्जय ।	001a  
अवशेषं न पश्यामि ककुदे मृदिते सति ॥	001c  
तौ हि वीरौ महेष्वासौ मदर्थे कुरुसत्तमौ ।	002a  
भीष्मद्रोणौ हतौ श्रुत्वा कोन्वर्थो जीवितेन मे ॥	002c  
न च मृष्यामि राधेयं हतमाहवशोभिनम् ।	003a  
यस्य बाह्वोर्बलं तुल्यं कुञ्जराणां शतं शतम् ॥	003c  
हतप्रवरसैन्यं मे यथा शंससि सञ्जय ।	004a  
अहतानपि मे शंस येऽत्र जीवन्ति केचन ॥	004c  
एतेषु हि मृतेष्वद्य ये त्वया परिकीर्तिताः ।	005a  
येऽपि जीवन्ति ते सर्वे मृता इति मतिर्मम ॥	005c  
 सञ्जय उवाच ।	006   
यस्मिन्महास्त्राणि समर्पितानि चित्राणि शुभ्राणि चतुर्विधानि ।	006a  
दिव्यानि राजन्विहितानि चैव द्रोणेन वीरे द्विजसत्तमेन ॥	006c  
महारथः कृतिमान्क्षिप्रहस्तो दृढायुधो दृढमुष्टिर्दृढेषुः ।	007a  
स वीर्यवान्द्रोणपुत्रस्तरस्वी व्यवस्थितो योद्वुकामस्त्वदर्थे ॥	007c  
आनर्तवासी हृदिकात्मजोऽसौ महारथः सात्वतानां वरिष्ठः ।	008a  
स्वयं भोजः कृतवर्मा कृतास्त्रो व्यवस्थितो योद्वुकामस्त्वदर्थे ॥	008c  
आर्तायनिः समरे दुष्प्रकम्प्यः सेनाग्रणीः प्रथमस्तावकानाम् ।	009a  
यः स्वस्रीयान्पाण्डवेयान्विसृज्य सत्यां वाचं स्वां चिकीर्षुस्तरस्वी ॥	009c  
तजोवधं सूतपुत्रस्य सङ्ख्ये प्रतिश्रुत्याजातशत्रोः पुरस्तात् ।	010a  
दुराधर्षः शक्रसमानवीर्यः शल्यः स्थितो योद्वुकामस्त्वदर्थे ॥	010c  
शारद्वतो गौतमश्चापि राजन्महाबाहुर्बहुचित्रास्त्रयोधी ।	011a  
धनुश्चित्रं सुमहद्भारसाहं व्यवस्थितो योद्वुकामः प्रगृह्य ॥	011c  
गान्धारराजः ससुतश्च राजन्दुर्द्यूतदेवी कलहप्रियश्च ।	012a  
गान्धारमुख्यैर्यवनैश्च राजन्व्यवस्थितो योद्वुकामस्त्वदर्थे ॥	012c  
महारथः केकयराजपुत्रः सदश्वयुक्तं च पताकिनं च ।	013a  
रथं समारुह्य कुरुप्रवीर व्यवस्थितो योद्वुकामस्त्वदर्थे ॥	013c  
तथा सुतस्ते ज्वलनार्कवर्णं रथं समास्थाय कुरुप्रवीरः ।	014a  
व्यवस्थितः पुरुमित्रो नरेन्द्र व्यभ्रे सूर्यो भ्राजमानो यथा खे ॥	014c  
दुर्योधनो नागकुलस्य मध्ये व्यवस्थितः सिंह इवाबभासे ।	015a  
रथेन जाम्बूनदभूषणेन व्यवस्थितः समरे योत्स्यमानः ॥	015c  
स राजमध्ये पुरुषप्रवीरो रराज जाम्बूनदचित्रवर्मा ।	016a  
पद्मप्रभो वह्निरिवाल्पधूमो मेघान्तरे सूर्य इव प्रकाशः ॥	016c  
तथा सुषेणोऽप्यसिचर्मपाणिस्तवात्मजः सत्यसेनश्च वीरः ।	017a  
व्यवस्थितौ चित्रसेनेन सार्धं हृष्टात्मानौ समरे योद्धकामौ ॥	017c  
ह्रीनिषेवो भारतराजपुत्र उग्रायुधः श्रुतवर्मा जयश्च ।	018a  
शलश्च सत्यव्रतदुःशलौ च व्यवस्थिताः सहसैन्या नराग्र्याः ॥	018c  
कैतव्यानामधिपः शूरमानी रणेरणे शत्रुहा राजपुत्रः ।	019a  
रथी हयी नागपत्तिप्रयायी व्यवस्थितो योद्धुकामस्त्वदर्थे ॥	019c  
वीरः श्रुतायुश्च धृतायुधश्च चित्राङ्गदश्चित्रसेनश्च वीरः ।	020a  
व्यवस्थिता योद्धुकामा नराग्र्याः प्रहारिणो मानिनः सत्यसन्धाः ॥	020c  
कर्णात्मजः सत्यसन्धो महात्मा व्यवस्थितः समरे योद्वुकामः ॥	021ac  
अथापरौ कर्णसुतौ वरास्त्रौ व्यवस्थितौ लघुहस्तौ नरेन्द्र ।	022a  
बले महत्युल्बणसत्ववीर्यौ समास्थितौ योद्धुकामौ त्वदर्थे ॥	022c  
एतैश्च मुख्यैरपरैश्च राजन्योधप्रवीरैरमितप्रभावैः ।	023a  
व्यवस्थितो नागकुलस्य मध्ये यथा महेन्द्रः कुरुराजो जयाय ॥	023c  
 धृतराष्ट्र उवाच ।	024   
आख्याता जीवमाना ये परे सैन्या यथायथम् ।	024a  
इतीदमवगच्छामि व्यक्तमर्थाभिपत्तितः ॥	024c  
 वैशम्पायन उवाच ।	025   
एवं ब्रुवन्नेव तदा धृतराष्ट्रोऽम्बिकासुतः ।	025a  
हतप्रवीरं भूयिष्ठं किञ्चिच्छेषं स्वकं बलम् ।	025c  
श्रुत्वा व्यामोहमागच्छच्छोकव्याकुलितेन्द्रियः ॥	025e   
मुह्यमानोऽब्रवीच्चापि मुहूर्तं तिष्ठ सञ्जय ।	026a  
व्याकुलं मे मनस्तात श्रुत्वा सुमहदप्रियम् ॥	026c  
मनो मुह्यति चाङ्गानि न च शक्नोमि धावितुम् ।	027a  
इत्येवमुक्त्वा वचनं धृतराष्ट्रोऽम्बिकासुतः ।	027c  
भ्रान्तचित्तस्ततः सोऽथ बभूव जगतीपतिः ॥ ॥	027e   

इति श्रीमन्महाभारते कर्णपर्वणि चतुर्थोऽध्यायः ॥ 4001a श् ॥

8-4-1 ककुदे प्रधानपुरुषसमूहे भीष्मद्रोणकर्णरूपे मृदितेनाशिते सति ॥ 8-4-5 मृताः मृतप्रायाः ॥ 8-4-6 चतुर्विधानि दृढदूरसूक्ष्मशब्दवेधीनि । विहितानि धनुर्वेदोदितानि ॥ 8-4-7 कृतिमान् अवन्ध्ययत्नः ॥ 8-4-9 आर्तायनिः शल्यः । स्वस्रीयान् भागिनेयान् ॥ 8-4-19 नागपत्तिप्रयायी नागैः पत्तिभिश्च प्रयातुं शीलमस्य । नागरथप्रयायीति पाठान्तरम् ॥ 8-4-24 सैन्याः सेनामर्हन्ति ते राजानः । यथायथं पक्षद्वयेऽपि जीवमाना आख्याताः । इदं भाविजयपराजयादिकम् । इति अनेन पक्षद्वयबलतोलनेन व्यक्तं स्पष्टमभिगच्छामि जानामि । अर्थाभिपत्तितः फलोपपत्तितः । तेन जयो मदीयानां नास्तीति निश्चिनोमीति भावः । आख्याता वै जीवमानाः परेभ्योऽन्ये यथा ध्रुवम् । इतीदमवगच्छामि व्यक्तमर्थो व्यवस्थितः । इति क.ख.ड.पाठः ॥

