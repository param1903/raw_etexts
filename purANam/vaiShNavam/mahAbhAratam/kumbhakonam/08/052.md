अध्यायः 052

संशप्तकैर्युध्यमानस्य पार्थस्याश्वत्थाम्नाऽऽह्वानम् ॥ 1 ॥ तयोर्युद्धम् ॥ 2 ॥

धृतराष्ट्र उवाच ।	001  
कथं संशप्तकैः सार्धमर्जुनस्याभवद्रणः ।	001a  
सूतपुत्रस्य पाञ्चालैः कथं युद्धं प्रवर्तितम् ॥	001c  
अश्वत्थाम्नस्तु यद्युद्धमर्जुनस्य च सञ्जय ।	002a  
अन्येषां च मदीयानां पाण्डवैस्तद्ब्रवीहि मे ॥	002c  
सञ्जय उवाच ।	003  
शृणु राजन्यथावृत्तं सङ्ग्रामं ब्रुवतो मम ।	003a  
वीराणां शत्रुभिः सार्धं देहपाप्मविनाशनम् ॥	003c  
पार्थः संशप्तकबलं प्रविश्यार्णवसन्निभम् ।	004a  
व्यक्षोभयदमित्रघ्नो महावात इवार्णवम् ॥	004c  
पूर्णचन्द्राभवक्राणि स्वक्षिभ्रूदशनानि च ।	005a  
शिरांस्युन्मथ्य वीराणां शितैर्भल्लैर्धनञ्जयः ।	005c  
सन्तस्तार क्षितिं क्षिप्रं विनालैर्नलिनैरिव ॥	005e  
सुवृत्तानायतान्पुष्टांश्चन्दनागुरुभूषितान् ।	006a  
सायुधान्सतलत्रांश्च पञ्चास्योरगसन्निभान् ।	006c  
बाहून्क्षुरैरमित्राणां चिच्छेद समरेऽर्जुनः ॥	006e  
धुर्यान्धुर्येतरान्सूतान्ध्वजांश्चापानि सायकान् ।	007a  
पाणीन्नितान्तनिशितैर्भल्लैश्चिच्छेद पाण्डवः ॥	007c  
रथान्द्विपान्हयांश्चैव सारोहानर्जुनो युधि ।	008a  
शरैरनेकसाहस्रैर्निन्ये राजन्यमक्षयम् ॥	008c  
तं प्रवीराः सुसंरब्धा नर्दमाना इवर्षभाः ।	009a  
वासितार्थमिव क्रुद्धमभिद्रुत्य महोत्कटाः ।	009c  
निघ्न्तमभिजघ्नुस्ते शरैः शृङ्गैरिवर्षभाः ॥	009e  
तस्य तेषां च तद्युद्धमभवद्रोणहर्षणम् ।	010a  
त्रैलोक्यविजये यद्वद्दैत्यानां सह वज्रिणा ॥	010c  
अस्त्रैस्त्राणि संवार्य द्विषतां सर्वतोऽर्जुनः ।	011a  
इषुभिर्बहुभिस्तूर्णं विद्व्वा प्राणाञ्जहार सः ॥	011c  
छिन्नत्रिवेणुचक्राक्षान्हतयोधान्ससारथीन् ।	012a  
विध्वस्तायुधतूणीरान्समुन्मथितकेतनान् ॥	012c  
सञ्छिन्नयोक्ररश्मीषान्वित्रिवेणून्विकूबरान् ।	013a  
विस्रस्तबन्धुरयुगान्विस्रस्ताक्षप्रमण्डलान् ॥	013c  
रथान्विशकलीकुर्वन्महाभ्राणीव मारुतः ॥	014ac  
विस्मापकं प्रेक्षकाणां द्विषतां भयवर्धनम् ।	015a  
महारथसहस्रस्य समं कर्माकरोज्जयः ॥	015c  
सिद्धदेवर्षिसङ्घाश्च चारणाश्चापि तुष्टुवुः ॥	016ac  
देवदुन्दुभयो नेदुः पुष्पवर्षाणि चापतन् ।	017a  
केशवार्जुनयोर्मूर्ध्नि प्राह वाक्वाशरीरिणी ॥	017c  
चन्द्राग्न्यनिलसूर्याणां कान्तिदीप्तिबलद्युतीः ।	018a  
यौ सदा बिभ्रतुर्वीराविमौ तौ केशवार्जुनौ ॥	018c  
ब्रह्मेशानाविव पुरा वीरावेकरथे स्थितौ ।	019a  
सर्वभूतवरौ वीरौ नरनारायणाविमौ ॥	019c  
इत्येतन्महदाश्चर्यं दृष्ट्वा श्रुत्वा च भारत ।	020a  
अश्वत्थामा सुसङ्क्रुद्धः कृष्णावभ्यद्रवद्रणे ॥	020c  
अथ पाण्डवमस्यन्तममित्रान्तकराञ्छरान् ।	021a  
सेषुणा पाणिनाऽऽहूय प्रहसन्द्रौणिरब्रवीत् ॥	021c  
यदि मां मन्यसे वीर प्राप्तमर्हमिहातिथिम् ।	022a  
ततः सर्वात्मना त्वद्य युद्धातिथ्यं प्रयच्छ मे ॥	022c  
एवमाचार्यपुत्रेण समाहूतो युयुत्सया ।	023a  
बहुमेनेऽर्जुनोऽऽत्मानमिति चाह जनार्दनम् ॥	023c  
संशप्तकाश्च मे वध्या द्रौणिराह्वयते च माम् ।	024a  
यदत्रानन्तरं प्राप्तं शंस मे तद्वि माधव ॥	024c  
आतिथ्यकर्माभ्युत्थाय दीयतां यदि मन्यसे ।	025a  
एवमुक्तोऽवहत्पार्थं कृष्णोद्रोणात्मजान्तिके ॥	025c  
शैक्ष्येण विधिनाऽऽहूतं वायुरिन्द्रमिवाध्वरे ।	026a  
तमामन्त्र्यैकमनसं केशवो द्रौणिमब्रवीत् ॥	026c  
अश्वत्थामन्स्थिरो भूत्वा प्रहराशु सहस्व च ।	027a  
निर्वेष्टुं भर्तृपिण्डं हि कालोऽयमुपजीविनाम् ॥	027c  
सूक्ष्मो विवादो विप्राणां सूक्ष्मौ क्षात्रौ जयाजयौ ॥	028ac  
नहि सङ्क्षमसे मोहाद्दिव्यां पार्थस्य सत्क्रियाम् ।	029a  
समाप्तिमिच्छन्युध्यस्व स्थिरो भूत्वाऽद्य पाण्डवं ॥	029c  
इत्युक्तो वासुदेवेन तथेत्युक्त्वा द्विजोत्तमः ।	030a  
विव्याध केशवं षष्ट्या नाराचैरर्जुनं त्रिभिः ॥	030c  
तस्यार्जुनः सुसङ्क्रुद्धस्त्रिभिर्बाणैः शरासनम् ।	031a  
चिच्छेदाथान्यदादत्त द्रौणिर्घोरतरं धनुः ॥	031c  
सज्यं कृत्वा निमेषाच्च विव्याधार्जुनकेशवौ ।	032a  
त्रिभिः शतैर्वासुदेवं सहस्रेण च पाण्डवम् ॥	032c  
ततः शरसहस्राणि प्रयुतान्यर्बुदानि च ।	033a  
ससृजे द्रौणिरायस्तः स्तम्भयामास चार्जुनम् ॥	033c  
इषुधेर्धनुषो ज्यायास्त्वङ्गुलिभ्यश्च मारिष ।	034a  
बाह्वोः कराभ्यामुरसो वदनाद्घ्राणनेत्रतः ॥	034c  
कर्णाभ्यां शिरसोऽङ्गेभ्यो लोमवर्मभ्य एव च ।	035a  
रथध्वजाभ्यां च शरा निष्पेतुर्ब्रह्मवादिनः ॥	035c  
शरजालेन महता बद्ध्वा माधवपाण्डवौ ।	036a  
ननाद मुदितो द्रौणिर्महामेघौघनिःस्वनम् ॥	036c  
\'तैः पतद्भिर्महाराज द्रौणिमुक्तैः समन्ततः ।	037a  
सञ्छादितौ रथस्थौ तावुभौ कृष्णधनञ्जयौ ॥	037c  
ततः शरशतैस्क्ष्णैर्भारद्वाजः प्रतापवान् ।	038a  
निश्चेष्टौ तावुभौ चक्रे रणे माधवपाण्डवौ ॥	038c  
हाहाकृतमभूत्सर्वं जङ्गमं स्थावरं तथा ।	039a  
चराचरस्य गोप्तारौ दृष्ट्वा सञ्छादितौ शरैः ॥	039c  
सिद्धचारणसङ्घाश्च सम्पेतुर्वै समन्ततः ।	040a  
अपि स्वस्ति भवेदद्य लोकानामिति चाब्रुवन् ॥	040c  
न मया तादृशो राजन्दृष्टपृर्वः पराकमः ।	041a  
सञ्जज्ञे यादृशो द्रौणेः कृष्णौ छादयतो रणे ॥	041c  
द्रौणेस्तु धनुषः शब्दं रथानां त्रासनं रणे ।	042a  
अश्रौषं बहुशो राजन्सिंहस्य नदतो यथा ॥	042c  
ज्या चास्य चरतो युद्धे सव्यं दक्षिणमस्यतः ।	043a  
विद्युदम्भोधरस्येव भ्राजमाना व्यदृश्यत ॥	043c  
स तदा क्षिप्रकारी च दृढहस्तश्च पाण्डवः ।	044a  
प्रमोहं परमं गत्वा प्रेक्षन्नास्ते धनञ्जयः ॥	044c  
विक्रमं चरतो युद्धे सव्यं दक्षिणमस्यतः ।	045a  
विक्रमं च हृतं मेने आत्मनस्तेन संयुगे ॥	045c  
अथास्य समरे राजन्वपुरासीत्सुदुर्दृशम् ।	046a  
द्रौणेस्तत्कुर्वतः कर्म यादृग्रूपं पिनाकिनः ॥	046c  
वर्धमाने ततस्तत्र द्रोणपुत्रे विशाम्पते ।	047a  
हीयमाने च कौन्तेये कृष्णं रोषः समाविशत् ॥	047c  
स रोषान्निश्वसन्राजन्निर्दहन्निव चक्षुषा ।	048a  
द्रौणिं ददर्श सङ्ग्रामे फल्गुनं च मुहुर्मुहुः ॥	048c  
ततः कृष्णोऽब्रवीत्क्रुद्धः पार्थं सप्रणयं वचः ॥	049ac  
अत्यद्भुतमिदं पार्थ त्वयि पश्यामि संयुगे ।	049a  
यत्त्वां विशेषयत्याजौ द्रोणपुत्रोऽद्य भारत ॥	050c  
कच्चित्ते गाण्डिवं हस्ते मुष्टिर्वा न व्यशीर्यत ।	050a  
कच्चिद्वीर्यं यथापूर्वं भुजयोर्वा बलं तव ॥	051c  
उदीर्यमाणं हि रणे पश्यामि द्रौणिमाहवे ।	051a  
गुरुपुत्र इति ह्येनं मानयन्पाण्डवर्षभ ।	052c  
उपेक्षां मा कृथाः पार्थ नायं काल उपेक्षितुम्\' ॥	052e  
अर्जुन उवाच ।	053  
पश्य माधव दौरात्म्यं गुरुपुत्रस्य मां प्रति ।	053a  
वधं प्राप्तौ मन्यते नौ प्रावेश्य शवरेश्मनि ।	053c  
एषोस्मि हन्मि सङ्कल्पं शिक्षया च बलेन च ॥	053e  
\'एवमुक्त्वाऽस्य चिच्छेद भल्लैः कर्मारमार्जितैः ।	054a  
धनुश्छत्रं पताकां च रथशक्तिं गदां वराम्\' ॥	054c  
अश्वत्थाम्नः शरानस्ताञ्छित्त्वैकैकं त्रिधा त्रिधा ।	055a  
व्यधमद्भरतश्रेष्ठो नीहारमिव मारुतः ॥	055c  
ततः संशप्तकान्भूयः साश्वसूतरथद्विपान् ।	056a  
ध्वजपत्तिगणानुर्ग्रैर्बाणैर्विव्याध पाण्डवः ॥	056c  
ये ये ददृशिरे तत्र यद्यद्रूपास्तदा जनाः ।	057a  
ते ते तत्र शरैर्व्याप्तं मेनिरेऽऽत्मानमात्मना ॥	057c  
ते गाण्डीवप्रमुक्तास्तु नानारूपाः पतत्रिणः ।	058a  
क्रोशे साग्रे स्थिताञ्जघ्नुर्द्विपांश्च पुरुषान्रणे ॥	058c  
भल्लैश्छिन्नाः कराः पेतुः करिणां मदवर्षिणाम् ।	059a  
यथा वने परशुभिर्निकृत्ताः शाल्मलिद्रुमाः ॥	059c  
पश्चात्तु शैलवत्पतुस्ते गजाः सह सादिभिः ।	060a  
वज्रिवज्रावमथिता यथैवाद्रिचयास्तथा ॥	060c  
गन्धर्वनगराकारान्रथांश्चैव सुकल्पितान् ।	061a  
विनीतैर्जवनैर्युक्तानास्थितान्युद्धदुर्मदैः ॥	061c  
शरैर्विशकलीकुर्वन्नमित्रानभ्यवीवृषत् ।	062a  
स्वलङ्कृतानश्वसादीन्पत्तींश्चाहन्धनञ्जयः ॥	062c  
धनञ्जययुगान्तार्कः संशप्तकमहार्णवम् ।	063a  
व्यशोषयत दुःशोषं तीक्ष्णैः शरगभस्तिभिः ॥	063c  
पुनर्द्रौणिमहाशैलं नाराचैर्वज्रसन्निभैः ।	064a  
निर्बिभेद महावेगैस्त्वरन्वज्रीव पर्वतम् ॥	064c  
तमाचार्यसुतः क्रुद्धः साश्वयन्तारमाशुगैः ।	065a  
युयुत्सुरागमद्योद्धुं पार्थस्तानच्छिनच्छरान् ॥	065c  
ततः परमसङ्क्रुद्धः काण्डकोशमवासृजत् ।	066a  
अश्वत्थामाभिरूपाय गृहानतिथये यथा ॥	066c  
अथ संशप्तकांस्त्यक्त्वा पाण्डवो द्रौणिमभ्ययात् ।	067a  
अपाङ्क्तेयानिव त्यक्त्वा दाता पाङ्क्तेयमर्थिनम् ॥	067c  
\'स्थिताः संशप्तका राजन्दृष्ट्वा युद्वं महात्मनोः\' ॥ ॥	068ac  

इति श्रीमन्महाभारते कर्णपर्वणि सप्तदशदिवसयुद्धे द्विपञ्चाशोऽध्यायः ॥ 52 ॥

8-52-1 वासिता पुष्पवती गौस्तदर्थम् ॥ 8-52-12 त्रिवेणुः उभयतः काष्ठद्वयसहितो धूर्दण्डः । अक्षश्चक्राधारदण्डः ॥ 8-52-13 योक्राणि बन्धनरज्जवः । रश्मयः प्रग्रहाः । कूबरस्त्रिवेणोरग्रभागः । बन्धुरं रथतल्पः युगं धूरग्रकाष्ठम् । अक्षप्रमण्डलं रथनीडाक्षयोः सन्धानकाष्ठजातम् ॥ 8-52-14 विशकलीकुर्वन् विशेषेण शकलीकुर्वन् ॥ 8-52-15 चन्द्रादीनां कान्त्यादीन् यथासङ्ख्यं विभ्रतुः ॥ 8-52-22 अर्हं पूजयितुं योग्यम् ॥ 8-52-24 अनन्तरं प्रथमम् ॥ 8-52-26 जैत्रेण विधिना इति झ.पाठः ॥ 8-52-33 अायस्तः यत्नवान् ॥ 8-52-34 इषुधिप्रभृतिभ्यः शराः पेतुः लोमभ्योऽपि वर्मभ्योऽपि च पेतुस्तत्र हेतुः ब्रह्मवादिनः योगबलवत इत्यर्थः ॥ 8-52-64 महत् शैलं शिलासमूहो यस्मिन् तं महाशैलं पर्वतमिव ॥ 8-52-66 काण्डकोशं बाणनिषङ्गम् ॥
