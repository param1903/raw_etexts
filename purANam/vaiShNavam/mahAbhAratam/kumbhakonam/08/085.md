अध्यायः 085

सङ्कुलयुद्धम् ॥ 1 ॥

सञ्जय उवाच ।	001  
तमायान्तं महावेगैरश्वैः कपिवरध्वजम् ।	001a  
युद्धायाभ्यद्रवन्वीराः कुरूणां नवती रथाः ॥	001c  
कृत्वा संशप्तका घोरं शपथं पारलौकिकम् ।	002a  
परिवव्रुर्नरव्याघ्रा नरव्याघ्रं रणेऽर्जुनम् ॥	002c  
कृष्णः श्वेतान्महावेगानश्वान्काञ्चनभूषणान् ।	003a  
मुक्ताजालप्रतिच्छन्नान्प्रैषीत्कर्णरथं प्रति ॥	003c  
प्रेक्ष्य कर्णरथं यान्तमरिघ्नं तं धनञ्जयम् ।	004a  
बाणवर्षैरभिघ्नन्तः संशप्तकगणा ययुः ॥	004c  
त्वरमाणांस्तु तान्सर्वान्ससूतेष्वसनध्वजान् ।	005a  
जघान नवतिं वीरानर्जुनो निशितैः शरैः ॥	005c  
तेऽपतन्त हता बाणैर्नानारूपैः किरीटिना ।	006a  
विमानेभ्यः सुकृतिनः स्वर्गात्पुण्यक्षये यथा ॥	006c  
ततः सरथनागाश्वाः कुरवः कुरुसत्तमम् ।	007a  
निर्भया भरतश्रेष्ठमभ्यवर्तन्त फल्गुनम् ॥	007c  
तदायस्तमनुष्याश्वमुदीर्णवरवारणम् ।	008a  
पुत्राणां ते महासैन्यं समरौत्सीद्धनञ्जयम् ॥	008c  
शक्त्यृष्टितोमरप्रासैर्गदानिस्त्रिंशसायकैः ।	009a  
प्राच्छादयन्महेष्वासाः कुरवः कुरुनन्दनम् ॥	009c  
तामन्तरिक्षे विततां शस्त्रवृष्टिं समन्ततः ।	010a  
व्यधमत्पाण्डवो बाणैस्तमः सूर्य इवांशुभिः ॥	010c  
ततो म्लेच्छाः स्थिता मत्तैस्त्रयोदशशतैर्गजैः ।	011a  
पार्श्वतो व्यहनन्पार्थं तव पुत्रस्य शासनात् ॥	011c  
कर्णिनालीकनाराचैस्तोमरप्रासशक्तिभिः ।	012a  
कर्पणैर्भिण्डिपालैश्च रथस्थं पार्थमार्दयन् ॥	012c  
तां शस्त्रवृष्टिमतुलां द्विपस्थैः प्रेषितां प्रभुः ।	013a  
चिच्छेद निशितैर्भल्लैरर्धचन्द्रैश्च फल्गुनः ॥	013c  
अथ तान्द्विरदान्सर्वान्नानालिङ्गैः शरोत्तमैः ।	014a  
सपताकध्वजारोहान्गिरीन्वज्रैरिवाभिनत् ॥	014c  
ते हेमपुङ्खैरिषुभिरर्दिता हेममालिनः ।	015a  
हताः पेतुर्महानागाः साग्रिज्वाला इवाद्रयः ॥	015c  
ततो गाण्डीवनिर्घोषो महानासीद्विशाम्पते ।	016a  
स्तनतां कूजतां चैव मनुष्यगजवाजिनाम् ॥	016c  
कुञ्जराश्च हता राजन्दद्रुवुस्ते समन्ततः ।	017a  
अश्वाश्च पर्यधावन्त हतारोहा दिशो दश ॥	017c  
रथा हीना महाराज रथिभिर्वाजिभिस्तथा ।	018a  
गन्धर्वनगराकारा दृश्यन्ते स्म सहस्रशः ॥	018c  
अश्वारोहा महाराज धावमाना इतस्ततः ।	019a  
तत्रतत्रैव दृश्यन्ते निहताः पार्थसायकैः ॥	019c  
तस्मिन्क्षणे पाण्डवस्य बाह्वोर्बलमदृश्यत ।	020a  
यत्सादिनो वारणांश्च रथांश्चैकोऽजयद्युधि ॥	020c  
असंयुक्ताश्च ते राजन्परिवृत्ता रणं प्रति ।	021a  
नरा नागा रथाश्चैव नदन्तोऽर्जुनमभ्ययुः ॥	021c  
ततस्त्र्येङ्गेण महता बलेन भरतर्षभ ।	022a  
दृष्ट्वा परिवृतं राजन्भीमसेनः किरीटिनम् ॥	022c  
हतावशेषानुत्सृज्य त्वदीयान्कतिचिद्रथान् ।	023a  
जवेनाभ्यद्रवद्भीमो धनञ्जयरथं प्रति ॥	023c  
ततस्तत्प्राद्रवत्सैन्यं हतभूयिष्ठमातुरम् ।	024a  
दृष्ट्वाऽर्जुनं तदा भीममागतं भ्रातरं प्रति ॥	024c  
हतावशिष्टांस्तुरगानर्जुनेन महाबलः ।	025a  
भीमो व्यधमदश्रान्तो गदापाणिर्महाहवे ॥	025c  
\'गदापाणिं तदा दृष्ट्वा भीमं भारत भारताः ।	026a  
मेनिरे तमनुप्राप्तं दण्डपाणिमिवान्तकम्\' ॥	026c  
कालरात्रिमिवात्युग्रां नरनागाश्वभोजनाम् ।	027a  
प्राकाराट्टपुरद्वारदारणीमतिदारुणाम् ॥	027c  
गदां तुरगनाशाय त्वरन्भीमो व्यवासृजत् ।	028a  
सा जघान बहूनश्वानश्वारोहांश्च मारिष ॥	028c  
कांस्यायसतनुत्रांश्च नरानश्वांश्च पाण्डवः ।	029a  
पोथयामास गदया सशब्दं तेऽपतन्हताः ॥	029c  
दन्तैर्दशन्तो वसुधां शेरते क्षतजोक्षिताः ।	030a  
भग्नमूर्धास्थिचरणाः क्रव्यादगणभोजनाः ॥	030c  
असृङ्मांसवसाभिश्च तृप्तिमभ्यागता गदा ।	031a  
अस्थीन्यप्यश्नती तस्थौ कालरात्रीव दुर्दृशा ॥	031c  
सहस्राणि दशाश्वानां हत्वा पत्तींश्च भूयसः ।	032a  
भीमोऽभ्यधावत्सङ्क्रुद्धो गदापाणिरितस्ततः ॥	032c  
गदापाणिं ततो भीमं दृष्ट्वा भारत तावकाः ।	033a  
मेनिरे समनुप्राप्तं कालदण्डोद्यतं यमम् ॥	033c  
स मत्त इव मातङ्गः सङ्क्रुद्धः पाण्डुनन्दनः ।	034a  
प्रविवेश गजानीकं मकरः सागरं यथा ॥	034c  
विगाह्य च गजानीकं प्रगृह्य महतीं गदाम् ।	035a  
क्षणेन भीमः सङ्क्रुद्धस्तन्निन्ये यमसादनम् ॥	035c  
गजान्सकङ्कटान्मत्तान्सारोहान्सपताकिनः ।	036a  
पततः समपश्याम सपक्षान्पर्वतानिव ॥	036c  
हत्वा तु तद्गजानीकं भीमसेनो महाबलः ।	037a  
पुनः स्वरथमास्थाय पृष्ठतोऽर्जुनमभ्ययात् ॥	037c  
ततः पराङ्मुखीभूतं निरुत्साहं बलं तव ।	038a  
तदानीं तु महाराज प्रायशः शस्त्रवेष्टितम् ॥	038c  
विलम्बमानं तत्सैन्यमप्रगल्भमवस्थितम् ।	039a  
दृष्ट्वा प्राच्छादयद्बाणैरर्जुनः शस्त्रवृष्टिभिः ॥	039c  
नराश्वरथमातङ्गा युधि गाण्डीवधन्वना ।	040a  
शरव्रातैश्चिता रेजुः कदम्बा इव केसरैः ॥	040c  
ततः कुरुणामभवदार्तनादो महान्नृप ।	041a  
नराश्वनागासुहरान्दृष्ट्वा बाणान्किरीटिनः ॥	041c  
हाहाकृतं भृशं त्रस्तं लीयमानं परस्परम् ।	042a  
अलातचक्रवत्सैन्यं तदा बभ्राम तावकम् ॥	042c  
ततोऽर्जुनशरध्वस्तं कुरूणां सुमहद्बलम् ।	043a  
न ह्यत्रासीदनिर्भिन्नो रथः सादी हयो गजः ॥	043c  
आदीप्तमिव तत्सैन्यं शरैश्छिन्नतनुच्छदम् ।	044a  
आसीत्स्वशोणितक्लिन्नं रौद्रं नष्टं विशाम्पते ॥	044c  
तत्सैन्यं हतभूयिष्ठमाहतं निशितैः शरैः ।	045a  
न जहौ समरं प्राप्य फल्गुनं शत्रुतापनम् ॥	045c  
तत्राद्भुतमपश्याम कौरवाणां पराक्रमम् ।	046a  
वध्यमानोऽपि यत्पार्थं न जहौ भरतर्षभ ॥	046c  
तं दृष्ट्वा विक्रमं तस्य कुरवः सव्यसाचिनः ।	047a  
निराशाः समपद्यन्त सर्वे कर्णस्य जीविते ॥	047c  
अविषह्यं तु पार्थस्य शरसंस्पर्शमाहवे ।	048a  
मत्वा न्यवर्तन्कुरवो जिता गाण्डीवधन्वना ॥	048c  
ते हित्वा समरे पार्थं वध्यमानाश्च सायकैः ।	049a  
प्रदुद्रुवुर्दिशो भीताश्चुक्रुशुश्चापि सूतजम् ॥	049c  
तान्विद्रावयते पार्थः किरञ्शरशतान्बहून् ।	050a  
हर्षयन्पाण्डवीं सेनां राजानं च युधिष्ठिरम् ॥	050c  
पुत्रास्तव महाराज जग्मुः कर्णरथं प्रति ।	051a  
अगाधे मज्जतां तेषां द्वीपः कर्णोऽभवत्तदा ॥	051c  
कुरवो हि महाराज निर्विषाः पन्नगा इव ।	052a  
कर्णमेवोपलीयन्त भयाद्गाण्डीवधन्वनः ॥	052c  
यथा सर्वाणि भूतानि मृत्योर्भीतानि मारिष ।	053a  
उपलीयन्ति सन्त्रासाद्धर्मं लोकपरायणम् ॥	053c  
तथा कर्णं महेष्वासं पुत्रास्तव नराधिप ।	054a  
उपालीयन्त सन्त्रासात्पाण्डवस्य महात्मनः ॥	054c  
ताञ्शोणितपरिक्लिन्नान्विषमस्थाञ्शरातुरान् ।	055a  
मा भैष्टेत्यब्रवीत्कर्णो भीतानाविष्टचेतसः ॥	055c  
सम्भग्नं हि बलं दृष्ट्वा बलात्पार्थेन तावकम् ।	056a  
धनुर्विस्फारयन्कर्णस्तस्थौ शत्रुजिघांसया ॥	056c  
तान्प्रद्रुतान्कुरून्दृष्ट्वा कर्णः शस्त्रभृतां वरः ।	057a  
सञ्चिन्तयित्वा पार्थस्य वधे दध्रे मनः श्वसन् ॥	057c  
विस्फार्य सुमहच्चापं ततश्चाधिरथिर्वृषः ।	058a  
पाञ्चालान्पुनराधावत्पश्यतः सव्यसाचिनः ॥	058c  
ततः क्षणेन क्षितिपाः क्षतजप्रतिमेक्षणाः ।	059a  
शरौघैश्छादयामासुर्महामेघा इवाचलम् ॥	059c  
ततः शरसहस्राणि कर्णमुक्तानि मारिष ।	060a  
पाञ्चालानां हरत्प्राणांस्तमांसीव तमोनुदः ॥	060c  
महदासीत्तदा युद्धं पाञ्चालानां महामते ।	061a  
वध्यतां सूतपुत्रेण मित्रार्थे मित्रगृद्धिना ॥ ॥	061c  

इति श्रीमन्महाभारते कर्णपर्वणि सप्तदशदिवसयुद्धे पञ्चाशीतितमोऽध्यायः ॥ 85 ॥

8-85-12 मुसलैर्भिन्दिपालैश्च इति झ.पाठः ॥
