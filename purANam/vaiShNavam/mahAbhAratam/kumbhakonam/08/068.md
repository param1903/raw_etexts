अध्यायः 068

कर्णबाणव्यथापनोदनाय युधिष्ठिरं शिबिरगतं विज्ञाय शत्रुनिग्रहे भीमनियोजनपूर्वकमर्जुनेन सह श्रीकृष्णस्य तत्समीपं प्रति गमनम् ॥ 1 ॥

सञ्जय उवाच ।	001  
ततो जनार्दनः श्रुत्वा तस्य वाक्यं विशाम्पते ।	001a  
रथेनापययौ क्षिप्रं सङ्ग्रामादिति भारत ॥	001c  
प्रत्यनीकमवस्थाप्य भीमं भीमपराक्रमम् ।	002a  
अलं विषहितुं ह्येष कुरूणां सम्प्रपश्यताम् ॥	002c  
कर्णं च समरे राजन्ग्राहयिष्यञ्श्रमं प्रति ।	003a  
विश्वमार्थं च कौरव्य पार्थस्य च महात्मनः ।	003c  
अपयातो रणाद्वीरो राजानं द्रष्टुमेव च ॥	003e  
अर्जुनं चाब्रवीत्कृष्णो भृशं राजा परिक्षतः ।	004a  
तमाश्वास्य कुरुश्रेष्ठ ततः कर्णं हनिष्यसि ॥	004c  
ततो धनञ्जयः श्रुत्वा राजानं शल्यपीडितम् ।	005a  
याहियाहिति बहुशो वासुदेवमचोदयत् ।	005c  
राजानं प्रति वार्ष्णेय दूयते मे दृढं मनः ॥	005e  
स चोद्यमानः पार्थेन केशिघ्नो वृष्णिनन्दनः ।	006a  
रथेनापययौ क्षिप्रं सङ्ग्रामाद्धोरदर्शनात् ॥	006c  
गच्छन्नेव तु कौन्तेयो धर्मराजदिदृक्षया ।	007a  
सैन्यमालोकयामास नापश्यत्तत्र चाग्रजम् ॥	007c  
युद्धं कृत्वा तु कौन्तेयो द्रोणपुत्रेण भारत ।	008a  
दुःसहं वज्रिणा सङ्ख्ये पराजित्य गुरोः सुतम् ॥	008c  
द्रौणिं पराजित्य ततोग्रधन्वा कृत्वा महद्दुष्करं शूरकर्म ।	009a  
आलोकयामास ततः स्वसैन्यं धनञ्जयः शत्रुभिरप्रधृष्यः ॥	009c  
संयुध्यमानान्पृतनामुखस्थाञ्शूरः शूरान्हर्षयन्सव्यसाची ।	010a  
पूर्वापदानैः प्रथितैः प्रशंसन्स्थितांश्चकारात्मरथाननीके ॥	010c  
अपश्यमानस्तु किरीटमाली युधिष्ठिरं भ्रातरमाजमीढम् ।	011a  
उवाच भीमं तरसाभ्युपेत्य राज्ञः प्रवृत्तिस्त्विह कुत्र चेति ॥	011c  
भीमसेन उवाच ।	012  
अपयात इतो राजा धर्मपुत्रो युधिष्ठिरः ।	012a  
कर्णबाणाभितप्ताङ्गो यदि जीवेत्कथञ्चन ॥	012c  
अर्जुन उवाच ।	013  
तस्माद्भवाञ्शीघ्रमितः प्रयातु ज्ञातुं प्रवृत्तिं पुरुषर्षभस्य ।	013a  
नूनं स विद्धोऽतिभृशं पृषत्कैः कर्णेन राजा शिबिरं गतोऽसौ ॥	013c  
यः सम्प्रहारैर्युधि सम्प्रवृत्ते द्रोणेन विद्धोऽतिभृशं तरस्वी ।	014a  
तस्थौ स तत्रापि जयप्रतीक्षो द्रोणेन यावन्न हतः किलासीत् ॥	014c  
स संशयं गमितः पाण्डवाग्र्यःसङ्ख्येऽद्य कर्णेन महानुभावः ।	015a  
ज्ञातुं प्रयाह्याशु तमद्य भीम स्थास्याम्यहं शत्रुगणान्निरुध्य ॥	015c  
भीमसेन उवाच ।	016  
त्वमेव जानीहि महानुभाव राज्ञः प्रवृत्तिं भरतर्षभस्य ।	016a  
अहं हि यद्यर्जुन याम्यमित्रा वदन्ति मां भीत इति प्रवीराः ॥	016c  
ततोऽब्रवीदर्जुनो भीमसेनं संशप्तकाः प्रत्यनीकस्थिता मे ।	017a  
एतानहत्वाद्य मया न शक्यमितोपयातुं रिपुसङ्खमध्यात् ॥	017c  
अथाब्रवीदर्जुनं भीमसेनः स्ववीर्यमासाद्य कुरुप्रवीर ।	018a  
संशप्तकान्प्रतियोत्स्यामि सङ्ख्ये सर्वानहं याहि धनञ्जय त्वम् ॥	018c  
तद्भीमसेनस्य वचो निशम्य धनञ्जयो भ्रातुरमित्रमध्ये ।	019a  
द्रष्टुं कुरुश्रेष्ठमभिप्रयास्यन्प्रोवाच वृष्णिप्रवरं तदानीम् ॥	019c  
अर्जुन उवाच ।	020  
\'राजानं प्रति वार्ष्णेय दूयते मे दृढं मनः\' ।	020a  
चोदयाश्वान्हृषीकेश विहायैतद्बलार्णवम् ।	020c  
अजातशत्रुं राजानं द्रष्टुमिच्छामि केशव ॥	020e  
सञ्जय उवाच ।	021  
\'तं रथ चोदयामास बीभत्सोर्वचनाद्धरिः\' ॥	021ac  
ततो हयान्सर्वदाशार्हमुख्यः प्रचोदयन्भीममुवाच चेदम् ।	022a  
नैतच्चित्रं तव कर्माद्य भीम यास्यावहे जहि पार्थारिसङ्घान् ॥	022c  
ततो ययौ हृषीकेशो यत्र राजा युधिष्ठिरः ।	023a  
शीघ्राच्छीघ्रतरो राजन्वाजिभिर्गरुडोपमैः ॥	023c  
प्रत्यनीके त्ववस्थाप्य भीमसेनमरिन्दमम् ।	024a  
सन्दिश्य चैनं राजेन्द्र युद्धं प्रति वृकोदरम् ॥	024c  
ततस्तु गत्वा पुरुषप्रवीरौ राजानमासाद्य शयानमेकम् ।	025a  
रथादुभौ प्रत्यवरुह्य तस्माद्ववन्दतुर्धर्मराजस्य पादौ ॥	025c  
\'इत्येवमुपसङ्गृह्य उभौ तु प्राञ्जली स्थितौ ।	026a  
शस्त्रक्षतौ महाराज रुधिरेण समुक्षितौ ।	026c  
निहत्य वाहिनीं तुभ्यमपयातौ रणाजिरात्\' ॥	026e  
तं दृष्ट्वा पुरुषव्याघ्रं क्षेमिणं पुरुषर्षभम् ।	027a  
मुदाभ्यनन्दतां कृष्णावश्विनाविव वासवम् ॥	027c  
तावभ्यनन्दद्राजापि विवस्वानश्विनाविव ।	028a  
हते महासुरे जम्भे शक्रविष्णू यथा गुरुः ॥	028c  
मन्यमानो हतं कर्णं प्रीतः परपुरञ्जयः ।	029a  
\'स भूत्वा पुरुषव्याघ्रो राजा तत्र युधिष्ठिरः\' ।	029c  
हर्षगद्गदया वाचा प्रीतः प्राह परन्तपः ॥ ॥	029e  

इति श्रीमन्महाभारते कर्णपर्वणि सप्तदशदिवसयुद्धे अष्टषष्टितमोऽध्यायः ॥ 68 ॥

8-68-9 ततोग्रधन्वा विस्तारितोग्रचापः ॥ 8-68-11 उवाच तं पप्रच्छ ॥ 8-68-24 प्रत्यनीके शत्रुसैन्यरामीपे ॥
