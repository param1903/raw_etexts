अध्यायः 101

कर्णवधानन्तरमर्जुनेन युधिष्ठिराभिवादनम् ॥ 1 ॥ तेन कृष्णार्जुनप्रशंसनम् ॥ 2 ॥ कृष्णयुधिष्ठिरसंवादः ॥ 3 ॥

सञ्जय उवाच ।	001  
हते वैकर्तने कर्णे कुरवो भयपीडिताः ।	001a  
वीक्षमाणा दिशः सर्वाः पलायन्त सहस्रशः ॥	001c  
रावणं निहतं दृष्ट्वा राक्षसा राघवेण वा ।	002a  
दिशो भीता द्रवन्नेव तावका भयपीडिताः ॥	002c  
ततो महारवं चक्रुर्योधा राजन्समन्ततः ।	003a  
वार्यमाणा भृशोद्विग्नास्तव पुत्रेण भारत ॥	003c  
तेषां तु मतमाज्ञाय पुत्रस्ते भरतर्षभ ।	004a  
अवहारं ततश्चक्रे शल्यस्यानुमतेन च ॥	004c  
कृतवर्मा रणे तूर्णं वृतो भारत तावकैः ।	005a  
नारायणावशिष्टैश्च शिबिरायैव दुद्रुवे ॥	005c  
अश्वत्थामा ततः शूरो विनिश्वस्य मुहुर्मुहुः ।	006a  
पाण्डवानां जयं दृष्ट्वा शिबिरायैव दुद्रुवे ॥	006c  
कृपः शारद्वतो राजन्नागानीकेन भारत ।	007a  
महता मेघकल्पेन शिबिरायैव दुद्रुवे ॥	007c  
गान्धाराणां सहस्रेण शकुनिः परिवारितः ।	008a  
सुशर्मा च ययौ राजन्वीक्षमाणो भयार्दितः ॥	008c  
दुर्योधनोऽपि स ययौ ह्वतसर्वस्व आतुरः ।	009a  
ज्ञातिशोकसमापन्नश्चिन्तयित्वा मुहुर्मुहुः ॥	009c  
छिन्नध्वजेन शल्यस्तु रथेन रथिनां वरः ।	010a  
प्रययौ शिबिरायैव वीक्षमाणो दिशो दश ॥	010c  
ततोऽपरे सुबहुशो भारतानां महारथाः ।	011a  
व्यद्रवन्त दिशो भीता भयविह्वलचेतसः ॥	011c  
अश्रूपूर्णा भयोद्विग्ना वेपमाना भयातुराः ।	012a  
कुरवः प्राद्रवन्सर्वे दृष्ट्वा कर्णं निपातितम् ॥	012c  
प्रशंसन्तोऽर्जुनं केचित्केचित्कर्णं महारथाः ।	013a  
प्राद्रवन्त रणे भीताः कुरवः कुरुसत्तम ॥	013c  
तेषां योधसहस्राणां तावकानां महामृधे ।	014a  
नासीत्तत्र पुमान्कश्चिद्यस्तु युद्धे मनो दधे ॥	014c  
कर्णे हते महाराज निराशाः कुरवोऽभवन् ।	015a  
जीवनेषु च राज्येषु दारेषु च धनेषु च ॥	015c  
तान्समानीय पुत्रस्ते यत्नेन महता विभो ।	016a  
निवेशाय मनो दध्रे दुःखशोकसमन्वितः ॥	016c  
तस्याज्ञां शिरसा दीनाः प्रतिगृह्य विशाम्पते ।	017a  
विषण्णमनसो भीत्या न्यविशन्त महारथाः ॥	017c  
चिन्तयन्तो वधं घोरं सूतपुत्रस्य संयुगे ।	018a  
अर्जुनस्य जयं युद्धे चिन्तयानाः पुनःपुनः ॥	018c  
पाण्डवाश्च महेष्वासा न्यविशन्त परन्तपाः ।	019a  
प्रहृष्टमनसः सर्वे जित्वा शत्रुं महारथाः ॥	019c  
ततो युधिष्ठिरं तत्र निविष्टं वै मुदान्वितम् ।	020a  
समेत्य सर्वे पाञ्चाला वर्धयन्तो यथाविधि ॥	020c  
अर्जुनस्तु रथात्तूर्णमवरुह्य महायशाः ।	021a  
धर्मराजस्य चरणौ पीडयामास हृष्टवत् ॥	021c  
तमुत्थाप्य महाराज धर्मपुत्रः प्रतापवान् ।	022a  
सस्वजे भरतश्रेष्ठमुपजिघ्रन्नुपस्पृशन् ॥	022c  
नकुलः सहदेवश्च पाण्डवश्च वृकोदरः ।	023a  
अभिवाद्य महाराजमस्वजन्त स्म फल्गुनम् ॥	023c  
धृष्टद्युम्नः शिखण्डी च पाण्डवानां च ये रथाः ।	024a  
वर्धयन्ते स्म राजानं निहते सूतनन्दने ॥	024c  
ततः कृष्णो महाराज सात्यकिश्चापि सात्वतः ।	025a  
वर्धयन्ते स्म राजानं निहते सूतनन्दने ॥	025c  
वासुदेवश्च कौन्तेयं प्रणयादिदमब्रवीत् ।	026a  
अद्य राजन्हताः सर्वे धार्तराष्ट्राः सराजकाः ।	026c  
हते वैकर्तने कर्णे रथानां प्रवरे रथे ॥	026e  
यदि लोकास्त्रयः सर्वे योधयेयुः सवासवाः ।	027a  
तथापि दुर्जयः सूतस्तव कोपात्तु सूदितः ॥	027c  
एवमुक्तः प्रत्युवाच धर्मराजो जनार्दनम् ॥	028ac  
तव प्रसादाद्गोविन्द हतः कर्णो महायशाः ।	029a  
पाण्डवाश्च जयं प्राप्तानाशिताश्चापि शत्रवः ॥	029c  
त्वं हि शक्तो भयात्त्रातुं यस्य कस्यचिदाहवे ।	030a  
त्वमस्य जगतो गोप्ता पाण्डवानां च सर्वदा ॥	030c  
त्वां समासाद्य शक्रोऽपि मोदते दिवि नित्यशः ।	031a  
त्वं पाता पाण्डुपुत्राणां यथैव जगतस्तथा ॥	031c  
अनाश्चर्यो जयस्तेषां भक्तिर्येषां त्वयि प्रभो ॥	032ac  
त्वया नाथेन गोविन्द नाथवन्तो वयं युधि ।	033a  
यथेन्द्रेण पुरा देवास्त्वया चापि जनार्दन ॥	033c  
स्वप्स्याम्यद्य सुखं कृष्ण निद्रां लप्स्ये त्वहं क्षपाम् ।	034a  
विगतं हि भयं मेऽद्य त्वत्प्रसादान्न संशयः ॥	034c  
एवमुक्तस्तु पार्थेन केशवः प्राह पाण्डवम् ।	035a  
निमित्तमात्रं हि वयं तवाप्यस्मिन्मुदागमे ॥	035c  
यस्य ते भ्रातरः शूरा भीमसेनादयो नृप ।	036a  
सम्बन्धिनश्चेन्द्रवीर्याः पार्षतप्रमुखास्तथा ॥	036c  
अर्हते च भवान्नित्यं प्रियं नित्यं च मद्धितम् ।	037a  
प्रियो हि मे त्वमेतेन वचनेन नरोत्तम ॥	037c  
इत्युक्तो धर्मराजस्तु स्वरथं हेमभूषितम् ।	038a  
दन्तवर्णैर्हयैर्युक्तं कालवालैर्महीपतिः ॥	038c  
आस्थाय पुरुषव्याघ्रः स्वबलेनापि संवृतः ।	039a  
प्रययौ बहुवृत्तान्तं द्रष्टुमायोधनं प्रति ॥	039c  
सम्भाषमाणौ तौ वीर उभौ माधवपाण्डवौ ॥	040ac  
स ददर्श रणे कर्णं शयानं पुरुषर्षभम् ।	041a  
गाण्डीवमुक्तैर्विशिखैः सर्वतः सन्निपीडितम् ॥	041c  
सपुत्रं निहतं दृष्ट्वा कर्णं राजा युधिष्ठिरः ।	042a  
प्रशशंस नरव्याघ्रावुभौ माधवपाण्डवौ ॥	042c  
अद्य राजाऽस्मि सर्वस्यां पृथिव्यां मधुसूदन ।	043a  
दिष्ट्या जयसि गोविन्द दिष्ट्याशत्रुर्निपातितः ॥	043c  
एवं सुबहुशो राजन्प्रशशंस जनार्दनम् ।	044a  
अर्जुनं च कुरुश्रेष्ठो धर्मराजो युधिष्ठिरः ॥	044c  
दृष्ट्वा च निहतं कर्णं स पुत्रं पार्थसायकैः ।	045a  
पुनर्जातमिवात्मानं मेने कुरुकुलोद्वहः ॥	045c  
समेत्य च कुरुश्रेष्ठं कुन्तीपुत्रं युधिष्ठिरम् ।	046a  
वर्धयन्ति स्म राजानो हर्षयुक्ता महारथाः ॥	046c  
सञ्जय उवाच ।	047  
एवमेष क्षयो वृत्तः सुमहान्रोमहर्षणः ।	047a  
तव दुर्मन्त्रिते राजन्दिष्ट्या त्वमनुशोचसि ॥	047c  
वैशम्पायन उवाच ।	048  
श्रुत्वैतदप्रियं राजा धृतराष्ट्रो महीपतिः ।	048a  
पपात भूमौ निश्चेष्टः कौरव्यः परमासनात् ।	048c  
तथा सत्यव्रता देवी गान्धारी दिव्यदर्शना ॥	048e  
ततस्तूर्णं तु विदुरस्तं नृपं सञ्जयस्तथा ।	049a  
पर्याश्वासयतां चैतावुभावेव तु भूमिपम् ॥	049c  
तथैवाश्वासयामासुर्गान्धारीं कुरुयोषितः ॥	050ac  
स दैवं परमं मेने भवितव्यं च भारत ।	051a  
ताभ्यामाश्वासितो राजा तूष्णीमास्ते विशाम्पते ॥	051c  
एवमाख्याय राज्ञे च सञ्जयो राजसत्तम ।	052a  
जगाम शिबिरं भूयो हते कर्णे महात्मनि ॥	052c  
स दृष्ट्वा निहतं शल्यं राजानं च सुयोधनम् ।	053a  
शकुनिं सुबहून्राजन्सैनिकांश्च सहस्रशः ॥	053c  
तथैव पाण्डवीं सेनां निहतां प्रेक्ष्य सञ्जयः ।	054a  
सौप्तिके द्रौणिना राजन्हतवाजिनरद्विपाम् ॥	054c  
स हि दृष्ट्वा हतान्सर्वान्समन्ताद्युधि सञ्जयः ।	055a  
प्रयातो हास्तिनपुरं शोकार्तो भयविह्वलः ॥	055c  
हतेषु पुनरेतेषु प्रभूतगजवाजिषु ।	056a  
योधैश्च तैर्महाराज नानादेशसमुद्भवैः ॥	056c  
कुरुक्षेत्रं तु तत्सर्वं शून्यमासीद्विशाम्पते ।	057a  
निहतैः पाण्डवेयैश्च धार्तराष्ट्रैश्च संयुगे ॥	057c  
यथाहि विषयं वृत्तं धार्तराष्ट्रस्य सञ्जयः ।	058a  
निवेदयति तत्सर्वं यथावृत्तं यथाविधि ॥	058c  
एवं महायुद्धमिदं महात्मनो धनञ्जयस्याधिरथेश्च यः पठेत् ।	059a  
स सम्यगिष्टस्य मखस्य यत्फलं तदाप्नुयाद्यः शृणुयाच्च नित्यशः ॥	059c  
मखो हि विष्णुर्भगवान्सनातनो वहन्ति यं चाप्यनिलेन्दुभानवः ।	060a  
अतोऽनसूयुः शृणुयात्पठेच्च यः स सर्वलोकांश्च जयेत्सुखी भवेत् ॥ ॥	060c  

इति श्रीमन्महाभारते शतसाहस्रिकायां संहितायां वैयासिक्यां कर्णपर्वणि एकाधिकशततमोऽध्यायः ॥ 101 ॥
 ॥ कर्णपर्व समाप्तम् ॥ 8 ॥

अतः परं शल्यपर्व भविष्यति ।
तस्यायमाद्यः श्लोकः ॥

जनमेजय उवाच ।
एवं निपातिते कर्णे समरे सव्यसाचिना ।
अल्पावशिष्टाः कुरवः किमकुर्वत वै द्विज ॥

इदं कर्णपर्व कुम्भघोणस्थेन टी.आर्.कृष्णाचार्येण टी. आर्. व्यासाचार्येण च मुम्बय्यां निर्णयसागरमुद्रायन्त्रे मुद्रापितम् । शकाब्दाः 1829 सन 1907.
