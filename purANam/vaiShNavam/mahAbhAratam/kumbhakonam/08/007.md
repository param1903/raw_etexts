श्रीः
अध्यायः 007

अश्वत्थामवचनाद्दुर्योधनेन सैनापत्येऽभिषिक्तेन कर्णेन रणाय सेनानियोजनम् ॥ 1 ॥

सञ्जय उवाच ।	001    
हते द्रोणे महेष्वासे तस्मिन्नहनि भारत ।	001a  
कृते च मोघसङ्कल्पे द्रोणपुत्रे महारथे ॥	001c  
द्रवमाणे महाराज कौरवाणां बलार्णवे ।	002a  
व्यूह्य पार्थः स्वकं सैन्यमतिष्ठद्भातृभिर्वृतः ॥	002c  
तमवस्थितमाज्ञाय पुत्रस्ते भरतर्षभ ।	003a  
विद्रुतं स्वबलं दृष्ट्वा पौरुषेण न्यवारयत् ॥	003c  
स्वमनीकमवस्थाप्य बाहुवीर्यमुपाश्रितः ।	004a  
युद्धा च सुचिरं कालं पाण्डवैः सह भारत ॥	004c  
लब्धलक्षैः परैर्हष्टैर्व्यायच्छद्भिश्चिरं तदा ।	005a  
सन्ध्याकालं समासाद्य प्रत्याहारमकारयत् ॥	005c  
\'निवेश्य बलवद्घोरं क्षुत्पिपासाबलैर्युतम् ।	006a  
श्रमेण महता युक्तं तथा द्रोणवधेन च ॥	006c  
दीनरूपा रणे कर्म कृत्वा घोरं च शर्वरीम् ।	007a  
निवेशं प्राप्य सा सेना विश्रम्य मुदिताऽभवत्\' ॥	007c  
कृत्वाऽवहारं सैन्यानां प्रविश्य शिबिरं स्वकम् ।	008a  
कुरवः सहिता मन्त्रं मन्त्रयाञ्चक्रिरे मिथः ॥	008c  
पर्यङ्केषु परार्ध्येषु स्पर्ध्यास्तरणवत्सु च ।	009a  
वरासनेषूपविष्टाः सुखशय्यास्विवामराः ॥	009c  
ततो दुर्योधनो राजा साम्ना परमवल्गुना ।	010a  
तानाभाष्य महेष्वासान्प्राप्तकालमभाषत ॥	010c  
मतं मतिमतां श्रेष्ठाः सर्वे प्रब्रूत मा चिरम् ।	011a  
एवङ्गतेन यत्कार्यं भवेत्कार्यतरं नृपाः ॥	011c  
सञ्जय उवाच ।	012    
एवमुक्ते नरेन्द्रेण नरसिंहा युयुत्सवः ।	012a  
चक्रुर्नानाविधाश्चेष्टाः सिंहासनगतास्तदा ॥	012c  
तेषां निशाम्येङ्गितानि युद्धे प्राणाञ्जुहूषताम् ।	013a  
समुद्वीक्ष्य मुखं राज्ञो बालार्कसमवर्चसम् ।	013c  
आचार्यपुत्रो मेधावी वाक्यज्ञो वाक्यमाददे ॥	013e   
रागो योगस्तथा दाक्ष्यं नयश्चेत्यर्थसाधकाः ।	014a  
उपायाः पण्डितैः प्रोक्तास्ते तु दैवमुपाश्रिताः ॥	014c  
लोकप्रवीरा येऽस्माकं देवकल्पा महारथाः ।	015a  
नीतिमन्तस्तथा युक्ता दक्षा रक्ताश्च ते हताः ॥	015c  
न त्वेव कार्यं नैराश्यमस्माभिर्विजयं प्रति ।	016a  
सुनीतैरिह सर्वार्थैर्दैवमप्यनुलोम्यते ॥	016c  
ते वयं प्रवरं नॄणां सर्वैर्योधगुणैर्युतम् ।	017a  
कर्णमेवाभिषेभ्यामः सैनापत्येन भारत ॥	017c  
कर्णं सेनापतिं कृत्वा प्रमथिष्यामहे रिपून् ॥	018ac  
एष ह्यतिबलः शूरः कृतास्त्रो युद्धदुर्मदः ।	019a  
वैवस्वत इवासह्यः शक्तो जेतुं रणे निपून् ॥	019c  
एतदाचार्यतनयाच्छ्रुत्वा राजंस्तवात्मजः ।	020a  
\'दुर्योधनो महाराज भृशं प्रीतमनास्तदा\' ॥	020c  
आशां बहुमतीं चक्रे कर्णं प्रति स वै तदा ।	021a  
हते भीष्मे च द्रोणे च कर्णो जेष्यति पाण्डवान् ॥	021c  
तामाशां हृदये कृत्वा समाश्वस्य च भारत ।	022a  
[ततो दुर्योधनः प्रीतः प्रियं श्रुत्वाऽस्य तद्वचः ।	022c  
प्रीतिसत्कारसंयुक्तं तथ्यमात्महितं शूभम् ॥]	022e   
स्वं मनः समवस्थाप्य बाहुवीर्यमुपाश्रितः ॥	023ac  
\'प्रियसत्कारसंयुक्तं तथ्यमात्महिते रतम्\' ।	024a  
दुर्योधनो महाराज राधेयमिदमब्रवीत् ॥	024c  
कर्ण जानामि ते वीर्यं सौहृदं परमं मयि ।	025a  
तथाऽपि त्वां महाबाहो प्रवक्ष्यामि हितं वचः ॥	025c  
श्रुत्वा यथेष्टं च कुरु वीर यत्तव रोचते ।	026a  
भवान्प्राज्ञतमो नित्यं मम चैव परा गतिः ॥	026c  
भीष्मद्रोणावतिरथौ हतौ सेनापती मम ।	027a  
सेनापतिर्भवानस्तु ताभ्यां द्रविणवत्तरः ॥	027c  
वृद्धौ च तौ महेष्वासौ सापेक्षो च धनञ्जये ।	028a  
मानितौ च मया वीरौ राधेय वचनात्तव ॥	028c  
पितामहत्वं सम्प्रेक्ष्य पाण्डुपुत्रा महारणे ।	029a  
रक्षितास्तात भीष्मेण दिवसानि दशैव तु ॥	029c  
न्यस्तशस्त्रे तु भवति हतो भीष्मः पितामहः ।	030a  
शिखण्डिनं पुरुस्कृत्य फल्गुनेन महाहवे ॥	030c  
हते तस्मिन्महेष्वासे शरतल्पगते तथा ।	031a  
त्वयोक्ते पुरुषव्याघ्र द्रोणो ह्यासीत्पुरःसरः ॥	031c  
तेनापि रक्षिताः पार्थाः शिष्यत्वादिति मे मतिः ।	032a  
स चापि निहतो वृद्धो धृष्टद्युम्नेन सत्वरम् ॥	032c  
निहताभ्यां प्रधानाभ्यां ताभ्यामतुलविक्रम ।	033a  
त्वत्समं समरे योधं नान्यं पश्यामि चिन्तयन् ॥	033c  
भवानेव तु नः शक्तो विजयाय न संशयः ।	034a  
पूर्वं मध्ये च पश्चाश्च तथैव विहितं हितम् ॥	034c  
स भवान्धुर्यवत्सङ्ख्ये धुरमुद्वोऽढुमर्हति ।	035a  
अभिषेचय सैनान्ये स्वयमात्मानमात्मना ॥	035c  
देवतानां यथा स्कन्दः सेनानीः प्रभुरव्ययः ।	036a  
तथा भवानिमां सेनां धार्तराष्ट्रीं बिभर्तु वै ॥	036c  
जहि शत्रुगणान्सर्वान्महेन्द्रो दानवानिव ।	037a  
अवस्थितं रमे दृष्ट्वा पाण्डवास्त्वां महारथाः ।	037c  
द्रविष्यन्ति च पाञ्चाला विष्णुं दृष्ट्वेव दानवाः ॥	037e   
तस्मात्त्वं पुरुषव्याघ्र प्रकर्षैतां महाचमूम् ॥	038ac  
भवत्यवस्थिते यत्ते पाण्डवा मन्दचेतसः ।	039a  
द्रविष्यन्ति सहामात्याः पाञ्चालाः सृञ्जयाश्च ह ॥	039c  
यथा ह्यभ्युदितः सूर्यः प्रतपन्स्वेन तेजसा ।	040a  
व्यपोहति तमस्तीव्रं तथा शत्रून्प्रतापय ॥	040c  
सञ्जय उवाच ।	041    
एवमुक्तस्तु राधेयो राज्ञा दुर्योधनेन ह ।	041a  
राज्ञां मध्ये महाबाहुः प्रीतात्मा स महाबलः ।	041c  
हर्षयन्नब्रवीत्कर्णो दुर्योधनमिदं वचः ॥	041e   
कर्ण उवाच ।	042    
उक्तमेतन्मया पूर्वं गान्धारे तव सन्निधौ ।	042a  
जेष्यामि पाण्डवान्सर्वान्सपुत्रान्सजनार्दनान् ॥	042c  
सेनापतिर्भविष्यामि तवाहं नात्र संशयः ।	043a  
स्थिरो भव महाराज जितान्विद्वि च पाण्डवान् ॥	043c  
सञ्जय उवाच ।	044    
एवमुक्तो महाराज ततो दुर्याधनो नृपः ।	044a  
उत्तस्थौ राजभिः सार्धं देवैरिव शतक्रतुः ॥	044c  
सैनापत्येन सत्कर्तुं कर्णं स्कन्दमिवामराः ।	045a  
ततोऽभिषिषिचुः कर्णं विधिदृष्टेन कर्मणा ॥	045c  
दुर्योधनमुखा राजन्राजानो विजयैषिणः ।	046a  
शातकुम्भमयैः कुम्भेर्माहेयैश्चाभिमन्त्रितैः ॥	046c  
तोयपूर्णैर्विषाणैश्च द्विपखड्गमहर्षभैः ।	047a  
मणिमुक्तायुतैश्चान्यैः पुण्यगन्धैस्तथौषधैः ॥	047c  
औदुम्बरे सुखासीनमासने क्षौमसंवृते ।	048a  
शास्त्रदृष्टेन विधिना सम्भारैश्च सुसम्भृतैः ॥	048c  
ब्राह्मणाः क्षत्रिया वैश्यास्तथा शूद्राश्च सम्मताः ।	049a  
तुष्टुवुस्तं महात्मानमभिषिक्तं वरासने ॥	049c  
ततोऽभिषिक्ते राजेन्द्र निष्कैर्गोभिर्धनेन च ।	050a  
वाचयामास विप्राग्र्यान्राधेयः परवीरहा ॥	050c  
\'स व्यरोचत राधेयः सूतमागधबन्दिभिः ।	051a  
स्तूयमानो यथा भानुरुदये ब्रह्मवादिभिः ॥	051c  
ततः पुण्याहघोषेण वादित्रनिनदेन च ।	052a  
जयशब्देन शूराणां तुमुलः सर्वतोऽभवत् ॥	052c  
जयेत्यूचुर्नृपाः सर्वे राधेयं तत्र सङ्गताः\' ॥	053ac  
जय पार्थान्सगोविन्दान्सानुगांस्तान्महामृधे ।	054a  
इति तं बन्दिनः प्राहुर्द्विजाश्च पुरुषर्षभम् ॥	054c  
जहि पार्थान्सपाञ्चालान्राधेय विजयाय नः ।	055a  
उद्यन्निव सदा भानुस्तमांस्युग्रैर्गभस्तिभिः ॥	055c  
न ह्यलं त्वद्विसृष्टानां शराणां वै सकेशवाः ।	056a  
उलूकाः सूर्यरश्मीनां ज्वलतामिव दर्शने ॥	056c  
न हि पार्थाः सपाञ्चालाः स्थातुं शक्तास्तवाग्रतः ।	057a  
आत्तवज्रस्य समरे महेन्द्रस्येव दानवाः ॥	057c  
\'सञ्जय उवाच ।	058    
स सत्कृतः स्तूयमानः सुहृद्गणवृतो रुषा ।	058a  
कर्णो दुर्योधनं वाक्यमब्रवीत्प्रहसन्प्रियम् ॥	058c  
दुर्योधनाद्य सगणं पाण्डूनां प्रवरैः सह ।	059a  
फल्गुनं सूदयिष्यामि त्वत्प्रियार्थं सबान्धवम् ॥	059c  
सपर्वतार्णवद्वीपां शाधि गां गतपाण्डवाम् ।	060a  
पुत्रपौत्रप्रपौत्रेषु प्रतिष्ठां गमयिष्यसि ॥	060c  
नासह्यं विद्यते मह्यं त्वत्प्रियार्थमरिन्दम ।	061a  
सत्यधर्मानुरक्तस्य सिद्धिरात्मवतो यथा ॥	061c  
अभिषिक्तस्तु राधेयः प्रभया सोऽमितप्रभः ।	062a  
अत्यरिच्यत रूपेण दिवाकर इवापरः ॥	062c  
सैनापत्ये तु राधेयमभिषिच्य सुतस्तव ।	063a  
अमन्यत तदात्मानं कृतार्थं कालचोदितः ॥	063c  
कर्णोऽपि राज्ञः सम्प्राप्य सैनापत्यमरिन्दमः ।	064a  
योगमाज्ञापयामास सूर्यस्योदयनं प्रति ॥	064c  
तव पुत्रैर्वृतः कर्णः शुशुभे तत्र भारत ।	065a  
देवैरिव यथा स्कन्दः सङ्ग्रामे तारकामये ॥ ॥	065c  

इति श्रीमन्महाभारते कर्णपर्वणि सप्तमोऽध्यायः ॥ 7 ॥

8-7-3 स्वबलम्प्रति विद्रुतं दृष्ट्वा ॥ 8-7-5 लब्धलक्षैः प्राप्तजयैः । व्यायच्छद्भिः यतमानैः । प्रत्याहारं प्रत्यवहारम् । प्रत्यहारमिति वा पाठः ॥ 8-7-9 पर्यङ्केष्वेव वरासनेषु ॥ 8-7-11 कार्यतरं आवश्यकतरं यत्कार्यं कर्तव्यं परं मतं सम्मतं तत् प्रब्रूत ॥ 8-7-12 चेष्टाः शौर्याभिनयरूपाः भुजास्फालनाद्याः ॥ 8-7-13 निशाम्य आलोच्य । वर्चसं छान्दसष्टच् ॥ 8-7-14 रागः स्वामिभक्तिः । योगो देशकालादिसम्पत्तिः । दाक्ष्यं बलम् । नयो नीतिः ॥ 8-7-16 सर्वार्थैः रागादिभिः सुनीतैः दैवमनुलोम्यतेऽनुकूलं क्रियते । न केवलं रागाद्यपेक्षया दैवस्य प्राबल्यमपितु दैवापेक्षयापि सुप्रणीता रागादयः प्रबला इत्यर्थः ॥ 8-7-21 बहुमतीं वाहुल्यवतीं अतिशयितामिति यावत् ॥ 8-7-22 शुभं वचः श्रुत्वा मनः समवस्थाप्य समाधायाब्रवीदिति द्वयोः सम्बन्धः ॥ 8-7-27 ताभ्यां सकाशात् द्रविणवत्तरः बलवत्तरः ॥ 8-7-34 विहितं त्वयेति शेषः ॥ 8-7-35 सैनान्ये सेनानीत्वे ॥ 8-7-46 शातकुम्भमयैः सौवर्णैर्माहेयैर्महीमयैश्च कुम्भैः ॥ 8-7-47 विषाणैः द्विपस्य गजस्य दन्तमयैः पात्रैः । खड्गस्य गण्डकस्य । महर्षभस्य गवयस्य च शृङ्गैः । विषाणं दन्तशृङ्गयोरिति विश्वः । द्विपखड्गमहर्षभीयैरिति तद्धितलोप आर्षः ॥ 8-7-56 शराणां दर्शनेपि नालं किमुत स्पर्शे इत्यर्थः ॥
