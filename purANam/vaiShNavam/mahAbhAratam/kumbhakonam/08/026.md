श्रीः
अध्यायः 026

देवानामाज्ञया विश्वकर्मणा भूम्यादिसाधनै रुद्राय रथनिर्माणम् ॥ 1 ॥
दुर्योधन उवाच ।	001  
तेजसोऽर्धं सुरा दत्त्वा शङ्कराय महात्मने ।	001a  
पशुत्वमपि चोपेत्य विश्वकर्माणमव्ययम् ॥	001c  
ऊचुः सर्वे समाभाष्य रथः सङ्कल्प्यतामिति ।	002a  
विश्वकर्माऽपि सञ्चिन्त्य रथं दिव्यमकल्पयत् ॥	002c  
समेतां पृथिवीं देवी विशालां पुरमालिनीम् ।	003a  
सपर्वतवनद्वीपां चक्रे भूतधरां रथम् ॥	003c  
ईषां नक्षत्रवंशं च छत्रं मेरुमहागिरिम् ।	004a  
अनेकद्रुसञ्छन्नं रत्नाकरमनुत्तमम् ॥	004c  
हिमवन्तं च विन्ध्यं च नानाद्रुमलताकुलम् ।	005a  
अवस्करं प्रतिष्ठानं कल्पयामास वै तदा ॥	005c  
अस्तङ्गिरिमधिष्ठानं नानाद्विजगणायुतम् ।	006a  
चकार भगवांस्त्वष्टा उदयं रथकूबरम् ॥	006c  
मीननक्रझषावासं दानवालयमुत्तमम् ।	007a  
समुद्रमक्षं विदधे पत्तनाकरशोभितम् ॥	007c  
चक्रं चक्रे चन्द्रमसं तारकागणमण्डितम् ।	008a  
दिवाकरं चाप्यपरं चक्रं चक्रेंऽशुमालिनम् ॥	008c  
गङ्गां सरस्वतीं तूणीं चक्रे विश्वकृदव्ययः ।	009a  
अलङ्कारा रथस्यासन्नापगाः सरितस्तथा ॥	009c  
त्रीनग्नीन्मन्त्रवच्चक्रे रथस्याथ त्रिवेणुकम् ।	010a  
अनुकर्षान्रथे दीप्तान्वरूथांश्चापि तारकाः ॥	010c  
ओषधीर्वीरुधश्चैव घण्टाजालं च भानुमत् ।	011a  
अलञ्चकार च रथं मासपक्षर्तुभिर्विभुः ॥	011c  
अहोरात्रैः कलाभिश्च काष्ठाभिरयनैस्तथा ।	012a  
द्यां युगं युगपर्वाणि संवर्तकबलाहकान् ॥	012c  
शम्यां धृतिं च मेधां च स्थितिं सन्नतिमेव च ।	013a  
ऋग्वेदं सामवेदं च धुर्यावश्वावकल्पयत् ॥	013c  
पृष्ठाश्वौ तु यजुर्वेदः कल्पितोऽथर्वणस्तथा ।	014a  
अश्वानां चाप्यलङ्कारं विदधे पदसञ्चयम् ॥	014c  
सिनीवालीमनुमतिं कुहूं राकां च सुप्रभाम् ।	015a  
योक्त्राणि चक्रे चाश्वानां कूश्माण्डांश्चापि पन्नगान् ॥	015c  
तालपृष्ठोऽथ नहुषः कार्कोटकधनञ्जयौ ।	016a  
इतरे चाभवन्नागा हयानां वाहबन्धनम् ॥	016c  
अभीशवः षडङ्गानि कल्पितानि महीपते ।	017a  
ओङ्कारः कल्पितस्तस्य प्रतोदो विश्वकर्मणा ॥	017c  
यज्ञाः सर्वे पृथक्लृप्ता रथाङ्गानि च भागशः ।	018a  
अधिष्ठानं मनश्चासीत्परिरथ्या सरस्वती ॥	018c  
नानावर्णानि शस्त्राणि पताकाः पवनेरिताः ।	019a  
विद्युदिन्द्रधनुर्युक्तं रथं दीप्त्या व्यदीपयत् ॥	019c  
वर्म योद्धुं च विहितं नभो ग्रहगणाकुलम् ।	020a  
अभेद्यं भानुमच्चित्रं कालचक्रपरिक्षतम् ॥	020c  
एवमस्मिन्महाराज कल्पिते रथसत्तमे ।	021a  
त्वष्ट्रा मनुजशार्दूल द्विषतां भयवर्धने ॥	021c  
स्वान्यायुधानि दिव्यानि न्यदधाच्छङ्करो रथे ।	022a  
ध्वजयष्टिं वियत्कृत्वा स्थापयामास गोवृषम् ॥	022c  
ब्रह्मदण्डः कालदण्डो रुद्रदण्डश्च ते ज्वराः ।	023a  
परिष्कारा रथस्यासन्समन्ताद्दिशमुद्धताः ॥	023c  
विचित्रमृतुभिः षड्भिः कृत्वा संवत्सरं धनुः ।	024a  
छायामेवात्मनश्चक्रे धनुर्ज्यामक्षयां ध्रुवाम् ॥	024c  
कालो हि भगवान्रुद्रस्तच्च संवत्सरं धनुः ।	025a  
तस्माद्रौद्री कालरात्री ज्या कृता धनुषो जरा ॥	025c  
ततो रथे रथाश्वांस्तानृषयः समयोजयन् ।	026a  
एकैकशः सुसंहृष्टानादाय सुधृतव्रताः ॥	026c  
दक्षिणस्यां धुरि कृत ऋग्वेदो मन्त्रपारगैः ।	027a  
सव्यतः सामवेदश्च युक्तो राजन्महर्षिभिः ॥	027c  
पार्ष्ठिदक्षिणतो युक्तो यजुर्वेदः सुरद्विजैः ।	028a  
इतरस्यां तथा पार्ष्ठ्यां युक्तो राजन्नथर्वणः ॥	028c  
एवं ते वाजिनो युक्ता यज्ञविद्भिस्तथा रथे ।	029a  
अशोभन्त तथा युक्ता यथैवाध्वरमध्यगाः ॥	029c  
कल्पयित्वा रथं दिव्यं ततो बाणमकल्पयत् ।	030a  
चिन्तयित्वा हरिं विष्णुमव्ययं यज्ञवाहनम् ॥	030c  
शरं सङ्कल्पयाञ्चक्रे विश्वकर्मा महामनाः ।	031a  
तस्य वाजांश्च पुङ्खं च कल्पयामास वै तदा ॥	031c  
पुण्यगन्धवहं राजञ्श्वसनं राजसत्तम ।	032a  
अग्नीषोमौ शरमुखे कल्पयामास वै तदा ॥	032c  
अग्नीषोमात्मकं कृत्स्नमुच्यते वैष्णवं जगत् ।	033a  
विष्णुरात्मा भगवतो भवस्यामिततेजसः ॥	033c  
तस्माद्धनुर्ज्यासंस्पर्शं स विषेहे शरस्य वै ।	034a  
तस्मिञ्शरे तीक्ष्णमन्युममुञ्चद्दुःसहं प्रभुः ॥	034c  
भृग्वङ्गिरोमन्युभवः क्रोधाग्निरतिदुःसहः ।	035a  
स नीललोहितो धूम्रः कृत्तिवासा भयानकः ॥	035c  
आदित्यायुतसङ्काशस्तेजोज्वालावृतो भवः ।	036a  
दुश्चर्यच्यावको जेता हन्ता ब्रह्मद्विषां वरः ॥	036c  
तस्याङ्गानि समाश्रित्य स्थितं विश्वमिदं जगत् ।	037a  
जङ्गमाजङ्गमं राजञ्छुशुभेऽद्भुतदर्शनम् ॥	037c  
दृष्टा तु तं रथं दिव्यं कवची स शरासनी ।	038a  
आददे स शरं दिव्यं सोमविष्ण्वग्निवायुजम् ॥	038c  
तमादाय महादेवस्त्रासयन्दैत्यदानवान् ।	039a  
आरुरोह तदा यत्तः कम्पयन्निव रोदसी ॥	039c  
महर्षिभिः स्तूयमानो वन्द्यमानश्च वन्दिभिः ।	040a  
उपनृत्तश्चाप्सरसां गणैर्नृत्तविशारदैः ॥	040c  
स शोभमानो वरदः खड्गी बाणी शरासनी ।	041a  
हसन्निवाब्रवीद्देवः सारथिः को भवेदिति ॥ ॥	041c  

इति श्रीमन्महाभारते कर्णपर्वणि षड्विंशोऽध्यायः ॥ 26 ॥
