अध्यायः 097

रणे हीयमानेन कर्णेनार्जुनस्य शिरो लक्षीकृत्य नागास्त्रप्रयोगः ॥ 1 ॥ कृष्णेन पार्थरथे पादनिपीडनेन धरण्यां किञ्चिन्निमज्जिते तदस्त्रेण शिरोवर्जं पार्थकिरीटमात्रापहारः ॥ 2 ॥ कर्णस्य रथचक्रे विप्रशापात् धरण्यां निमग्ने तदुद्दिधीर्षया तेन पार्थम्प्रति मुहूर्तमयुद्धप्रार्थनम् ॥ 3 ॥
	
सञ्जय उवाच ।	001  
ततोऽपयाताः शरपातमात्रमवस्थिता वै कुरवो नरेन्द्र ।	001a  
विद्युत्प्रकाशं ददृशुः समन्ताद्धनञ्जयास्त्रं समुदीर्यमाणम् ॥	001c  
ततोऽग्रसत्सूतपुत्रोऽर्जुनस्य वियद्गतं घोरतरं शरैस्तत् ।	002a  
क्रुद्धेन पार्थेन शरं विसृष्टं वधाय कर्णस्य महाविमर्दे ॥	002c  
[उदीर्यमाणं स्म कुरून्दहन्तं सुवर्णपुङ्खैर्विशिखैर्ममर्द ।	003a  
कर्णस्त्वमोघेष्वसनं दृढज्यं विस्फारयित्वा विसृजञ्छरोघान् ॥]	003c  
रामादुपात्तेन महामहिम्ना ह्याथर्वणेनारिविनाशनेन ।	004a  
तदर्जुनास्त्रं व्यधमद्दहन्तं पार्थं च बाणैर्निशितैरविध्यत् ॥	004c  
ततो विमर्दः सुमहान्बभूव तत्रार्जुनस्याधिरथेश्च राजन् ।	005a  
अन्योन्यमासादयतोः पृषत्कैर्विषाणघातैर्द्विपयोरिवाजौ ॥	005c  
ततोऽस्त्रसङ्घातसमावृतं तदा बभूव राजंस्तुमुलं रणाजिरम् ।	006a  
यत्कर्णपार्थौ शरवृष्टिसङ्घैर्निरन्तरं चक्रतुरम्बरं तदा ॥	006c  
[ततो जालं बाणमयं महान्तं सर्वेऽद्राक्षुः कुरवः सोमकाश्च ।	007a  
नान्यं च भूतं ददृशुस्तदा ते बाणान्धकारे तुमुलेऽथ किञ्चित् ॥	007c  
तौ सन्दधानावनिशं च राजन्समस्यन्तौ चापि शराननेकान् ।	008a  
सन्दर्शयेतां युधि मार्गान्विचित्रान्धनुर्धरौ तौ विविधैः कृतास्त्रैः ॥	008c  
तयोरेवं युध्यतोराजिमध्ये सूतात्मजोऽभूदधिकः कदाचित् ।	009a  
पार्थः कदाचित्त्वधिकः किरीटी वीर्यास्त्रमायाबलपौरुषेण ॥	009c  
दृष्ट्वा तयोस्तं युधि सम्प्रहारं परस्परस्यान्तरमीक्षमाणयोः ।	010a  
घोरं तयोर्दुर्विषहं रणेऽन्यैर्योधाः सर्वे विस्मयमभ्यगच्छन् ॥	010c  
ततो भूतान्यन्तरिक्षस्थितानि तौ कर्णपार्थौ प्रशशंसुर्नरेन्द्र ।	011a  
भोः कर्ण साध्वर्जुन साधु चेति वियत्सु वाणी श्रूयते सर्वतोपि ॥	011c  
तस्मिन्विमर्दे रथवाजिनागैस्तदाऽभिघातैर्दलिते हि भूतले ।	012a  
ततस्तु पातालतले शयानो नागोऽश्वसेनः कृतवैरोऽर्जुनेन ॥	012c  
राजंस्तदा खाण्डवदाहमुक्तो विवेश कोपाद्वसुधातले यः ।	013a  
अथोत्पपातोर्ध्वगतिर्जवेन सन्दृश्य कर्णार्जुनयोर्विमर्दम् ॥	013c  
अयं हि कालोस्य दुरात्मनो वै पार्थस्य वैरप्रतियातनाय ।	014a  
सञ्चिन्त्य तूर्णं प्रविवेश चैव कर्णस्य राजन्शररूपधारी ॥	014c  
ततोस्त्रसङ्घातसमाकुलं तदा बभूव जन्यं विततांशुजालम् ।	015a  
तत्कर्णपार्थो शरसङ्घवृष्टिभिर्निरन्तरं चक्रतुरम्बरं तदा ॥	015c  
तद्बाणजालैकमयं महान्तं सर्वेऽत्रसन्कुरवः सोमकाश्च ।	016a  
नान्यत्किञ्चिद्ददृशुः सम्पतद्वै बाणान्धकारे तुमुलेऽतिमात्रम् ॥	016c  
ततस्तौ पुरुषव्याघ्रौ सर्वलोकधनुर्धरौ ।	017a  
त्यक्तप्राणौ रणे वीरौ युद्धश्रममुपागतौ ॥	017c  
समुत्क्षेपैर्वीक्षमाणौ सिक्तौ चन्दनवारिणा ।	018a  
सवालव्यजनैर्दिव्यैर्दिविस्थैरप्सरोगणैः ।	018c  
शक्रसूर्यकराब्जाभ्यां प्रमार्जितमुखावुभौ ॥	018e  
कर्णोऽथ पार्थं न विशेषयद्यदा भृशं च पार्थेन शराभितप्तः ।	019a  
ततस्तु वीरः शरविक्षताङ्गो दध्रे मनो ह्येकशयस्य तस्य ॥]	019c  
ततो रिपुघ्नं समधत्त कर्णः सुसञ्चितं सर्पमुखं ज्वलन्तम् ।	020a  
रौद्रं शरं सन्नतमुग्रधौतं पार्थार्थमित्येव चिराभिगुप्तम् ॥	020c  
सदार्चितं चन्दनचूर्णशायितं सुवर्णतूणीरशयं महार्चिषम् ।	021a  
आकर्णपूर्णं विचकर्ष कर्णो विमोक्तुकामः शरमुग्रवेगम् ॥	021c  
प्रदीप्तमैरावतवंशसम्भवं शिरो जिहीर्षुर्युधि सव्यसाचिनः ।	022a  
ततः प्रजज्वाल दिशो नभश्च उल्काश्च घोराः शतशः प्रपेतुः ॥	022c  
तस्मिंस्तु नागे धनुषि प्रयुक्ते हाहाकृता लोकपालाः सशक्राः ॥	023ac  
स सूतपुत्रस्तमपाङ्गदेशे अवाङ्मुखं सन्धयति स्म रोषात् ।	024a  
न तं स्म जानाति महानुभाव मपाङ्गदेशेऽभिनिविष्टमाजौ ॥	024c  
[न चापि तं बुबुधे सूतपुत्रो बाणे प्रविष्टं योगबलेन नागम् ।	025a  
दशशतनयनोऽहिं दृश्य बाणे प्रविष्टं निहत इति सुतो मे स्रस्तगात्रो बभूव ।	025c  
जलजकुसुमयोनिः श्रेष्ठभावो जितात्मा त्रिदशपतिमवोचन्मा व्यथिष्ठा जये श्रीः ॥]	025e  
ततोऽब्रवीन्मद्रराजो महात्मा दृष्ट्वा कर्णं प्रहितेषुं तमुग्रम् ।	026a  
ग्रीवायतः कर्ण न संहितोऽयं समीक्ष्य सन्धत्स्व शरं परघ्नम् ॥	026c  
अथाब्रवीत्क्रोधसंरक्तनेत्रो मद्राधिपं सूतपुत्रो मनस्वी ।	027a  
न सन्धत्ते द्विः शरं शल्य कर्णो न मादृशा जिह्मयुद्धा भवन्ति ॥	027c  
इतीदमुक्त्वा विससर्ज तं शरं प्रयत्नतो वर्षगणाभिपूजितम् ।	028a  
हतोसि रे फल्गुन इत्यधिक्षिपन्नुवाच चोच्चैर्निरमूर्जितां वृषः ॥	028c  
स सायकः कर्णभुजप्रसृष्टोहुताशनार्कप्रतिमः सुघोरः ।	029a  
गुणच्युतः कर्णधनुःप्रमुक्तो वियद्गतः प्राज्वलदन्तरिक्षे ॥	029c  
तमापतन्तं ज्वलितं निरीक्ष्य वियद्गतं वृष्णिकुलप्रवीरः ।	030a  
रथस्य चक्रं सहसा निपीड्य पञ्चाङ्गुलं मज्जयति स्म वीरः ॥	030c  
ततोऽन्तरिक्षे सुमहान्निनादः सम्पूजनार्थं मधुसूदनस्य ।	031a  
[दिव्याश्च वाचः सहसा बभूवुर्दिव्यानि पुष्पाण्यथ सिंहनादाः ।	031c  
तस्मिंस्तथा वै धरणीं निमग्ने रथे प्रयत्नान्मधुसूदनस्य ॥]	031e  
ततः किरीटं बहुरत्नचित्रं जघान नागोऽर्जुनमूर्धतो बलात् ।	032a  
गिरेः सुजाताङ्कुरपुष्पितद्रुमं महेन्द्रवज्रं शिखरं यथोत्तमम् ॥	032c  
ततः किरीटं तपनीयचित्रं पार्थोत्तमाङ्गादहरत्तरस्वी ।	033a  
तद्धेमजालावनतं सुघोरं सम्प्रज्वलत्तन्निपपात भूमौ ॥	033c  
ततोऽर्जुनस्योत्तमगात्रभूषणं सुवर्णमुक्तामणिवज्रचित्रितम् ।	034a  
धरावियद्द्योसलिलेषु विश्रुतं बलं निसर्गोत्तममन्युधिः सदा ॥	034c  
शरेण मूर्ध्नि प्रजहार सूतजो दिवाकरेन्दुज्वलनग्रहत्विषम् ।	035a  
सुवर्णमुक्तामणिवज्रभूषणं पुरन्दरार्थं तपसा प्रयत्नतः ॥	035c  
स्वयं कृतं यद्विधिना स्वयम्भुवा महार्हरूपं द्विषतां भयङ्करम् ।	036a  
निजघ्नते देवरिपून्सुरेश्वरः स्वयं ददौ यद्धि मुदाऽर्जुनाय ॥	036c  
हरिप्रचेतोहरिवित्तगोप्तृभिः पिनाकपाशाशनिदण्डधारिभिः ।	037a  
सुरोत्तमैरप्यविषह्यमर्दितुं प्रसह्य नागेन जहार तद्वृषा ॥	037c  
तदुत्तमेषून्मथितं विषाहिना प्रदीप्तमर्चिष्मदतीव सुन्दरम् ।	038a  
पपात पार्थस्य किरीटमुत्तमं दिवाकरोस्तादिव पर्वताज्ज्वलन् ॥	038c  
महीवियद्द्योसलिलानि वायुना प्रसह्य रुग्णानि विघूर्णितानि वा ।	039a  
इतीव शब्दं भुवनेषु तत्तथा जना व्यवस्यन्ति दिशश्च विह्वलाः ॥	039c  
विना किरीटं* शुशुभे स पार्थः श्यामो युवा शैल इव त्रिशृङ्गैः ॥	040ac  
ततः समुद्ग्रथ्य सितेन वाससा स्वमूर्धजानव्यथितस्तदाऽर्जुनः ।	041a  
बभौ सुसम्पूर्णमरीचिनेन्दुना शिरोगतेनोदयपर्वतो यथा ॥	041c  
स चापि राधेयभुजप्रमुक्तो हुताशनार्कप्रतिमद्युतिर्महान् ।	042a  
महोरगः कृतवैरोऽर्जुनेन किरीटमाहृत्य समुत्पपात ॥	042c  
तमुत्पतन्तं द्विपदां वरिष्ठो दृष्ट्वा वचः पार्थमुवाच कृष्णः ।	043a  
महोरगं पाण्डव पश्यपश्य प्रयोजितं त्वन्निधनार्थमुग्रम् ॥	043c  
स एवमुक्तो मधुसूदनेन गाण्डीवधन्वा हरिमुग्रवाचा ।	044a  
उवाच को न्वेष ममाद्य नागः क्षयाय नागाद्गरुडस्य वक्रम् ॥	044c  
कृष्ण उवाच ।	045  
योऽसौ त्वया खाण्डवे चित्रभानुं सन्तर्पयाणेन धनुर्धरेण ।	045a  
वियद्गतो जननीगुप्तदेहो मत्वैकरूपं निहताऽस्य माता ॥	045c  
स एष तद्वैरमनुस्मरन्वै त्वां प्रार्थयत्यात्मवधाय नूनम् ।	046a  
नभश्चुतां प्रज्वलितामिवोल्कां पश्यैनमायान्तममित्रसाह ॥	046c  
सञ्जय उवाच ।	047  
ततः स जिष्णुः परिवृत्य रोषाच्चिच्छेद षड्भिर्निशितैः सुधारैः ।	047a  
नागं वियत्तिर्यगिवोत्पततं स च्छिन्नगात्रो निपपात भूमौ ॥	047c  
[गते च तस्मिन्भुजगे किरीटिना स्वयं विभुः पार्थिव भूतलादथ ।	048a  
समुज्जहाराशु पुनः पतन्तं रथं भुजाभ्यां पुरुषोत्तमस्ततः ॥]	048c  
तस्मिन्मुहूर्ते दशभिः पृषत्कैः शिलाशितैर्बर्हिणबर्हवाजितैः ।	049a  
विव्याध कर्णः पुरुषप्रवीरो धनञ्जयं तिर्यगवेक्षमाणः ॥	049c  
ततोऽर्जुनो द्वादशभिः सुमुक्तैर्वराहकर्णैर्जिशितैः समर्प्य ।	050a  
नाराचमाशीविषतुल्यवेगमाकर्णपूर्णायतमुत्ससर्ज ॥	050c  
स चित्रवर्मेषुवरो विदार्य प्राणान्निरस्यन्निव साधुमुक्तः ।	051a  
कर्णस्य पीत्वा रुधिरं विवेश वसुन्धरां शोणितदिग्धवाजः ॥	051c  
ततो वृषो बाणनिपातकोपितो महोरगो दण्डविघट्टितो यथा ।	052a  
तदाऽऽशुकारी व्यसृजच्छरोत्तमान्महाविषः सर्प इवोत्तमं विषम् ॥	052c  
जनार्दनं द्वादशभिः पराभिनन्नवैर्नवत्या च शरैस्तथाऽर्जुनम् ।	053a  
शरेण घोरेण पुनश्च पाण्डवं विदार्य कर्णो व्यनदज्जहास च ॥	053c  
तमस्य हर्षं ममृषे न पाण्डवो बिभेद मर्माणि ततोऽस्य मर्मवित् ।	054a  
परःशतैः पत्रिभिरिन्द्रविक्रमस्तथा यथेन्द्रो बलमोजसा रणे ॥	054c  
ततः शराणां नवतिं तदाऽर्जुनः ससर्ज कर्णेऽन्तकदण्डसन्निभाम् ।	055a  
तैः पत्रिभिर्विद्धतनुः स विव्यथे तथा यथा वज्रविदारितोऽचलः ॥	055c  
मणिप्रवेकोत्तमवज्रहाटकैरलङ्कृतं चास्य वराङ्गभूषणम् ।	056a  
प्रविद्धमुर्व्यां निपपात पत्रिभिर्धनञ्जयेनोत्तमकुण्डलेपि च ॥	056c  
महाधनं शिल्पिवरैः प्रयत्नतः कृतं यदस्योत्तमवर्म भास्वरम् ।	057a  
सुदीर्घकालेन ततोऽस्य पाण्डवः क्षणेन बाणैर्बहुधा व्यशातयत् ॥	057c  
\'तस्येषुभिः खण्डितकुण्डलोऽन्तः परिक्षतश्चाभ्यधिकं तदानीम् ।	058a  
स लोहिताङ्गश्रवणश्चकाशे सलोहिताङ्गश्रवणो यथा दिवि\' ॥	058c  
स तं विवर्माणमथोत्तमेषुभिः शितैश्चतुर्भिः कुपितः पराभिनत् ।	059a  
स विव्यथेऽत्यर्थमरिप्रताडितो यथाऽऽतुरः पित्तकफानिलज्वरैः ॥	059c  
महाधनुर्मण्डलनिःसृतैः शितैः क्रियाप्रयत्नप्रहितैर्बलेन च ।	060a  
ततक्ष कर्णं बहुभिः शरोत्तमैर्बिभेद मर्मस्वपि चार्जुनस्त्वरन् ॥	060c  
दृढाहतः पत्रिभिरुग्रवेगैः पार्थेन कर्णो विविधैः शिताग्रैः ।	061a  
बभौ गिरिर्गैरिकधातुरक्तः क्षरन्प्रपातैरिव रक्तमम्भः ॥	061c  
[ततोऽर्जुनः कर्णमवक्रगैर्नवैः सुवर्णपुङ्खैः सुदृढैरयस्मयैः ।	062a  
यमाग्निदण्डप्रतिमैः स्तनान्तरे पराभिनत्क्रौञ्चमिवाद्रिमग्निजः ॥	062c  
ततः शरावापमपास्य सूतजो धनुश्च तच्छक्रशरासनोपमम् ।	063a  
ततो रथस्थः स मुमोह च स्खलन्प्रशीर्णमुष्टिः सुभृशाहतः प्रभो ॥	063c  
न चार्जुनस्तं व्यसने तदेषिवान्निहन्तुमार्यः पुरुषव्रते स्थितः ।	064a  
ततस्तमिन्द्रावरजः सुसम्भ्रमादुवाच किं पाण्डव हे प्रमाद्यसे ॥	064c  
नैवाहितानां सततं विपश्चितः क्षणं प्रतीक्षन्त्यपि दुर्बलीयसाम् ।	065a  
विशेषतोऽरीन्व्यसनेषु पण्डितो निहत्य धर्मं च यशश्च विन्दते ॥	065c  
तदेकवीरं तव चाहितं सदा त्वरस्व कर्णं सहसाऽभिमर्दितुम् ।	066a  
पुरा समर्थः समुपैति सूतजो भिन्धि त्वमेनं नमुचिं यथा हरिः ॥	066c  
ततस्तदेवेत्यभिपूज्य सत्वरं जनार्दनं कर्णमविध्यदर्जुनः ।	067a  
शरोत्तमैः सर्वकुरूत्तमस्त्वरंस्तथा यथा शम्बरहा पुरा बलिम् ॥]	067c  
साश्वं तु कर्णं सरथं किरीटि समाचिनोद्भारत वत्सदन्तैः ।	068a  
प्रच्छादयामास दिशश्च बाणैः सर्वप्रयत्नात्तपनीयपुङ्खैः ॥	068c  
सवत्सदन्तैः पृथुपीनवक्षाः समाचितः सोऽधिरथिर्विभाति ।	069a  
सुपुष्पिताशोकपलाशशाल्मलिर्यथाऽचलश्चन्दनकाननायुतः ॥	069c  
शरैः शरीरे बहुभिः समर्पितैर्विभाति कर्णः समरे विशाम्पते ।	070a  
महीरुहैराचितसानुकन्दरो यथा गिरीन्द्रः स्फुटकर्णिकारवान् ॥	070c  
स बाणसङ्घान्बहुधा व्यवासृजन्विभाति कर्णः शरजालरश्मिवान् ।	071a  
स लोहितो रक्तगभस्तिमण्डलो दिवाकरोऽस्ताभिमुखो यथा तथा ॥	071c  
बाह्वन्तरादाधिरथेर्विमुक्तान्बाणान्महाहीनिव दीप्यमानान् ।	072a  
व्यध्वंसयन्नर्जुनबाहुमुक्ताः शराः समासाद्य दिशः शिताग्राः ॥	072c  
[ततः स कर्णः समवाप्य धैर्यं बाणान्विमुञ्चन्कुपिताहिकल्पान् ।	073a  
विव्याध पार्थं दशभिः पृषत्कैः कृष्णं च षड्भिः कुपिताहिकल्पैः ॥	073c  
ततः किरीटि भृशमुग्रनिःस्वनं महाशरं सर्पविषानलोपमम् ।	074a  
अयस्मयं रौद्रमहास्त्रसम्भृतं महाहवे क्षेप्तुमना महामतिः ॥]	074c  
कालो ह्यदृश्यो नृप विप्रशापान्निदर्शयन्कर्णवधं ब्रुवाणः ।	075a  
भूमिस्तु चक्रं ग्रसतीत्यवोचत्कर्णस्य तस्मिन्वधकाल आगते ॥	075c  
न चास्य घोरं प्रतिभाति चास्त्रं यद्भार्गवोऽस्मै प्रददौ महात्मा ।	076a  
चक्रं च वामं ग्रसते भूमिरस्य प्राप्ते तस्मिन्वधकाले नृवीर ॥	076c  
ततो रथो घूर्णितवान्नरेन्द्र शापात्तदा ब्राह्मणसत्तमस्य ।	077a  
प्राप्तं वधं शंसति चाप्यथास्त्रं प्रणश्यमानं द्विजमुख्यशापात् ॥	077c  
[ततश्चक्रमपतत्तस्य भूमौ स विह्वलः समरे सूतपुत्रः ।	078a  
सवेदिकश्चैत्य इवातिमात्रः सुपुष्पितो भूमितले निमग्नः] ॥	078c  
मग्ने रथे ब्राह्मणशापमूढो ह्यस्त्रं च तं मोघमिषु च सर्पम् ।	079a  
अमृष्यमाणो व्यसनानि तानि हस्तौ विधुन्वन्विजगर्ह धर्मम् ॥	079c  
धर्मप्रधानं किल पाति धर्म इत्यब्रुवन्धर्मविदः सदैव ।	080a  
वयं च धर्मे प्रयताम नित्यं चर्तुं यथाशक्ति यथाश्रुतं च ।	080c  
स चापि निघ्नाति न पाति भक्तान्मन्ये न नित्यं परिपाति धर्मः ॥	080e  
एवं ब्रुवन्प्रस्खलिताश्वसूतो विचाल्यमानोऽर्जुनबाणपातैः ।	081a  
मर्माभिघाताच्छिथिलः क्रियासु पुनः पुनर्धर्ममसौ जगर्ह ॥	081c  
ततः शरैर्भीमतरैरविध्यत्त्रिभिराहवे ।	082a  
हस्ते कृष्णं तथा पार्थमभ्यविध्यच्च सप्तभिः ॥	082c  
ततोऽर्जुनः सप्तदश तिग्मवेगानजिह्मगान् ।	083a  
इन्द्राशनिसमान्घोरानसृजत्पावकोपमान् ॥	083c  
निर्भिद्य ते भीमवेगा ह्यपतन्पृथिवीतले ।	084a  
कम्पितात्मा ततः कर्णः शक्त्या चेष्टामदर्शयत् ॥	084c  
बलेनाथ स संस्तभ्य ब्रह्मास्त्रं समुदैरयत् ।	085a  
ऐन्द्रं ततोऽर्जुनश्चापि तं दृष्ट्वाऽभ्युपमन्त्रयत् ॥	085c  
गाण्डीवं ज्यां च बाणांश्च सोऽनुमन्त्र्य परन्तपः ।	086a  
व्यसृजच्छरवर्षाणि वर्षाणीव पुरन्दरः ॥	086c  
ततस्तेजोमया बाणा रथात्पार्थस्य निःसृताः ।	087a  
प्रादुरासन्महावीर्याः कर्णस्य रथमन्तिकात् ।	087c  
स कर्णोऽग्रसदस्यास्त्रं कुर्वन्मोक्षं महारथः ॥	087e  
ततोऽब्रवीद्वृष्णिवीरस्तस्मिन्नस्त्रे विनाशिते ।	088a  
विसृजास्त्रं परं पार्थ राधेयो ग्रसते शरान् ॥	088c  
ततो ब्रह्मास्त्रमत्युग्रं सम्मन्त्र्य समयोजयत् ।	089a  
छादयित्वा ततो बाणैः कर्णं प्रत्यस्यदर्जुनः ॥	089c  
ततः कर्णः शितैर्बाणैर्ज्यां चिच्छेद सुतेजनैः ।	090a  
[द्वितीयां च तृतीयां च चतुर्थी पञ्चमीं तथा ॥	090c  
षष्ठीमथास्य चिच्छेद सप्तमीं च तथाऽष्टमीम् ।	091a  
नवमीं दशमीं चास्य तथा चैकादशीं वृषः ।	091c  
ज्याशतं शतसन्धानः स कर्णो नावबुध्यते ॥]	091e  
ततो ज्यां विनिधायान्यामभिमन्त्र्य च पाण्डवः ।	092a  
शरैरवाकिरत्कर्णं दीप्यमानैरिवाहिभिः ॥	092c  
तस्य ज्याच्छेदनं कर्णो ज्यावधानं च संयुगे ।	093a  
नान्वबुध्यत शीघ्रत्वात्तदद्भुतमिवाभवत् ॥	093c  
अस्त्रैरस्त्राणि संवार्य प्रनिघ्नन्सव्यसाचिनः ।	094a  
चक्रे चाप्यधिकं पार्थात्स्ववीर्यमतिदर्शयन् ॥	094c  
ततः कर्णोऽर्जुनं दृष्ट्वा स्वस्यास्त्रेण च पीडितम् ।	095a  
अभ्यसेत्यब्रवीत्पार्थमातिष्ठास्त्रं व्रजेति च ॥	095c  
ततोऽग्निसदृशं घोरं शरं सर्पविषोपमम् ।	096a  
अश्मसारमयं दिव्यमभिमन्त्र्यं परन्तपः ।	096c  
रौद्रमस्त्रं समाधाय क्षेप्तुकामः किरीटिने ॥	096e  
ततोऽग्रसन्मही चक्रं राधेयस्य तदा नृप ॥	097ac  
[ततोऽवतीर्य राधेयो रथादाशु समुद्यतः ।	098a  
चक्रं भुजाभ्यामालम्ब्य समुत्क्षेप्तुमियेष सः ॥	098c  
सप्तद्वीपा वसुमती सशैलवनकानना ।	099a  
गीर्णचक्रा समुत्क्षिप्ता कर्णेन चतुरङ्गुलम् ॥	099c  
ग्रस्तचक्रस्तु राधेयः क्रोधादश्रूण्यवर्तयत् ।	100a  
अर्जुनं वीक्ष्य संरब्धमिदं वचनमब्रवीत् ॥	100c  
भोभो पार्थ महेष्वास मुहुर्तं परिपालय ।	101a  
यावच्चक्रमिदं ग्रस्तमुद्धरामि महीतलात् ॥	101c  
सव्यं चक्रं महीग्रस्तं दृष्ट्वा दैवादिदं मम ।	102a  
पार्थ कापुरुषाचीर्णमभिसन्धिं विसर्जय ॥	102c  
न त्वं कापुरुषाचीर्णं मार्गमास्थातुमर्हसि ।	103a  
ख्यातस्त्वमसि कौन्तेय विशिष्टो रणकर्मसु ।	103c  
विशिष्टतरमेव त्वं कर्तुमर्हसि पाण्डव ॥	103e  
प्रकीर्णकेशे विमुखे ब्राह्मणेऽथ कृताञ्जलौ ।	104a  
शरणागते न्यस्तशस्त्रेयाचमाने तथाऽर्जुन ॥	104c  
अबाणे भ्रष्टकवचे भ्रष्टभग्नायुधे तथा ।	105a  
न विमुञ्चन्ति शस्त्राणि शूराः साधुव्रते स्थिताः ॥	105c  
त्वं च शूरतमो लोके साधुवृत्तश्च पाण्डव ।	106a  
अभिज्ञो युद्धधर्माणां तस्मात्क्षम मुहूर्तकम् ॥	106c  
दिव्यास्त्रविदमेयात्मा कार्तवीर्यसमो युधि ।	107a  
यावच्चक्रमिदं ग्रस्तमुद्धरामि महाभुज ॥	107c  
न मां रथस्थो भूमिष्ठं विकलं हन्तुमर्हसि ।	108a  
न वासुदेवात्त्वत्तो वा पाण्डवेय बिभेम्यहम् ॥	108c  
त्वं हि क्षत्रियदायादो महालकुलविवर्धनः ।	109a  
अतस्त्वां प्रबवीम्येष मुहूर्तं क्षम पाण्डव ॥ ॥	109c  

इति श्रीमन्महाभारते कर्णपर्वणि सप्तदशदिवसयुद्धे सप्तनवतितमोऽध्यायः ॥ 97 ॥

8-97-16 बाणजालैकमयं दृष्ट्वेति शेषः ॥ 8-97-30 पदा विनिष्पिष्य रथोत्तमं स प्रावेशयत्पृथिवीं किञ्चिदेव । क्षितिं गता जानुभिस्तेऽथ वाहा हेमच्छन्नाश्चन्द्रमरीचिवर्णाः इति झ.पाठः ॥ 8-97-48 गते गमिते । विभुः समर्थः ॥ 8-97-49 बर्हिणानां बर्हा एव वाजाः पक्षाः सञ्जाता येषां तैर्बर्हिणबर्हवाजितैः ॥ 8-97-62 अग्निजः कार्तिकेयः ॥ 8-97-64 ईषिवान् मनसि कृतवान् ॥ 8-97-78 चैत्यः सवेदिको ग्रामसूचको महाद्रुमः ॥ 8-97-89 प्रत्यस्यत्प्रतिप्राक्षिपत् ॥ 8-97-95 अभ्यस पुनः पुनः अस्त्रं आतिष्ठ व्रज प्रेरयेत्यब्रवीदिति योजना । ततः कृष्णोऽर्जुनं दृष्ट्वा कर्णास्त्रेण च पीडितम् इति झ.पाठः ॥ 8-97-96 क्षेप्तुकामः किरीटवान् इति झ. पाठः ॥
