अध्यायः 008

कर्णार्जुनाभ्यां व्यूहरचनापूर्वकं रणाय निर्याणम् ॥ 1 ॥

धृतराष्ट्र उवाच ।	001  
सैनापत्यं तु सम्प्राप्य कर्णो वैकर्तनस्तदा ।	001a  
तथोक्तश्च स्वयं राज्ञा स्निग्धं भ्रातृसमं वचः ॥	001c  
हितश्च प्रियकामश्च मम पुत्रस्य नित्यशः ।	002a  
अकरोत्किं महाप्राज्ञस्तन्ममाचक्ष्व सञ्जय ॥	002c  
सञ्जय उवाच ।	003  
कर्णस्य मतमाज्ञाय पुत्रास्ते भरतर्षभ ।	003a  
योगमाज्ञापयामासुर्नन्दितूर्यपुरःसरम् ॥	003c  
महत्यपररात्रे च तव सैन्यस्य मारिष ।	004a  
योगो योग इति ह्याशु प्रादुरासीन्महास्वनः ॥	004c  
कल्पतां नागमुख्यानां रथानां च वरुथिनाम् ।	005a  
न्नह्यतां नराणां च वाजिनां च विशाम्पते ॥	005c  
क्रोशतां चैव योधानां त्वरितानां परस्परम् ।	006a  
बभूव तुमुलः शब्दो दिवस्पृक्सुमहांस्ततः ॥	006c  
ततः श्वेतपताकेन बलाकावर्णवाजिना ।	007a  
हेमपृष्ठेन धनुषा नागकक्षेण केतुना ॥	007c  
तूणीरशतपूर्णेन सगदेन वरूथिना ।	008a  
शतघ्नीकिङ्किणीशक्तिशूलतोमरधारिणा ॥	008c  
कार्मुकैरुपपन्नेन विमलादित्यवर्चसा ।	009a  
रथेनाभिपताकेन सूतपुत्रो ह्यदृश्यत ॥	009c  
ध्मापयन्वारिजं राजन्हेमजालविभूषितम् ।	010a  
विधुन्वानो महच्चापं कार्तस्वरविभूषितम् ॥	010c  
दृष्ट्वा कर्णं महेष्वासं रथस्थं रथिनां वरम् ।	011a  
भानुमन्तमिवोद्यन्तं तमो घ्नन्तं दुरासदम् ॥	011c  
न भीष्मव्यसनं केचिन्नापि द्रोणस्य मारिष ।	012a  
नान्येषां पुरुषव्याघ्र मेनिरे तत्र कौरवाः ॥	012c  
ततस्तु त्वरयन्योधाञ्शङ्खशब्देन मारिष ।	013a  
कर्णो निष्कर्षयामास कौरवाणां महद्बलम् ॥	013c  
व्यूहं व्यूह्य महेष्वासो मकरं शत्रुतापनः ।	014a  
प्रत्युद्ययौ तथा कर्णः पाण्डवान्विजिगीषया ॥	014c  
मकरस्य तु तुण्डे वै कर्णो राजन्व्यवस्थितः ।	015a  
नेत्राभ्यां शकुनिः शूर उलूकश्च महारथः ॥	015c  
द्रोणपुत्रस्तु शिरसि ग्रीवायां सर्वसोदराः ।	016a  
मध्येदुर्योधनो राजा बलेन महता वृतः ॥	016c  
वामपादे तु राजेन्द्र कृतवर्मा व्यवस्थितः ।	017a  
नारायणबलैर्युक्तो गोपालैर्युद्धदुर्मदैः ॥	017c  
पादे तु दक्षिणे राजन्गौतमः सत्यविक्रमः ।	018a  
त्रिगर्तैः सुमहेष्वासैर्दाक्षिणात्यैश्च संवृतः ॥	018c  
अनुपादे तु यो वामस्तत्र शल्यो व्यवस्थितः ।	019a  
महत्या सेनया सार्धं मद्रदेशसमुत्थया ॥	019c  
दक्षिणे तु महाराज सुषेणः सत्यसङ्गरः ।	020a  
वृतो रथमहस्रेण दन्तिनां च त्रिभिः शतैः ॥	020c  
पुच्छे ह्यास्तां महावीर्यौ भ्रातरौ पार्थिवौ तदा ।	021a  
चित्रश्च चित्रसेनश्च महत्या सेनया वृतौ ॥	021c  
तथा प्रयाते राजेन्द्र कर्णे नरवरोत्तमे ।	022a  
धनञ्जयमभिपेक्ष्य धर्मराजोऽब्रवीदिदम् ॥	022c  
पश्य पार्थ यथा सेना धार्तराष्ट्रीह संयुगे ।	023a  
कर्णेन विहिता वीर गुप्ता वीरैर्महारथैः ॥	023c  
हतवीरतमा ह्येषा धार्तराष्ट्री महाचमूः ।	024  
फल्गुशेषा महाबाहो तृणैस्तुल्या मता मम ॥	024a  
एको ह्यत्र महेष्वासः सूतपुत्रो विराजते ।	025c  
सदेवासुरगन्धर्वैः सकिन्नरमहोरगैः ।	025a  
चराचरैस्त्रिभिर्लोकैरजेयो यो महारथः ॥	025c  
तं हत्वाऽद्य महाबाहो विजयस्तव फल्गुन ।	026a  
उद्धृतश्च भवेच्छल्यो मम द्वादशवार्षिकः ॥	026c  
एवं ज्ञात्वा महाबाहो व्यूहं व्यूह यथेच्छसि ॥	027ac  
सञ्जय उवाच ।	028  
भ्रातुरेतद्वचः श्रुत्वा पाण्डवः श्वेतवाहनः ।	028a  
अर्धचन्द्रेण व्यूहेन प्रत्यव्यूहत तां चमूम् ॥	028c  
वामपार्श्वे तु तस्याथ भीमसेनो व्यवस्थितः ।	029a  
दक्षिणे च महेष्वासो धृष्टद्युम्नो व्यवस्थितः ॥	029c  
मध्ये व्यूहस्य राजा तु पाण्डवश्च धनञ्जयः ।	030a  
नकुलः सहदेवश्च धर्मराजस्य पृष्ठतः ॥	030c  
चक्ररक्षौ तु पाञ्चाल्यौ युधामन्यूत्तमौजसौ ।	031a  
पार्थं न जहतुर्युद्वे पाल्यमानौ किरीटिना ॥	031c  
शेषा नृपतयो वीराः स्थिता व्यूहस्य दंशिताः ।	032a  
यथाभागं यथोत्साहं यथायत्नं च भारत ॥	032c  
एवमेतन्महाव्यूहं व्यूह्य भारत पाण्डवाः ।	033a  
तावकाश्च महेष्वासा युद्धायैव मनो दधुः ॥	033c  
दृष्ट्वा व्यूढां तव चमूं सूतपुत्रेण संयुगे ।	034a  
निहतान्पाण्डवान्मेने धार्तराष्ट्रः सबान्धवः ॥	034c  
तथैव पाण्डवीं सेनां व्यूढां दृष्ट्वा युधिष्ठिरः ।	035a  
धार्तराष्ट्रान्हतान्मेने सकर्णान्वै जनाधिपः ॥	035c  
ततः शङ्खाश्च भेर्यश्च पणवानकगोमुखाः ।	036a  
डिण्डिमाश्चाप्यहन्यन्त झर्झराश्च समन्ततः ॥	036c  
सेनयोरुभयो राजन्प्रावाद्यन्त महास्वनाः ।	037a  
सिंहनादश्च सञ्जज्ञे शूराणां जयगृद्धिनाम् ॥	037c  
हयहेषितशब्दाश्च वारणानां च बृंहिताः ।	038a  
रथनेमिस्वनाश्चोग्राः सम्बभूवुर्जनाधिप ॥	038c  
न द्रोणव्यसनं कश्चिज्जानीते तत्र भारत ।	039a  
दृष्ट्वा कर्णं महेष्वासं मुखे व्यूहस्य दंशितम् ॥	039c  
उभे सैन्ये महाराज प्रहृष्टनरसङ्कुले ।	040a  
योद्वुकामे स्थिते राजन्हन्तुमन्योन्यमोजसा ॥	040c  
विजये जातसंरम्भे दृष्ट्वाऽन्योन्यं व्यवस्थिते ।	041a  
अनीकमध्ये राजेन्द्र चेरतुः कर्णपाण्डवौ ॥	041c  
नृत्यन्त्याविव ते सेने समेयातां परस्परम् ।	042a  
तयोः पक्षप्रपक्षेभ्यो निर्ययुर्युद्धलिप्सवः ॥	042c  
ततः प्रववृते युद्धं नरवारणवाजिनाम् ।	043a  
रथानां च महाराज अन्योन्यमभिनिघ्नताम् ॥ ॥	043c  
	
इति श्रीमन्महाभारते कर्णपर्वणि षोडशदिवसयुद्धारम्भे अष्टमोऽध्यायः ॥ 8 ॥
	
8-8-3 नन्दितूर्यमानन्दवाद्यम् ॥ 8-8-5 कल्पतां सन्नह्यमाननाम् । वरूथिनां रथगुप्तिमताम् । सन्नह्यतां नराणां सन्नह्यमानानां गजादीनां च शब्दो बभूवेति द्वयोः सम्बन्धः ॥ 8-8-7 श्वेतेत्यादिविशेषणद्वयं रथेनेत्यस्य ॥ 8-8-9 अभिपताकेन वायोः प्रातिकूल्यादभिमुखपताकेन । एतत्पराजयसूचकम् ॥ 8-8-19 अनुपादे पादस्थानस्यापि पश्चाद्भागे ॥ 8-8-20 दक्षिणे अनुपादे ॥ 8-8-27 व्यूह रचय ॥
