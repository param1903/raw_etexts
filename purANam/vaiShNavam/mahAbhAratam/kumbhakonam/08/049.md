अध्यायः 049

सङ्कुलयुद्धम् ॥ 1 ॥

सञ्जय उवाच ।	001  
कृतवर्मा कृपो द्रौणिः सूतपुत्रश्च मारिष ।	001  
उलूकः सौबलश्चैव राजा च सह सोदरैः ॥	001  
सीदमानां चमूं दृष्ट्वा पाण्डुपुत्रभयार्दिताम् ।	002  
समुज्जह्रुः स्म वेगेन भिन्नां नावमिवार्णवे ॥	002  
ततो युद्धमतीवासीन्मुहूर्तमिव भारत ।	003  
भीरूणां त्रासजननं शूराणां हर्षवर्धनम् ॥	003  
कृपेण शरवर्षाणि प्रतिमुक्तानि संयुगे ।	004  
सृञ्जयांश्छादयामासुः शलभानां व्रजा इव ॥	004  
शिखण्डी च ततः क्रुद्धो गौतमं त्वरितो ययौ ।	005  
ववर्ष शरवर्षाणि समन्ताद्द्विजपुङ्गवम् ॥	005  
कृपस्तु शरवर्षं तद्विनिहत्य महास्त्रवित् ।	006  
शिखण्डिनं रणे क्रुद्धो विव्याध दशभिः शरैः ॥	006  
ततः शिखण्डी कुपितः शरैः सप्तभिराहवे ।	007  
कृपं विव्याध कुपितं कङ्कपत्रैरजिह्मगैः ॥	007  
ततः कृपः शरैस्तीक्ष्णैः सोऽतिविद्धो महारथः ।	008  
\'ततः सुनिशितैस्तीक्ष्णैः क्षुरप्रैर्हेमभूषितैः\' ।	008  
व्यश्वसूतरथं चक्रे शिखण्डिनमथो द्विजः ॥	008  
हताश्वात्तु ततो यानादवप्लुत्य महारथः ।	009  
खड्गं चर्म तथा गृह्य सत्वरं ब्राह्मणं ययौ ॥	009  
तमापतन्तं सहसा शरैः सन्नतपर्वभिः ।	010  
वारयामास समरे तदद्भुतमिवाभवत् ॥	010  
तत्राद्भुतमपश्याम शिलानां प्लवनं यथा ।	011  
निश्चेष्टो यद्रणे राजञ्छिखण्डी समतिष्ठत ॥	011  
कृपेण वारितं दृष्ट्वा शिखण्डिनमथो नृप ।	012  
प्रत्युद्ययौ कृपं तूर्णं धृष्टद्युम्नो महारथः ॥	012  
धृष्टद्युम्नं ततो यान्तं शारद्वतरथं प्रति ।	013  
प्रतिजग्राह वेगेन कृतवर्मा महारथः ॥	013  
युधिष्ठिरमथायान्तं शारद्वतरथं प्रति ।	014  
सपुत्रं सहसैन्यं च द्रोणपुत्रो न्यवारयत् ॥	014  
नकुलं सहदेवं च त्वरमाणौ महारथौ ।	015  
प्रतिजग्राह ते पुत्रः शरवर्षेण वारयन् ॥	015  
भीमसेनं करूषांश्च केकयान्सह सृञ्जयैः ।	016  
कर्णो वैकर्तनो युद्धे वारयामास भारत ॥	016  
शिखण्डिने ततो बाणान्कृपः शारद्वतो युधि ।	017  
प्राहिणोत्वरया युक्तो बीभत्सोरथ सन्निधौ ॥	017  
ताञ्छरान्प्रेषितांस्तेन समन्तात्स्वर्णभूषितान् ।	018  
चिच्छेद खड्गमाविध्य भ्रामयंश्च पुनः पुनः ॥	018  
शतचन्द्रं च तच्चर्म गौतमस्तस्य भारत ।	019  
व्यधमत्सायकैस्तूर्णं तत उच्चुक्रुशुर्जनाः ॥	019  
स विचर्मा महाराज खङ्गपाणिरुपाद्रवत् ।	020  
कृपस्तं शरसङ्घातैराद्रवन्तमपीडयत् ॥	020  
शारद्वतशरैर्ग्रस्तं क्लिश्यमानं महाबलः ।	021  
चित्रकेतुसुतो राजन्सुकेतुस्त्वरितो ययौ ॥	021  
विकिरन्ब्राह्मणं युद्धे बहुभिर्निशितैः शरैः ।	022  
अभ्यापतदमेयात्मा गौतमस्य रथं प्रति ॥	022  
दृष्ट्वा विषक्तं तं चैव ब्राह्मणं च निवारितम् ।	023  
अपयातस्ततस्तूर्णं शिखण्डी राजसत्तम ॥	023  
सुकेतुस्तु ततो राजन्गौतमं नवभिः शरैः ।	024  
विद्ध्वा विव्याध सप्तत्या पुनश्चैनं त्रिभिः शरैः ॥	024  
अथास्य सशरं चापं पुनश्चिच्छेद मारिष ।	025  
सारथिं च शरेणास्य मृशं मर्मस्वताडयत् ॥	025  
गौतमस्तु ततः क्रुद्धो धनुर्गृह्य नवं दृढम् ।	026  
सुकेतुं त्रिंशता बाणैः सर्वमर्मस्वताडयत् ॥	026  
स विह्वलितसर्वाङ्गः प्रचचाल रथोत्तमे ।	027  
भूमिकम्पे यथा वृक्षश्चचालाकम्पितो भृशम् ॥	027  
चलतस्तस्य कायात्तुं शिरो ज्वलितकुण्डलम् ।	028  
सोष्णीषं सशिरस्त्राणं क्षुरप्रेण त्वपातयत् ॥	028  
तच्छिरः प्रापतद्भूमौ श्येनाहृतमिवामिषम् ।	029  
ततोऽस्य कायो वसुधां पश्चात्प्रापतदच्युत ॥	029  
तस्मिन्हते महाराज पुत्रास्तस्य पदानुगाः ।	030  
गौतमं समरे त्यक्त्वा दुद्रुवुस्ते दिशो दश ॥	030  
धृष्टद्युम्नं तु समरे सन्निवार्य महारथः ।	031  
कृतवर्माऽब्रवीद्धृष्टस्तिष्ठतिष्ठेति भारत ॥	031  
तदभूत्तुमुलं युद्धं वृष्णिपार्षतयो रणे ।	032  
आमिषार्थे यथा युद्धं श्येनयोः क्रुद्धयोर्नृप ॥	032  
धृष्टद्युम्नस्तु समरे हार्दिक्यं नवभिः शरैः ।	033  
आजघानोरसि क्रुद्धः पीडयन्हृदिकात्मजम् ॥	033  
कृतवर्मा तु समरे पार्षतेन दृढाहतः ।	034  
पार्षतं सरथं साश्वं छादयामास सायकैः ॥	034  
सरथश्छादितो राजन्धृष्टद्युम्नो न दृश्यते ।	035  
मेघैरिव परिच्छन्नो भास्करो जलधारिभिः ॥	035  
विधूय तं बाणगणं शरैः कनकभूषणैः ।	036  
व्यरोचत रणे राजन्धृष्टद्युम्नः कृतव्रणः ॥	036  
ततस्तु पार्षतः क्रुद्धः शस्त्रवृष्टिं सुदारुणाम् ।	037  
कृतवर्माणमासाद्य व्यसृजत्पृतनापतिः ॥	037  
तामापतन्तीं सहसा शस्त्रवृष्टिं सुदारुणाम् ।	038  
शरैरनेकसाहस्रैर्हार्दिक्योऽवारयद्युधि ॥	038  
दृष्ट्वा तु वारितां युद्धे शस्त्रवृष्टिं दुरासदाम् ।	039  
कृतवर्माणमासाद्य वारयामास पार्षतः ॥	039  
\'यथा युग्मरथेनाजौ वाहान्वाहेरमिश्रयत् ।	040  
गृहीत्वा चर्म खड्गं च रथं तस्यावपुप्लुवे ॥	040  
मिलितेष्वथ वाहेषु प्रत्यासन्ने च पार्षते ।	041  
दृष्ट्वाऽपदानं तस्याशु गदां जग्राह सात्वतः ॥	041  
गदापाणिस्ततो राजन्रथात्तूर्णमवप्लुतः ।	042  
तमदृष्ट्वा रथोपस्थे सारथिं समताडयत् ॥	042  
खड्गेन शितधारेण स हतः प्रापतद्रथात् ।	043  
कृतवर्मा ततो हृष्टस्तलशब्दं चकार ह ॥	043  
पार्षतं चाब्रवीद्राजन्नेह्येहीति पुनःपुनः ।	044  
स तं न ममृषे युद्धे तलशब्दं समीरितम् ॥	044  
अवप्लुत्य रथात्तस्मात्स्वरथं पुनरास्थितः ।	045  
अभ्ययात्स तु तत्तूर्णं तिष्ठतिष्ठेति चाब्रवीत् ॥	045  
ततो राजन्महेष्वासं कृतवर्माणमाशु वै ।	046  
गदां गृह्य पुनर्वेगात्कृतवर्माणमाहनत् ॥	046  
सोऽतिविद्धो बलवता न्यपतन्मूर्च्छया हतः ।	047  
श्रुतर्वा रथमारोप्य अपोवाह रणाजिरात्\' ॥	047  
धृष्टद्युम्नस्तु समरे दृष्ट्वा शत्रुं महारथः ।	048  
कौरवान्समरे तूर्णं वारयामास सायकैः ॥	048  
ततस्ते तावका योधा धृष्टद्युम्नमुपाद्रवन् ।	049  
सिंहनादरवांश्चक्रुस्ततो युद्धमवर्तत ॥ ॥	049  

इति श्रीमन्महाभारते कर्णपर्वणि सप्तदशदिवसयुद्धे एकोनपञ्चाशोऽध्यायः ॥ 49 ॥
