अध्यायः 029

दुर्योधनप्रार्थितेन शल्येन समयकरणपूर्वकं कर्णरथसारथ्यस्वीकरणम् ॥ 1 ॥

दुर्योधन उवाच ।	001  
एवं स भगवान्देवः सर्वलोकपितामहः ।	001a  
सारथ्यमकरोत्तत्र ब्रह्मा रुद्रोऽभवद्रथी ॥	001c  
रथिनोऽभ्यधिको वीर कर्तव्यो रथसारथिः ।	002a  
तस्मात्त्वं पुरुषव्याघ्र नियच्छ तुरगान्युधि ॥	002c  
यथा देवगणैस्तत्र वृतो यत्नात्पितामहः ।	003a  
तथाऽस्माभिर्भवान्यत्नात्कर्णादभ्यधिको वृतः ॥	003c  
यथा देवैर्महाराज ईश्वरादधिको वृतः ।	004a  
तथा भवानपि क्षिप्रं रुद्रस्येव पितामहः ।	004c  
नियच्छ तुरगान्युद्धे राधेयस्य महाद्युते ॥	004e  
शल्य उवाच ।	005  
मयाप्येतन्नरश्रेष्ठ बहुशो नरसिंहयोः ।	005a  
कथ्यमानं श्रुतं दिव्यमाख्यानमतिमानुषम् ॥	005c  
यथा च चक्रे सारथ्यं भवस्य प्रपितामहः ।	006a  
यथाऽसुराश्च निहता इषुणैकेन भारत ॥	006c  
कृष्णस्य चापि विदितं सर्वमेतत्पुरा ह्यभूत् ॥	007ac  
यथा पितामहो जज्ञे भगवान्सारथिस्तदा ।	008a  
अनागतमतिक्रान्तं वेद कृष्णोऽपि तत्त्वतः ॥	008c  
एतदर्थं विदित्वाऽपि सारथ्यमुपजग्मिवान् ।	009a  
स्वयम्भूरिव रुद्रस्य कृष्णः पार्थस्य भारत ॥	009c  
यदि हन्याच्च कौन्तेयं सूतपुत्रः कथञ्चन ।	010a  
दृष्ट्वा पार्थं हि निहतं स्वयं योत्स्यति केशवः ॥	010c  
शङ्खचक्रगदापाणिर्धक्ष्यते तव वाहिनीम् ।	011a  
न चापि तस्य क्रुद्धस्य वार्ष्णेयस्य महात्मनः ।	011c  
स्थास्यते प्रत्यनीकेषु कश्चिदत्र नृपस्तव ॥	011e  
सञ्जय उवाच ।	012  
तं तथा भाषमाणं तु मद्रराजमरिन्दमः ।	012a  
प्रत्युवाच महाबाहुरदीनात्मा सुतस्तव ॥	012c  
मावमंस्था महाबाहो कर्णं वैकर्तनं रणे ।	013a  
सर्वशस्त्रभृतां श्रेष्ठं सर्वशास्त्रार्थपारगम् ॥	013c  
यस्य ज्यातलनिर्घोषं श्रुत्वा भयकरं महत् ।	014a  
पाण्डवेयानि सैन्यानि विद्रवन्ति दिशो दश ॥	014c  
प्रत्यक्ष ते महाबाहो यथा रात्रौ घटोत्कचः ।	015a  
मायाशतानि कुर्वाणो हतो मायापुरस्कृतः ॥	015c  
न चातिष्ठत बीभत्सुः प्रत्यनीके कथञ्चन ।	016a  
एतांश्च दिवसान्सर्वान्भयेन महता वृतः ॥	016c  
भीमसेनश्च बलवान्धनुष्कोट्याभिचोदितः ।	017a  
उक्तश्च सञ्ज्ञया राजन्मूढ औदरिको यथा ॥	017c  
माद्रीपुत्रौ तथा शूरौ येन जित्वा महारणे ।	018a  
कमप्यर्थं पुरस्कृत्य न हतौ युधि मारिष ॥	018c  
येन वृष्णिप्रवीरस्तु सात्यकिः सात्वतां वरः ।	019a  
निर्जित्य समरे शूरो विस्थश्च बलात्कृतः ॥	019c  
सृञ्जयाश्चेतरे सर्वे धृष्टद्युम्नपुरोगमाः ।	020a  
असकृन्निर्जिताः सङ्ख्ये स्मयमानेन संयुगे ॥	020c  
तं कथं पाण्डवा युद्धे विजेष्यन्ति महारथम् ।	021a  
यो हन्यात्समरे क्रुद्धो वज्रहस्तं पुरन्दरम् ॥	021c  
त्वं च सर्वास्त्रविद्वीरः सर्वविद्यास्त्रपारगः ।	022a  
बाहुवीर्येण ते तुल्यः पृथिव्यां नास्ति कश्चन ॥	022c  
त्वं शल्यभूतः शत्रूणामविषह्यः पराक्रमे ।	023a  
ततस्त्वमुच्यसे राजञ्शल्य इत्यरिसूदन ॥	023c  
तव बाहुबलं प्राप्य न शेकुः सर्वसात्वताः ।	024a  
तव बाहुबलाद्राजन्किं नु कृष्णो बलाधिकः ॥	024c  
यथा हि कृष्णेन बलं धार्यं वै फल्गुने हते ।	025a  
तथा कर्णात्ययीभावे त्वया धार्यं महद्बलम् ॥	025c  
किमर्थं समरे सैन्यं वासुदेवो न्यवारयत् ।	026a  
किमर्थं च भवान्सैन्यं न हनिष्यति मारिष ॥	026c  
त्वत्कृते पदवीं गन्तुमिच्छेयं युधि मारिष ।	027a  
सोदराणां च वीराणां सर्वेषां च महीक्षिताम् ॥	027c  
शल्य उवाच ।	028  
यन्मां ब्रवीषि गान्धारे अग्रे सैन्यस्य मानद ।	028a  
विशिष्टं देवकीपुत्रात्प्रीतिमानस्म्यहं त्वयि ॥	028c  
एष सारथ्यमातिष्ठे राधेयस्य यशस्विनः ।	029a  
युध्यतः पाण्डवाग्र्येण यथा त्वं वीर मन्यसे ॥	029c  
समयश्च हि मे वीर कश्चिद्वैकर्तनं प्रति ।	030a  
उत्सृजेयं यथाश्रद्धमहं वाचोऽस्य सन्निधौ ॥	030c  
सञ्जय उवाच ।	031  
तथेति राजन्पुत्रस्ते सह कर्णेन मारिष ।	031a  
अब्रवीत्मद्रराजानं सर्वक्षत्रस्य सन्निधौ ॥	031c  
सारथ्यस्याभ्युपगमाच्छल्येनाश्वासितस्तदा ।	032a  
दुर्योधनस्तदा हृष्टः कर्णं तमभिषस्वजे ॥	032c  
अब्रवीच्च पुनः कर्णं स्तूयमानः सुतस्तव ।	033a  
जहि पार्थान्रणे सर्वान्महेन्द्रो दानवानिव ॥	033c  
स शल्येनाभ्युपगते हयानां सन्नियच्छने ।	034a  
कर्णो हृष्टमना भूयो दुर्योधनमभाषत ॥	034c  
नातिहृष्टमना ह्येष मद्रराजोऽभिभाषते ।	035a  
राजन्मधुरया वाचा पुनरेनं ब्रवीहि वै ॥	035c  
ततो राजा महाप्राज्ञः सर्वास्त्रकुशलो बली ।	036a  
दुर्योधनोऽब्रवीच्छल्यं मद्रराजं महीपतिम् ॥	036c  
पूरयन्निव घोषेण मेघगम्भीरया गिरा ।	037a  
शल्य कर्णोऽर्जुनेनाद्य योद्धव्यमिति मन्यते ॥	037c  
तस्य त्वं पुरुषव्याघ्र नियच्छ तुरगान्युधि ।	038a  
कर्णो हत्वेतरान्सर्वान्फल्गुनं हन्तुमिच्छति ।	038c  
तस्याभीषुग्रहे राजन्प्रयाचे त्वां पुनः पुनः ॥	038e  
पार्थस्य सचिवः कृष्णो यथाऽभीषुग्रहो वरः ।	039a  
तथा त्वमपि राधेयं सर्वतः परिपालय ॥	039c  
सञ्जय उवाच ।	040  
ततः शल्यः परिष्वज्य सुतं ते वाक्यमब्रवीत् ।	040a  
दुर्योधनममित्रघ्नं प्रीतो मद्राधिपस्तदा ॥	040c  
शल्य उवाच ।	041  
एवं चेन्मन्यसे राजन्गान्धारे प्रियदर्शन ।	041a  
तस्मात्ते यत्प्रियं किञ्चित्तत्सर्वं करवाण्यहम् ॥	041c  
यत्रास्मि भरतश्रेष्ठ योग्यः कर्मणि कर्हिचित् ।	042a  
तत्र सर्वात्मना युक्तो वक्ष्ये कार्यं परन्तप ॥	042c  
यत्तु कर्णमहं ब्रूयां हितकामः प्रियाप्रिये ।	043a  
मम तत्क्षमतां सर्वं भवान्कर्णश्च सर्वशः ॥	043c  
कर्ण उवाच ।	044  
ईशानस्य यथा ब्रह्मा यथा पार्थस्य केशवः ।	044a  
तथा नित्यं हिते युक्तो मद्रराज भवस्व नः ॥	044c  
शल्य उवाच ।	045  
आत्मनिन्दात्मपूजा च परनिन्दा परस्तवः ।	045a  
अनाचरितमार्याणां वृत्तमेतच्चतुर्विधम् ॥	045c  
यत्तु विद्वन्प्रवक्ष्यामि प्रत्ययार्थमहं तव ।	046a  
आत्मनः स्तवसंयुक्तं तन्निबोध यथातथम् ॥	046c  
अहं शक्रस्य सारथ्ये योग्यो मातलिवत्प्रभो ।	047a  
अप्रमादात्प्रयोगाच्च ज्ञानविद्याचिकित्सनैः ॥	047c  
ततः पार्थेन सङ्ग्रामे युध्यमानस्य तेऽनघ ।	048a  
वाहयिष्यामि तुरगान्विज्वरो भव सूतज ॥ ॥	048c  

इति श्रीमन्महाभारते कर्णपर्वणि एकोनत्रिंशोऽध्यायः ॥ 29 ॥

8-29-5 नरसिंहयोः कृष्णार्जुनयोः । अतस्तयोः साम्यं मम कीर्तिकरमेवेति भावः । सुरसिंहयोरिति पाठे रुद्रपितामहयोः ॥ 8-29-26 किमर्थमिति । सारथ्यमात्रं प्रतिज्ञाय प्रातिभट्यं चेत्कृष्णः कुर्यात्तर्हि त्वं युध्यन् तद्वन्मिथ्याप्रतिज्ञो न भविष्यसीति भावः ॥ 8-29-27 पदवीमानृण्यम् ॥ 8-29-42 वक्ष्ये वोढास्मि ॥ 8-29-45 आत्म निन्दापरस्तवावपि श्रेयसां । निन्द्यौ किमुतात्मपूजापरनिन्दे । तदुभयमहं करोमीति भावः ॥ 8-29-47 अप्रमादोऽवधानम् । प्रयोगोऽश्वप्रेरणम् । ज्ञानमागामिदोषावेक्षणम् । विद्या तत्परिहारज्ञानम् । चिकित्सनं दोषपरिहारसामर्थ्यम् ॥
