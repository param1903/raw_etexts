अध्यायः 028
	
दुर्योधनेन कर्णसारथ्ये शङ्कमानं शल्यम्प्रति परशुरामचरित्रकीर्तनपूर्वकं कर्णस्य तदन्तेवासित्वादिगुणवत्तया तत्सारथ्य करणे दोषाभावप्रतिपादनम् ॥ 1 ॥

दुर्योधन उवाच ।	001  
इमं चाप्यपरं भूय इतिहासं निबोध मे ।	001  
पितुर्मम सकाशे वै ब्राह्मणः प्राह धर्मवित् ॥	001  
श्रुत्वा चैतद्वचश्चित्रं हेतुकार्यार्थतत्त्ववित् ।	002  
कुरु शल्य विनिश्चित्य मा भूदत्र विचारणा ॥	002  
भार्गवाणां कुले जातो जमदग्निर्महातपाः ।	003  
तस्य रामेति विख्यातः पुत्रस्तेजोगुणान्वितः ॥	003  
स तीव्रं तप आस्थाय सम्प्रसादितवान्भवम् ।	004  
अस्त्रहेतोः प्रसन्नात्मा नियतः संयतेन्द्रियः ॥	004  
तस्मै तुष्टो महादेवो भक्त्या च प्रशमेन च ।	005  
हृद्गतं चास्य विज्ञाय दर्शयामास शङ्करः ।	005   
प्रत्यक्षेण महादेवः स्वां तनुं सर्वशङ्करः ॥	005  
शङ्कर उवाच ।	006  
राम तुष्टोऽस्मि भद्रं ते विदितं तव चेप्सितम् ।	006  
कुरुष्व पूतमात्मानं सर्वमेतदवाप्स्यसि ॥	006  
दास्यामि ते तदाऽस्त्राणि यदा पूतो भविष्यसि ।	007  
अपात्रमसमर्थं च दहन्त्यस्त्राणि भार्गव ॥	007  
इत्युक्तो जामदग्न्यस्तु देवदेवेन शूलिना ।	008  
प्रत्युवाच महात्मानं शिरसाऽवनतः प्रभुम् ॥	008  
यदा जानासि देवेश पात्रं मामस्त्रधारणे ।	009  
तदा शुश्रूषतेऽस्त्राणि भवान्मे दातुमर्हति ॥	009  
ततः स तपसा चैव व्रतेन नियमेन च ।	010  
पूजोपहारबलिभिर्होममन्त्रपुरस्कृतैः ॥	010  
समाराधितवाञ्शर्वं बहुवर्षगणांस्तदा ।	011  
प्रसन्नश्च महादेवो भार्गवस्य महात्मनः ॥	011  
असकृच्चाब्रवीत्तस्य गुणान्देव्याः सकाशतः ।	012  
भक्तिमानेष सततं मयि रामो दृढव्रतः ॥	012  
एवमस्य गुणान्प्रीतो बहुशो कथयद्विभुः ।	013  
देवतानां पितॄणां च समक्षमरिसूदन ॥	013  
एतस्मिन्नेव काले तु दैत्या ह्यासन्महाबलाः ।	014  
तैस्तदा दर्पमोहाद्वै अबाध्यन्त दिवौकसः ॥	014  
ततः सम्भूय विबुधास्तान्हन्तुं कृतनिश्चयाः ।	015  
चक्रुः शत्रुवधे यत्नं दैत्याञ्चेतुमशक्नुवन् ॥	015  
अभिगम्य ततो देवा महेश्वरमुमापतिम् ।	016  
प्रासादयंस्तदा भक्त्या जहि शत्रुगणानिति ॥	016  
प्रतिज्ञाय ततो देवो देवतानां रिपुक्षयम् ।	017  
रामं भार्गवमाहूय सोऽभ्यभाषत शङ्करः ॥	017  
रिपून्भार्गव देवानां जहि सर्वान्समागतान् ।	018  
लोकानां हितकामार्थं मत्प्रियार्थं तथैव च ॥	018  
परशुराम उवाच ।	019  
का शक्तिर्मम देवेश अकृतास्त्रस्य संयुगे ।	019  
निहन्तुं दानवान्सर्वान्कृतास्त्रान्युद्धदुर्मदान् ॥	019  
ईश्वर उवाच ।	020  
गच्छ त्वं मदनुज्ञानान्निहनिष्यसि शात्रवान् ।	020a  
विजित्य च रिपून्सर्वान्गुणान्प्राप्स्यसि पुष्कलान् ॥	020c  
दुर्योधन उवाच ।	021  
एतच्छ्रुत्वा तु वचनं प्रतिगृह्य च सर्वशः ।	021a  
रामः कृतस्वस्त्ययनः प्रययौ दानवान्प्रति ॥	021c  
ततोऽजयद्देवशत्रून्महादर्पबलान्वितान् ।	022a  
वज्राशनिसमस्पर्शैः प्रहारैरेव भार्गवः ॥	022c  
स दानवैः क्षततनुर्जामदग्न्यो नृपोत्तम ।	023a  
संस्पृष्टः स्थाणुना सद्यो निर्व्रणः समपद्यत ॥	023c  
प्रीतश्च भगवान्देवः कर्मणा तेन तस्य वै ।	024a  
वरान्प्रादाद्बहुविधान्भार्गवाय महात्मने ॥	024c  
उक्तश्च प्रीतियुक्तेन देवदेवेन शूलिना ॥	025ac  
निपातात्तव शस्त्राणां शरीरे याऽभवद्रुजा ।	026a  
तया ते मानुषं कर्म व्यपोहं भृगुनन्दन ।	026c  
गृहाणास्त्राणि दिव्यानि मत्सकाशाद्यथेप्सितं ॥	026e  
ततोऽस्त्राणि समग्राणि वरांश्च मनसेप्सितान् ।	027a  
लब्ध्वा बहुविधान्रामः प्रणम्यशिरसा शिवम् ।	027c  
अनुज्ञां प्राप्य देवेशाज्जगाम स महातपाः ॥	027e  
एवमेतत्पुरावृत्तं तथा कथितवानृषिः ॥	028ac  
भार्गवोऽपि ददौ सर्वं धनुर्वेदं महात्मने ।	029a  
कर्णाय पुरुषव्याघ्रः सुप्रीतेनान्तरात्मना ॥	029c  
वृजिनं न भवेत्किञ्चिदस्य कर्णस्य पार्थिव ।	030a  
सूतेन वर्धितो नित्यं न सूतो नृप एव सः ॥	030c  
विशुद्धयोनिं विज्ञाय दिव्यान्यस्त्राण्यदाद्भृगुः ।	031a  
नापि सूतकुले जातं मन्ये कर्णं कथञ्चन ।	031c  
देवपुत्रमहं मन्ये क्षत्रियाणां कुलोद्भवम् ॥	031e  
विसृष्टमविबोधार्थं कुलस्येन्ति मतिर्मम ।	032a  
सर्वथा न ह्यसो शल्य कर्णः सूतकुलोद्भवः ॥	032c  
सकुण्डलं सकवचं दीर्घबाहुमरिन्दमम् ।	033a  
कथमादित्यसङ्काशं मृगी सिंहं प्रसूयते ॥	033c  
पश्य ह्यस्य भुजौ पीनौ नागराजकरोपमौ ।	034a  
वक्षः पश्य विशालं च सर्वशस्त्रसहं रणे ॥	034c  
न त्वेव प्राकृतः कश्चित्कर्णो वैकर्तनो वृषा ।	035a  
महात्माह्येष राजेन्द्र रामशिष्यः प्रतापवान् ॥ ॥	035c  

इति श्रीमन्महाभारते कर्णपर्वणि अष्टविंशोऽध्यायः ॥ 28 ॥

8-28-1 नाशक्नुवन्निति नञध्याहारेण योजना ॥
