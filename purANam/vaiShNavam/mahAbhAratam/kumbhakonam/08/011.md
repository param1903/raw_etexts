अध्यायः 011

प्रतिविन्ध्यश्रुतकर्मक्ष्यां चित्रचित्रसेनयोः संहारः ॥ 1 ॥

सञ्जय उवाच ।	001  
श्रुतकर्मा ततो राजंश्चित्रसेनं महीपतिम् ।	001a  
आजघ्ने समरे क्रुद्धः पञ्चाशद्भिः शिलीमुखैः ॥	001c  
चित्रसेनस्तु तं राजन्नवभिर्नतपर्वभिः ।	002a  
श्रुतकर्माणमाहत्य सूतं विव्याध पञ्चभिः ॥	002c  
श्रुतकर्मा ततः क्रुद्धश्चित्रसेनं चमूमुखे ।	003a  
नाराचेन सुतीक्ष्णेन मर्मदेशे समार्पयत् ॥	003c  
सोऽतिविद्धो महाराज नाराचेन महात्मना ।	004a  
मूर्च्छामभिययौ वीरः कश्मलं चाविवेश ह ॥	004c  
एतस्मिन्नन्तरे चैनं श्रुतकीर्तिर्महायशाः ।	005a  
नवत्या जगतीपालं छादयामास पत्रिभिः ॥	005c  
प्रतिलभ्य ततः सञ्ज्ञां चित्रसेनो महारथः ।	006a  
धनुश्चिच्छेद भल्लेन तं च विव्याध सप्तभिः ॥	006c  
सोऽन्यत्कार्मुकमादाय वेगघ्नं रुक्मभूषितम् ।	007a  
चित्ररूपधरं चक्रे चित्रसेनं शरोर्मिभिः ॥	007c  
स शरैश्चित्रितो राजा चित्रमाल्यधरो युवा ।	008a  
अशोभत महारङ्गे श्वाविच्छललो यथा ॥	008c  
श्रुतकर्माणमथ वै नाराचेन स्तनान्तरे ।	009a  
बिभेद तरसा शूरस्तिष्ठतिष्ठेति चाब्रवीत् ॥	009c  
श्रुतकर्मापि समरे नाराचेन समर्पितः ।	010a  
सुस्राव रुधिरं तत्र गैरिकाम्बु यथाऽचलः ॥	010c  
ततः स रुधिराक्ताङ्गो रुधिरेण कृतच्छविः ।	011a  
रराज समरे वीरः सपुष्प इव किंशुकः ॥	011c  
श्रुतकर्मा ततो राजञ्शत्रुणा समभिद्रुतः ।	012a  
शत्रुसंवारणं क्रुद्धो द्विधा चिच्छेद कार्मुकम् ॥	012c  
अथैनं छिन्नधन्वानं नाराचानां शतैस्त्रिभिः ।	013a  
छादयन्समरे राजन्विव्याध च सुपत्रिभिः ॥	013c  
ततोऽपरेण भल्लेन तीक्ष्णेन निशितेन च ।	014a  
जहार सशिरस्त्राणं शिरस्तस्य महात्मनः ॥	014c  
तच्छिरो न्यपतद्भूमौ चित्रसेनस्य दीप्तिमत् ।	015a  
यदृच्छया यथा चन्द्रश्च्युतः स्वर्गान्महीतलम् ॥	015c  
राजानं निहतं दृष्ट्वा तेऽभिसारं तु मारिष ।	016a  
अभ्यद्रवन्त वेगेन चित्रसेनस्य सैनिकाः ॥	016c  
ततः क्रुद्धो महेष्वासस्तत्सैन्यं प्राद्रवच्छरैः ।	017a  
अन्तकाले यथा क्रुद्धः सर्वभूतानि प्रेतराट् ॥	017c  
ते वध्यमानाः समरे तव पौत्रेण धन्विना ।	018a  
व्यद्रवन्त दिशस्तूर्णं दावदग्धा इव द्विपाः ॥	018c  
तांस्तु विद्रवतो दृष्ट्वा निरुत्साहान्द्विषज्जये ।	019a  
द्रावयन्निषुभिस्तीक्ष्णैः श्रुतकर्मा व्यरोचत ॥	019c  
प्रतिविन्ध्यस्ततश्चित्रं भित्त्वा पञ्चभिराशुगैः ।	020a  
सारथिं च त्रिभिर्विद्व्वा ध्वजमेकेषुणापि च ॥	020c  
तं चित्रो नवभिर्भल्लैर्बाह्वोरुरसि चार्पयत् ।	021a  
स्वर्णपुङ्खैः प्रसन्नाग्रैः कङ्कबर्हिणवाजितैः ॥	021c  
प्रतिविन्ध्यो धनुश्छित्त्वा तस्य भारत सायकैः ।	022a  
पञ्चभिर्निशितैर्बाणैरथैनं स हि जघ्निवान् ॥	022c  
ततः शक्तिं महाराज स्वर्णघण्टां दुरासदाम् ।	023a  
प्राहिणोत्प्रतिविन्ध्याय विचिन्वन्तीमसूनिव ॥	023c  
तामापतन्तीं सहसा शक्तिमुल्कामिवाम्बरे ।	024a  
द्विधा चिच्छेद समरे प्रतिविन्ध्यो हसन्निव ॥	024c  
सा पपात द्विधा छिन्ना प्रतिविन्ध्यशरैः शितैः ।	025a  
युगान्ते सर्वभूतानि त्रासयन्ती यथाऽशनिः ॥	025c  
शक्तिं तां प्रहतां दृष्ट्वा चित्रो गृह्य महागदाम् ।	026a  
प्रतिविन्ध्याय चिक्षेप रुक्मजालविभूषिताम् ॥	026c  
सा जघान हयांस्तस्य सारथिं च महारणे ।	027a  
रथं प्रमृद्य वेगेन धरणीमन्वपद्यत ॥	027c  
एतस्मिन्नेव काले तु रथादाप्लुत्य भारत ।	028a  
शक्तिं चिक्षेप चित्राय स्वर्णदण्डामलङ्कृताम् ॥	028c  
तामापतन्तीं जग्राह चित्रो राजन्महामनाः ।	029a  
ततस्तामेव चिक्षेप प्रतिविन्ध्याय पार्थिवः ॥	029c  
समासाद्य रणे शूरं प्रतिविन्ध्यं महाप्रभा ।	030a  
पतिताऽभासयश्चैव तं देशमशनिर्यथा ॥	030c  
प्रतिविन्ध्यस्ततो राजंस्तोमरं हेमभूषितम् ।	031a  
प्रेषयामास सङ्क्रुद्धश्चित्रस्य वधकाङ्क्षया ॥	031c  
स तस्य गात्रावरणं भित्त्वा हृदयमेव च ।	032a  
जगाम धरणीं तूर्णं महोरग इवाशयम् ॥	032c  
स पपात तदा राजा तोमरेण समाहतः ।	033a  
प्रसार्य विपुलौ बाहू पीनौ परिघसन्निभौ ॥	033c  
चित्रं सम्प्रेक्ष्य निहतं तावका रणशोभिनः ।	034a  
अभ्यद्रवन्त वेगेन प्रतिविन्ध्यं समन्ततः ॥	034c  
सृजन्तो विविधान्बाणाञ्शतघ्नीश्च सकिङ्किणीः ।	035a  
तमवच्छादयामासुः सूर्यमभ्रगणा इव ॥	035c  
तान्विधम्य महाबाहुः शरजालेन संयुगे ।	036a  
व्यद्रावयत्तव चमूं वज्रहस्त इवासुरीम् ॥	036c  
ते वध्यमानाः समरे तावकाः पाण्डवैर्नृप ।	037a  
विप्रकीर्यन्त सहसा वातनुन्ना घना इव ॥	037c  
विप्रद्रुते बले तस्मिन्वध्यमाने समन्ततः ।	038a  
द्रौणिरेकोऽभ्ययात्तूर्णं भीमसेनं महाबलम् ॥	038c  
तः समागमो घोरो बभूव सहसा तयोः ।	039a  
यथा दैवासुरे युद्धे वृत्रवासवयोरिव ॥ ॥	039c  

इति श्रीमन्महाभारते कर्णपर्वणि षोडशदिवसयुद्धे एकादशोऽध्यायः ॥ 11 ॥

8-11-2 आहत्य सन्ताड्य ॥ 8-11-4 मूर्च्छां अर्धनिद्राम् । कश्मलमचि त्तत्वम् ॥ 8-11-5 एनं श्रुतकर्माणम् ॥ 8-11-6 तं श्रुतकर्माणम् ॥ 8-11-11 कृतच्छविः आहितशोभः ॥ 8-11-13 सुपत्रिभिः शोभनपुङ्खवद्भिर्नाराचानां शतैः ॥ 8-11-17 प्रेतराट् यमः ॥ 8-11-18 दावो दावाग्निस्तेन दग्धाः ॥ 8-11-32 गात्रावरणं कवचम् ॥

