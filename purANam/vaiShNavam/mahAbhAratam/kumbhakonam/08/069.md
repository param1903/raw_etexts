अध्यायः 069

युधिष्ठिरेण कर्णशरविक्षतस्यात्मनो दिदृक्षया स्वशिबिरमुपागतौ कृष्णार्जुनौ दृष्ट्वा पार्थेन राधेयस्य वधभ्रमेण पार्थस्य प्रशंसनम् ॥ 1 ॥

सञ्जय उवाच ।	001  
[अथोपयातौ पृथुलोहिताक्षौ शराचिताङ्गौ रुधिरप्रदिग्धौ ।	001a  
समीक्ष्य सेनाग्रनरप्रवीरौ युधिष्ठिरो वाक्यमिदं बभाषे ॥]	001c  
ततो युधिष्ठिरो दृष्ट्वा सहितौ केशवार्जुनौ ।	002a  
हतमाधिरथिं मेने सङ्ख्ये गाण्डीवधन्वना ॥	002c  
तावभ्यनन्दत्कौन्तेयः साम्ना परमवल्गुना ।	003a  
स्मितपूर्वममित्रघ्नं पूजयन्भरतर्षभ ॥	003c  
युधिष्ठिर उवाच ।	004  
स्वागतं देवकीपुत्र स्वागतं ते धनञ्जय ।	004a  
प्रियं मे दर्शनं बाढं युवयोर्नरसिंहयोः ॥	004c  
अरिष्टयोरक्षतयोः कर्णं हत्वा महारथम् ।	005a  
आशीविषसमं युद्धे सर्वशस्त्रविशारदम् ॥	005c  
अग्रगं धार्तराष्ट्राणां सर्वेषां शर्म वर्म च ।	006a  
रक्षितं वृषसेनेन सुषेणेन च धन्विना ॥	006c  
अनुज्ञातं महावीर्यं रामेणास्त्रे सुदुर्जयम् ।	007a  
अग्र्यं सर्वस्य लोकस्य रथिनं लोकविश्रुतम् ॥	007c  
त्रातारं धार्तराष्ट्राणां गन्तारं वाहिनीमुखे ।	008a  
हन्तारं परसैन्यानाममित्रगणमर्दनम् ॥	008c  
दुर्योधनहिते युक्तमस्मद्दुःखाय चोद्यतम् ।	009a  
अप्रधृष्यं महायुद्धे देवैरपि सवासवैः ॥	009c  
अनलानिलयोस्तुल्यं तेजसा च बलेन च ।	010a  
पातालमिव गम्भीरं सुहृदां नन्दिवर्धनम् ॥	010c  
अन्तकं मम मित्राणां हत्वा कर्णं महामृधे ।	011a  
दिष्ट्या युवामनुप्राप्तौ हत्वाऽसुरमिवामरौ ॥	011c  
तेन युद्धमभीतेन मयाऽद्याप्यच्युतार्जुनौ ।	012a  
कृतं घोरं महाबाहू धृष्टद्युम्नस्य पश्यतः ।	012c  
अन्तकेनेव क्रुद्धेन प्रजाः सर्वा जिघांसता ॥	012e  
तेन केतुश्च मे च्छिन्नो हतौ च पार्ष्णिसारथी ।	013a  
हतवाहः कृतश्चास्मि युयुधानस्य पश्यतः ॥	013c  
धृष्टद्युम्नस्य यमयोर्वीरस्य च शिखण्डिनः ।	014a  
पश्यतां द्रौपदेयानां शतद्रोश्च महात्मनः ॥	014c  
एताञ्जित्वा महावीर्यः कर्णः शत्रुगणान्बहून् ।	015a  
जितवान्मां महाबाहो यतमानो महारणे ॥	015c  
अनुसृत्य च मां युद्धे परुषाण्युक्तवान्बहु ।	016a  
तत्र तत्र युधां श्रेष्ठ परिभूय न संशयः ॥	016c  
भीमसेनप्रभावात्तु यज्जीवामि धनञ्जय ।	017a  
बहुनात्र किमुक्तेन हते सोढुं समुत्सहे ॥	017c  
त्रयोदशाहं वर्षाणि यस्माद्भीतो धनञ्जय ।	018a  
न स्म निद्रां लभे रात्रौ न चाहनि सुखं क्वचित् ॥	018c  
तस्य द्वेषेण संयुक्तः परिदह्ये धनञ्जय ।	019a  
आत्मनो मरणं जानन्वाध्रीणस इव द्विजः ॥	019c  
तस्यायमगमत्कालश्चिन्तयानस्य मे चिरम् ।	020a  
कथं कर्णो मया शक्यो युद्धे क्षपयितुं भवेत् ॥	020c  
जाग्रत्स्वपंश्च कौन्तेय कर्णमेव स्मराह्यहम् ।	021a  
पश्यामि तत्रतत्रैव कर्णभूतमिदं जगत् ॥	021c  
यत्र यत्र हि गच्छामि कर्णाद्भीतो धनञ्जय ।	022a  
तत्र तत्र हि पश्यामि कर्णमेवाग्रतः स्थितम् ॥	022c  
सोऽहं तेनैव वीरेण समरेष्वपलायिना ।	023a  
सहयः सरथः पार्थ जित्वा जीवन्विसर्जितः ॥	023c  
को नु मे जीवितेनार्थो राज्येनार्थो भवेत्पुनः ।	024a  
ममैवं विक्षतस्याद्य कर्णेनाहवशोभिना ॥	024c  
न प्राप्तपूर्वं यद्भीष्मात्कृपाद्द्रोणाच्च संयुगे ।	025a  
तत्प्राप्तमद्य मे युद्धे सूतपुत्रान्महारथात् ॥	025c  
स त्वां पृच्छामि कौन्तेय यथा न कुशलस्तथा ।	026a  
तन्ममाचक्ष्व कार्त्स्न्येन यथा कर्णो हतस्त्वया ॥	026c  
शक्रतुल्यबलो युद्धे यमतुल्यः पराक्रमे ।	027a  
रामतुल्यस्तथास्त्रेषु स कथं ते निषूदितः ॥	027c  
महारथसमाख्यातः सर्वयुद्धविशारदः ।	028a  
धनुर्धराणां प्रवरः सर्वेषां वै सदार्जुन ॥	028c  
पूजितो धृतराष्ट्रेण सपुत्रेण विशाम्पते ।	029a  
त्वदर्थमेव राधेयः स कथं निहतस्त्वया ॥	029c  
धार्तराष्ट्रस्य योद्धारः सर्व एव सदार्जुन ।	030a  
तव मृत्युं रणे कर्णं मन्यन्ते पुरुषर्षभ ॥	030c  
स त्वया पुरुषव्याघ्र कथं युद्धे निषूदितः ।	031a  
तन्ममाचक्ष्व कौन्तेय यथा कर्णो हतस्त्वया ॥	031c  
सोत्सेधमस्य च शिरः पश्यतां सुहृदां हृतम् ।	032a  
त्वया पुरुषशार्दूल सिंहेनेव यथा रुरोः ॥	032c  
सर्वा दिशः पर्यपतत्त्वदर्थं त्वां सूतपुत्रः समरे परीप्सन् ।	033a  
दित्सन्नृणां शकटं रत्नपूर्णं कथं त्वयासौ निहतोऽद्य कर्णः ॥	033c  
त्वया रणे निहतः सूतपुत्रः कच्चिच्छेते भूमितले दुरात्मा ।	034a  
कच्चित्कृतं मे परमं त्वयाद्य प्रियं रणे सूतपुत्रं निहत्य ॥	034c  
सर्वा दिशः पर्यपतत्त्वदर्थं मुदान्वितो गर्वितः सूतपुत्रः ।	035a  
स शूरमानी समरे समेत्य कच्चित्त्वया निहतः सूतपुत्रः ॥	035c  
राज्यं परं हस्तिगवाश्वयुक्तं रथं दित्सुर्यः परेभ्यस्त्वदर्थे ।	036a  
त्वया रणे स्पर्धते यः स पापःकच्चित्त्वया निहतः पापबुद्धिः ॥	036c  
योऽसौ नित्यं शौर्यमदेन मत्तो विकत्थते संसदि कौरवाणाम् ।	037a  
प्रीत्यर्थं वै तात सुयोधनस्य कच्चित्स पापो निहतस्त्वयाद्य ॥	037c  
कच्चित्समागम्य धनुःप्रमुक्तैस्त्वत्प्रेषितैर्लोहमयैर्विहङ्गैः ।	038a  
शेते भिन्नः पांसुषु सूतपुत्रः कच्चिद्भग्नौ धार्तराष्ट्रस्य बाहू ॥	038c  
योऽसौ सदा श्लाघते राजमध्ये दुर्योधनं हर्षयन्दर्पयुक्तः ।	039a  
हन्ताऽस्मि सर्वानिति पाण्डुपुत्रानहं हन्ता फल्गुनस्येति मोहात् ॥	039c  
कच्चिद्वचोऽस्य वितथं त्वया कृतं यत्तत्प्रियामवदत्तात कर्णः ।	040a  
सभामध्ये रूक्षमनेकरूपं धिक्पाण्डवानपतिस्त्वं हि कृष्णे ॥	040c  
कच्चिद्ध्रुवं शत्रुरयं महात्मा ह्यधारयद्द्वादश यः समास्तु ।	041a  
कर्णो व्रतं घोरममित्रसाहो दुर्योधनस्यार्थनिविष्टबुद्धिः ॥	041c  
पादौ न धावे यावदहं न हन्मिधनञ्जयं समरेषूग्रवेगम् ।	042a  
कच्चिद्रणे फल्गुन तं निहत्य कच्चिद्व्रतं तस्य भग्नं त्वयाऽद्य ॥	042c  
योऽसौ कृष्णामब्रवीद्दुष्टबुद्धिः कर्णः सभायां कुरुवीरमध्ये ।	043a  
किं पाण्डवांस्त्वं न जहासि कृष्णे सुदुर्बलान्पतितान्हीनसत्वान् ॥	043c  
योऽसौ कर्णः प्रत्यजानात्त्वदर्थे नाहं हत्वा सह कृष्णेन पार्थम् ।	044a  
इहोपयातेति स पापबुद्धिः कच्चिच्छेते शरसम्भिन्नगात्रः ॥	044c  
कच्चित्सङ्ग्रामो विदितो वै तवायं समागमे सृञ्जय कौरवाणाम् ।	045a  
येनावस्थामीदृशीं प्रापितोऽहं कच्चित्त्वया सोऽद्य हतो दुरात्मा ॥	045c  
कच्चित्त्वया तस्य सुमन्दबुद्धेर्गाण्डीवमुक्तैर्विशिखैर्ज्वलद्भिः ।	046a  
सकुण्डलं भानुमदुत्तमाङ्गं कायात्प्रकृत्तं युधि सव्यसाचिन् ॥	046c  
यत्तन्मया बाणसमर्पितेन ध्यातोऽसि कर्णस्य वधाय वीर ।	047a  
तन्मे त्वया कच्चिदमोघमद्य ध्यानं कृतं कर्णनिपातनेन ॥	047c  
यद्दर्पपूर्णः स सुयोधनोऽस्मान्दिधक्षते कर्णसमाश्रयेण ।	048a  
कच्चित्त्वया सोऽद्य समाश्रयोऽस्य भग्नः पराक्रम्य सुयोधनस्य ॥	048c  
यो नः पुरा षण्ढतिलानवोचत्सभामध्ये कौरवाणां समक्षम् ।	049a  
स दुर्मतिः कच्चिदुपेत्य सङ्ख्ये त्वया हतः सूतपुत्रोऽत्यमर्षी ॥	049c  
यः प्राहिणोत्सूतपुत्रो दुरात्मा कृष्णां जितां सौबलेहानयेति ।	050a  
स मन्दबुद्धिर्निहतः प्रसह्य वैकर्तनस्त्वद्य कच्चिन्महात्मन् ॥	050c  
यः शस्त्रभृच्छ्रेष्ठतमं पृथिव्यां पितामहं व्याक्षिपदल्पचेताः ।	051a  
सङ्ख्यायमानोऽर्धरथः स कच्चित्त्वयां हतोऽद्याधिरथिर्महात्मन् ॥	051c  
अमर्षजं निकृतिसमीरणेरितं हृदि स्थितं ज्वलनमिमं सदा मम ।	052a  
हतो मया सोऽद्य समेत्य कर्ण इति ब्रुवन्प्रशमयसेऽद्य फल्गुन ॥ ॥	052c  

इति श्रीमन्महाभारते कर्णपर्वणि सप्तदशदिवसयुद्धे एकोनसप्ततितमोऽध्यायः ॥ 69 ॥

8-69-5 अरिष्टयोः शुभयोः ॥ 8-69-7 अनुज्ञातं अनुगृहीतम् ॥ 8-69-10 अनलानिलयोरिति क्रमात्तेजोबलाभ्याम् ॥ 8-69-13 अपसव्यः कृतश्चास्मि इति ख.घ.पाठः ॥ 8-69-17 नाहं तं सोढुमुत्सहे इति क.ड.पाठः ॥ 8-69-19 कृष्णग्रीवो रक्तशिराः श्वेतपक्षो विहङ्गमः । स वै वाध्रीणसः प्रोक्तो याज्ञिकैः पितृकर्मणीति प्राञ्चः । वाध्रीणस इव द्विप इति झ.पाठः ॥ 8-69-26 यथा नः कुशलं तथा इति क.ड.पाठः ॥ 8-69-38 विहङ्गैर्वाणैः ॥ 8-69-39 श्लाघते आत्मानमिति शेषः ॥ 8-69-47 बाणेभ्यः समर्पितेन कर्णबाणैरत्यन्तं प्रविद्धेनेत्यर्थः ॥
