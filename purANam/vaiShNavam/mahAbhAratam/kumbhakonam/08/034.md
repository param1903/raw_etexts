अध्यायः 034

कर्णेन मर्मोद्धाटनपूर्वकं शल्यगर्हणम् ॥ 1 ॥

सञ्जय उवाच ।	001  
अधिक्षिप्तस्तु राधेयः शल्येनामिततेजसा ।	001a  
शल्यमाह सुसङ्क्रुद्धो वाक्शल्यमवधारयन् ॥	001c  
कर्ण उवाच ।	002  
गुणान्गुणवतां शल्य गुणवान्वेत्ति नागुणः ।	002a  
त्वं तु नित्यं गुणैर्हीनः किं ज्ञास्यसि गुणागुणान् ॥	002c  
अर्जुनस्य महास्त्राणि क्रोधं वीर्यं धनुः शरान् ।	003a  
अहं शल्याभिजानामि न त्वं जानासि तत्तथा ॥	003c  
तथा कृष्णस्य माहात्म्यमृषभस्य महीक्षिताम् ।	004a  
यथाहं शल्य जानामि न त्वं जानासि तत्तथा ॥	004c  
एवमेवात्मनो वीर्यमहं वीर्यं च पाण्डवे ।	005a  
जानंस्तावाह्वये युद्धे शल्य नाग्निं पतङ्गवत् ॥	005c  
अस्ति चाऽयमिषुः शल्य सुपुङ्खो रक्तभोजनः ।	006a  
एकस्तूणीशयः पत्री सुधौतः समलङ्कृतः ॥	006c  
शेते चन्दनचूर्णेन पूजितो बहुलाः समाः ।	007a  
आहेयो विषवानुग्रो नराश्वद्विपसङ्घहा ॥	007c  
घोररूपो महारौद्रस्तनुत्रास्थिविदारणः ।	008a  
निर्भिन्द्यां येन रुष्टोऽहमपि मेरुं महागिरिम् ॥	008c  
तमहं जातु नास्येयमन्यस्मिन्फल्गुनादृते ।	009a  
कृष्णाद्वा देवकीपुत्रात्सत्यं चापि शृणुष्व मे ॥	009c  
तेनाहमिषुणा शल्य वासुदेवधनञ्जयौ ।	010a  
योत्स्ये परमसंरब्धौ तत्कर्म सदृशं मम ॥	010c  
सर्वेषां वृष्णिवीराणां कृष्णे लक्ष्मीः प्रतिष्ठिता ।	011a  
सर्वेषां पाण्डुपुत्राणां जयः पार्थे प्रतिष्ठितः ।	011c  
उभयं तु समासाद्य को निवर्तितुमर्हति ॥	011e  
तावेतौ पुरुषव्याघ्रौ समेतौ स्यन्दने स्थितौ ।	012a  
मामेकमभिसंयुद्धौ सुजातं पश्य शल्य मे ॥	012c  
पितृष्वसामातुलजौ भ्रातरावपराजितौ ।	013a  
मणी सूत्र इव प्रोतौ द्रष्टासि निहतौ मया ॥	013c  
अर्जुने गाण्डिवं कृष्णे चक्रं तार्क्ष्यकपिध्वजौ ।	014a  
भीरूणां त्रासजननं शल्य हर्षकरं मम ॥	014c  
त्वं तु दुष्प्रकृतिर्मूढो महायुद्धेष्वकोविदः ।	015a  
भयावदीर्णः सन्त्रासादबद्धं बहुः भाषसे ॥	015c  
संस्तौषि तौ तु केनापि हेतुना त्वं कुदेशज ।	016a  
तौ हत्वा समरे हन्ता त्वामद्य सह बान्धवम् ॥	016c  
पापदेशज दुर्बुद्धे क्षुद्र क्षत्रियपांसन ।	017a  
सुहृद्रूपो रिपुः किं मां कृष्णाभ्यां भीषयिष्यसि ॥	017c  
तौ वा मामद्य हन्तारौ हनिष्ये वाऽपि तावहम् ।	018a  
नाहं बिभेमि कृष्णाभ्यां विजानन्नात्मनो बलम् ॥	018c  
वासुदेवसहस्रं वा फल्गुनानां शतानि वा ।	019a  
अहमेको हनिष्यामि जोषमास्स्व कुदेशज ॥	019c  
स्त्रियो बालाश्च वृद्वाश्च प्रायः क्रीडागता जनाः ॥	020ac  
या गाथाः सम्प्रगायन्ति कुर्वतोऽध्ययनं यथा ।	021a  
ता गाथाः शृणु मे शल्य मद्रकेषु दुरात्मसु ॥	021c  
ब्राह्मणैः कथिताः पूर्वं यथावद्राजसन्निधौ ।	022a  
श्रुत्वा चैकमना मूढ मम वा ब्रूहि चोत्तरम् ॥	022c  
मित्रध्रुङ्भद्रको नित्यं यो नो द्वेष्टि स मद्रकः ।	023a  
मद्रके सङ्गतं नास्ति क्षुद्रवाक्ये नराधमे ॥	023c  
दुरात्मा मद्रको नित्यं नित्यमानृतिकोऽनृजुः ।	024a  
यच्चान्यदपि दौरात्म्यं मद्रकेष्विति नः श्रुतम् ॥	024c  
पिता पुत्रश्च माता च श्वश्रूश्वशुरमातुलाः ।	025a  
भगिनी दुहिता भ्राता नप्ताऽन्ये ते च बान्धवाः ॥	025c  
वयस्याभ्यागताश्चान्ये दासीदासाश्च सङ्गताः ।	026a  
पुम्भिर्विमिश्रा नार्यश्च ज्ञाताज्ञाताः स्वयेच्छया ॥	026c  
येषां गृहेष्वशिष्टानां सक्तुमद्याशिनां सदा ।	027a  
पीत्वा शीधु सगोमांसं क्रन्दन्ति च हसन्ति च ॥	027c  
गायन्ति चाप्यबद्धानि प्रवर्तन्ते च कामतः ।	028a  
कामप्रलापिनोऽन्योन्यं तेषु धर्मःकथं भवेत् ॥	028c  
मद्रकेष्ववलिप्तेषु प्रख्याताशुभकर्मसु ।	029a  
नापि वैरं न सौहार्दं मद्रकेण समाचरेत् ॥	029c  
मद्रके सङ्गतं नास्ति मद्रको हि सदा मलः ।	030a  
मद्रकेषु च संसृष्टं शौचं गान्धारकेषु च ॥	030c  
राजयाजकयाज्ये हि यथा दत्तं हविर्नशेत् ।	031a  
शूद्रसंस्कारको विप्रो यथा याति पराभवम् ॥	031c  
यथा ब्रह्मद्विषो नित्यं गच्छन्तीह पराभवम् ।	032a  
यथैव सङ्गतं कृत्वा नरः पतति मद्रकैः ॥	032c  
बालेष्वपि सदा न स्म धनं वृश्चिक ते विषम् ।	033a  
आथर्वणेन मन्त्रेण सर्वशान्तिः कृता मया ॥	033c  
इति वृश्चिकदष्टस्य विषवेगहतस्य च ।	034a  
कुर्वन्ति भेषजं प्राज्ञाः सत्यं तच्चापि दृश्यते ॥	034c  
एवं विद्वञ्जोषमास्स्व ब्रूहि चात्रोत्तरं वचः ।	035a  
वासांस्युत्सृज्य नृत्यन्ति स्त्रियो मद्यविमोहिताः ॥	035c  
मैथुनेऽसङ्गताश्चापि यथाकामवराश्च ताः ।	036a  
तासां पुत्र कथं धर्मं मद्रको वक्तुमर्हति ॥	036c  
यास्तिष्ठन्त्यः प्रमेहन्ति यथैवोष्ट्रदशेरकाः ।	037a  
तासां विभ्रष्टधर्माणां निर्लज्जानां ततस्ततः ।	037c  
त्वं पुत्रस्तादृशीनां हि धर्मं वक्तुमिहेच्छसि ॥	037e  
सौवीरकं याच्यमाना मद्रिका कर्षति स्फिचौ ।	038a  
अदातुकामा वचनमिदं वदति दारुणम् ॥	038c  
मा मां सौवीरकं कश्चिद्याचतां दयितं मम ।	039a  
पुत्रं दद्यां पतिं दद्यां न तु दद्यां सुवीरकम् ॥	039c  
गौर्यो बृहत्यो निर्ह्रीका मद्रिकाः कम्पलावृताः ।	040a  
घस्मरा नष्टशौचाश्च प्राय इत्यनुशुश्रुम ॥	040c  
प्रमेहित्वा स्फिचौ भूमौ घर्षन्त्यो हीनशोधनाः ।	041a  
शुद्धा नाद्भिर्न मृद्भिश्च नित्योच्छिष्टा भवन्ति हि ॥	041c  
एवमादि मयाऽन्यैर्वा शक्यं वक्तुं भवेद्बहु ।	042a  
आकेशान्तान्नखाग्राच्च वक्तव्येषु कुकर्मसु ॥	042c  
मद्रकाः सिन्धुसौवीरा धर्मं विद्युः कथं त्विह ।	043a  
पापदेशोद्भवा म्लेच्छा धर्माणामविचक्षणाः ॥	043c  
एष मुख्यतमो धर्मः क्षत्रियस्येति नः श्रुतम् ।	044a  
यदाजौ निहतः शेते सद्भिः समभिपूजितः ॥	044c  
आयुधानां साम्पराये यन्मुञ्चेयमहं ततः ।	045a  
ममैष प्रथमः कल्पो निधने स्वर्गमिच्छतः ॥	045c  
सोयं प्रियसखा चास्मि धार्तराष्ट्रस्य धीमतः ।	046a  
तदर्थे हि मम प्राणा यच्च मे विद्यते वसु ॥	046c  
व्यक्तं त्वमप्युपहितः पाण्डवैः पापदेशज ।	047a  
यथा चामित्रवत्सर्वं त्वमस्मासु प्रवर्तसे ॥	047c  
कामं न खलु शक्योऽहं त्वद्विधानां शतैरपि ।	048a  
सङ्ग्रामाद्विमुखः कर्तुं धर्मज्ञ इव नास्तिकैः ॥	048c  
सारङ्ग इव घर्मार्तः कामं विलप शुष्य च ।	049a  
नाहं भीषयितुं शक्यः क्षत्रधर्मे व्यवस्थितः ॥	049c  
तनुत्यजां नृसिंहानामाहवेष्वनिवर्तिनाम् ।	050a  
या गतिर्गुरुणा प्रोक्ता प्रेम्णा रामेण तां स्मरे ॥	050c  
स्वेषां त्राणार्थमुद्यन्तं वधार्थं द्विषतामपि ।	051a  
विद्धि मामास्थितं वृत्तं पौरूरवसमुत्तमम् ॥	051c  
न तद्भूतं प्रपश्यामि त्रिषु लोकेषु मद्रप ।	052a  
यो मामस्मादभिप्रायाद्वारयेदिति मे मतिः ॥	052c  
एवं विद्वञ्जोषमास्स्व त्रासात्किं बहु भाषसे ।	053a  
न त्वां हत्वा प्रदास्यामि क्रव्याद्भ्यो मद्रकाधम ॥	053c  
मित्रप्रतीक्षया शल्य धृतराष्ट्रस्य चोभयोः ।	054a  
अपवादतितिक्षाभिस्त्रिभिरेतैर्हि जीवसि ॥	054c  
पुनश्चेदीदृशं वाक्यं मद्रराज वदिष्यसि ।	055a  
शिरस्ते पातयिष्यासि गदया वज्रकल्पया ॥	055c  
श्रोतारस्त्विदमद्येह द्रष्टारो व्रा कुदेशज ।	056a  
कर्णं वा जघ्नतुः कृष्णौ कर्णो वा निजघान तौ ॥	056c  
एवमुक्त्वा तु राधेयः पुनरेव विशाम्पते ।	057a  
अब्रवीन्मद्रराजानं याहियाहीत्यसम्भ्रमम् ॥ ॥	057c  

इति श्रीमन्महाभारते कर्णपर्वणि चतुस्त्रिंशोऽध्यायः ॥ 34 ॥

8-34-7 आहेयः सर्पमयः ॥ 8-34-9 नास्येयं न क्षिपेयम् ॥ 8-34-12 सुजातं शोभनं जन्म ॥ 8-34-13 प्रोतौ एकसूत्रे मणीइव प्रेमसम्बद्धौ ॥ 8-34-19 जोषं तूष्णीम् । आस्स्व तिष्ठ ॥ 8-34-20 क्रीडागताः लीलया आगताः ॥ 8-34-21 मद्रकेषु कुत्सितेषु मद्रदेशेषु ॥ 8-34-22 क्षम वा ब्रूहि चोत्तरम् इति झ.पाठः ॥ 8-34-24 अनृतेन चरतीत्यानृतिकः ॥ 8-34-26 पुम्भिः पुरुषैः विमिश्राः सङ्गताः । इच्छया मैथुनिनोऽज्ञातवत् ज्ञाता अप्यविगीता इत्यर्थः ॥ 8-34-27 येषां मद्रकाणां सक्तुमिश्रितमत्स्याशिनाम् । शीधु मद्यम् ॥ 8-34-30 मद्रकेषु संसृष्टं नष्टं एवं गान्धारकेषु शौचं नष्टं भवेत् ॥ 8-34-31 राजा याजको यस्य तस्मिन्याज्ये हविर्नष्टं भवेत् ॥ 8-34-32 यथैवेति । यथा मद्रकैः सङ्गतं कृत्वा पतति हेवृश्चिक तथा ते विषं हतमित्यध्याहारः । यद्येतत्सत्यं तर्हि तव विषं नश्यत्विति मन्त्रेण सर्वथा विषं नश्यतीत्यर्थः । मयेत्यात्मानुभवसिद्धमिदमिति द्योतयति ॥ 8-34-33 यथैवेति । यथा मद्रकैः सङ्गतं कृत्वा पतति हेवृश्चिक तथा ते विषं हतमित्यध्याहारः । यद्येतत्सत्यं तर्हि तव विषं नश्यत्विति मन्त्रेण सर्वथा विषं नश्यतीत्यर्थः । मयेत्यात्मानुभवसिद्धमिदमिति द्योतयति ॥ 8-34-36 यथाकामं वरयन्तिताः । मैथुने सङ्गता याश्च तथा कामकराश्च ह । तासां पुत्रो मम कथं मद्रको योगमर्हति । इति क.पाठः ॥ 8-34-37 प्रमेहन्ति मूत्रयन्ते । दशेरकाः गर्दभाः । यथैवोष्ट्रा यथेळकाः इति ट.पाठः ॥ 8-34-38 सुवीरकं काञ्जिकम् । स्फिचौ कटिप्रोथौ ॥ 8-34-40 निर्ह्रीकाः निर्लज्जाः । घस्मराः बहुभक्षकाः ॥ 8-34-42 वक्तव्येषु गर्हणीयेषु ॥ 8-34-45 साम्पराये समूहे सङ्ग्रामे इत्यर्थः । मुञ्चेयं जीवितमिति शेषः ॥ 8-34-47 उपहितः उपजप्त ॥ 8-34-49 सारङ्ग इव घर्मान्ते इति क.ड.पाठः ॥ 8-34-54 अपवादो निन्दा तितिक्षा च तैस्त्रिभित्रर्हेतुभिः ॥
