अध्यायः 008

धृतराष्ट्रेण युधिष्ठरं प्रति राजनीतिकथनम् ॥ 1 ॥

धृतराष्ट्र उवाच ।	001  
सन्धिविग्रहमप्यत्र पश्येथा राजसत्तम ।	001a  
द्वियोनिं विविधोपायं बहुकल्पं युधिष्ठिर ॥	001c  
कौरव्य पर्युपासीथाः स्थित्वा द्वैविध्यमात्मनः ।	002a  
तुष्टपुष्टजनः शत्रुरर्थवानिति च स्मरेत् ॥	002c  
पर्युपासनकाले तु विपरीतं विधीयते ।	003a  
आमर्दकाले राजेन्द्र व्यवसायस्ततोऽपरः ॥	003c  
व्यसनं भेदनं चैव शत्रूणां कारयेत्ततः ।	004a  
कर्षणं भीषणं चैव युद्धे चैव बहुक्षयम् ॥	004c  
प्रयास्यमानो नृपतिस्त्रिविधं परिचिन्तयेत् ।	005a  
आत्मनश्चैव शत्रोश्च शक्तिं शास्त्रविशारदः ॥	005c  
उत्साहप्रभुशक्तिभ्यां मन्त्रशक्त्या च भारत ।	006a  
उपपन्नो नृपो यायाद्विपरीतं च वर्जयेत् ॥	006c  
आददीत बलं राजा मौलं मित्रबलं तथा ।	007a  
अटवीबलं भृतं चैव तथा श्रेणीबलं प्रभो ॥	007c  
\'मित्रामित्रबलं राजन्न्यायाद्वृद्ध्युदये धृतः ।\'	008a  
तत्र मित्रबलं राजन्मौलं चैव विशिष्यते ।	008c  
श्रेणीबलं भृतं चैव तुल्ये एवेति मे मतिः ॥	008e  
तथाऽऽचारबलं चैव परस्परसमं नृप ।	009a  
विज्ञेयं बलकालेषु राज्ञा काल उपस्थिते ॥	009c  
आपदश्चापि बोद्धव्या बहुरूपा नराधिप ।	010a  
भवन्ति राज्ञा कौरव्य यास्ताः पृथगतः शृणु ॥	010c  
विकल्पा बहुधा राजन्नापदां पाण्डुनन्दन ।	011a  
सामादिभिरुपन्यस्य गमयेत्तान्नृपः सदा ॥	011c  
यात्रां गच्छेद्बलैर्युक्तो राजा षड्भिः परन्तप ।	012a  
युक्तश्च देशकालाभ्यां बलैरात्मगुणैस्तथा ॥	012c  
हृष्टपुष्टबलो गच्छेद्राजा वृद्ध्युदये रतः ।	013a  
अकृशश्चाप्यथो यायादनृतावपि पाण्डव ॥	013c  
तूणाश्मानं वाजिरथप्रवाहां ध्वजद्रुमैः संवृतकूलरोधसम् ।	014a  
पदातिनागैर्बहुकर्दमां नदीं सपत्ननाशे नृपतिः प्रयोजयेत् ॥	014c  
अथोपपत्त्या शकटं पद्मवज्रं च भारत ।	015a  
उशना वेद यच्छास्त्रं तत्रैतद्विहितं विभो ॥	015c  
चारयित्वा परबलं कृत्वा स्वबलदर्शनम् ।	016a  
स्वभूमौ योजयेद्युद्धं परभूमौ तथैव च ॥	016c  
बलं प्रसादयेद्राजा निक्षिपेद्बलिनो नरान् ।	017a  
ज्ञात्वा स्वविषयं तत्र सामादिभिरुपक्रमेत् ॥	017c  
सर्वथैव महाराज शरीरं धारयेदिह ।	018a  
प्रेत्य चेह च कर्तव्यमात्मनिःश्रेयसं परम् ॥	018c  
एवं कुर्वञ्शुभा वाचो लोकेऽस्मिञ्शृणु ते नृप ।	019a  
प्रेत्य स्वर्गमवाप्नोति प्रजा धर्मेण पालयन् ॥	019c  
एवं त्वया कुरुश्रेष्ठ वर्तितव्यं प्रजासु वै ।	020a  
उभयोर्लोकयोस्तात प्राप्तये नित्यमेव हि ॥	020c  
भीष्मेण सर्वमुक्तोऽसि कृष्णेन विदुरेण च ।	021a  
मयाऽप्यवश्यं वक्तव्यं प्रीत्या ते नृपसत्तम ॥	021c  
एतत्सर्वं यथान्यायं कुर्वीथा भूरिदक्षिण ।	022a  
प्रियस्तथा प्रजानां त्वं स्वर्गे सुखमवाप्स्यसि ॥	022c  
अश्वमेधसहस्रेण यो यजेत्पृथिवीपतिः ।	023a  
पालयेद्वाऽपि धर्मेण प्रजास्तुल्यं फलं लभेत् ॥ ॥	023c  

इति श्रीमन्महाभारते आश्रमवासिकपर्वणि आश्रमवासपर्वणि अष्टमोऽध्यायः ॥ 8 ॥

15-8-1 प्रबलप्रतियोगिकौ दुर्बलप्रतियोगिकौ चेति द्वियोनी सन्धिविग्रहौ ॥ 15-8-2 स्थित्वा स्थिरो भूत्वा । द्वैविध्यं बलाबलं ज्ञात्वा शत्रुं पर्युपास्स्वेति भावः । स्मरेज्जयोपायं विचारयेन्न त्वकस्मात्प्रयायात् । जित्वा द्विविधमात्मनेति क.पाठः ॥ 15-8-3 विपरीतमतुष्टपुष्टबलं प्रयायादित्यर्थः ॥ 15-8-4 गमनं वेदनं चैवेति थ.पाठः ॥ 15-8-7 मौलं धनबलम् ॥ 15-8-13 अनृतौ अकालेऽपि शिशिरादौ ॥ 15-8-15 शकटादयो व्यूहविशेषाः ॥ 15-8-16 साधयित्वा परबलं कृत्वा च बलमर्षणम् इति क.थ.पाठः ॥
