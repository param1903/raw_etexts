अध्यायः 030

व्यासेन धृतराष्ट्रं प्रति कुशलादिप्रश्नपूर्वकं विदुरस्य निजस्वरूपादिप्रतिपादनम् ॥ 1 ॥ तथा इतरमहर्षिदुष्करतदभीष्टाश्चर्यकर्मकरणप्रतिज्ञानम् ॥ 2 ॥

वैशम्पायन उवाच ।	001  
ततः समुपविष्टेषु पाण्डवेषु महात्मसु ।	001a  
व्यासः सत्यवतीपुत्रः प्रोवाचामन्त्र्य पार्थिवम् ॥	001c  
धृतराष्ट्र महाबाहो कच्चित्ते वर्तते तपः ।	002a  
कच्चिन्मनस्ते प्रीणाति वनवासे नराधिप ॥	002c  
कच्चिद्धृदि न ते शोको राजन्पुत्रविनाशजः ।	003a  
कच्चिज्ज्ञानानि सर्वाणि सुप्रसन्नानि तेऽनघ ॥	003c  
कच्चिद्बुद्धिं दृढां कृत्वा चरस्यारण्यकं विधिम् ।	004a  
कच्चिद्वधूश्च गान्धारी न शोकेनाभिभूयते ॥	004c  
महाप्रज्ञा बुद्धिमती देवी धर्मार्थदर्शिनी ।	005a  
आगमापायतत्त्वज्ञा कच्चिदेषा न शोचति ॥	005c  
कच्चित्कुन्ती च राजंस्त्वां शुश्रूषत्यनहङ्कृता ।	006a  
या परित्यज्य स्वं पुत्रं गुरुशुश्रूषणे रता ॥	006c  
कच्चिद्धर्मसुतो राजा त्वया प्रत्यभिनन्दितः ।	007a  
भीमार्जुनयमाश्चैव कच्चिदेतेऽपि सान्त्विताः ॥	007c  
कच्चिन्नन्दसि दृष्ट्वैतान्कच्चिते निर्मलं मनः ।	008a  
कच्चिच्च शुद्धभावोऽसि जातज्ञानो नराधिप ॥	008c  
एतद्धि त्रितयं श्रेष्ठं सर्वभूतेषु भारत ।	009a  
निर्वैरता महाराज सत्यमक्रोध एव च ॥	009c  
कच्चित्ते न च मोहोऽस्ति वनवासेन भारत ।	010a  
स्वदत्ते वन्यमन्नं वा उपवासोऽपि वा भवेत् ॥	010c  
विदितं चापि राजेन्द्र विदुरस्य महात्मनः ।	011a  
गमनं विधिनाऽनेन धर्मस्य सुमहात्मनः ॥	011c  
माण्डव्यशापाद्धि स वै धर्मो विदुरतां गतः ।	012a  
महाबुद्धिर्महायोगी महात्मा सुमहामनाः ॥	012c  
बृहस्पतिर्वा देवेषु शुक्रो वाऽप्यसुरेषु च ।	013a  
न तथा बुद्धिसम्पन्नो यथा स पुरुषर्षभः ॥	013c  
तपोबलव्ययं कृत्वा सुचिरात्सम्भृतं तदा ।	014a  
माण्डव्येनर्षिणा धर्मो ह्यभिभूतः सनातनः ॥	014c  
नियोगाद्ब्रह्मणः पूर्वं मया स्वेन बलेन च ।	015a  
वैचित्रवीर्यके क्षेत्रे जातः स सुमहामतिः ॥	015c  
भ्राता तव महाराज देवदेवः सनातनः ।	016a  
धारणान्मनसा ध्यानाद्यं धर्मं कवयो विदुः ॥	016c  
सत्येन संवर्धयति यो दमेन शमेन च ।	017a  
अहिंसया च दानेन तपसा च सनातनः ॥	017c  
येन योगबलाज्जातः कुरुराजो युधिष्ठिरः ।	018a  
धर्म इत्येष नृपते प्राज्ञेनामितबुद्धिना ॥	018c  
यथा वह्निर्यथा वायुर्यथाऽऽपः पृथिवी यथा ।	019a  
यथाऽऽकाशं तथा धर्म इह चामुत्र च स्थितः ॥	019c  
सर्वगश्चैव राजेन्द्र सर्वं व्याप्य चराचरम् ।	020a  
दृश्यते देवदेवैः स सिद्धैर्निर्मुक्तकल्मषैः ॥	020c  
यो हि धर्मः स विदुरो विदुरो यः स पाण्डवः ।	021a  
स एष राजन्दृश्यस्ते पाण्डवः प्रेष्यवत्स्थितः ॥	021c  
प्रविष्टः स महात्मानं भ्राता ते बुद्धिसम्मतः ।	022a  
दृष्ट्वा महात्मा कौन्तेयं महायोगबलान्वितः ॥	022c  
त्वां चापि श्रेयसा योक्ष्ये नचिराद्भरतर्षभ ।	023a  
संशयच्छेदनार्थाय प्राप्तं मां विद्धि पुत्रक ॥	023c  
न कृतं यैः पुरा कैश्चित्कर्म लोके महर्षिभिः ।	024a  
आश्चर्यभूतं तपसः फलं तद्दर्शयामि वः ॥	024c  
किमिच्छसि महीपाल मत्तः प्राप्तुमभीप्सितम् ।	025a  
द्रष्टुं स्प्रष्टुमथ श्रोतुं तत्कर्ताऽस्मि तवानघ ॥ ॥	025c  

इति श्रीमन्महाभारते आश्रमवासिकपर्वणि आश्रमवासपर्वणि त्रिंशोऽध्यायः ॥ 30 ॥

15-30-6 या परित्यज्य राज्यं स्वमिति क.थ.पाठः ॥
