अध्यायः 014

विदुरेण धृतराष्ट्रं प्रति युधिष्ठिरेण भीष्मादीनां श्राद्धदानाय धनदानाङ्गीकरणनिवेदनम् ॥ 1 ॥

वैशम्पायन उवाच ।	001  
एवमुक्तस्तु राज्ञा स विदुरो बुद्धिसत्तमः ।	001a  
धृतराष्ट्रमुपेत्यैवं वाक्यमाह महार्थवत् ॥	001c  
उक्तो युधिष्ठिरो राजा भवद्वचनमादितः ।	002a  
स च संश्रुत्य वाक्यं ते प्रशशंस महाद्युतिः ॥	002c  
बीभत्सुश्च महातेजा निवेदयति ते गृहान् ।	003a  
वसु तस्य गृहे यच्च प्राणानपि च केवलान् ॥	003c  
धर्मराजश्च पुत्रस्ते राज्यं प्राणान्धनानि च ।	004a  
अनुजानाति राजर्षे यच्चान्यदपि किञ्चन ॥	004c  
भीमस्तु सर्वदुःखानि संस्मृत्य बहुलान्युत ।	005a  
कृच्छ्रादिव महाबाहुरनुजज्ञे विनिःश्वसन् ॥	005c  
स राजन्धर्मशीलेन राज्ञा बीभत्सुना तथा ।	006a  
अनुनीतो महाबाहुः सौहृदे स्थापितोऽपि च ॥	006c  
न च मन्युस्त्वया कार्य इति त्वां प्राह धर्मराट् ।	007a  
संस्मृत्य भीमस्तद्वैरं यदन्यायवदाचरत् ॥	007c  
एवम्प्रायो हि धर्मोऽयं क्षत्रियाणां नराधिप ।	008a  
शुद्धे क्षत्रियधर्मे च निरतोऽयं वृकोदरः ॥	008c  
वृकोदरकृते चाहमर्जुनश्च पुनः पुनः ।	009a  
प्रसीद याचे नृपते भवान्प्रभुरिहास्ति यत् ॥	009c  
तद्ददातु भवान्वित्तं यावदिच्छसि पार्थिव ।	010a  
त्वमीश्वरो नो राज्यस्य प्राणानामपि भारत ॥	010c  
ब्रह्मदेयाग्रहारांश्च पुत्राणामौर्ध्वदेहिकम् ।	011a  
इतो रत्नानि गाश्चैव दासीदासमजाविकम् ॥	011c  
अर्चयित्वा कुरुश्रेष्ठो ब्राह्मणेभ्यः प्रयच्छतु ।	012a  
दीनान्धकृपणेभ्यश्च तत्रतत्र नृपाज्ञया ॥	012c  
बह्वन्नरसपानाढ्याः सभा विदुर कारय ।	013a  
गवां निपानान्यन्यच्च विविधं पुण्यकं कुरु ॥	013c  
इति मामब्रवीद्राजा पार्थश्चैव धनञ्जयः ।	014a  
यदत्रानन्तरं कार्यं तद्भवान्वक्तुमर्हति ॥	014c  
इत्युक्ते विदुरेणाथ धृतराष्ट्रोऽभिनन्द्य तान् ।	015a  
मनश्चक्रे महादाने कार्तिक्यां जनमेजय ॥	015c  

॥ इति श्रीमन्महाभारते आश्रमवासिकपर्वणि आश्रमवासपर्वणि चतुर्दशोऽध्यायः ॥ 14 ॥
