अध्यायः 010

धृतराष्ट्रेण पौरान्प्रति दुर्योधनपक्षपातेन स्वकृतापनयक्षमापनम् ॥ 1 ॥ तथा युधिष्ठिरस्य तेषु न्यासतया समर्पणपूर्वकं स्वस्य वनगमनाभ्यनुज्ञानप्रार्थना ॥ 2 ॥

धृतराष्ट्र उवाच ।	001  
शान्तनुः पालयामास यथावद्वसुधामिमाम् ।	001a  
तथा विचित्रवीर्यश्च भीष्मेण परिपालितः ।	001c  
पालयामास नस्तातो विदितं वो न संशयः ॥	001e  
यथा च पाण्डुर्भ्राता मे दयितो भवतामभूत् ।	002a  
स चापि पालयामास यथावत्तच्च वेत्थ ह ॥	002c  
\'अनन्तरं हि पितरमनुज्ञातो युधिष्ठिरः ।	003a  
नात्र किञ्चिन्मृषा जातु भाषतेति मतिर्मम ॥\'	003c  
मया च भवतां सम्यक् शुश्रूषा या कृताऽनघाः ।	004a  
असम्यग्वा महाभागास्तत्क्षन्तव्यमतन्द्रितैः ॥	004c  
यदा दुर्योधनेनेदं भुक्तं राज्यमकण्टकम् ।	005a  
अपि तत्र न वो मन्दो दुर्बुद्धिरपराद्धवान् ॥	005c  
तस्यापराधाद्दुर्बुद्धेरभिमानान्महीक्षिताम् ।	006a  
विमर्दः सुमहानासीदनयात्स्वकृतादथ ।	006c  
\'घातिताः कौरवेयाश्च पृथिवी च विनाशिता ॥\'	006e  
तन्मया साधु वाऽपीदं यदि वाऽसाधु वै कृतम् ।	007a  
तद्वो हृदि न कर्तव्यं मया बद्धोऽयमञ्जलिः ॥	007c  
वृद्धोऽयं हतपुत्रोऽयं दुःखितोऽयं नराधिपः ।	008a  
पूर्वराज्ञां च पुत्रोऽयमिति कृत्वाऽनुजानथ ॥	008c  
इयं च कृपणा वृद्धा हतपुत्रा तपस्विनी ।	009a  
गान्धारी पुत्रशोकार्ता तुल्यं याचति वो मया ॥	009c  
हतपुत्राविमौ वृद्धौ विदित्वा दुःखितौ तथा ।	010a  
अनुजानीत भद्रं वो व्रजाव शरणं च वः ॥	010c  
अयं च कौरवो राजा कुन्तीपुत्रो युधिष्ठिरः ।	011a  
सर्वैर्भवद्भिर्द्रष्टव्यः समेषु विषमेषु च ।	011c  
न जातु विषमं चैव गमिष्यति कदाचन ॥	011e  
चत्वारः सचिवा यस्य भ्रातरो विपुलौजसः ।	012a  
लोकपालसमा ह्येते सर्वधर्मार्थदर्शिनः ॥	012c  
\'चतुर्णां लोकपालानां मध्ये विपरिवर्तते ।’	013a  
ब्रह्मेव भगवानेष सर्वभूतजगत्पतिः ॥	013c  
\'एवमेव महाबाहुर्भीमार्जुनयमैर्वृतः ।\'	014a  
युधिष्ठिरो महातेजा भवतः पालयिष्यति ॥	014c  
अवश्यमेव वक्तव्यमिति कृत्वा ब्रवीमि वः ।	015a  
एष न्यासो मया दत्तः सर्वेषां वो युधिष्ठिरः ।	015c  
भवन्तोऽस्य च वीरस्य न्यासभूताः कृता मया ॥	015e  
यदेव तैः कृतं किञ्चिद्व्यलीकं वः सुतैर्मम ।	016a  
यदन्येन मदीयेन तदनुज्ञातुमर्हथ ॥	016c  
भवद्भिर्न हि मे मन्युः कृतपूर्वः कथञ्चन ।	017a  
अत्यन्तगुरुभक्तानामेषोऽञ्जलिरिदं नमः ॥	017c  
तेषामस्थिरबुद्धीनां लुब्धानां कामचारिणाम् ।	018a  
कृते याचेऽद्य वः सर्वान्गान्धारीसहितोऽनघाः ॥	018c  
इत्युक्तास्तेन ते सर्वे पौरजानपदा जनाः ।	019a  
नोचुर्बाष्पकलाः किञ्चिद्वीक्षाञ्चक्रुः परस्परम् ॥ ॥	019c  

इति श्रीमन्महाभारते आश्रमवासिकपर्वणि आश्रमवासपर्वणि दशमोऽध्यायः ॥ 10 ॥

15-10-7 न कर्तव्यमनुज्ञातुमिहार्हथेति क.ट.थ. पाठः ॥ 15-10-16 अन्येन भृत्येन । अनुज्ञातुं क्षन्तुम् ॥
