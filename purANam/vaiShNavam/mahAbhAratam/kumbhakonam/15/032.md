अध्यायः 032

कुन्त्या व्यासं प्रति स्वस्मिन्दुर्वासःप्रसादेन सूर्यात्कर्णस्योत्पत्तिकथनपूर्वकं स्वस्य तद्दिदृक्षानिवेदनम् ॥ 1 ॥ व्यासेन कुन्तीं प्रति हेतूपन्यासेन तत्प्रयुक्तदोषशङ्कानिरसनम् ॥ 2 ॥

कुन्त्युवाच ।	001  
भगवञ्श्वशुरो मेऽसि दैवतस्यापि दैवतम् ।	001a  
स मे देवातिदेवस्त्वं शृणु सत्यां गिरं मम ॥	001c  
तपस्वी कोपनो विप्रो दुर्वासा नाम मे पितुः ।	002a  
भिक्षामुपागतो भोक्तुं तमहं पर्यतोषयम् ॥	002c  
शौचन त्वागसस्त्यागैः शुद्धेन मनसा तथा ।	003a  
कोपस्थानेष्वपि महत्स्वकुप्यन्न कदाचन ॥	003c  
स प्रीतो वरदो मेऽभूत्कृतकृत्यो महामुनिः ।	004a  
अवश्यं ते ग्रहीतव्यमिति मां सोऽब्रवीद्वचः ॥	004c  
ततः शापभयाद्विप्रमवोचं पुनरेव तम् ।	005a  
एवमस्त्विति च प्राह पुनरेव स मे द्विजः ॥	005c  
धर्मस्य जननी भद्रे भवित्री त्वं शुभानने ।	006a  
वशे स्थास्यन्ति ते देवा यांस्त्वमावाहयिष्यसि ॥	006c  
इत्युक्त्वाऽन्तर्हितो विप्रस्ततोऽहं विस्मिताऽभवम् ।	007a  
न च सर्वास्ववस्थासु स्मृतिर्मे विप्रणश्यति ॥	007c  
अथ हर्म्यतलस्थाऽहं रविमुद्यन्तमीक्षती ।	008a  
संस्मृत्य तदृषेर्वाक्यं स्पृहयन्ती दिवाकरम् ॥	008c  
स्थिताऽहं बालभावेन तत्र दोषमबुद्ध्यती ।	009a  
अथ देवः सहस्रांशुर्मत्समीपगतोऽभवत् ॥	009c  
द्विधा कृत्वाऽऽत्मनो देहं भूमौ च गगनेऽपि च ।	010a  
तताप लोकानेकेन द्वितीयेनागमत्स माम् ॥	010c  
स मामुवाच वेपन्तीं वरं मत्तो वृणीष्व ह ।	011a  
गम्यतामिति तं चाहं प्रणम्य शिरसाऽवदम् ॥	011c  
स मामुवाच तिग्मांशुर्वृथाऽऽह्वानं न मे क्षमम् ।	012a  
धक्ष्यामि त्वां च विप्रं च येन दत्तो वरस्तव ॥	012c  
तमहं रक्षती विप्रं शापादनपकारिणम् ।	013a  
पुत्रो मे त्वत्समो देव भवेदिति ततोऽब्रवम् ॥	013c  
ततो मां तेजसाऽऽविश्य मोहयित्वा च भानुमान् ।	014a  
उवाच भविता पुत्रस्तवेत्यभ्यगमद्दिवम् ॥	014c  
ततोऽहमन्तर्भवने पितुश्चित्तानुरक्षिणी ।	015a  
गूढोत्पन्नं सुतं बालं जले कर्णमवासृजम् ॥	015c  
नूनं तस्यैव देवस्य प्रसादात्पुनरेव तु ।	016a  
कन्याऽहमभवं विप्र यथा प्राह स मामृषिः ॥	016c  
स मया मूढया पुत्रो ज्ञायमानोऽप्युपेक्षितः ।	017a  
तन्मां दहति विप्रर्षे यथा सुविदितं तव ॥	017c  
यदि पापमपापं वा यदेतद्विवृतं मया ।	018a  
तं द्रष्टुमिच्छामि भगवन्व्यपनेतुं त्वमर्हसि ॥	018c  
यच्चास्य राज्ञो विदितं हृदिस्थं भवतोऽनघ ।	019a  
तं चायं लभतां काममद्यैव मुनिसत्तम ॥	019c  
इत्युक्तः प्रत्युवाचेदं व्यासो वेदविदांवरः ।	020a  
साधु सर्वमिदं भाव्यमेवमेतद्यथाऽऽत्थ माम् ॥	020c  
अपराधश्च ते नास्ति कन्याभावं गता ह्यसि ।	021a  
देवाश्चैश्वर्यवन्तो वै शरीराण्याविशन्ति वै ॥	021c  
सन्ति देवनिकायाश्च सङ्कल्पाज्जनयन्ति ये ।	022a  
वाचा दृष्ट्या तथा स्पर्शात्सङ्घर्षेणेति पञ्चधा ॥	022c  
मनुष्यधर्मो दैवेन धर्मेण हि न दुष्यति ।	023a  
इति कुन्ति विजानीहि व्येतु ते मानसो ज्वरः ॥	023c  
सर्वं बलवतां पथ्यं सर्वं बलवतां शुचि ।	024a  
सर्वं बलवतां धर्मः सर्वं बलवतां स्वकम् ॥ ॥	024c  

इति श्रीमन्महाभारते आश्रमवासिकपर्वणि पुत्रदर्शनपर्वणि द्वात्रिंशोऽध्यायः ॥ 32 ॥

15-32-3 आगसस्त्यागैरपराधत्यागैः ॥ 15-32-22 सङ्घर्षेण रत्या ॥
