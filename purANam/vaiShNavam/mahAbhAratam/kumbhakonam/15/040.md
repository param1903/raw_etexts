अध्यायः 040

युधिष्ठिरेण धृतराष्ट्रादिनिधनश्रवणेन भ्रातृभिः सह सकरुणं परिदेवनपूर्वकं सति संस्कृताग्नौ तेषां वृथाग्निना दाहं प्रत्यनुशोचनम् ॥ 1 ॥

युधिष्ठिर उवाच ।	001  
तथा महात्मनस्तस्य तपस्युग्रे च तस्थुषः ।	001a  
अनाथस्येव निधनं तिष्ठत्स्वस्मासु बन्धुषु ॥	001c  
दुर्विज्ञेया गतिर्ब्रह्मन्पुरुषाणां मतिर्मम ।	002a  
यत्र वैचित्रवीर्योऽसौ दग्ध एवं वनाग्निना ॥	002c  
यस्य पुत्रशतं श्रीमदभवद्बाहुशालिनः ।	003a  
नागायुतबलो राजा स दग्धो हि दवाग्निना ॥	003c  
यं पुरा पर्यवीजन्त तालवृन्तैर्वरस्त्रियः ।	004a  
तं गृध्राः पर्यवीजन्त दावाग्निपरिकालितम् ॥	004c  
सूतमागधसङ्घैश्च शयानो यः प्रबोध्यते ।	005a  
धरण्यां स नृपः शेते विकृष्टो गृध्रवायसैः ॥	005c  
न च शोचामि गान्धारीं हतपुत्रां यशस्विनीम् ।	006a  
पतिलोकमनुप्राप्तां तथा भर्तृव्रते स्थिताम् ॥	006c  
पृथामेव च शोचामि या पुत्रैश्वर्यमृद्धिमत् ।	007a  
उत्सृज्य सुमहद्दीप्तं वनवासमरोचयत् ॥	007c  
धिग्राज्यमिदमस्माकं धिग्बलं धिक्पराक्रमम् ।	008a  
क्षत्रधर्मं च धिग्यस्मान्मृता जीवामहे वयम् ॥	008c  
सुसूक्ष्मा किल लोकस्य गतिर्द्विजवरोत्तम ।	009a  
यत्समुत्सृज्य राज्यं सा वनवासमरोचयत् ॥	009c  
युधिष्ठिरस्य जननी भीमस्य विजयस्य च ।	010a  
अनाथवत्कथं दग्धा इति मुह्यामि चिन्तयन् ॥	010c  
वृथा सन्तर्पितो वह्निः खाण्डवे सव्यसाचिना ।	011a  
उपकारमजानन्स कृतघ्न इति मे मतिः ॥	011c  
यत्रादहत्स भगवान्मातरं सव्यसाचिनः ।	012a  
कृत्वा यो ब्राह्मणच्छद्म भिक्षार्थी समुपागतः ॥	012c  
धिगग्निं धिक् च पार्थस्य विश्रुतां सत्यसन्धताम् ।	013a  
इदं कष्टतरं चान्यद्भगवन्प्रतिभाति मे ॥	013c  
वृथाऽग्निना समायोगो यदभूत्पृथिवीपतेः ।	014a  
तथा तपस्विनस्तस्य राजर्षेः कौरवस्य ह ॥	014c  
कथमेवंविधो मृत्युः प्रशास्य पृथिवीमिमाम् ॥	015ac  
तिष्ठत्सु मन्त्रपूतेषु तस्याग्निषु महावने ।	016a  
वृथाऽग्निना समायुक्तो निष्ठां प्राप्तः पिता मम ॥	016c  
मन्ये पृथा वेपमाना कृशा धमनिसन्तता ।	017a  
हा तात धर्मराजेति मामाक्रन्दन्महाभये ॥	017c  
भीम पर्याप्नुहि भयादिति चैवाभिवाशती ।	018a  
समन्ततः परिक्षिप्ता माताऽभून्मे दवाग्निना ॥	018c  
सहदेवः प्रियस्तस्याः पुत्रेभ्योऽधिक एव तु ।	019a  
न चैनां मोक्षयामास वीरो माद्रवतीसुतः ॥	019c  
तच्छ्रुत्वा रुरुदुः सर्वे समालिङ्ग्य परस्परम् ।	020a  
पाण्डवाः पञ्च दुःखार्ता भूतानीव युगक्षये ॥	020c  
तेषां तु पुरुषेन्द्राणां रुदतां रुदितस्वनः ।	021a  
प्रासादाभोगसंरुद्धे अन्वरौत्सीत्स रोदसी ॥ ॥	021c  

इति श्रीमन्महाभारते आश्रमवासिकपर्वणि नारदागमनपर्वणि चत्वारिंशोऽध्यायः ॥ 40 ॥
