अध्यायः 005

व्यासेन युधिष्ठिरं प्रति सहेतूपन्यासं धृतराष्ट्रस्य वनगमनाभ्यनुज्ञानचोदनापूर्वकं स्वाश्रमगमनम् ॥ 1 ॥ युधिष्ठिरेण धृतराष्ट्रं प्रति कृच्छ्रेण तदभ्यनुज्ञानाङ्गीकरणम् ॥ 2 ॥

व्यास उवाच ।	001  
युधिष्ठिर महाबाहो यथाऽऽह कुरुनन्दनः ।	001a  
धृतराष्ट्रो महातेजास्तत्कुरुष्वाविचारयन् ॥	001c  
अयं हि वृद्धो नृपतिर्हतपुत्रो विशेषतः ।	002a  
नेदं कृच्छ्रं चिरतरं सहेदिति मतिर्मम ॥	002c  
गान्धारी च महाभागा प्राज्ञा करुणवेदिनी ।	003a  
पुत्रशोकं महाराज धैर्येणोद्वहते भृशम् ॥	003c  
अहमप्येतदेव त्वां ब्रवीमि कुरु मे वचः ।	004a  
अनुज्ञां लभतां राजा मा वृथेह मरिष्यति ॥	004c  
\'स्वस्थो भवत्वयं धीमान्वनेषु मधुगन्धिषु ।\'	005a  
राजर्षीणां पुराणानामनुयातु गतिं नृपः । 	005c  
राजर्षीणां हि सर्वेषामन्ते वनमुपाश्रयः ॥	005e  
वैशम्पायन उवाच ।	006  
इत्युक्तः स तदा राजा व्यासेनाद्भुतकर्मणा ।	006a  
प्रत्युवाच महातेजा धर्मराजो महामुनिम् ॥	006c  
भगवानेव नो मान्यो भगवानेव नो गुरुः ।	007a  
भगवानस्य राज्यस्य कुलस्य च परायणम् ॥	007c  
अहं तु पुत्रो भगवन्पिता राजा गुरुश्च मे ।	008a  
निदेशवर्ती च पितुः पुत्रो भवति धर्मतः ॥	008c  
वैशम्पायन उवाच ।	009  
इत्युक्तः स तु तं प्राह व्यासो वेदविदांवरः ।	009a  
युधिष्ठिरं महातेजाः पुनरेव महाकविः ॥	009c  
एवमेतन्महाभाग यथा वदसि भारत ।	010a  
राजाऽयं वृद्धतां प्राप्तः प्रमाणे परमे स्थितः ॥	010c  
सोऽयं मयाऽभ्यनुज्ञातस्त्वया च पृथिवीपतिः ।	011a  
करोतु स्वमभिप्रायं मा स्म विघ्नकरो भव ॥	011c  
एष एव परो धर्मो राजर्षीणां युधिष्ठिर ।	012a  
समरे वा भवेन्मृत्युर्वने वा विधिपूर्वकम् ॥	012c  
पित्रा तु तव राजेन्द्र पाण्डुना पृथिवीक्षिता ।	013a  
शिष्यभूतेन राजाऽयं गुरुवत्पर्युपासितः ॥	013c  
क्रतुभिर्दक्षिणावद्भी रत्नपर्वतशोभितैः ।	014a  
महद्भिरिष्टं गौर्भुक्ता प्रजाश्च परिपालिताः ॥	014c  
पुत्रसंस्थं च विपुलं राज्यं विप्रोषिते त्वयि ।	015a  
त्रयोदशसमा भुक्तं दत्तं च विविधं वसु ॥	015c  
त्वया चायं नरव्याघ्र गुरुशुश्रूषयाऽनघ ।	016a  
आराधितः स भृत्येन गान्धारी च यशस्विनी ॥	016c  
अनुजानीहि पितरं समयोऽस्य तपोविधौ ।	017a  
न मन्युर्विद्यते चास्य सुसूक्ष्मोऽपि युधिष्ठिर ॥	017c  
वैशम्पायन उवाच ।	018  
एतावदुक्त्वा वचनमनुमान्य च पार्थिवम् ।	018a  
तथाऽस्त्विति च तेनोक्तः कौन्तेयेन ययौ वनम् ॥	018c  
गते भगवति व्यासे राजा पाण्डुसुतस्तदा ।	019a  
प्रोवाच पितरं वृद्धं मन्दं मन्दमिवानतः ॥	019c  
यदाह भगवान्व्यासो यच्चापि भवतो मतम् ।	020a  
यथाऽऽह च महेष्वासः कृपो विदुर एव च ॥	020c  
युयुत्सुः सञ्जयश्चैव तत्कर्तास्म्यहमञ्जसा ।	021a  
सर्व एव हि मान्या मे कुलस्य हि हितैषिणः ॥	021c  
इदं तु याचे नृपते त्वामहं शिरसा नतः ।	022a  
क्रियतां तावदाहारस्ततो गच्छाश्रमं प्रति ॥ ॥	022c  

इति श्रीमन्महाभारते आश्रमवासिकपर्वणि आश्रमवासपर्वणि पञ्चमोऽध्यायः ॥ 5 ॥

15-5-17 तपोविधौ तपःकरणे ॥
