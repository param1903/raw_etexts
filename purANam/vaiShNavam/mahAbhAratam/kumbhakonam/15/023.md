अध्यायः 023

युधिष्ठिरादिभिः कुन्तीधृतराष्ट्रादीनां प्रव्रजनशोकेनाभिमन्युप्रभृतिबन्धुजनानुस्मरणजशोकेन स्वस्वव्यापारेष्वप्यनादरणम् ॥ 1 ॥

वैशम्पायन उवाच ।	001  
वनं गते कौरवेन्द्रे दुःखशोकसमन्विताः ।	001a  
बभूवुः पाण्डवा राजन्मातृशोकेन चान्विताः ॥	001c  
तथा पौरजनः सर्वः शोचन्नास्ते जनाधिपम् ।	002a  
कुर्वाणाश्च कथास्तत्र ब्राह्मणा नृपतिं प्रति ॥	002c  
कथं न राजा वृद्धः स वने वसति निर्जने ।	003a  
गान्धारी च महाभागा सा च कुन्ती पृथा कथम् ॥	003c   
सुखार्हः स हि राजर्षिरसुखी तद्वनं महत् ।	004a  
किमवस्थः समासाद्य प्रज्ञाचक्षुर्महामनाः ॥	004c  
सुदुष्करं कृतवती कुन्ती पुत्रानपास्य सा ।	005a  
राज्यश्रियं परित्यज्य वनं सा समरोचयत् ॥	005c   
विदुरः किमवस्थश्च भ्रातृशुश्रूषुरात्मवान् ।	006a  
स च गावल्गणिर्धीमान्भर्तृपिण्डानुपालकः ॥	006c   
आकुमारं च पौरास्ते चिन्ताशोकसमाहताः ।	007a  
तत्रतत्र कथाश्चक्रुः समासाद्य परस्परम् ॥	007c  
पाण्डवाश्चैव ते सर्वे भृशं शोकपरायणाः ।	008a  
शोचन्तो मातरं वृद्धामूषुर्नातिचिरं पुरे ॥	008c  
तथैव वृद्धं पितरं हतपुत्रं जनेश्वरम् ।	009a  
गान्धारीं च महाभागां विदुरं च महामतिम् ॥	009c   
नैषां बभूव सम्प्रीतिस्तान्विचिन्तयतां तदा ।	010a  
न राज्ये न च नारीषु न वेदाध्ययनेषु च ॥	010c   
परं निर्वेदमगमंश्चिन्तयन्तो नराधिपम् ।	011a  
तं च ज्ञातिवधं घोरं संस्मरन्तः पुनःपुनः ॥	011c   
अभिमन्योश्च बालस्य विनाशं रणमूर्धनि ।	012a  
कर्णस्य च महाबाहोः सङ्ग्रामेष्वपलायिनः ॥	012c  
तथैव द्रौपदेयानामन्येषां सुहृदामपि ।	013a  
वधं संस्मृत्य ते वीरा नातिप्रमनसोऽभवन् ॥	013c   
हतप्रवीरां पृथिवीं हृतरत्नां च भारत ।	014a  
सदैव चिन्तयन्तस्ते न शमं चोपलेभिरे ॥	014c   
द्रौपदी हतपुत्रा च सुभद्रा चैव भामिनी ।	015a  
नातिप्रीतियुते देव्यौ तदास्तामप्रहृष्टवत् ॥	015c   
वैराट्यास्तनयं दृष्ट्वा पितरं ते परिक्षितम् ।	016a  
धारयन्ति स्म ते प्राणांस्तव पूर्वपितामहाः ॥ ॥	016c   

इति श्रीमन्महाभारते आश्रमवासिकपर्वणि आश्रमवासपर्वणि त्रयोविंशोऽध्यायः ॥ 23 ॥
