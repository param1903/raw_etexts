अध्यायः 019

कुन्त्या कृच्छ्रेण प्रतिनिवर्तितैर्युधिष्ठिरादिभिः कृच्छ्रात्पुनर्नगरं प्रत्यागमनम् ॥ 1 ॥ धृतराष्ट्रेण विदुरादिभिः सह वनमेत्य गङ्गातीरे सन्ध्योपास्त्यादिना रात्रियापनम् ॥ 2 ॥

वैशम्पायन उवाच ।	001  
कुन्त्यास्तु वचनं श्रुत्वा पाण्डवा राजसत्तम ।	001a  
व्रीडिताः सन्न्यवर्तन्त पाञ्चाल्या सह भारत ॥	001c  
ततः शब्दो महानेव सर्वेषामभवत्तदा ।	002a  
अन्तःपुराणां रुदतां दृष्ट्वा कुन्तीं तथा गताम् ॥	002c  
प्रदक्षिणमथावृत्त्य राजानं पाण्डवास्तदा ।	003a  
अभिवाद्य न्यवर्तन्त पृथां तामनिवर्त्य वै ॥	003c  
ततोऽब्रवीन्महातेजा धृतराष्ट्रोऽम्बिकासुतः ।	004a  
गान्धारीं विदुरं चैव समाभाष्यावगृह्य च ॥	004c  
युधिष्ठिरस्य जननी देवी साधु निवर्त्यताम् ।	005a  
यथा युधिष्ठिरः प्राह तत्सर्वं सत्यमेव हि ॥	005c  
पुत्रैश्वर्यं महदिदमपास्य च महाफलम् ।	006a  
काऽनुगच्छेद्वनं दुर्गं पुत्रानुत्सृज्य मूढवत् ॥	006c  
राज्यस्थया तपस्तप्तुं कर्तुं दानव्रतं महत् ।	007a  
अनया शक्यमेवाद्य श्रूयतां च वचो मम ॥	007c  
गान्धारि परितुष्टोऽस्मि वध्वाः शुश्रूषणेन वै ।	008a  
तस्मात्त्वमेनां धर्मज्ञे समनुज्ञातुमर्हसि ॥	008c  
इत्युक्ता सौबलेयी तु राज्ञा कुन्तीमुवाच ह ।	009a  
तत्सर्वं राजवचनं स्वं च वाक्यं विशेषवत् ॥	009c  
न च सा वनवासाय देवी कृतमतिं तदा ।	010a  
शक्नोत्युपावर्तयितुं कुन्तीं धर्मपरां सतीम् ॥	010c  
तस्यास्तां तु स्थितिं ज्ञात्वा व्यवसायं कुरुस्त्रियः ।	011a  
निवृत्तांश्च कुरुश्रेष्ठान्दृष्ट्वा प्ररुरुदुस्तदा ॥	011c  
उपावृत्तेषु पार्थेषु सर्वास्वेव वधूषु च ।	012a  
ययौ राजा महाप्राज्ञो धृतराष्ट्रो वनं तदा ॥	012c  
पाण्डवाश्चातिदीनास्ते दुःखशोकपरायणाः ।	013a  
यानैः स्त्रीसहिताः सर्वे पुरं प्रविविशुस्तदा ॥	013c  
तदहृष्टमनानन्दं गतोत्सवमिवाभवत् ।	014a  
नगरं हास्तिनपुरं सस्त्रीवृद्धकुमारकम् ॥	014c  
सर्वे चासन्निरुत्साहाः पाण्डवा जातमन्यवः ।	015a  
कुन्त्या हीनाः सुदुःखार्ता वत्सा इव विनाकृताः ॥	015c  
धृतराष्ट्रस्तु तेनाह्ना गत्वा सुमहदन्तरम् ।	016a  
ततो भागीरथीतीरे निवासमकरोत्प्रभुः ॥	016c  
प्रादुष्कृता यथान्यायमग्नयो वेदपारगैः ।	017a  
व्यराजन्त द्विजश्रेष्ठैस्तत्रतत्र तपोवने ।	017c  
प्रादुष्कृताग्निरभवत्स च वृद्धो नराधिपः ॥	017e  
स राजाऽग्नीन्पर्युपास्य हुत्वा च विधिवत्तदा ।	019a  
सन्ध्यागतं सहस्रांशुमुपातिष्ठत भारत ॥	019c   
विदुरः सञ्जयश्चैव राज्ञः शय्यां कुशैस्ततः ।	019a  
चक्रतुः कुरुवीरस्य गान्धार्याश्चाविदूरतः ॥	019c  
गान्धार्याः सन्निकर्षे तु निषसाद कुशे सुखम् ।	020a  
युधिष्ठिरस्य जननी कुन्ती साधुव्रते स्थिता ॥	020c  
तेषां संश्रवणे चापि निषेदुर्विदुरादयः ।	021a  
याजकाश्च यथोद्देशं द्विजा ये चानुयायिनः ॥	021c  
प्राधीतद्विजमुख्या सा सम्प्रज्वलितपावका ।	022a  
बभूव तेषां रजनी ब्राह्मीव प्रीतिवर्धिनी ॥	022c  
ततो रात्र्यां व्यतीतायां कृतपूर्वाह्णिकक्रियाः ।	023a  
हुत्वाऽग्निं विधिवत्सर्वे प्रययुस्ते यथाक्रमम् ।	023c  
उदङ्मुखा निरीक्षन्त उपवासपरायणाः ॥	023e  
स तेषामतिदुःखोऽभून्निवासः प्रथमेऽहनि ।	024a  
शोचतां वदतां चापि पौरजानपदैर्जनैः ॥ ॥	024c  

इति श्रीमन्महाभारते आश्रमवासिकर्वणि आश्रमवासपर्वणि एकोनविंशोऽध्यायः ॥ 19 ॥
