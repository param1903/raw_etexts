अध्यायः 013

भीमे दुर्योधनादिभ्यः श्राद्धदानाय धनदानमरोचयति सति युधिष्ठिरेण विदुरं प्रति धृतराष्ट्रे निजगृहकोशाद्धनदाननिवेदनकथनम् ॥ 1 ॥

अर्जुन उवाच ।	001  
भीम ज्येष्ठो गुरुर्मे त्वं नातोऽन्यद्वमुक्तुमुत्सहे ।	001a  
धृतराष्ट्रस्तु राजर्षिः सर्वथा मानमर्हति ॥	001c  
न स्मरन्त्यपराद्धानि स्मरन्ति सुकृतान्यपि ।	002a  
असम्भिन्नार्थमर्यादाः साधवः पुरुषोत्तमाः ॥	002c  
इति तस्य वचः श्रुत्वा फल्गुनस्य महात्मनः ।	003a  
विदुरं प्राह धर्मात्मा कुन्तीपुत्रो युधिष्ठिरः ॥	003c  
इदं मद्वचनात्क्षत्तः कौरवं ब्रूहि पार्थिवम् ।	004a  
यावदिच्छति पुत्राणां दातुं तावद्ददाम्यहम् ॥	004c  
भीष्मादीनां च सर्वेषां सुहृदामुपकारिणाम् ।	005a  
मम कोशादिति विभो मा भूद्भीमः सुदुर्मनाः ॥	005c  
वैशम्पायन उवाच ।	006  
इत्युक्त्वा धर्मराजस्तमर्जुनं प्रत्यपूजयत् ।	006a  
भीमसेनः कटाक्षेण वीक्षाञ्चक्रे धनञ्जयम् ॥	006c  
ततः स विदुरं धीमान्वाक्यमाह युधिष्ठिरः ।	007a  
न भीमसेने कोपं स नृपतिः कर्तुमर्हति ॥	007c  
परिक्लिष्टो हि भीमस्तु हिमवृष्ट्यातपादिभिः ।	008a  
दुःखैर्बहुविधैर्धीमानरण्ये विदितं तव ॥	008c  
किन्तु मद्वचनाद्ब्रूहि राजानं भरतर्षभम् ।	009a  
यद्यदिच्छसि यावच्च गृह्यतां मद्गृहादिति ॥	009c  
यन्मात्सर्यमयं भीमः करोति भृशदुःखितः ।	010a  
न तन्मनसि कर्तव्यमिति वाच्यः स पार्थिवः ॥	010c  
यन्ममास्ति धनं किञ्चिदर्जुनस्य च वेश्मनि ।	011a  
तस्य स्वामी महाराज इति वाच्यः स पार्थिवः ॥	011c  
ददातु राजा विप्रेभ्यो यथेष्टं क्रियतां व्ययः ।	012a  
पुत्राणां सुहृदां चैव गच्छत्वानृण्यमद्य सः ॥	012c  
इदं चापि शरीरं मे तवायत्तं जनाधिप ।	013a  
धनानि चेति विद्धि त्वं क्षत्तर्नास्त्यत्र संशयः ॥ ॥	013c  

इति श्रीमन्महाभारते आश्रमवासिकपर्वणि आश्रमवासपर्वणि त्रयोदशोऽध्यायः ॥ । 13 ॥
