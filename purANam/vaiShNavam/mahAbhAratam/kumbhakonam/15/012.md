अध्यायः 012

धृतराष्ट्रेण भीष्मदुर्योधनादीनां श्राद्धदानाय विदुरमुखाद्युधिष्ठिरं प्रति द्रव्ययाचनम् ॥ 1 ॥ तच्छ्रवणेन विमनायमाने भीमे तद्भावज्ञेनार्जुनेन तं प्रति द्रव्ययाचने भीमेन धृतराष्ट्रापनयानुस्मारणपूर्वकं तदनङ्गीकरणम् ॥ 2 ॥

वैशम्पायन उवाच ।	001  
ततो रजन्यां व्युष्टायां धृतराष्ट्रोऽम्बिकासुतः ।	001a  
विदुरं प्रेषयामास युधिष्ठिरनिवेशनम् ॥	001c  
स गत्वा राजवचनादुवाचाच्युतमीश्वरम् ।	002a  
युधिष्ठिरं महातेजाः सर्वबुद्धिमतांवरः ॥	002c  
धृतराष्ट्रो महाराजो वनवासाय दीक्षितः ।	003a  
गमिष्यति वनं राजन्नागतां कार्तिकीमिमाम् ॥	003c  
स त्वां कुरुकुलश्रेष्ठ किञ्चिदर्थमभीप्सति ।	004a  
श्राद्धमिच्छति दातुं स गाङ्गेयस्य महात्मनः ॥	004c  
द्रोणस्य सोमदत्तस्य बाह्लीकस्य च धीमतः ।	005a  
पुत्राणां चैव सर्वेषां ये चान्ये सुहृदो हताः ।	005c  
यदि चाप्यनुजानीषे सैन्धवापशदस्य च ॥	005e  
एतच्छ्रुत्वा तु वचनं विदुरस्य युधिष्ठिरः ।	006a  
हृष्टः सम्पूजयामास गुडाकेशश्च पाण्डवः ॥	006c  
न च भीमो दृढक्रोधस्तद्वचो जगृहे तदा ।	007a  
विदुरस्य महातेजा दुर्योधनकृतं स्मरन् ॥	007c  
अभिप्रायं विदित्वा तु भीमसेनस्य फल्गुनः ।	008a  
किरीटी किञ्चिदानम्य तमुवाच नरर्षभम् ॥	008c  
भीम राजा पिता वृद्धो वनवासाय दीक्षितः ।	009a  
दातुमिच्छति सर्वेषां सुहृदामौर्ध्वदेहिकम् ॥	009c  
भवता निर्जितं वित्तं दातुमिच्छति कौरवः ।	010a  
भीष्मादीनां महाबाहो तदनुज्ञातुमर्हसि ॥	010c  
दिष्ट्या त्वद्य महाबाहो धृतराष्ट्रः प्रयाचते ।	011a  
याचितो यः पुराऽस्माभिः पश्य कालस्य पर्ययम् ॥	011c  
योऽसौ पृथिव्याः कृत्स्नाया भर्ता भूत्वा नराधिपः ।	012a  
परैर्विनिहतामात्यो वनं गन्तुमभीप्सति ॥	012c  
मा तेऽन्यत्पुरुषव्याघ्र दानाद्भवतु दर्शनम् ।	013a  
अयशस्यमतोऽन्यत्स्यादधर्मश्च महाभुज ॥	013c  
राजानमुपतिष्ठस्व ज्येष्ठं भ्रातरमीश्वरम् ।	014a  
अर्हस्त्वमसि दातुं वै नादातुं भरतर्षभ ॥	014c  
एवं ब्रुवाणं बीभत्सुं धर्मराजोऽप्यपूजयत् ।	015a  
भीमसेनस्तु सक्रोधमुवाच विजयं तदा ॥	015c  
वयं भीष्मस्य दास्यामः प्रेतकार्यं तु फल्गुन ।	016a  
सोमदत्तस्य नृपतेर्भूरिश्रवस एव च ॥	016c  
बाह्लीकस्य च राजर्षेर्द्रोणस्य च महात्मनः ।	017a  
अन्येषां चैव सुहृदां कुन्ती कर्णाय दास्यति ॥	017c  
श्राद्धानि पुरुषव्याघ्र मा प्रदात्कौरवो नृपः ।	018a  
इति मे वर्तते बुद्धिर्मा वो नन्दन्तु शत्रवः ॥	018c  
कष्टात्कष्टतरं यान्तु सर्वे दुर्योधनादयः ।	019a  
यैरियं पृथिवी कृत्स्ना घातिता कुलपांसनैः ॥	019c  
कुतस्त्वमद्य विस्मृत्य वैरं द्वादशवार्षिकम् ।	020a  
अज्ञातवासगमनं द्रौपदीशोकवर्धनम् ॥	020c  
क्व तदा धृतराष्ट्रस्य स्नेहोऽस्मद्गोचरो गतः ।	021a  
कृष्णाजिनोपसंवीतो हृताभरणभूषणः ।	021c  
सार्धं पाञ्चालपुत्र्या त्वं राजानमुपजग्मिवान् ॥	021e  
क्व तदा द्रोणभीष्मौ तौ सोमदत्तोऽपि वाऽभवत् ।	022a  
यत्र द्वादश वर्षाणि वने वन्येन जीवथ ।	022c  
न तदा त्वां पिता ज्येष्ठः पितृत्वेनाभिवीक्षते ॥	022e  
किं ते तद्विस्मृतं पार्थ यदेष कुलपांसनः ।	023a  
दुर्बुद्धिर्विदुरं प्राह द्यूते किं जितमित्युत ॥	023c  
तमेवंवादिनं राजा कुन्तीपुत्रो युधिष्ठिरः ।	024a  
उवाच वचनं धीमाञ्जोषमास्स्वेति भर्त्सयन् ॥ ॥	024c  

इति श्रीमन्महाभारते आश्रमवासिकपर्वणि आश्रमवासपर्वणि द्वादशोऽध्यायः ॥ 12 ॥

15-12-4 किञ्चिदर्थं किञ्चित्कार्यं कर्तुं त्वामभीप्सति द्रष्टुमिति शेषः ॥ 15-12-8 किञ्चिदागम्य भीमं वचनमब्रवीदिति क.थ.पाठः ॥ 
