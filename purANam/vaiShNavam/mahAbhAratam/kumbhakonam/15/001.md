अध्यायः 001

युधिष्ठिरेण राज्यपरिपालनम् ॥ 1 ॥ कुन्तीद्रौपद्यादिभिर्गान्धार्यां श्वश्रूवद्वर्तनम् ॥ 2 ॥ भीमवर्जमर्जुनादिभिर्युधिष्ठिरशासनेन विशेषतो धृतराष्ट्रानुवर्तनम् ॥ 3 ॥

श्रीवेदव्यासाय नमः ।	000  
नारायणं नमस्कृत्य नरं चैव नरोत्तमम् ।	001a  
देवीं सरस्वतीं व्यासं ततो जयमुदीरयेत् ॥	001c  
जनमेजय उवाच ।	001  
प्राप्य पैतामहं राज्यं मम पूर्वपितामहाः ।	001a  
कथमासन्महाराजे धृतराष्ट्रे महात्मनि ॥	001c  
स तु राजा हतामात्यो हतपुत्रो निराश्रयः ।	002a  
कथमासीद्धतैश्वर्यो गान्धारी च तपस्विनी ॥	002c  
कियन्तं चैव कालं ते मम पूर्वपितामहाः ।	003a  
स्थिता राज्ये महात्मानस्तन्मे व्याख्यातुमर्हसि ॥	003c  
वैशम्पायन उवाच ।	004  
प्राप्य राज्यं महात्मानः पाण्डवा हतशत्रवः ।	004a  
धृतराष्ट्रं पुरस्कृत्य पृथिवीं पर्यपालयन् ॥	004c  
धृतराष्ट्रमुपातिष्ठद्विदुरः सञ्जयस्तथा ।	005a  
वैश्यापुत्रश्च मेधावी युयुत्सुः कुरुसत्तम ॥	005c  
पाण्डवाः सर्वकार्येषु पर्यपृच्छन्त तं नृपम् ।	006a  
चक्रुस्तेनाभ्यनुज्ञाता वर्षाणि दश पञ्च च ॥	006c  
सदाऽभिगम्य ते वीराः पर्युपासन्त तं नृपम् ।	007a  
पादाभिवादनं कृत्वा धर्मराजमते स्थिताः ॥	007c  
ते मूर्ध्नि समुपाघ्राताः सर्वकार्याणि चक्रिरे ।	008a  
कुन्तिभोजसुता चैव गान्धारीमन्ववर्तत ॥	008c  
द्रौपदी च सुभद्रा च याश्चान्याः पाण्डवस्त्रियः ।	009a  
समां वृत्तिमवर्तन्त तयोः श्वश्र्वोर्यथाविधि ॥	009c  
शयनानि महार्हाणि वासांस्याभरणानि च ।	010a  
राजार्हाणि च सर्वाणि भक्ष्यभोज्यान्यनेकशः ॥	010c  
युधिष्ठिरो महाराज धृतराष्ट्रेऽभ्युपाहरत् ।	011a  
तथैव कुन्ती गान्धार्यां गुरुवृत्तिमवर्तत ॥	011c  
विदुरः सञ्जयश्चैव युयुत्सुश्चैव कौरव ।	012a  
उपासते स्म तं वृद्धं हतपुत्रं जनाधिपम् ॥	012c  
श्यालो द्रोणस्य यश्चासीद्दयितो ब्राह्मणो महान् ।	013a  
स च तस्मिन्महेष्वासः कृपः समभवत्तदा ॥	013c  
व्यासश्च भगवान्नित्यमासाञ्चक्रे नृपेण ह ।	014a  
कथाः कुर्वन्पुराणर्षिर्देवर्षिपितृरक्षसाम् ॥	014c  
धर्मयुक्तानि कार्याणि व्यवहारान्वितानि च ।	015a  
धृतराष्ट्राभ्यनुज्ञातो विदुरस्तान्यकारयत् ॥	015c  
सामन्तेभ्यः प्रियाण्यस्य कार्याणि सुबहून्यपि ।	016a  
प्राप्यन्तेऽर्थेः सुलघुभिः सुनयाद्विदुरस्य वै ॥	016c  
अकरोद्बन्धमोक्षं च वध्यानां मोक्षणं तथा ।	017a  
न च धर्मसुतो राजा कदाचित्किञ्चिदब्रवीत् ॥	017c  
विहारयात्रासु पुनः कुरुराजो युधिष्ठिरः ।	018a  
सर्वान्कामानुपस्थाप्य धृतराष्ट्रे न्यवेदयत् ॥	018c  
आरालिकाः सूपकारा रागषाडविकास्तथा ।	019a  
उपातिष्ठन्त राजानं धृतराष्ट्रं यथापुरम् ॥	019c  
वासांसि च महार्हाणि माल्यानि विविधानि च ।	020a  
उपाजह्रुर्यथाकालं धृतराष्ट्रस्य पाण्डवाः ॥	020c  
मैरेयमधुमांसानि पानकानि लघूनि च ।	021a  
चित्रान्भक्ष्यविकारांश्च चक्रुस्तस्य यथा पुरा ॥	021c  
ये चापि पृथिवीपालाः समाजग्मुस्ततस्ततः ।	022a  
उपातिष्ठन्त ते सर्वे कौरवेन्द्रं यथापुरा ॥	022c  
कुन्ती च द्रौपदी चैव सात्वती च यशस्विनी ।	023a  
उलूपी नागकन्या च देवी चित्राङ्गदा तथा ॥	023c  
धृष्टकेतोश्च भगिनी जरासन्धसुता तथा ।	024a  
एताश्चान्याश्च बह्व्यो वै योषितः पुरुषर्षभ ।	024c  
किङ्कराः पर्युपातिष्ठन्सर्वाः सुबलजां तथा ॥	024e  
यथा पुत्रवियुक्तोऽयं न किञ्चिद्दुःखमाप्नुयात् ।	025a  
इति तानन्वशाद्भातॄन्नित्यमेव युधिष्ठिरः ॥	025c  
एवं ते धर्मराजस्य श्रुत्वा वचनमर्थवत् ।	026a  
सविशेषमवर्तन्त भीममेकं तदा विना ॥	026c  
न हि तत्तस्य वीरस्य हृदयादपसर्पति ।	027a  
धृतराष्ट्रस्य दुर्बुद्ध्या यद्वृत्तं द्यूतमण्डले ॥ ॥	027c  

इति श्रीमन्महाभारते आश्रमवासिकपर्वणि आश्रमवासपर्वणि प्रथमोऽध्यायः ॥ 1 ॥

15-1-2 गान्धारी च यशस्विनीति झ.थ.पाठः ॥ 15-1-5 उपातिष्ठदाराधितवान् ॥ 15-1-9 सतां वृत्तिमवर्तन्तेति थ.पाठः ॥ 15-1-13 तस्मिन्धृतराष्ट्रे समभवत्तन्निकटे अभवत् ॥ 15-1-14 वासं चक्रे नृपेण हेति क.थ.पाठः ॥ 15-1-16 प्रभावाद्विदुरस्य वै इति क.थ.पाठः ॥ 15-1-19 अरया शस्त्रविशेषेण लूनं छिन्नं शाकादि अरालु तत्संस्कुर्वन्ति ते आरालिकाः शाकविशेषकर्तारः रागखाण्डविकास्तथेति झ.पाठः । रागषाडवं पिप्पलीशुण्ठीशर्करोपेतो मुद्गयूषस्तत्कर्तारो रागषाडविकाः ॥15-1-25 अन्वशात् अनुशिक्षितवान् ॥
