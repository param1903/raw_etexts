अध्यायः 036

त्यक्तदेहानामपि कुरुपाण्डवपक्षीयाणां कथं पुनरागमनमिति जनमेजयप्रश्नस्य सोपपत्तिकमुत्तरदानम् ॥ 1 ॥

सौतिरुवाच ।	001  
एतच्छ्रुत्वा नृपो विद्वान्हृष्टोऽभूज्जनमेजयः ।	001a  
पितामहानां सर्वेषां गमनागमनं तदा ॥	001c  
अब्रवीच्च मुदा युक्तः पुनरागमनं प्रति ।	002a  
कथं नु त्यक्तदेहानां पुनस्तद्रूपदर्शनम् ॥	002c  
इत्युक्तः स द्विजश्रेष्ठो व्यासशिष्यः प्रतापवान् ।	003a  
प्रोवाच वदतांश्रेष्ठस्तं नृपं जनमेजयम् ॥	003c  
वैशम्पायन उवाच ।	004  
अविप्रणाशः सर्वेषां कर्मणामिति निश्चयः ।	004a  
कर्मजानि शरीराणि शरीराकृतयस्तथा ॥	004c  
महाभूतानि नित्यानि भूताधिपतिसंश्रयात् ।	005a  
तेषां च नित्यसंवासो न विनाशो वियुज्यताम् ॥	005c  
अनाशया कृतं कर्म तस्य चेष्टः फलागमः ।	006a  
आत्मा चैभिः समायुक्तः सुखदुःखमुपाश्नुते ॥	006c  
अविनाश्यस्तथा नित्यं क्षेत्रज्ञ इति निश्चयः ।	007a  
भूतानामात्मभावो यो ध्रुवोऽसौ संविजानताम् ॥	007c  
यावन्न क्षीयते कर्म तावत्तस्य स्वरूपता ।	008a  
क्षीणकर्मा नरो लोके रूपान्यत्वमुपाश्नुते ॥	008c  
नानाभूतास्तथैकत्वं शरीरं प्राप्य संहताः ।	009a  
भवन्ति ते तथा नित्याः पृथग्भावं विजानताम् ॥	009c  
अश्वमेधश्रुतिश्चेयमश्वसञ्ज्ञपनं प्रति ।	010a  
लोकान्तरगता नित्यं प्राणा नित्या हि वाजिनः ॥	010c  
अहं हितं वदाम्येतत्प्रियं चेत्तव पार्थिव ।	011a  
देवयाना हि पन्थानः श्रुतास्ते यज्ञसंस्तरे ॥	011c  
सुकृतो यत्र यज्ञस्ते तत्र देवा हितास्तव ।	012a  
यदा समन्विता देवाः पशूनां गमनेश्वराः ॥	012c  
गतिमन्तश्च तेनेष्ट्वा नान्ये नित्या भवन्त्युत ।	013a  
नित्येऽस्मिन्पञ्चके वर्गे नित्ये चात्मनि पूरुषः ॥	013c  
अस्य नाशं समायोगं यः पश्यति वृथामतिः ।	014a  
वियोगे शोचतेऽत्यर्थं स बाल इति मे मतिः ॥	014c  
वियोगे दोषदर्शी यः संयोगं स विसर्जयेत् ।	015a  
असङ्गे सङ्गमो नास्ति दुःखं भावि वियोगजम ॥	015c  
परापरज्ञस्त्वपरो नाभिमानादुदीक्षितः ।	016a  
अपरज्ञः परां बुद्धिं स्पृष्ट्वा मोहाद्विमुच्यते ॥	016c  
अदर्शनादापतितः पुनश्चादर्शनं गतः ।	017a  
नाहं तं वेद्मि नासौ मां न च मेऽस्ति विरागता ॥	017c  
येनयेन शरीरेण करोत्ययमनीश्वरः ।	018a  
तेनतेन शरीरेण तदवश्यमुपाश्नुते ।	018c  
मानसं मनसाऽऽप्नोति शरीरं च शरीरवान् ॥ ॥	018e  

इति श्रीमन्महाभारते आश्रमवासिकपर्वणि पुत्रदर्शनपर्वणि षट्त्रिंशोऽध्यायः ॥ 36 ॥

15-36-10 सञ्ज्ञपनं मारणम् ॥ 15-36-11 नासौ मानादहङ्कारान्न च वेत्ति विरागतामिति क.पाठः ॥
