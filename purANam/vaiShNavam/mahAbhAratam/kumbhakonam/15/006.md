अध्यायः 006

वनं यियासुना धृतराष्ट्रेण युधिष्ठिराय राजनीत्युपदेशः ॥ 1 ॥

वैशम्पायन उवाच ।	001  
ततो राज्ञाऽभ्यनुज्ञातो धृतराष्ट्रो महामनाः ।	001a  
ययौ स्वभवनं राजा गान्धार्याऽनुगतस्तदा ॥	001c  
मन्दप्राणगतिर्धीमान्कृच्छ्रादिव समुद्वहन् ।	002a  
पदानि स महीपालो जीर्णो गजपतिर्यथा ॥	002c  
तमन्वगच्छद्विदुरो विद्वान्सूतश्च सञ्जयः ।	003a  
स चापि परमेष्वासः कृपः शारद्वतस्तथा ॥	003c  
स प्रविश्य गृहं राजा कृतपूर्वाह्णिकक्रियः ।	004a  
तर्पयित्वा द्विजश्रेष्ठानाहारमकरोत्तदा ॥	004c  
गान्धारी चैव धर्मज्ञा कुन्त्या सह मनस्विनी ।	005a  
वधूभिरुपचारेण पूजिताऽभुङ्क्त भारत ॥	005c  
कृताहारं कृताहाराः सर्वे ते विदुरादयः ।	006a  
पाण्डवाश्च कुरुश्रेष्ठमुपातिष्ठन्त तं नृपम् ॥	006c  
ततोऽब्रवीन्महाराजः कुन्तीपुत्रमुपह्वरे ।	007a  
निषण्णं पाणिना पृष्ठे संस्पृशन्नम्बिकासुतः ॥	007c  
अप्रमादस्त्वया कार्यः सर्वथा कुरुनन्दन ।	008a  
अष्टाङ्गे राजशार्दूल राज्ये धर्मपुरस्कृते ॥	008c  
तत्तु शक्यं महाराज रक्षितुं पाण्डुनन्दन ।	009a  
राज्यं धर्मेण कौन्तेय विद्वानसि निबोध तत् ॥	009c  
विद्यावृद्धान्सदैव त्वमुपासीथा युधिष्ठिर ।	010a  
शृणुयास्ते च यद्ब्रूयुः कुर्याश्चैवाविचारयन् ॥	010c  
प्रातरुत्थाय तान्राजन्पूजयित्वा यथाविधि ।	011a  
कृत्यकाले समुत्पन्ने पृच्छेथाः कार्यमात्मनः ॥	011c  
ते तु सम्मानिता राजंस्त्वया लोकहितार्थिना ।	012a  
प्रवक्ष्यन्ति हितं तात सर्वथा तव भारत ॥	012c  
इन्द्रियाणि च सर्वाणि वाजिवत्परिपालय ।	013a  
हितायैव भविष्यन्ति रक्षितं द्रविणं यथा ॥	013c  
अमात्यानुपधातीतान्पितृपैतामहाञ्शुचीन् ।	014a  
दान्तान्कर्मसु सर्वेषु मुख्यान्मुख्येषु योजयेः ॥	014c  
चारयेथाश्च सततं चारैरविदितः परैः ।	015a  
परीक्षितैर्बहुविधैः स्वराष्ट्रेषु परेषु च ॥	015c  
पुरं च ते सुगुप्तं स्याद्दृढप्राकारतोरणम् ।	016a  
अट्टाट्टालकसम्बाधं षट्पदं सर्वतो दिशम् ॥	016c  
तस्य द्वाराणि सर्वाणि पर्याप्तानि बृहन्ति च ।	017a  
सर्वतः सुविभक्तानि यन्त्रैरारक्षितानि च ॥	017c  
पुरुषैरलमर्थस्ते विदितैः कुलशीलतः ।	018a  
आत्मा च रक्ष्यः सततं भोजनादिषु भारत ।	018c  
विहाराहारकालेषु माल्यशय्यासनेषु च ॥	018e  
स्त्रियश्च ते सुगुप्ताः स्युर्वृद्धैराप्तैरधिष्ठिताः ।	019a  
शीलवद्भिः कुलीनैश्च विद्वद्भिश्च युधिष्ठिर ॥	019c  
मन्त्रिणश्चैव कुर्वीथा द्विजान्विद्याविशारदान् ।	020a  
विनीतांश्च कुलीनांश्च धर्मार्थकुशलानृजून् ॥	020c  
तैः सार्धं मन्त्रयेथास्त्वं नात्यर्थं बहुभिः सह ।	021a  
समस्तैरपि च व्यस्तैर्व्यपदेशेन केनचित् ॥	021c  
सुसंवृतं मन्त्रगृहं स्थलं चारुह्य मन्त्रयेः ।	022a  
अरण्ये निःशलाके वा न च रात्रौ कथञ्चन ॥	022c  
वानराः पक्षिणश्चैव ये मनुष्यानुकारिणः ।	023a  
सर्वे मन्त्रगृहे वर्ज्या ये चापि जडपङ्गवः ॥	023c  
मन्त्रभेदे हि ये दोषा भवन्ति पृथिवीक्षिताम् ।	024a  
न ते शक्याः समाधातुं कथञ्चिदिति मे मतिः ॥	024c  
दोषांश्च मन्त्रभेदस्य ब्रूयास्त्वं मन्त्रिमण्डले ।	025a  
अभेदे च गुणा राजन्पुनःपुनररिन्दम ॥	025c  
पौरजानपदानां च शौचशौचे युधिष्ठिर ।	026a  
यथा स्याद्विदितं राजंस्तथा कार्यं कुरूद्वह ॥	026c  
व्यवहारश्च ते राजन्नित्यमाप्तैरधिष्ठितः ।	027a  
योज्यस्तुष्टैर्हितै राजन्नित्यं चारैरनुष्ठितः ॥	027c  
परिमाणं विदित्वा च दण्डं दण्ड्येषु भारत ।	028a  
प्रणयेयुर्यथान्यायं पुरुषास्ते युधिष्ठिर ॥	028c  
आदानरुचयश्चैव परदाराभिमर्शिनः ।	029a  
उग्रदण्डप्रधानाश्च मिथ्याव्याहारिणस्तथा ॥	029c  
आक्रोष्टारश्च लुब्धाश्च हर्तारः साहसप्रियाः ।	030a  
सभाविहारभेत्तारो वर्णानां च प्रदूषकाः ।	030c  
हिरण्यदण्ड्या वध्याश्च कर्तव्या देशकालतः ॥	030e  
\'अवरोधभूमौ भृत्यैश्च पानं सह विवर्जयेत् ।	031a  
आक्रोशन्त्यनुमत्तास्ते कलत्रं वाऽपि गृह्णते ॥	031c  
जिघांसन्त्यपि शस्त्रेण नष्टाः क्रीडन्ति चोत्कटाः ।	032a  
नानाक्षेपा व्याहरन्ति गम्यागम्यं न जानते ॥	032c  
अतिपानेन राजाऽपि सर्वं कोशं विनाशयेत् ।	033a  
वितरेद्गायकेभ्यश्च वृथा च द्रव्यसञ्चयम् ॥	033c  
शब्दमात्मनि दोषांश्च पिबेदेकश्च जायया ।	034a  
युक्त्या प्रकाशमयति सुवीर्यस्य विवृद्धये ॥\'	034c  
प्रातरेव हि पश्येथा ये कुर्युः प्रियकर्म ते ।	035a  
अलङ्कारमथो भोज्यमत ऊर्ध्वं समाचरेः ॥	035c  
पश्येथाश्च ततो योधान्सदा त्वं प्रतिहर्षयन् ।	036a  
दूतानां च चराणां च प्रदोषस्ते सदा भवेत् ॥	036c  
सदा चापररात्रान्ते भवेत्कार्यार्थनिर्णयः ।	037a  
मध्यरात्रे विहारस्ते मध्याह्ने च सदा भवेत् ॥	037c  
सर्वे त्वौपयिकाः कालाः कार्याणां भरतर्षभ ।	038a  
तथैवालङ्कृतः काले तिष्ठेथा भूरिदक्षिणः ॥	038c  
\'न विद्राव्य च तिष्ठेत परिहार्य विभूषणम् ।	039a  
प्रयोज्यं सर्वदैवेह मङ्गल्यं पापनाशनम् ॥\'	039c  
चक्रवत्तात कार्याणां पर्यायो दृश्यते सदा ।	040a  
कोशस्य निचये यत्नं कुर्वीथा न्यायतः सदा ।	040c  
विविधस्य महाराज विपरीतं विवर्जयेः ॥	040e  
चारैर्विदित्वा शत्रूंश्च ये राज्ञामन्तरैषिणः ।	041a  
तानाप्तैः पुरुषैर्दूराद्घातयेथा नराधिप ॥	041c  
कर्म दृष्ट्वाऽथ भृत्यांस्त्वं वरयेथाः कुरूद्वह ।	042a  
कारयेथाश्च कर्माणि युक्तायुक्तैरधिष्ठितैः ॥	042c  
सेनाप्रणेता च भवेत्तव तात दृढव्रतः ।	043a  
शूरः क्लेशसहश्चैव हितो भक्तश्च पूरुषः ॥	043c  
सर्वे जनपदाश्चैव तव कर्माणि पाण्डव ।	044a  
गोवद्रासभवच्चैव कुर्युर्ये व्यवहारिणः ॥	044c  
स्वरन्ध्रं पररन्ध्रं च स्वेषु चैव परेषु च ।	045a  
उपलक्षयितव्यं ते नित्यमेव युधिष्ठिर ॥	045c  
देशजाश्चैव पुरुषा विक्रान्ताः स्वेषु कर्मसु ।	046a  
यात्राभिरनुरूपाभिरनुग्राह्या हितास्त्वया ॥	046c  
गुणार्थिनां गुणः कार्यो विदुषा वै जनाधिप ।	047a  
अविचार्याश्च ते ते स्युरचला इव नित्यशः ॥ ॥	047c  

इति श्रीमन्महाभारते आश्रमवासिकपर्वणि आश्रमवासपर्वणि षष्ठोऽध्यायः ॥ 6 ॥

15-6-5 अभुङ्क्त भुक्तवती ॥ 15-6-8 अष्टाङ्गे स्वाम्यमात्यादियुते ॥ 15-6-13 राज्यवत्परिपालयेति क.थ.पाठः ॥ 15-6-16 अट्टा दुर्गोपरिभागे सञ्चारस्थानानि । षट्पदं षड्भिः पदैः पदनीयैः स्थानैर्युक्तम् । तेन सप्तप्राकारमिति गम्यते । तत्र सप्तमस्यान्तःपुरत्वात् षडेवान्येषां पदनीयानि स्थानानि ॥ 15-6-22 निःशलाके अतृणे । सतृणे ह्यासन्नः परचारो ज्ञातुमशक्य इति ॥ 15-6-29 आदानरुचयः उत्कोचोपजीविनः ॥ 15-6-36 प्रदोषो रजनीमुखं दूतादीनां दर्शनकालः । प्रदेयस्ते सदा भवेदिति क.थ.पाठः ॥ 15-6-44 गवादिवत् आहारमात्रवेतनाः । व्यवहारिणः कारुशिल्पिप्रभृतयः ॥
