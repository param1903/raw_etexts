अध्यायः 025

युधिष्ठिरेण नानायानारूढैः पौरैर्भ्रातृभिश्च सह धृतराष्ट्रादिदिदृक्षया शतयूपाश्रमवनप्रवेशः ॥ 1 ॥

वैशम्पायन उवाच ।	001  
आज्ञापयामास ततः सेनां भरतसत्तमः ।	001a  
अर्जुनप्रमुखैर्गुप्तां लोकपालोपमैर्नरैः ॥	001c  
योगोयोग इति प्रीत्या ततः शब्दो महानभूत् ।	002a  
क्रोशतां सादिनां तत्र युज्यतां युज्यतामिति ॥	002c  
केचिद्यानैर्नरा जग्मुः केचिदश्वैर्महाजवैः ।	003a  
काञ्चनैश्च रथैः केचिज्ज्वलितज्वलनोपमैः ॥	003c  
गजेन्द्रैश्च तथैवान्ये केचिदुष्ट्रैर्नराधिप ।	004a  
पदातयस्तथैवान्ये नखरप्रासयोधिनः ॥	004c  
पौरजानपदाश्चैव यानैर्बहुविधैस्तथा ।	005a  
अन्वयुः कुरुराजानं धृतराष्ट्रं दिदृक्षवः ॥	005c  
स चापि राजवचनादाचार्यो गौतमः कृपः ।	006a  
सेनामादाय सेनानीः प्रययावाश्रमं प्रति ॥	006c  
ततो द्विजैः परिवृतः कुरुराजो युधिष्ठिरः ।	007a  
संस्तूयमानो बहुभिः सूतमागधबन्दिभिः ॥	007c  
पाण्डुरेणातपत्रेण ध्रियमाणेन मूर्धनि ।	008a  
रथानीकेन महता निर्जगाम कुरूद्वहः ॥	008c  
गजैश्चाचलसङ्काशैर्भीमकर्मा वृकोदरः ।	009a  
सज्जयन्त्रायुधोपेतैः प्रययौ पवनात्मजः ॥	009c  
माद्रीपुत्रावपि तथा हयारोहौ सुसंवृतौ ।	010a  
जग्मतुः शीघ्रगमनौ सन्नद्धकवचध्वजौ ॥	010c  
अर्जुनश्च महातेजा रथेनादित्यवर्चसा ।	011a  
वशी श्वेतैर्हयैर्युक्तैर्दिव्येनान्वगमन्नृपम् ॥	011c  
द्रौपदीप्रमुखाश्चापि स्त्रीसङ्घाः शिबिकागताः ।	012a  
स्त्र्यध्यक्षगुप्ताः प्रययुर्विसृजन्तोऽमितं वसु ॥	012c  
समृद्धरथहस्त्यश्वं वेणुवीणानुनादितम् ।	013a  
शुशुभे पाण्डवं सैन्यं तत्तदा भरतर्षभ ॥	013c  
नदीतीरेषु रम्येषु सरःसु च विशाम्पते ।	014a  
वासान्कृत्वा क्रमेणाथ जग्मुस्ते कुरुपुङ्गवाः ॥	014c  
युयुत्सुश्च महातेजा धौम्यश्चैव पुरोहितः ।	015a  
युधिष्ठिरस्य वचनात्पुरगुप्तिं प्रचक्रतुः ॥	015c  
ततो युधिष्ठिरो राजा कुरुक्षेत्रमवातरत् ।	016a  
क्रमोणोत्तीर्य यमुनां नदीं परमपाविनीम् ॥	016c  
स ददर्शाश्रमं दूराद्राजर्षेस्तस्य धीमतः ।	017a  
शतयूपस्य कौरव्य धृतराष्ट्रस्य चैव ह ॥	017c  
ततः प्रमुदितः सर्वो जनस्तद्वनमञ्जसा ।	018a  
विवेश सुमहानादैरापूर्य भरतर्षभ ॥ ॥	018c  

इति श्रीमन्महाभारते आश्रमिवासिकपर्वणि आश्रमिवासपर्वणि पञ्चविंशोऽध्यायः ॥ 25 ॥

15-25-3 यानैर्मनुष्यवाह्यैः ॥ 15-25-4 नखरप्रासः व्याघ्रनखवत्पराचीनफलककुक्षिर्यः ॥
