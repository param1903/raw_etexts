अध्यायः 033

व्यासेन गान्धारीं प्रति समरहतानां दुर्योधनादीनां सर्वेषां रात्रौ प्रदर्शनप्रतिज्ञानपूर्वकं धृतराष्ट्रादीनां विशिष्य गन्धर्वाद्यंशत्वकथनम् ॥ 1 ॥ धृतराष्ट्रादिभिर्व्यासवचनाद्गङ्गातीरमेत्य बन्धुदर्शनौत्कण्ठ्येन कृच्छ्रादहर्यापनम् । 2॥ 

व्यास उवाच ।	001  
भद्रे द्रक्ष्यसि गान्धारि पुत्रान्भ्रातॄन्स्वकान्गणान् ।	001a  
वधूश्च पतिभिः सार्धं निशि सुप्तोत्थिता इव ॥	001c  
कर्णं द्रक्ष्यति कुन्ती च सौभद्रं चापि यादवी ।	002a  
द्रौपदी पञ्चपुत्रांश्च पितॄन्भ्रातॄंस्तथैव च ॥	002c  
पूर्वमेवैष हृदये व्यवसायोऽभवन्मम ।	003a  
यदाऽस्मि चोदितो राज्ञा भवत्या पृथयैव च ॥	003c  
न ते शोच्या महात्मानः सर्व एव नरर्षभाः ।	004a  
क्षत्रधर्मपराः सन्तस्तथा हि निधनं गताः ॥	004c  
भवितव्यमवश्यं तत्सुरकार्यमनिन्दिते ।	005a  
अवतेरुस्ततः सर्वे देवा भागैर्महीतलम् ॥	005c  
गन्धर्वाप्सरसश्चैव पिशाचा गुह्यराक्षसाः ।	006a  
तथा पुण्यजनाश्चैव सिद्धा देवर्षयोऽपि च ॥	006c  
देवाश्च दानवाश्चैव तथा देवर्षयोऽमलाः ।	007a  
त एते निधनं प्राप्ताः कुरुक्षेत्रे रणाजिरे ॥	007c  
गन्धर्वराजो यो धीमान्धृतराष्ट्र इति श्रुतः ।	008a  
स एव मानुषे लोके धृतराष्ट्रः पतिस्तव ॥	008c  
पाण्डुं मरुद्गणाद्विद्धि विशिष्टतममच्युतम् ।	009a  
धर्मस्यांशोऽभवत्क्षत्ता राजा चैव युधिष्ठिरः ॥	009c  
कलिं दुर्योधनं विद्धि शकुनिं द्वापरं नृपम् ।	010a  
दुःशासनादीन्विद्धि त्वं राक्षसान्शुभदर्शने ॥	010c  
मरुद्गणाद्भीमसेनं बलवन्तमरिन्दमम् ।	011a  
विद्धिं त्वं तु नरमृषिमिमं पार्थं धनञ्जयम् ।	011c  
नारायणं हृषीकेशमश्विनौ यमजौ तथा ॥	011e  
द्विधा कृत्वाऽऽत्मनो देहमादित्यं तपतां वरम् ।	012a  
लोकांश्च तापयानं वै कर्णं विद्धि पृथासुतम् ॥	012c  
यः स वैरार्थमुद्भूतः सङ्घर्षजननस्तथा ।	013a  
तं कर्णं विद्धि कल्याणि भास्करं शुभदर्शने ॥	013c  
यश्च पाण्डवदायादो हतः षङ्मिर्महारथैः ।	014a  
स सोम इह सौभद्रो योगादेवाभवद्द्विधा ॥	014c  
द्रौपद्या सह सम्भूतं धृष्टद्युम्नं च पावकात् ।	015a  
अग्नेर्भागं शुभं विद्धि राक्षसं तु शिखण्डिनम् ॥	015c  
द्रोणं बृहस्पतेर्भागं विद्धि द्रौणिं च रुद्रजम् ।	016a  
गाङ्गेयो वसुवीर्येण देवो मानुषतां गतः ॥	016c  
एवमेते महाप्रज्ञे देवा मानुष्यमेत्य हि ।	017a  
ततः पुनर्गताः स्वर्गं कृते कर्मणि शोभने ॥	017c  
यच्च वै हृदि सर्वेषां दुःखमेतच्चिरं स्थितम् ।	018a  
तदद्य व्यपनेष्यामि परलोककृताद्भयात् ॥	018c  
सर्वे भवन्तो गच्छन्तु नदीं भागीरथीं प्रति ।	019a  
तत्र द्रक्ष्यथ तान्सर्वान्ये हतास्तत्र संयुगे ॥	019c  
वैशम्पायन उवाच ।	020  
इति व्यासस्य वचनं श्रुत्वा सर्वो जनस्तदा ।	020a  
महता सिंहनादेन गङ्गामभिमुखो ययौ ॥	020c  
धृतराष्ट्रश्च सामात्यः प्रययौ सह पाण्डवैः ।	021a  
सहितो मुनिशार्दूलैर्गन्धर्वैश्च समागतैः ॥	021c  
ततो गङ्गां समासाद्य क्रमेण स जनार्णवः ।	022a  
निवासमकरोत्सर्वो यथाप्रीति यथासुखम् ॥	022c  
राजा च पाण्डवैः सार्धमिष्टे देशे सहानुगः ।	023a  
निवासमकरोद्धीमान्सस्त्रीवृद्धपुरःसरः ॥	023c  
जगाम तदहश्चापि तेषां वर्षशतं यथा ।	024a  
निशां प्रतीक्षमाणानां दिदृक्षूणां मृतान्नृपान् ॥	024c  
अथ पुण्यं गिरिवरमस्तमभ्यगमद्रविः ।	025a  
ततः कृताभिषेकास्ते नैशं कर्म समाचरन् ॥ ॥	025c  

इति श्रीमन्महाभारते आश्रमवासिकपर्वणि पुत्रदर्शनपर्वणि त्रयस्त्रिंशोऽध्यायः ॥ 33 ॥
