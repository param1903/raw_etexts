अध्यायः 004

धुतराष्ट्रेण युधिष्ठिरं प्रति स्वस्य वनगमनाभ्यनुज्ञानप्रार्थना ॥ 1 ॥ युधिष्ठिरेण धृतराष्ट्रानुशोचनपूर्वकं तत्प्रतिषेधने व्यासेन युधिष्ठिरचोदनाय तत्रागमनम् ॥ 2 ॥

युधिष्ठिर उवाच ।	001  
न मां प्रीणयते राज्यं त्वय्येवं दुःखिते नृप ।	001a  
धिङ्मामस्तु सुदुर्बुद्धिं राज्यसक्तं प्रमादिनम् ॥	001c  
गृहे वसन्तं दुःखार्तमुपवासकृशं भृशम् ।	002a  
यताहारं क्षितिशयं नाविदं भ्रातृभिः सह ॥	002c  
अहोऽस्मि वञ्चितो मूढो भवता गूढबुद्धिना ।	003a  
विश्वासयित्वा पूर्वं मां यदिदं दुःखमश्नुथाः ॥	003c  
किं मे राज्येन भोगैर्वा किं यज्ञैः किं सुखेन वा ।	004a  
यस्य मे त्वं महीपाल दुखान्येतान्यवाप्तवान् ॥	004c  
पीडितं चापि जानामि राज्यमात्मानमेव च ।	005a  
अनेन वचसा तेऽद्य दुःखितस्य जनेश्वर ॥	005c  
भवान्पिता भवान्माता भवान्नः परमो गुरुः ।	006a  
भवता विप्रहीणा वै क्वनु तिष्ठामहे वयम् ॥	006c  
औरसो भवतः पुत्रो युयुत्सुर्नृपसत्तम ।	007a  
अस्तु राजा महाराज यमन्यं मन्यते भवान् ॥	007c  
अहं वनं गमिष्यामि भवान्राजा प्रशास्त्विदम् ।	008a  
न मामयशसा दग्धं भूयस्त्वं दग्धुमर्हसि ॥	008c  
नाहं राजा भवान्राजा भवता परवानहम् ।	009a  
कथं गुरुं त्वां धर्मज्ञमनुज्ञातुमिहोत्सहे ॥	009c  
न मन्युर्हृदि नः कश्चित्सुयोधनकृतेऽनघ ।	010a  
भवितव्यं तथा तद्धि वयं चान्ये च मोहिताः ॥	010c  
वयं पुत्रा हि भवतो यथा दुर्योधनादयः ।	011a  
गान्धारी चैव कुन्ती च निर्विशेषे मते मम ॥	011c  
स मां त्वं यदि राजेन्द्र परित्यज्य गमिष्यसि ।	012a  
पृष्ठतस्त्वनुयास्यामि सत्यमात्मानमालभे ॥	012c  
इयं हि वसुसम्पूर्णा मही सागरमेखला ।	013a  
भवता विप्रहीणस्य न मे प्रीतिकरी भवेत् ॥	013c  
भवदीयमिदं सर्वं शिरसा त्वां प्रसादये ।	014a  
त्वदधीनाः स्म राजेन्द्र व्येतु ते मानसो ज्वरः ॥	014c  
भवितव्यमनुप्राप्तो मन्ये त्वं वसुधाधिप ।	015a  
दिष्ट्या शुश्रूषमाणस्त्वां मोक्षिष्ये मनसो ज्वरं ॥	015c  
धृतराष्ट्र उवाच ।	016  
तापस्ये मे मनस्तात वर्तते कुरुनन्दन ।	016a  
उचितं च कुलेऽस्माकमरण्यगमनं प्रभो ॥	016c  
चिरमध्युषितः पुत्र चिरं शुश्रूषितस्त्वया ।	017a  
वृद्धं मामप्यनुज्ञातुमर्हसि त्वं नराधिप ॥	017c  
वैशम्पायन उवाच ।	018  
इत्युक्त्वा धर्मराजानं वेपमानं कृताञ्जलिम् ।	018a  
उवाच विदुरं राजा धृतराष्ट्रोऽम्बिकासुतः ॥	018c  
सञ्जयं च महात्मानं कृपं चापि महारथम् ।	019a  
अनुनेतुमिहेच्छामि भवद्भिर्वसुधाधिपम् ॥	019c  
म्लायते मे मनो हीदं मुखं च परिशुष्यति ।	020a  
वयसा च प्रकृष्टेन वाग्व्यायामेन चैव ह ॥	020c  
इत्युक्त्वा स तु धर्मात्मा वृद्धो राजा कुरूद्वहः ।	021a  
गान्धारीं शिश्रिये धीमान्सहसैव गतासुवत् ॥	021c  
तं तु दृष्ट्वा समासीनं विसञ्ज्ञमिव कौरवम् ।	022a  
आर्तिं राजाऽगमत्तीव्रां कौन्तेयः परवीरहा ॥	022c  
युधिष्ठिर उवाच ।	023  
यस्य नागसहस्रेण शतसङ्ख्येन वै बलम् ।	023a  
सोऽयं नारीं व्यपाश्रित्य शेते राजा गतासुवत् ॥	023c  
आयसी प्रतिमा येन भीमसेनस्य सा पुरा ।	024a  
चूर्णीकृता बलवता सोबलामाश्रितः स्त्रियम् ॥	024c  
धिगस्तु मामधर्मज्ञं धिग्बुद्धिं धिक्च मे श्रुतम् ।	025a  
यत्कृते पृथिवीपालः शेतेऽयमतथोचितः ॥	025c  
अहमप्युपवत्स्यामि यथैवायं गुरुर्मम ।	026a  
यदि राजा न भुङ्क्तेऽयं गान्धारी च यशस्विनी ॥	026c  
वैशम्पायन उवाच ।	027  
ततोऽस्य पाणिना राजञ्जलशीतेन पाण्डवः ।	027a  
उरो मुखं च शनकैः पर्यमार्जत धर्मवित् ॥	027c  
तेन रत्नौषधिमता पुण्येन च सुगन्धिना ।	028a  
पाणिस्पर्शेन राज्ञः स राजा सञ्ज्ञामवाप ह ॥	028c  
स्पृशन्तं पाणिना भूयः परिष्यज्य च पाण्डवम् ।	029a  
\'उवाच राजा धर्मज्ञो धृतराष्ट्रः शुभं वचः ॥\'	029c  
जीवामीवातिसंस्पर्शात्तव राजीवलोचन ।	030a  
मूर्धानं च तवाघ्रातुमिच्छामि मनुजाधिप ।	030c  
पाणिभ्यां हि परिस्प्रष्टुं प्राणानां हितमात्मनि ॥	030e  
अष्टमो ह्यद्य कालोऽयमाहारस्य कृतस्य मे ।	031a  
येनाहं कुरुशार्दूल शक्नोमि न विचेष्टितुम् ॥	031c  
व्यायामश्चायमत्यर्थं कृतस्त्वामभियाचता ।	032a  
ततो ग्लानमनास्तात नष्टसञ्ज्ञ इवाभवम् ॥	032c  
तवामृतसुखस्पर्शं हस्तस्पर्शमिमं प्रभो ।	033a  
लब्ध्वा सञ्जीवितोऽस्मीति मन्ये कुरुकुलोद्वह ॥	033c  
वैशम्पायन उवाच ।	034  
एवमुक्तस्तु कौन्तेयः पित्रा ज्येष्ठेन भारत ।	034a  
पस्पर्श सर्वगात्रेषु स्नेहार्द्रस्तं शनैस्तदा ॥	034c  
उपलभ्य ततः प्राणान्धृतराष्ट्रो महीपतिः ।	035a  
बाहुभ्यां सम्परिष्वज्य मूर्ध्न्याजिघ्रत पाण्डवम् ॥	035c  
विदुरादयश्च ते सर्वे रुरुदुर्दुःखिता भृशम् ।	036a  
अतिदुःखात्तु राजानं नोचुः किञ्चन पाण्डवम् ॥	036c  
गान्धारी त्वेव धर्मज्ञा मनसोद्वहती भृशम् ।	037a  
दुःखान्यधारयद्राजन्मैवमित्येव चाब्रवीत् ॥	037c  
इतरास्तु स्त्रियः सर्वाः कुन्त्या सह सुदःखिताः ।	038a  
नेत्रैरागतविक्लेदैः परिवार्य स्थिताऽभवन् ॥	038c  
अथाब्रवीत्पुनर्वाक्यं धृतराष्ट्रो युधिष्ठिरम् ।	039a  
अनुजानीहि मां राजंस्तापस्ये भरतर्षभ ॥	039c  
ग्लायते मे मनस्तात भूयोभूयः प्रजल्पतः ।	040a  
न मामतः परं पुत्र परिक्लेष्टुमिहार्हसि ॥	040c  
तस्मिंस्तु कौरवेन्द्रे तं तथा ब्रुवति पाण्डवम् ।	041a  
सर्वेषामवरोधानामार्तनादो महानभूत् ॥	041c  
दृष्ट्वा कृशं विवर्णं च राजानमतथोचितम् ॥	042a  
उपवासपरिश्रान्तं त्वगस्थिपरिवारितम् ॥	042c  
धर्मपुत्रः स्वपितरं परिष्वज्य महाप्रभुम् ।	043a  
शोकजं बाष्पमुत्सृज्य पुनर्वचनमब्रवीत् ॥	043c  
न कामये नरश्रेष्ठ जीवितं पृथिवीं तथा ।	044a  
यथा तव प्रियं राजंश्चिकीर्षामि परन्तप ॥	044c  
यदि चाहमनुग्राह्यो भवतो दयितोऽपि वा ।	045a  
क्रियतां तावदाहारस्ततो वेत्स्याम्यहं परम् ॥	045c  
ततोऽब्रवीन्महातेजा धृतराष्ट्रो युधिष्ठिरम् ।	046a  
अनुज्ञातस्त्वया पुत्र भुञ्जीयामिति कामये ॥	046c  
इति ब्रुवति राजेन्द्रे धृतराष्ट्रे युधिष्ठिरम् ।	047a  
ऋषिः सत्यवतीपुत्रो व्यासोऽभ्येत्य वचोऽब्रवीत् ॥ ॥	047c  

इति श्रीमन्महाभारते आश्रमवासिकपर्वणि आश्रमवासपर्वणि चतुर्थोऽध्यायः ॥ 4 ॥
