अध्यायः 038

धृतराष्ट्रेण पुत्रदर्शनानन्तरं युधिष्ठिरादिभिः सह पुनः स्वाश्रमं प्रत्यागमनम् ॥ 1 ॥ व्यासेन धृतराष्ट्रं प्रति युधिष्ठिरादीनां नगरप्रस्थापनचोदना ॥ 2 ॥ नगरं प्रति पुनरागमनमनिच्छताऽपि युधिष्ठिरेण धृतराष्ट्रस्य कुन्तीगान्धार्योश्च निदेशनिर्बन्धेन पुनः सर्वैः सह हास्तिनपुरं प्रत्यागमनम् ॥ 3 ॥

जनमेजय उवाच ।	001  
दृष्ट्वा पुत्रांस्तथा पौत्रान्सानुबन्धाञ्जनाधिपः ।	001a  
धृतराष्ट्रः किमकरोद्राजा चैव युधिष्ठिरः ॥	001c  
वैशम्पायन उवाच ।	002  
तद्दृष्ट्वा महदाश्चर्यं पुत्राणां दर्शनं पुनः ।	002a  
वीतशोकः स राजर्षिः पुनराश्रममागमत् ॥	002c  
इतरस्तु जनः सर्वस्ते चैव परमर्षयः ।	003a  
प्रतिजग्मुर्यथाकामं धृतराष्ट्राभ्यनुज्ञया ॥	003c  
पाण्डवास्तु महात्मानो लघुभूयिष्ठसैनिकाः ।	004a  
अनुजग्मुर्महात्मानं सदारास्तं महीपतिम् ॥	004c  
तमाश्रमगतं धीमान्ब्रह्मर्षिर्लोकपूजितः ।	005a  
द्वैपायनोऽभ्युपागम्य राजानमिदमब्रवीत् ॥	005c  
धृतराष्ट्र महाबाहो शृणु कौरवनन्दन ।	006a  
श्रुतास्ते ज्ञानवृद्धानामृषीणां पुण्यकर्मणाम् ॥	006c  
अद्धाभिजनवृद्धानां वेदवेदाङ्गवेदिनाम् ।	007a  
धर्मज्ञानां पुराणानां वदतां विविधाः कथाः ॥	007c  
मा स्म शोके मनः कार्षीर्दिष्टे न व्यथते बुधः ।	008a  
श्रुतं देवरहस्यं ते नारदाद्देवदर्शनात् ॥	008c  
गतास्ते क्षत्रधर्मेण शस्त्रपूतां गतिं शुभाम् ।	009a  
यथा दृष्टास्त्वया पुत्रास्तथा कामविहारिणः ॥	009c  
युधिष्ठिरः स्वयं धीमान्भवन्तमनुरुध्यते ।	010a  
सहितो भ्रातृभिः सर्वैः सदारः ससुहृज्जनः ॥	010c  
विसर्जयैनं यात्वेष स्वराज्यमनुशासताम् ।	011a  
मासः समधिकस्तेषामतीतो वसतां वने ॥	011c  
एतद्धि नित्यं यत्नेन पदं रक्ष्यं नराधिप ।	012a  
बहुप्रत्यर्थिकं ह्येतद्राज्यं नाम कुरूद्वह ॥	012c  
इत्युक्तः कौरवो राजा व्यासेनामितबुद्धिना ।	013a  
युधिष्ठिरमथाहूय वाग्मी वचनमब्रवीत् ॥	013c  
अजातशत्रो भद्रं ते शृणु मे भ्रातृभिः सह ।	014a  
त्वत्प्रसादान्महीपाल शोको नास्मान्प्रबाधते ॥	014c  
रमे चाहं त्वया पुत्र पुरेव गजसाह्वये ।	015a  
नाथेनानुगतो विद्वन्प्रियेषु परिवर्तिना ॥	015c  
प्राप्तं पुत्रफलं त्वत्तः प्रीतिर्मे परमा त्वयि ।	016a  
न मे मन्युर्महाबाहो गम्यतां मा चिरं कृथाः ॥	016c  
भवन्तं चेह सम्प्रेक्ष्य तपो मे परिहीयते ।	017a  
उपयुक्तं शरीरं च त्वां दृष्ट्वा धारितं पुनः ॥	017c  
मातरौ ते तथैवेमे शीर्णपर्णकृताशने ।	018a  
मम तुल्यव्रते पुत्र न चिरं वर्तयिष्यतः ॥	018c  
दुर्योधनप्रभृतयो दृष्टा लोकान्तरं गताः ।	019a  
व्यासस्य तपसो वीर्याद्भवतश्च समागमात् ॥	019c  
प्रयोजनं चिरं वृत्तं जीवितस्य ममानघ ।	020a  
उग्रं तपः समास्थास्ये त्वमनुज्ञातुमर्हसि ॥	020c  
त्वय्यद्य पिण्डः कीर्तिश्च कुलं चेदं प्रतिष्ठितम् ।	021a  
श्वो वाऽद्य वा महाबाहो गम्यतां माचिरं कृथाः ॥	021c  
राजनीतिः सुबहुशः श्रुता ते भरतर्षभ ।	022a  
सन्देष्टव्यं न पश्यामि कृतमेतावता विभो ॥	022c  
वैशम्पायन उवाच ।	023  
इत्युक्तवचनं तं तु नृपो राजानमब्रवीत् ।	023a  
न मामर्हसि धर्मज्ञ परित्यक्तुमनागसम् ॥	023c  
कामं गच्छन्तु मे सर्वे भ्रातरोऽनुचरास्तथा ।	024a  
भवन्तमहमन्विष्ये मातरौ च यतव्रतः ॥	024c  
तमुवाचाथ गान्धारी मैवं पुत्र शृणुष्व च ।	025a  
त्वय्यधीनं कुरुकुलं पिण्डश्च श्वशुरस्य मे ॥	025c  
गम्यतां पुत्र पर्याप्तमेतावत्पूजिता वयम् ।	026a  
राजा यदाह तत्कार्यं त्वया पुत्र पितुर्वचः ॥	026c  
वैशम्पायन उवाच ।	027  
इत्युक्तः स तु गान्धार्या कुन्तीमिदमभाषत ।	027a  
स्नेहबाष्पाकुले नेत्रे परिमृज्य विनीतवत् ॥	027c  
विसर्जयति मां राजा गान्धारी च यशस्विनी ।	028a  
भवत्यां बद्धचित्तस्तु कथं यास्यामि दुःखितः ॥	028c  
न चोत्सहे तपोविघ्नं कर्तुं ते धर्मचारिणि ।	029a  
तपसो हि परं नास्ति तपसा विन्दते महत् ॥	029c  
ममापि न तथा राज्ञि राज्ये बुद्धिर्यथा पुरा ।	030a  
तपस्येवानुरक्तं मे मनः सर्वात्मना तथा ॥	030c  
शून्येयं च मही कृत्स्ना न मे प्रीतिकरी शुभे ।	031a  
बान्धवा नः परिक्षीणा बलं नो न यथा पुरा ॥	031c  
पाञ्चालाः सुभृशं क्षीणाः कन्यामात्रावशेषिताः ।	032a  
न तेषां कुलकर्तारं कञ्चित्पश्याम्यहं शुभे ॥	032c  
सर्वे हि भस्मासान्नीतास्ते द्रोणेन रणाजिरे ।	033a  
अवशिष्टाश्च निहता द्रोणपुत्रेण वै निशि ।	033c  
चेदयश्चैव मत्स्याश्च दृष्टपूर्वास्तथैव नः॥ 	033e  
केवलं वृष्णिचक्रं च वासुदेवपरिग्रहात् ।	034a  
यद्दृष्ट्वा स्थातुमिच्छामि धर्मार्थं नार्थहेतुतः ॥	034c  
शिवेन पश्य नः सर्वान्दुर्लभं तव दर्शनम् ।	035a  
भविष्यत्यम्ब राजा हि तीव्रं चारप्स्यते तपः ॥	035c  
एतच्छ्रुत्वा महाबाहुः सहदेवो युधाम्पतिः ।	036a  
युधिष्ठिरमुवाचेदं बाष्पव्याकुललोचनः ॥	036c  
नोत्सहेऽहं परित्यक्तुं मातरं भरतर्षभ ।	037a  
प्रतियातु भवान्क्षिप्रं तपस्तप्स्याम्यहं वने ॥	037c  
इहैव शोषयिष्यामि तपसेदं कलेवरम् ।	038a  
पादशुश्रूषणे रक्तो राज्ञो मात्रोस्तथाऽनयोः ॥	038c  
तमुवाच ततः कुन्ती परिष्वज्य महाभुजम् ।	039a  
गम्यतां पुत्र मैवं त्वं वोचः कुरु वचो मम ॥	039c  
आगमा वः शिवाः सन्तु स्वस्था भवत पुत्रकाः ।	040a  
उपरोधो भवेदेवमस्माकं तपसः कृते ॥	040c  
त्वत्स्नेहपाशबद्धा च हीयेयं तपसः परात् ।	041a  
तस्मात्पुत्रक गच्छ त्वं शिष्टमल्पं च नः प्रभो ॥	041c  
एवं संस्तम्भितं वाक्यैः कुन्त्या बहुविधैर्मनः ।	042a  
सहदेवस्य राजेन्द्र राज्ञश्चैव विशेषतः ॥	042c  
ते मात्रा समनुज्ञाता राज्ञा च कुरुपुङ्गवाः ।	043a  
अभिवाद्य कुरुश्रेष्ठमामन्त्रयितुमारभन् ॥	043c  
युधिष्ठिर उवाच ।	044  
राज्यं प्रति गमिष्यामः शिवेन प्रतिनन्दिताः ।	044a  
अनुज्ञातास्त्वया राजन्गमिष्यामो विकल्मषाः ॥	044c  
एवमुक्तः स राजर्षिर्धर्मराज्ञा महात्मना ।	045a  
अनुजज्ञे जयाशीर्भिः पूजयित्वा युधिष्ठिरम् ॥	045c  
भीमं च बलिनां श्रेष्ठं सान्त्वयामास पार्थिवः ।	046a  
स चास्य सम्यङ्मेधावी प्रत्यपद्यत वीर्यवान् ॥	046c  
अर्जुनं च समाश्लिष्य यमौ च भरतर्षभौ ।	047a  
अनुजज्ञे स कौरव्यः परिष्वज्याभिनन्द्य च ॥	047c  
गान्धार्या चाभ्यनुज्ञाताः कृतपादाभिवादनाः ।	048a  
जनन्या समुपाघ्राताः परिष्वक्ताश्च ते नृपम् ॥	048c  
चक्रुः प्रदक्षिणं सर्वे वत्सा इव निवारणे ।	049a  
पुनः पुनर्निरीक्षन्तः प्रचक्रुस्ते प्रदक्षिणम् ॥	049c  
द्रौपदीप्रमुखाश्चैव सर्वाः कौरवयोषितः ।	050a  
न्यायतः श्वशुरे वृत्तिं प्रयुज्य प्रययुस्ततः ॥	050c  
श्वश्रूभ्यां समनुज्ञाताः परिष्वज्याभिनन्दिताः ॥	051a  
सन्दिष्टाश्चेतिकर्तव्यं प्रययुर्भर्तृभिः सह ॥	051c  
ततः प्रजज्ञे निनदः सूतानां युज्यतामिति ।	052a  
उष्ट्राणां क्रोशतां चापि हयानां हेषतामपि ॥	052c  
ततो युधिष्ठिरो राजा सदारः सहसैनिकः ।	053a  
नगरं हास्तिनपुरं पुनरायात्सबान्धवः ॥ ॥	053c  

इति श्रीमन्महाभारते आश्रमवासिकपर्वणि पुत्रदर्शनपर्वणि अष्टत्रिंशोऽध्यायः ॥ 38 ॥ ॥ समाप्तं चेदं पुत्रदर्शनपर्व ॥ 2 ॥

15-38-12 बहवः प्रत्यर्थिनः प्रार्थयानाः शत्रवो यत्र तत् ॥15-38-15 नाथेन त्वया ॥15-38-24 अन्विष्ये सेविष्ये ॥15-38-32 कथामात्रावशेषिता इति झ.पाठः ॥ 15-38-35 अविषह्यं च राजा हीति झ.पाठः ॥ 15-38-41 श्रेयसः परादिति क.ट.पाठः । शिष्टमायुरिति शेषः ॥ 15-38-49 निवारणे स्तनपानादिति शेषः ॥ 15-38-50 तथैव द्रौपदी भद्रा पाण्ड्यजा भुजगेन्द्रजेति क.ट.थ.पाठः ॥
