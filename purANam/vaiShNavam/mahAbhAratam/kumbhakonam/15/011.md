अध्यायः 011

पौरजनैर्ब्राह्मणमुखेन धृतराष्ट्रं प्रति समाश्वासनपूर्वकं कृच्छ्रेण वनगमनाभ्यनुज्ञानम् ॥ 1 ॥

वैशम्पायन उवाच ।	001  
एवमुक्तास्तु ते तेन पौरजानपदा जनाः ।	001a  
वृद्धेन राज्ञा कौरव्य नष्टसञ्ज्ञा इवाभवन् ॥	001c  
तूष्णीं भूतांस्ततस्तांस्तु बाष्पकण्ठान्महीपतिः ।	002a  
धृतराष्ट्रो महीपालः पुनरेवाभ्यभाषत ॥	002c  
वृद्धं च हतपुत्रं च धर्मपत्न्या सहानया ।	003a  
विलपन्तं बहुविधं कृपणं चैव सत्तमाः ॥	003c  
पित्रा स्वयमनुज्ञातं कृष्णद्वैपायनेन वै ।	004a  
वनवासाय धर्मज्ञा धर्मजेन नृपेण ह ॥	004c  
सोऽहं पुनःपुनर्याचे शिरसाऽवनतोऽनघाः ।	005a  
गान्धार्या सहितं तन्मां समनुज्ञातुमर्हथ ॥	005c  
वैशम्पायन उवाच ।	006  
तच्छ्रुत्वा कुरुराजस्य वाक्यानि करुणानि ते ।	006a  
रुरुदुः सर्वशो राजन्समेताः कुरुजाङ्गलाः ॥	006c  
उत्तरीयैः करैश्चापि सञ्छाद्य वदनानि ते ।	007a  
रुरुदुः शोकसन्तप्ता मुहूर्तं पितृमातृवत् ॥	007c  
हृदयैः शून्यभूतैस्ते धृतराष्ट्रप्रवासजम् ।	008a  
दुःखं सन्धारयन्तो हि नष्टसञ्ज्ञा इवाभवन् ॥	008c  
ते विनीय तमायासं धृतराष्ट्रवियोगजम् ।	009a  
शनैः शनैस्तदाऽन्योन्यमब्रुवन्स्वमतान्युत ॥	009c  
ततः सञ्चिन्त्य ते सर्वे वाक्यान्यथ समासतः ।	010a  
एकस्मिन्ब्राह्मणे कार्यमावेश्योचुर्नराधिपम् ॥	010c  
ततः स्वाचरणो विप्रः सम्मतोऽर्थविशारदः ।	011a  
सम्भाव्यो बह्वृचो राजन्वक्तुं समुपचक्रमे ॥	011c  
अनुमान्य महाराजं सदः समनुभाष्य च ।	012a  
विप्रः प्रगल्भो मेधावी स राजानमुवाच ह ॥	012c  
राजन्वाक्यं जनस्यास्य मयि सर्वं समर्पितम् ।	013a  
वक्ष्यामि तदहं वीर तज्जुषस्व नराधिप ॥	013c  
यथा वदसि राजेन्द्र सर्वमेतत्तथा विभो ।	014a  
नात्र मिथ्या वचः किञ्चित्सुहृत्त्वं नः परस्परम् ॥	014c  
न जात्वस्य च वंशस्य राज्ञां कश्चित्कदाचन ।	015a  
राजाऽऽसीद्यः प्रजापालः प्रजानामप्रियोऽभवत् ॥	015c  
पितृवन्मातृवच्चैव भवन्तः पालयन्ति नः ।	016a  
न च दुर्योधनः किञ्चिदयुक्तं कृतवान्नृपः ॥	016c  
\'प्रियाणि कुर्वन्सर्वेषामनुवृत्त्यर्थमुद्यतः ।\'	017a  
यथा ब्रवीति धर्मात्मा मुनिः सत्यवतीसुतः ।	017c  
तथा कुरु महाराज स हि नः परमो गुरुः ॥	017e  
त्यक्ता वयं तु भवता दुःखशोकपरायणाः ।	018a  
भविष्यामश्चिरं राजन्भवद्गुणशतैर्हृताः ॥	018c  
यथा शन्तनुना गुप्ता राज्ञा चित्राङ्गदेन च ।	019a  
भीष्मवीर्योपगूढेन पित्रा तव च पार्थिव ।	019c  
भवद्बुद्धियुजा चैव पाण्डुना पृथिवीक्षिता ॥	019e  
तथा दुर्योधनेनापि राज्ञा सुपरिपालिताः ।	020a  
न स्वल्पमपि पुत्रस्ते व्यलीकं कृतवान्नृप ॥	020c  
पितरीव सुविश्वस्तास्तस्मिन्नपि नराधिपे ।	021a  
वयसा स्म यथा सम्यग्भवतो विदितं तथा ॥	021c  
तथा वर्षसहस्राणि कुन्तीपुत्रेण धीमता ।	022a  
पाल्यमाना धृतिमता सुखं विन्दामहे नृप ॥	022c  
राजर्षीणां पुराणानां भवतां पुण्यकर्मणाम् ।	023a  
कुरुसंवरणादीनां भरतस्य च धीमतः ॥	023c  
वृत्तं समनुयात्येष धर्मात्मा भूरिदक्षिणः ।	024a  
नात्र वाच्यं महाराज सुसूक्ष्ममपि विद्यते ॥	024c  
उषिताः स्म सुखं नित्यं भवता परिपालिताः ।	025a  
सुसूक्ष्मं च व्यलीकं ते सपुत्रस्य न विद्यते ॥	025c  
यत्तु ज्ञातिविमर्देऽस्मिन्नात्थ दुर्योधनं प्रति ।	026a  
भवन्तमनुनेष्यामि तत्रापि कुरुनन्दन ॥	026c  
न तद्दुर्योधनकृतं न च तद्भवता कृतम् ।	027a  
न कर्णसौबलाभ्यां च कुरवो यत्क्षयं गताः ॥	027c  
दैवं तत्तु विजानीमो यन्न शक्यं प्रबाधितुम् ।	028a  
दैवं पुरुषकारेण न शक्यमपि बाधितुम् ॥	028c  
अक्षौहिण्यो महाराज दशाष्टौ च समागताः ।	029a  
अष्टादशाहेन हताः कुरुभिर्योधपुङ्गवैः ॥	029c  
भीष्मद्रोणकृपाद्यैश्च कर्णेन च महात्मना ।	030a  
युयुधानेन वीरेण धृष्टद्युम्नेन चाहवे ॥	030c  
चतुर्भिः पाण्डुपुत्रैश्च भीमार्जुनयमैस्तथा ।	031a  
न च क्षयोऽयं नृपते ऋते दैवबलादभूत् ॥	031c  
अवश्यमेव सङ्ग्रामे क्षत्रियेण विशेषतः ।	032a  
कर्तव्यं निधनं काले मर्तव्यं क्षत्रबन्धुना ॥	032c  
तैरियं पुरुषव्याघ्रैर्विद्याबाहुबलान्वितैः ।	033a  
पृथिवी निहता सर्वा सहया सरथद्विपा ॥	033c  
न स राज्ञां वधे सूनुः कारणं ते महात्मनाम् ।	034a  
न भवान्न च ते भृत्या न कर्णो न च सौबलः ॥	034c  
यद्विशस्ताः कुरुश्रेष्ठ राजानश्च सहस्रशः ।	035a  
सर्वं दैवकृतं विद्धि कोऽत्र किं वक्तुमर्हति ॥	035c  
गुरुर्मतो भवानस्य कृत्स्नस्य जगतः प्रभुः ।	036a  
धर्मात्मानमतस्तुभ्यमनुजानीमहे सुतम् ॥	036c  
लभतां वीरलोकं स ससहायो नराधिपः ।	037a  
द्विजाग्र्यैः समनुज्ञातस्त्रिदिवे मोदतां सुखम् ॥	037c  
प्राप्स्यते च भवान्पुण्यं धर्मे च सततं स्थितः ।	038a  
वेद धर्मं महाबाहो लौक्यं वैदिकमेव च ॥	038c  
दृष्टापदानाश्चास्माभिः पाण्डवाः पुरुषर्षभाः ।	039a  
समर्थास्त्रिदिवस्यापि पालने किं पुनः क्षितेः ॥	039c  
अनुवर्त्स्यन्ति वा धीमन्समेषु विषमेषु च ।	040a  
प्रजाः कुरुकुलश्रेष्ठ पाण्डवाञ्शीलभूषणान् ॥	040c  
ब्रह्मदेयाग्रहारांश्च पारिबर्हांश्च पार्थिवः ।	041a  
पूर्वराजातिसर्गांश्च पालयत्येव पाण्डवः ॥	041c  
दीर्घदर्शी मृदुर्दान्तः सदा वैश्रवणो यथा ।	042a  
अक्षुद्रसचिवश्चायं कुन्तीपुत्रो महामनाः ॥	042c  
अप्यमित्रे दयावांश्च शुचिश्च भरतर्षभः ।	043a  
ऋजु पश्यति मेधावी पुत्रवत्पाति नः सदा ॥	043c  
विप्रियं च जनस्यास्य संसर्गाद्धर्मजस्य वै ।	044a  
न करिष्यन्ति राजर्षे तथा भीमार्जुनादयः ॥	044c  
मन्दा मृदुषु कौरव्य तीक्ष्णेष्वाशीविषोपमाः ।	045a  
वीर्यवन्तो महात्मानः पौराणां च हिते रताः ॥	045c  
न कुन्ती न च पाञ्चाली न चोलूपी न सात्वती ।	046a  
अस्मिञ्जने करिष्यन्ति प्रतिकूलानि कर्हिचित् ॥	046c  
भवत्कृतमिमं स्नेहं युधिष्ठिरविवर्धितम् ।	047a  
न पृष्ठतः करिष्यन्ति पौरा जानपदा जनाः ॥	047c  
अधर्मिष्ठानपि सतः कुन्तीपुत्रा महारथाः ।	048a  
मानवान्पालयिष्यन्ति भूत्वा धर्मपरायणाः ॥	048c  
स राजन्मानसं दुःखमपनीय युधिष्ठिरात् ।	049a  
कुरु कार्याणि धर्म्याणि नमस्ते पुरुषर्षभ ॥	049c  
वैशम्पायन उवाच ।	050  
तस्य तद्वचनं धर्म्यमनुमान्य गुणोत्तरम् ।	050a  
साधुसाध्विति सर्वः स जनः प्रतिगृहीतवान् ॥	050c  
धृतराष्ट्रश्च तद्वाक्यमभिपूज्य पुनःपुनः ।	051a  
विसर्जयामास तदा प्रकृतीस्तु शनैःशनैः ॥	051c  
स तैः सम्पूजितो राजा शिवेनावेक्षितस्तथा ।	052a  
प्राञ्जलिः पूजयामास तं जनं भरतर्षभ ॥	052c  
ततो विवेश भवनं गान्धार्या सहितो निजम् ।	053a  
आगतायां च शर्वर्यां सुखं शेते नराधिपः ॥ ॥	053c  

इति श्रीमन्महाभारते आमश्रवासिकपर्वणि आश्रमवासपर्वणि एकादशोऽध्यायः ॥ 11 ॥

15-11-11 साम्बाख्यो बह्वृच इति झ.पाठः । शाम्भव्य इति क.पाठः ॥ 15-11-31 जनक्षयोऽथ नृपते कृतो दैवबलात्कृतैरिति थ.पाठः ॥ 15-11-34 नच राजापराध्नोति पुत्रस्तव महामना इति क.थ.पाठः ॥
