अध्यायः 015

धृतराष्ट्रेण भीष्मदुर्योधनाद्युद्देश्यकश्राद्धे धनवस्त्रान्नादिना ब्राह्मणादिसन्तर्पणम् ॥ 1 ॥

वैशम्पायन उवाच ।	001  
विदुरेणैवमुक्तस्तु धृतराष्ट्रो जनाधिपः ।	001a  
प्रीतिमानभवद्राजन्राज्ञो जिष्णोश्च कर्मणा ॥	001c   
ततोऽभिरूपान्भीष्माय ब्राह्मणानृषिसत्तमान् ।	002a   
पुत्रार्थे सुहृदां चैव स समीक्ष्य सहस्रशः ॥	002c   
कारयित्वाऽन्नपानानि यानान्याच्छादनानि च ।	003a   
सुवर्णमणिरत्नानि दासीदासपरिच्छदान् ॥	003c   
कम्बलानि च रत्नानि ग्रामान्क्षेत्रं तथा धनम् ।	004a   
सालङ्कारान्गजानश्वान्कन्याश्चैव वरस्त्रियः ॥	004c  
आदिश्यादिश्य सर्वेभ्यो ददौ स नृपसत्तमः ।	005a   
द्रोणं सङ्कीर्त्य भीष्मं च सोमदत्तं च बाह्लिकम् ॥	005c   
दुर्योधनं च राजानं पुत्रांश्चैव पृथक्पृथक् ।	006a   
जयद्रथपुरोगांश्च सुहृदश्चापि सर्वशः ॥	006c   
स श्राद्धयज्ञो ववृते बहुगोधनदक्षिणः ।	007a   
अनेकधनरत्नौघो युधिष्ठिरमते तदा ॥	007c   
अनिशं यत्र पुरुषा गणका लेखकास्तदा ।	008a   
युधिष्ठिरस्य वचनादपृच्छन्त स्म तं नृपम् ॥	008c  
आज्ञापय किमेतेभ्यः प्रदेयं दीयतामिति ।	009a   
तदुपस्थितमेवात्र वचनान्ते ददुस्तदा ॥	009c   
शते देये दशशतं सहस्रं चायुतं तथा ।	010a   
दीयते वचनाद्राज्ञः कुन्तीपुत्रस्य धीमतः ॥	010c   
एवं स वसुधाराभिर्वर्षमाणो नृपाम्बुदः ।	011a   
तर्पयामास विप्रांस्तान्वर्षन्भूमिमिवाम्बुदः ॥	011c   
ततोऽनन्तरमेवात्र सर्ववर्णान्महामते ।	012a   
अन्नपानरसौघेण प्लावयामास पार्थिवः ॥	012c   
सवस्त्रधनरत्नौघो मृदङ्गनिनदस्वनः ।	013a   
गवाश्वमकरावर्तो नानारत्नमहाकरः ॥	013c   
ग्रामाग्रहारद्वीपाढ्यो मणिहेमजलार्णवः ।	015a  
जगत्सम्प्लावयामास धृतराष्ट्रोडुपोद्धतः ॥	015c   
एवं स पुत्रपौत्राणां पितॄणामात्मनस्तथा ।	015a   
गान्धार्याश्च महाराज प्रददावौर्ध्वदेहिकम् ॥	015c  
परिश्रान्तो यदासीत्स ददद्दानान्यनेकशः ।	016a   
निवर्तयामास तदा दानयज्ञं नराधिपः ॥	016c   
एवं स राजा कौरव्यश्चक्रे दानमहाक्रतुम् ।	017a   
नटनर्तकलास्याढ्यं बह्वन्नरसदक्षिणम् ॥	017c   
दशाहमेवं दानानि दत्त्वा राजाऽम्बिकासुतः ।	018a   
बभूव पुत्रपौत्राणामनृणो भरतर्षभ ॥ ॥	018c   

इति श्रीमन्महाभारते आश्रमवासिकपर्वणि आश्रमवासपर्वणि पञ्चदशोऽध्यायः ॥ 15 ॥

15-15-13 सवस्त्रफेनरत्नौघ इति क.थ.पाठः ॥
