अध्यायः 002

युधिष्ठिरेण नागराणां धृतराष्ट्रानुशासनपूर्वकं सहभ्रातृभिरप्रमादेन तत्परितोषणम् ॥ 1 ॥

वैशम्पायन उवाच ।	001  
एवं सम्पूजितो राजा पाण्डवैरम्बिकासुतः ।	001a  
विजहार यथापूर्वमृषिभिः पर्युपस्थितः ॥	001c  
ब्रह्मदेयाग्रहारांश्च प्रददौ स कुरूद्वहः ।	002a  
तच्च कुन्तीसुतो राजा सर्वमेवान्वमोदत ॥	002c  
आनृशंस्यपरो राजा प्रीयमाणो युधिष्ठिरः ।	003a  
उवाच स तदा भ्रातॄनमात्यांश्च महीपतिः ।	003c  
मया चैव भवद्भिश्च मान्य एष नराधिपः ॥	003e  
निदेशे धृतराष्ट्रस्य यस्तिष्ठति स मे सुहृत् ।	004a  
विपरीतश्च मे शत्रुर्नियम्यश्च भवेन्नरः ॥	004c  
परिवृत्तेषु चाहःसु पुत्राणां श्राद्धकर्मणि ।	005a  
ददौ च राजा वित्तानि यावदस्य चिकीर्षितम् ॥	005c  
ततः स राजा कौरव्यो धृतराष्ट्रो महामनाः ।	006a  
ब्राह्मणेभ्यो यथार्हेभ्यो ददौ वित्तान्यनेकशः ॥	006c  
धर्मराजश्च भीमश्च सव्यसाची यमावपि ।	007a  
तत्सर्वमन्ववर्तन्त धृतराष्ट्रव्यपेक्षया ॥	007c  
कथं नु राजा वृद्धः स पुत्रपौत्रवधार्दितः ।	008a  
शोकमस्मत्कृतं प्राप्य न म्रियेतेति चिन्त्य ते ॥	008c  
यावद्धि कुरुवीरस्य जीवत्पुत्रस्य वै सुखम् ।	009a  
तावत्सुखमवाप्नोति भोगांश्चैव व्यवस्थितान् ॥	009c  
ततस्ते सहिताः पञ्च भ्रातरः पाण्डुनन्दनाः ।	010a  
तथाशीलाः समातस्थुर्धृतराष्ट्रस्य शासने ॥	010c  
धृतराष्ट्रश्च तान्सर्वान्विनीतान्नियमे स्थितान् ।	011a  
शिष्यवृत्तिं समापन्नान्गुरुवत्प्रत्यपद्यत ॥	011c  
गान्धारी चैव पुत्राणां विविधैः श्राद्धकर्मभिः ।	012a  
आनृण्यमगमत्कामान्विप्रेभ्यः प्रतिपाद्य सा ॥	012c  
एवं धर्मभृतांश्रेष्ठो धर्मराजो युधिष्ठिरः ।	013a  
भ्रातृभिः सहितो धीमान्पूजयामास तं नृपम् ॥	013c  
स राजा सुमहातेजा वृद्धः कुरुकुलोद्वहः ।	014a  
न ददर्श तदा किञ्चिदप्रियं पाण्डुनन्दने ॥	014c  
वर्तमानेषु सद्वृत्तिं पाण्डवेषु महात्मसु ।	015a  
प्रीतिमानभवद्राजा धृतराष्ट्रोऽम्बिकासुतिः ॥	015c  
सौबलेयी च गान्धारी पुत्रशोकमपास्य तम् ।	016a  
सदैव प्रीतिमत्यासीत्तनयेषु निजेष्विव ॥	016c  
प्रियाण्येव तु कौरव्यो नाप्रियाणि कुरूद्वहः ।	017a  
वैचित्र्यवीर्ये नृपतौ समाचरत सर्वदा ॥	017c  
यद्यद्ब्रूते च किञ्चित्स धृतराष्ट्रो जनाधिपः ।	018a  
गुरु वा लघु वा कार्यं गान्धारी च तपस्विनी ॥	018c  
तं स राजा महाराज पाण्डवानां धुरन्धरः ।	019a  
पूजयित्वा वचस्तत्तदकार्षीत्परवीरहा ॥	019c  
तेन तस्याभवत्प्रीतो वृत्तेन स नराधिपः ।	020a  
अन्वतप्यत संस्मृत्य पुत्रं तं मन्दचेतसम् ॥	020c  
सदा च प्रातरुत्थाय कृतजप्यः शुचिर्नृपः ।	021a  
आशास्ते पाण्डुपुत्राणां समरेष्वपराजयम् ॥	021c  
ब्राह्मणान्स्वस्तिवाच्याथ हुत्वा चैव हुताशनम् ।	022a  
आयूंषि पाण्डुपुत्राणामाशंसत नराधिपः ॥	022c  
न तां प्रीतिं परामाप पुत्रेभ्यः स तदा पुरा ।	023a  
यां प्रीतिं पाण्डुपुत्रेभ्यः सदाऽवाप नराधिपः ।	023c  
ब्राह्मणानां यथा वृत्तः क्षत्रियाणां यथाविधः ।	024a  
तथा विट्शूद्रसङ्घानामभवत्स प्रियस्तदा ॥	024c  
यच्च किञ्चित्तदा पापं धृतराष्ट्रसुतैः कृतम् ।	025a  
अकृत्वा हृदि तत्पापं तं नृपं सोन्ववर्तत ॥	025c  
यः कश्चिदपि यत्किञ्चित्प्रमादादम्बिकासुते ।	026a  
कुरुते द्वेष्यतामेति स कौन्तेयस्य धीमतः ॥	026c  
न राज्ञो धृतराष्ट्रस्य न च दुर्योधनस्य वै ।	027a  
उवाच दुष्कृतं कश्चिद्युधिष्ठिरभयान्नरः ॥	027c  
धृत्या तुष्टो नरेन्द्रः स गान्धारी विदुरस्तथा ।	028a  
अजातशत्रोर्वृत्तेन न तु भीमस्य पार्थिवः ॥	028c  
अन्ववर्तत भीमोऽपि निश्चितो धर्मजं नृपम् ।	029a  
धृतराष्ट्रं च सम्प्रेक्ष्य सदा भवति दुर्मनाः ॥	029c  
राजानमनुवर्तन्त धर्मपुत्रममित्रहा ।	030a  
अन्ववर्तत सङ्क्रुद्धो हृदयेन पराङ्मुखः ॥ ॥	030c  

इति श्रीमन्महाभारते आश्रमवासिकपर्वणि आश्रमवासपर्वणि द्वितीयोऽध्यायः ॥ । 2 ॥

15-2-4 निरस्यश्च भवेन्नर इति क.थ.पाठः ॥
