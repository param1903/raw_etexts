अध्यायः 009

धृतराष्टेण युधिष्ठिरात्सकलपौरजनानयनेन स्वस्य वनजिगमिषानिवेदनपूर्वकं तान्प्रति तदभ्यनुज्ञानप्रार्थना ॥ 1 ॥

युधिष्ठिर उवाच ।	001  
एवमेतत्करिष्यामि यथाऽऽत्थ पृथिवीपते ।	001a  
भूयश्चैवानुशास्योऽहं भवता पार्थिवर्षभ ॥	001c  
भीष्मे स्वर्गमनुप्राप्ते गते च मधुसूदने ।	002a  
विदुरे सञ्जये चैव कोऽन्यो मां वक्तुमर्हति ॥	002c  
यत्तु मामनुशास्तीह भवानद्य हिते स्थितः ।	003a  
कर्ताऽस्मि तन्महीपाल निर्वृतो भव पार्थिव ॥	003c  
वैशम्पायन उवाच ।	004  
एवमुक्तः स राजर्षिर्धर्मराजेन धीमता ।	004a  
कौन्तेयं समनुज्ञातुमियेष भरतर्षभ ॥	004c  
पुत्र विश्राम्यतां तावन्ममापि बलवाञ्श्रमः ।	005a  
इत्युक्त्वा प्राविशद्राजा गान्धार्या भवनं तदा ॥	005c  
तमासनगतं देवी गान्धारी धर्मचारिणी ।	006a  
उवाच काले कालज्ञा प्रजापतिसमं पतिम् ॥	006c  
अनुज्ञातः स्वयं तेन व्यासेन त्वं महर्षिणा ।	007a  
युधिष्ठिरस्यानुमते कदाऽरण्यं गमिष्यसि ॥	007c  
धृतराष्ट्र उवाच ।	008  
गान्धार्यहमनुज्ञातः स्वयं पित्रा महात्मना ।	008a  
युधिष्ठिरस्यानुमते गन्ताऽस्मि नचिराद्वनम् ॥	008c  
अहं हि तावत्सर्वेषां तेषां दुर्द्यूतदेविनाम् ।	009a  
पुत्राणां दातुमिच्छामि प्रेत्यभावानुगं वसु ।	009c  
सर्वप्रकृतिसान्निध्यं कारयित्वा स्ववेश्मनि ॥	009e  
वैशम्पायन उवाच ।	010  
इत्युक्त्वा धर्मराजाय प्रेषयामास वै तदा ।	010a  
स च तद्वचनात्सर्वं समानिन्ये महीपतिः ॥	010c  
ततः प्रतीतमनसो ब्राह्मणाः कुरुजाङ्गलाः ।	011a  
क्षत्रियाश्चैव वैश्याश्च शूद्राश्चैव समाययुः ॥	011c  
ततो निष्क्रम्य नृपतिस्तस्मादन्तःपुरात्तदा ।	012a  
ददृशे तं जनं सर्वं सर्वाश्च प्रकृतीस्तथा ॥	012c  
समवेतांश्च तान्सर्वान्पौराञ्जानपदांस्तथा ।	013a  
तानागतानभिप्रेक्ष्य समस्तं च सुहृज्जनम् ॥	013c  
ब्राह्मणांश्च महीपाल नानादेशसमागतान् ।	014a  
उवाच मतिमान्राजा धृतराष्ट्रोऽम्बिकासुतः ॥	014c  
भवन्तः कुरुवश्चैव चिरकालं सहोषिताः ।	015a  
परस्परस्य सुहृदः परस्परहिते रताः ॥	015c  
यदिदानीमहं ब्रूयामस्मिन्काल उपस्थिते ।	016a  
तथा भवद्भिः कर्तव्यमविचार्य वचो मम ॥	016c  
अरण्यगमने बुद्धिर्गान्धारीसहितस्य मे ।	017a  
व्यासस्यानुमते राज्ञस्तथा कुन्तीसुतस्य मे ॥	017c  
भवन्तोऽप्यनुजानन्तु मान्या वोऽभूद्विचारणा ॥	018ac  
अस्माकं भवतां चैव येयं प्रीतिर्हि शाश्वती ।	019a  
न च साऽन्येषु देशेषु राज्ञामिति मतिर्मम ॥	019c  
शान्तोऽस्मि वयसाऽनेन तथा पुत्रविनाकृतः ।	020a  
उपवासकृशश्चास्मि गान्धारीसहितोऽनघाः ॥	020c  
युधिष्ठिरगते राज्ये प्राप्तश्चास्मि सुखं महत् ।	021a  
मन्ये दुर्योधनैश्वर्याद्विशिष्टं बहुभिर्गुणैः ॥	021c  
मम चान्धस्य वृद्धस्य हतपुत्रस्य का गतिः ।	022a  
ऋते वनं महाभागास्तन्माऽनुज्ञातुमर्हथ ॥	022c  
तस्य तद्वचनं श्रुत्वा सर्वे ते कुरुजाङ्गलाः ।	023a  
बाष्पसन्दिग्धया वाचा रुरुदुर्भरतर्षभ ॥	023c  
तानविब्रुवतः किञ्चित्सर्वाञ्शोकपरायणान् ।	024a  
पुनरेव महातेजा धृतराष्ट्रोऽब्रवीदिदम् ॥ ॥	024c  

इति श्रीमन्महाभारते आश्रमवासिकपर्वणि आश्रमवासपर्वणि नवमोऽध्यायः ॥ 9 ॥
