अध्यायः 007

धृतराष्ट्रेण युधिष्ठिरं प्रति राजनीतिकथनम् ॥ 1 ॥

धृतराष्ट्र उवाच ।	001  
मण्डलानि च बुध्येथाः परेषामात्मनस्तथा ।	001a  
उदासीनगुणानां च मध्यस्थानां च भारत ॥	001c  
चतुर्णां शत्रुजातानां सर्वेषामाततायिनाम् ।	002a  
मित्रं चामित्रमित्रं च बोद्धव्यं तेऽरिकर्शन ॥	002c  
अथ नानाजनपदा दुर्गाणि विविधानि च ।	003a  
बलानि च कुरुश्रेष्ठ भवत्येषां यथेच्छकम् ॥	003c  
ते च द्वादश कौन्तेय राजानो विविधात्मकाः ।	004a  
मन्त्रिप्रधानाश्च गुणाः षष्टिर्द्वादश च प्रभो ॥	004c  
एतन्मण्डलमित्याहुराचार्या नीतिकोविदाः ।	005a  
अत्र षाड्गुण्यमायत्तं युधिष्ठिर निबोध तत् ॥	005c  
वृद्धिक्षयौ च विज्ञेयौ स्थानं च कुरुसत्तम ।	006a  
द्विसप्तत्यां महाबाहो ततः षाड्गुण्यजा गुणाः ॥	006c  
यथा स्वपक्षो बलवान्परपक्षस्तथा बलः ।	007a  
विगृह्य शत्रून्कौन्तेय यायात्क्षितिपतिस्तदा ॥	007c  
यदा परे च बलिनः स्वपक्षश्चैव दुर्बलः ।	008a  
सार्धं विद्वांस्तदा क्षीणः परैः सन्धिं समाश्रयेत् ॥	008c  
द्रव्याणां सञ्चयश्चैव कर्तव्यः सुमहांस्तथा ।	009a  
यदा समर्थो यानाय न चिरेणैव भारत ॥	009c  
तदा सर्वं विधेयं स्यात्स्थानेन च विचारयेत् ।	010a  
भूमिरल्पफला देया विपरीतस्य भारत ॥	010c  
हिरण्यरूप्यभूयिष्ठं मित्रं क्षीणमकोशभृत् ।	011a  
विपरीतं निगृह्णीयात्स्वयं सन्धिविशारदः ॥	011c  
सन्ध्यर्थं राजपुत्रं वा लिप्सेथा भरतर्षभ ।	012a  
विपरीतं न तच्छ्रेयः पुत्र कस्याञ्चिदापदि ॥	012c  
तस्याः प्रमोक्षे यत्नं च कुर्याः सोपायमन्त्रवित् ।	013a  
प्रकृतीनां च राजेन्द्र राजा दीनान्विभावयेत् ॥	013c  
क्रमेण युगपद्बुध्वा व्यसनानां बलाबलम् ।	014a  
पीडनं स्तम्भनं चैव कोशभङ्गस्तथैव च ॥	014c  
कार्यं यत्नेन शत्रूणां स्वराज्यं रक्षता स्वयम् ।	015a  
न च हिंस्योऽभ्युपगतः सामन्तो वृद्धिमिच्छता ॥	015c  
कौन्तेय तद्धितं ते स्यात्पृथिवीं विजिगीषतः ।	016a  
गुणानां भेदने योगमीप्सेथाः सह मन्त्रिभिः ॥	016c  
साधुसङ्ग्रहणाच्चैव पापनिग्रहणात्तथा ।	017a  
आत्मसात्करणे नित्यं पालनानि गृहे तथा ।	017c  
दुर्बलाश्चैव सततं नान्वेष्टव्या बलीयसा ॥	017e  
तिष्ठेथा राजशार्दूल वैतसीं वृत्तिमास्थितः ।	018a  
यद्येनमभियायाच्च बलवान्दुर्बलं नृपः ।	018c  
सामादिभिरुपायैस्तं क्रमेण विनिवर्तयेः ।	019a  
अशक्नुवंश्च युद्धाय निष्पतेत्सह मन्त्रिभिः ॥	019c  
कोशेन पौरैर्दण्डेन ये चास्य प्रियकारिणः ।	020a  
असम्भवे तु सर्वस्य यथा मुख्येन निष्पतेत् ।	020c  
क्रमेणानेन मोक्षः स्याच्छरीरं प्रति केवलम् ॥ ॥	020e  

इति श्रीमन्महाभारते आश्रमवासिकपर्वणि आश्रमवासपर्वणि सप्तमोऽध्यायः ॥ 7 ॥

15-7-1 मण्डलानि अरिर्मित्रमित्यादीनि ॥ 15-7-3 यथेच्छकं परैर्भेद्यत्वमभेद्यत्वं च भवति तस्मादवहितस्तिष्ठेत् । तथामात्या जनपदा इति झ.पाठः । भवत्येषां स्वकं परमिति थ.पाठः ॥ 15-7-4 द्वादश चत्वारः शत्रुजाताः । षट् आततायिनः । मित्रं अमित्रमित्रं चेति षष्टिर्गुणाः । कृष्यादीन्यष्टौ सन्धानकर्माणि । बालादयो विंशतिरसन्धेयाः । नास्तिक्यादयश्चतुर्दश दोषाः । मन्त्रादीन्यष्टादश तीर्थानीति । एतेषु केचित् हानार्थं ज्ञातव्याः केचिदुपादानार्थम् ॥ 15-7-5 अत्र प्राङ्मुख्यमायत्तम् इति थ.पाठः॥ 15-7-6 ततः षाङ्गुण्यचारिण इति क.थ.पाठः ॥ 15-7-9 द्रव्याणां सञ्चये चैव यत्नः कार्यः सदा भवेत् इति क.पाठः ॥ 15-7-13 दीनान् अन्धबधिरादीन् विभावयेत्पूजयेत् ॥ 15-7-18 एनं त्वाम् ॥
