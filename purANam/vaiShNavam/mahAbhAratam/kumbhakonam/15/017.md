अध्यायः 017

धृतराष्ट्रस्य वनप्रस्थानसमये विदुरसञ्जयाभ्यामपि वनवासाय तेन सह प्रस्थानम् ॥ 1 ॥ तथा कुन्त्याऽपि युधिष्ठिरादिभिर्बहुधा प्रार्थनाभिः प्रतिषेधेनेऽपि तत्समाश्वासनपूर्वकं गान्धार्या सह वनं प्रति प्रस्थानम् ॥ 2 ॥

वैशम्पायन उवाच ।	001  
ततः प्रासादहर्म्येषु वसुधायां च पार्थिव ।	001a  
नारीणां च नराणां च निःस्वनः सुमहानभूत् ॥	001c  
स राजा राजमार्गेण नृनारीसङ्कुलेन च ।	002a  
कथञ्चिन्निर्ययौ धीमान्वेपमानः कृताञ्जलिः ॥	002c  
स वर्धमानद्वारेण निर्ययौ गजसाह्वयात् ।	003a  
विसर्जयामास च तं जनौघं स मुहुर्मुहुः ॥	003c  
वनं गन्तुं च विदुरो राज्ञा सह कृतक्षणः ।	004a  
सञ्जयश्च महामात्रः सूतो गावल्गणिस्तथा ॥	004c  
कृपं निवर्तयामास युयुत्सुं च महारथम् ।	005a  
धृताराष्ट्रो महीपालः परिदाप्य युधिष्ठिरे ॥	005c  
निवृत्ते पौरवर्गे च राजा सान्तःपुरस्तदा ।	006a  
धृतराष्ट्राभ्यनुज्ञातो निवर्तितुमियेष ह ॥	006c  
सोऽब्रवीन्मातरं कुन्तीमुपेत्य भरतर्षभ ॥	007a  
अहं राजानमन्विष्ये भवती विनिवर्तताम् ॥	007c   
वधूपरिवृता राज्ञि नगरं गन्तुमर्हसि ।	008a   
राजा यात्वेष धर्मात्मा तपसे कृतनिश्चयः ॥	008c   
इत्युक्ता धर्मराजेन बाष्पव्याकुललोचना ।	009a  
जगामैव तदा कुन्ती गान्धारीं परिगृह्य ह ॥	009c  
कुन्त्युवाच ।	010   
सहदेवे महाराज माऽप्रसादं कृथाः क्वचित् ।	010a  
एष मामनुरक्तो हि राजंस्त्वां चैव सर्वदा ॥	010c  
कर्णं स्मरेथाः सततं सङ्ग्रामेष्वपलायिनम् ।	011a  
अवकीर्णो हि स मया वीरो दुष्प्रज्ञया तदा ॥	011c  
आयसं हृदयं नूनं मन्दाया मम पुत्रक ।	012a  
यत्सूर्यजमपश्यन्त्याः शतधा न विदीर्यते ॥	012c  
एवं गते तु किं शक्यं मया कर्तुमरिन्दम ।	013a  
मम दोषोऽयमत्यर्थं ख्यापितो यन्न सूर्यजः ॥	013c  
तन्निमित्तं महाबाहो दानं दद्यास्त्वमुत्तमम् ।	014a  
सदैव भ्रातृभिः सार्धं सूर्यजस्यारिमर्दन ॥	014c  
द्रौपद्याश्च प्रिये नित्यं स्थातव्यमरिकर्शन ।	015a  
भीमसेनोऽर्जुनश्चैव नकुलश्च कुरूद्वह ॥	015c   
समाधेयास्त्वया राजंस्त्वय्यद्य कुलधूर्गता ।	016a  
श्वश्रूश्वशुरयोः पादाञ्शुश्रूषन्ती वने त्वहम् ।	016c  
गान्धारीसहिता वत्स्ये तापसी मलपङ्किनी ॥	016e   
वैशम्पायन उवाच ।	017   
एवमुक्तः स धर्मात्मा भ्रातृभिः सहितो वशी ।	017a  
विषादमगमद्धीमान्न च किञ्चिदुवाच ह ॥	017c  
मुहूर्तमिव तु ध्यात्वा धर्मराजो युधिष्ठिरः ।	018a  
उवाच मातरं दीनश्चिन्ताशोकपरायणः ॥	018c  
किमिदं ते व्यवसितं नैवं त्वं वक्तुमर्हसि ।	019a  
न त्वामभ्यनुजानामि प्रसादं कर्तुमर्हसि ॥	019c   
व्यचोदयः पुराऽस्माकमुत्साहं शुभदर्शने ।	020a   
विदुलाया वचोभिस्त्वं नास्मान्सन्त्यक्तुमर्हसि ॥	020c  
निहत्य पृथिवीपालान्राज्यं प्राप्तमिदं मया ।	021a  
तव प्रज्ञामुपश्रुत्य वासुदेवान्नरर्षभात् ॥	021c  
क्व सा बुद्धिरियं चाद्य भवत्या या श्रुता मया ।	022a  
क्षत्रधर्मे स्थितं त्यक्त्वा न प्रयातुमिहार्हसि ॥	022c  
अस्मानुत्सृज्य राज्यं च स्नुषाहीना यशस्विनि ।	023a  
कथं वत्स्यसि दुर्गेषु वनेष्वद्य प्रसीद मे ॥	023c  
इति बाष्पकला वाचः कुन्ती पुत्रस्य शृण्वती ।	024a  
जगामैवाश्रुपूर्णाक्षी भीमस्तामिदमब्रवीत् ॥	024c  
यदा राज्यमिदं कुन्ति भोक्तव्यं पुत्रनिर्जितम् ।	025a  
प्राप्तव्या राजधर्माश्च तदेयं ते कुतो मतिः ॥	025c  
किं वयं कारिताः पूर्वं भवत्या पृथिवीक्षयम् ।	026a  
कस्य हेतोः परित्यज्य वनं गन्तुमभीप्ससि ॥	026c  
वनाच्चापि किमानीता भवत्या बालका वयम् ।	027a  
दुःखशोकसमाविष्टौ माद्रीपुत्राविमौ तथा ॥	027c  
प्रसीद मातर्मा गास्त्वं वनमद्य यशस्विनि ।	028a  
श्रियं यौधिष्ठिरीं मातर्भुङ्क्ष्व पार्थबलार्जिताम् ॥	028c  
इति सा निश्चितैवाशु वनवासकृतक्षणा ।	029a  
लालप्यतां बहुविधं पुत्राणां नाकरोद्वचः ॥	029c  
द्रौपदी चान्वयाच्छ्वश्रूं विषण्णवदना तदा ।	030a  
वनवासाय गच्छन्तीं रुदती भद्रया सह ॥	030c  
सा पुत्रान्रुदतः सर्वान्मुहुर्मुहुरवेक्षती ।	031a  
जगामैव महाप्राज्ञा वनाय कृतनिश्चया ॥	031c  
अन्वयुः पाण्डवास्तां तु सभृत्यान्तःपुरास्तथा ।	032a  
ततः प्रमृज्य साऽश्रूणि पुत्रान्वचनमब्रवीत् ॥ ॥	032c  

इति श्रीमन्महाभारते आश्रमवासिकपर्वणि आश्रमवासपर्वणि सप्तदशोऽध्यायः ॥ 17 ॥

15-17-10 मा प्रमादं कृथा इति क.थ.पाठः ॥ 15-17-16 श्वश्रूश्वशुरयोः । ज्येष्ठत्वाद्धृतराष्ट्रः पाण्डोः पितृसमस्तेन कुन्त्याः स श्वशुर इति ॥ 15-17-22 क्षत्रधर्मे स्थितिं ह्युक्त्वा न प्रत्याख्यातुमर्हसि इति थ.पाठः । स्थितिं चोक्त्वा तस्याश्च्यवितुमिच्छसि इति झ.पाठः ॥ 15-17-30 भद्रया सुभद्रया ॥
