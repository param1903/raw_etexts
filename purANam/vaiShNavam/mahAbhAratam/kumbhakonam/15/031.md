अध्यायः 031

धृतराष्ट्राश्रमे भ्रात्रादिभिः सैन्येन च सह मासमेकं निवसति युधिष्ठिरे कदाचन व्यासधृतराष्ट्रौ परिवार्य नारदादिभिर्गान्धार्यादिभिः पाण्डवैश्च समुपवेशनम् ॥ 1 ॥ तत्र गान्धार्या व्यासं प्रति धृतराष्ट्रस्य पुत्रदिदृक्षानिवेदने व्यासेन कुन्तीं प्रति तदभीष्टनिवेदनचोदना ॥ 2 ॥

जनमेजय उवाच ।	001  
वनवासं गते विप्र धृतराष्ट्रे महीपतौ ।	001a  
सभार्ये नृपशार्दूले वध्वा कुन्त्या समन्विते ॥	001c  
विदुरे चापि धर्मज्ञे धर्मराजं व्यपाश्रिते ।	002a  
वसत्सु पाण्डुपुत्रेषु सर्वेष्वाश्रममण्डले ॥	002c  
यत्तदाश्चर्यमिति वै करिष्यामीत्युवाच ह ।	003a  
व्यासः परमतेजस्वी महर्षिस्तद्वदस्व मे ॥	003c  
वनवासे च कौरव्यः कियन्तं कालमच्युतः ।	004a  
युधिष्ठिरो नरपतिर्न्यवसत्सजनस्तदा ॥	004c  
किमाहाराश्च ते तत्र ससैन्या न्यवसन्प्रभो ।	005a  
सान्तःपुरा महात्मान एतदिच्छामि वेदितुम् ॥	005c  
वैशम्पायन उवाच ।	006  
\'वनवासगतं राजन्धृतराष्ट्रं महीपतिम् ।	006a  
युधिष्ठिरोऽभ्ययाद्द्रष्टुं ससैन्यो भ्रातृभिः सह ॥	006c  
प्रथमे दिवसे चैषामापो मूलं फलं तथा ।	007a  
भोजनं भूमिशय्या च तत्रासीद्भरतर्षभ ॥	007c  
तेऽनुज्ञातास्तदा राजन्कुरुराजेन पाण्डवाः ।	008a  
विविधान्यन्नपानानि शय्याश्चैवाभजन्वने ॥	008c  
मासमेकं विजह्रुस्ते ससैन्यान्तःपुरो वने ।	009a  
अथ तत्रागमद्व्यासो यथोक्तं ते मयाऽनघ ॥	009c  
तथा च तेषां सर्वेषां कथाभिर्नृपसन्निधौ ।	010a  
व्यासमन्वास्य तं राजन्नाजग्मुर्मुनयोऽपरे ॥	010c  
नारदः पर्वतश्चैव देवलश्च महातपाः ।	011a  
विश्वावसुस्तुम्बुरुश्च चित्रसेनश्च भारत ॥	011c  
तेषामपि यथान्यायं पूजां चक्रे महातपाः ।	012a  
धृतराष्ट्राभ्यनुज्ञातः कुरुराजो युधिष्ठिरः ॥	012c  
निषेदुस्ते ततः सर्वे पूजां प्राप्य युधिष्ठिरात् ।	013a  
आसनेषु च पुण्येषु बर्हिणेषु वरेषु च ॥	013c  
तेषु तत्रोपविष्टेषु स तु राजा महामतिः ।	014a  
पाण्डुपुत्रैः परिवृतो निषसाद कुरूद्वह ॥	014c  
गान्धारी चैव कुन्ती च द्रौपदी सात्वती तथा ।	015a  
स्त्रियश्चान्यास्तथाऽन्याभिः सहोपविविशुस्ततः ॥	015c  
तेषां तत्र कथा दिव्या धर्मिष्ठाश्चाभवन्नृप ।	016a  
राजर्षीणां पुराणानां देवासुरविमिश्रिताः ॥	016c  
ततः कथान्ते व्यासस्तं प्रज्ञाचक्षुषमीश्वरम् ।	017a  
प्रोवाच वदतांश्रेष्ठः पुनरेव स तद्वचः ॥	017c  
प्रीयमाणो महातेजाः सर्ववेदविदांवरः ।	018a  
विदितं मम राजेन्द्र यत्ते हृदि विवक्षितम् ॥	018c  
दह्यमानस्य शोकेन तव पुत्रकृतेन वै ।	019a  
गान्धार्याश्चैव यद्दुःखं हृदि तिष्ठति नित्यदा ॥	019c  
कुन्त्याश्च यन्महाराज द्रौपद्याश्च हृदि स्थितम् ।	020a  
यच्च धारयते तीव्रं दुःखं पुत्रविनाशजम् ।	020c  
सुभद्रा कृष्णभगिनी तच्चापि विदितं मम ॥	020e  
श्रुत्वा समागममिमं सर्वेषां वस्ततो नृप ।	021a  
संशयच्छेदनार्थाय प्राप्तः कौरवनन्दन ॥	021c  
इमे च देवगन्धर्वाः सर्वे चेमे महर्षयः ।	022a  
पश्यन्तु तपसो वीर्यमद्य मे चिरसम्भृतम् ॥	022c  
तदुच्यतां महाप्राज्ञ कं कामं प्रददामि ते ।	023a  
प्रवणोऽस्मि वरं दातुं पश्य मे तपसो बलम् ॥	023c  
एवमुक्तः स राजेन्द्रो व्यासेनामितबुद्धिना ।	024a  
मुहूर्तमिव सञ्चिन्त्य वचनायोपचक्रमे ॥	024c  
धन्योऽस्म्यनुगृहीतश्च सफलं जीवितं च मे ।	025a  
यन्मे समागमोऽद्येह भवद्भिः सह साधुभिः ॥	025c  
अद्य चाप्यवगच्छामि गतिमिष्टामिहात्मनः ।	026a  
ब्रह्मकल्पैर्भवद्भिर्यत्समेतोऽहं तपोधनाः ॥	026c  
दर्शनादेव भवतां पूतोऽहं नात्र संशयः ।	027a  
विद्यते न भयं चापि परलोके ममानघाः ॥	027c  
किन्तु तस्य सुदुर्बुद्धेर्मन्दस्यापनयैर्भृशम् ।	028a  
दूयते मे मनो नित्यं स्मरतः पुत्रगृद्धिनः ॥	028c  
अपापाः पाण्डवा येन निकृताः पापबुद्धिना ।	029a  
घातिता पृथिवी येन सहया सनरद्विपा ॥	029c  
राजानश्च महात्मानो नानाजनपदेश्वराः ।	030a  
आगम्य मम पुत्रार्थे सर्वे मृत्युवशं गताः ॥	030c  
ये ते पितॄंश्च दारांश्च प्राणांश्च मनसः प्रियान् ।	031a  
परित्यज्य गताः शूराः प्रेतराजनिवेशनम् ॥	031c  
का नु तेषां गतिर्ब्रह्मन्मित्रार्थे ये हता मृधे ।	032a  
तथैव पुत्रपौत्राणां मम ये निहता युधि ॥	032c  
दूयते मे मनोऽभीक्ष्णं घातयित्वा महाबलम् ।	033a  
भीष्मं शान्तनवं वृद्धं द्रोणं च द्विजसत्तमम् ॥	033c  
मम पुत्रेण मूढेन पापेनाकृतबुद्धिना ।	034a  
क्षयं नीतं कुलं दीप्तं पृथिवीराज्यमिच्छता ॥	034c  
\'एते मदर्थे पुत्रांश्च दारांश्च मनसः प्रियान् ।	035a  
भोगांश्च विविधांस्तात इष्टापुर्तांस्तथैव च ।	035c  
परित्यज्य गताः शूराः प्रेतराजनिवेशनम् ॥\'	035e  
एतत्सर्वमनुस्मृत्य दह्यमानो दिवानिशम् ।	036a  
न शान्तिमधिगच्छामि दुःखशोकसमाहतः ॥	036c  
इति मे चिन्तयानस्य पितः शान्तिर्न विद्यते ॥	037a  
वैशम्पायन उवाच ।	038  
तच्छ्रुत्वा विविधं तस्य राजर्षेः परिदेवितम् ।	038a  
पुनर्नवीकृतः शोको गान्धार्या जनमेजय ॥	038c  
कुन्त्या द्रुपदपुत्र्याश्च सुभद्रायास्तथैव च ।	039a  
तासां च वरनारीणां वधूनां कौरवस्य ह ॥	039c  
पुत्रशोकसमाविष्टा गान्धारी त्विदमब्रवीत् ।	040a  
श्वशुरं बद्धनयना देवी प्राञ्जलिरुत्थिता ॥	040c  
\'लोकान्तरगतान्पुत्रानयं काङ्क्षति मानद ।	041a  
तच्चास्य मानसं ज्ञातं भगवंस्तपसा त्वया ॥\'	041c  
षोडशेमानि वर्षाणि गतानि मुनिपुङ्गव ।	042a  
अस्य राज्ञो हतान्पुत्राञ्शोचतो न शमो विभो ॥	042c  
पुत्रशोकसमाविष्टो निःश्वसन्ह्येष भूमिपः ।	043a  
न शेते वसतीः सर्वा धृतराष्ट्रो महामुने ॥	043c  
लोकानन्यान्समर्थोऽसि स्रष्टुं सर्वांस्तपोबलात् ।	044a  
किमु लोकान्तरगतान्राज्ञो दर्शयितुं सुतान् ॥	044c  
इयं च द्रौपदी कृष्णा हतज्ञातिसुता भृशम् ।	045a  
शोचत्यतीव सर्वासां स्नुषाणां दयिता स्नुषा ॥	045c  
तथा कृष्णस्य भगिनी सुभद्रा भद्रभाषिणी ।	046a  
सौभद्रवधसन्तप्ता भृशं शोचति भामिनी ॥	046c  
इयं च भूरिश्रवसो भार्या परमसम्मता ।	047a  
भर्तृव्यसनशोकार्ता भृशं शोचति भामिनी ॥	047c  
यस्यास्तु श्वशुरो धीमान्बाह्लिकः स कुरूद्वहः ।	048a  
निहतः सोमदत्तश्च पित्रा सह महारणे ॥	048c  
श्रीमतोऽस्य महाबुद्धेः सङ्ग्रामेष्वपलायिनः ।	049a  
पुत्रस्य ते पुत्रशतं निहतं यद्रणाजिरे ॥	049c  
तस्य भार्याशतमिदं दुःखशोकसमाहतम् ।	050a  
पुनःपुनर्वर्धयानं शोकं राज्ञो ममैव च ।	050c  
हताहारेण महता मामुपास्ते महामुने ॥	050e  
ये च शूरा महात्मानः श्वशुरा मे महारथाः ।	051a  
सोमदत्तप्रभृतयः का नु तेषां गतिः प्रभो ॥	051c  
तव प्रसादाद्भगवन्विशोकोऽयं महीपतिः ।	052a  
कुर्यात्कालमहं चेयं वधूस्तव महामुने ॥	052c  
इत्युक्तवत्यां गान्धार्यां कुन्ती व्रतकृशानना ।	053a  
प्रच्छन्नजातं पुत्रं तं सस्मारादित्यसन्निभम् ॥	053c  
तामृषिर्वरदो व्यासो दूरश्रवणदर्शनः ।	054a  
अपश्यद्दुःखितां देवीं मातरं सव्यसाचिनः ॥	054c  
तामुवाच ततो व्यासो यत्ते कार्यं विवक्षितम् ।	055a  
तद्ब्रूहि त्वं महाभागे यत्ते मनसि वर्तते ॥	055c  
श्वशुराय ततः कुन्ती प्रणम्य शिरसा तदा ।	056a  
उवाच वाक्यं सव्रीडा विवृण्वाना पुरातनम् ॥ ॥	056c  

इति श्रीमन्महाभारते आश्रमवासिकपर्वणि पुत्रदर्शनपर्वणि एकत्रिंशोऽध्यायः ॥ 31 ॥

15-31-13 बर्हिणेषु पक्षिबर्हजतूलिकामयेषु ॥ 15-31-50 मामुपास्ते भार्याशतं रोदनं कुर्वत् मामेव परिवार्य तिष्ठतीत्यर्थः
