अध्यायः 022

शतयूपपृष्टेन नारदेन तं प्रति धृतराष्ट्रस्य वर्षत्रयादूर्ध्वं गान्धार्या सह कुबेरलोकप्राप्तिकथनम् ॥ 1 ॥

वैशम्पायन उवाच ।	001  
नारदस्य तु तद्वाक्यं शशंसुर्द्विजसत्तमाः ।	001a  
शतयूपस्तु राजर्षिर्नारदं वाक्यमब्रवीत् ॥	001c   
अहो भगवता श्रद्धा कुरुराजस्य वर्धिता ।	002a   
सर्वस्य च जनस्यास्य मम चैव महाद्युते ॥	002c   
अस्ति काचिद्विवक्षा तु तां मे निगदतः शृणु ।	003a   
धृतराष्ट्रं प्रति नृपं देवर्षे लोकपूजित ॥	003c   
सर्ववृत्तान्ततत्त्वज्ञो भवान्दिव्येन चक्षुषा ।	004a   
युक्तः पश्यसि विप्रर्षे गतयो विविधा नृणाम् ॥	004c   
उक्तवान्नृपतीनां त्वं महेन्द्रस्य सलोकताम् ।	005a   
न त्वस्य नृपतेर्लोकाः कथितास्ते महामुने ॥	005c  
स्थानमप्यस्य नृपतेः श्रोतुमिच्छाम्यहं विभो ।	006a  
त्वत्तः कीदृक्कदा चेति तन्ममाख्याहि तत्त्वतः ॥	006c   
इत्युक्तो नारदस्तेन वाक्यं सर्वमनोनुगम् ।	007a   
व्याजहार सभामध्ये दिव्यदर्शी महातपाः ॥	007c   
नारद उवाच ।	008   
यदृच्छया शक्रसदो गत्वा शक्रं शचीपतिम् ।	008a  
दृष्टवानस्मि राजर्षे तत्र पाण्डुं नराधिपम् ॥	008c  
तत्रेयं धृतराष्ट्रस्य कथा समभवन्नृप ।	009a  
तपसो दुष्करस्यास्य यदयं तपते नृपः ॥	009c   
तत्राहमिदमश्रौषं शक्रस्य वदतः स्वयम् ।	010a  
वर्षाणि त्रीणि शिष्टानि राज्ञोस्य परमायुषः ॥	010c   
ततः कुबेरभवनं गान्धारीसहितो नृपः ।	011a   
प्रयाता धृतराष्ट्रोऽयं राजराजाभिसत्कृतः ॥	011c   
कामगेन विमानेन दिव्याभरणभूषितः ।	012a   
ऋषिपुत्रो महाभागस्तपसा दग्धकिल्बिषः ॥	012c   
सञ्चरिष्यति लोकांश्च देवगन्धर्वरक्षसाम् ।	013a   
स्वच्छन्देनेति धर्मात्मा व्यासस्य तु तपोबलात् ॥	013c   
देवगुह्यमिदं प्रीत्या मया वः कथितं महत् ।	014a   
भवन्तो हि श्रुतधनास्तपसा दग्धकिल्बिषाः ॥	014c   
वैशम्पायन उवाच ।	015   
इति ते तस्य तच्छ्रुत्वा देवर्षेर्मधुरं वचः ।	015a  
सर्वे सुमनसः प्रीता बभूवुः स च पार्थिवः ॥	015c  
एवं कथाभिरन्वास्य धृतराष्ट्रं मनीषिणः ।	016a  
विप्रजग्मुर्यथाकामं ते सिद्धगतिमास्थिताः ॥ ॥	016c  

इति श्रीमन्महाभारते आश्रमवासिकपर्वणि आश्रमवासपर्वणि द्वाविंशोऽध्यायः ॥ 22 ॥

15-22-12 ऋषिपुत्रो व्यासपुत्रः ॥
