अध्यायः 021

नारदपर्वतादिभिर्धृतराष्ट्रादिदिदृक्षया शतयूपाश्रमं प्रत्यागमनम् ॥ 1 ॥ नारदेन धृताराष्ट्रं प्रति तत्तपोवनस्य सहस्रचित्यादिराजर्षीणां स्वर्गप्रापकत्वमहिमोक्तिपूर्वकं विदुरादिभिः सह तस्यापि भविष्यत्सिद्धिप्रदत्वकथनम् ॥ 2 ॥

वैशम्पायन उवाच ।	001  
ततस्तत्र मुनिश्रेष्ठा राजानं द्रष्टुमभ्ययुः ।	00a  
नारदः पर्वतश्चैव देवलश्च महातपाः ॥	001c  
द्वैपायनः सशिष्यश्च सिद्धाश्चान्ये मनीषिणः ।	002a  
शतयूपश्च राजर्षिर्वृद्धः परमधार्मिकः ॥	002c  
तेषां कुन्ती महाराज पूजां चक्रे यथाविधि ।	003a  
ते चापि तुतुषुस्तस्यास्तापसाः परिचर्यया ॥	003c  
तत्र धर्म्याः कथास्तात चक्रुस्ते परमर्षयः ।	004a  
रमयन्तो महात्मानं धृतराष्ट्रं जनाधिपम् ॥	004c  
कथान्तरे तु कस्मिंश्चिद्देवर्षिर्नारदस्ततः ।	005a  
कथामिमामकथयत्सर्वप्रत्यक्षदर्शिवान् ॥	005c  
नारद उवाच ।	006   
पुरा प्रजापतिसमो राजाऽऽसीदकुतोभयः ।	006a  
सहस्रचित्य इत्युक्तः शतयूपपितामहः ॥	006c  
स पुत्रे राज्यमासज्ज्य ज्येष्ठे परमधार्मिके ।	007a  
सहस्रचित्यो धर्मात्मा प्रविवेश वनं नृपः ॥	007c  
स गत्वा तपसः पारं दीप्तस्य वसुधाधिपः ।	008a  
पुरन्दरस्य संस्थानं प्रतिपेदे महाद्युतिः ॥	008c   
दृष्टपूर्वः स बहुशो राजन्सम्पतता मया ।	009a  
महेन्द्रसदने राजा तपसा दग्धकिल्बिषः ॥	009c  
तथा शैलालयो राजा भगदत्तपितामहः ।	010a  
तपोबलेनैव नृपो महेन्द्रसदनं गतः ॥	010c  
तथा पृषध्रो राजाऽऽसीद्राजन्वज्रधरोपमः ।	011a  
स चापि तपसा लेभे नाकपृष्ठमितो गतः ॥	011c  
अस्मिन्नरण्ये नृपते मान्धातुरपि चात्मजः ।	012a  
पुरुकुत्सो नृपः सिद्धिं महतीं समवाप्तवान् ॥	012c  
भार्या समभवद्यस्य नर्मदा सरितां वरा ।	013a  
सोऽस्मिन्नरण्ये नृपतिस्तपस्तप्त्वा दिवं गतः ॥	013c  
शशलोमा च राजाऽऽसीद्राजन्परमधार्मिकः ।	014a   
सम्यगस्मिन्वने तप्त्वा ततो दिवमवाप्तवान् ॥	014c  
द्वैपायनप्रसादाच्च त्वमपीदं तपोवनम् ।	015a  
राजन्नवाप्य दुष्प्रापां सिद्धिमग्र्यां गमिष्यसि ॥	015c  
त्वं चापि राजशार्दूल तपसोऽन्ते श्रिया वृतः ।	016a  
गान्धारीसहितो गन्ता गतिं तेषां महात्मनाम् ॥	016c  
पाण्डुः स्मरति ते नित्यं बलहन्तुः समीपगः ।	017a  
त्वां सदैव महाराज श्रेयसा स च योक्ष्यति ॥	017c  
तव शुश्रूषया चैव गान्धार्याश्च यशस्विनी ।	018a  
भर्तुः सलोकतां कुन्ती गमिष्यति वधूस्तव ॥	018c  
युधिष्ठिरस्य जननी स हि धर्मः सनातनः ।	019a  
वयमेतत्प्रपश्यामो नृपते दिव्यचक्षुषा ॥	019c  
प्रवेक्ष्यति महात्मानं विदुरश्च युधिष्ठिरम् ।	020a  
सञ्जयस्तदनुध्यानादितः स्वर्गमवाप्स्यति ॥	020c  
वैशम्पायन उवाच ।	021   
एतच्छ्रुत्वा कौरवेन्द्रो महात्मा सार्धं पत्न्या प्रीतिमान्सम्बभूव ।	021a  
विद्वान्वाक्यं नारदस्य प्रशस्य चक्रे पूजां चातुलां नारदाय ॥	021c  
ततः सर्वे नारदं विप्रसङ्घाः सम्पूजयामासुरतीव राजन् ।	022a  
राज्ञः प्रीत्या धृतराष्ट्रस्य ते वै पुनःपुनः सम्प्रहृष्टास्तदानीम् ॥ ॥	022c  

इति श्रीमन्महाभारते आश्रमवासिकपर्वणि आश्रमवासपर्वणि एकविंशोऽध्यायः ॥ 21 ॥

15-21-11 तदा प्रवृद्धो राजाऽऽसीदिति क.थ.पाठः ॥
