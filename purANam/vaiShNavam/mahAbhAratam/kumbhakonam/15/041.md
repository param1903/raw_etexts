अध्यायः 041

नारदेन युधिष्ठिरं प्रति धृतराष्ट्रादिदाहकाग्नेर्मन्त्रपूतत्वकथनम् ॥ 1 ॥ युधिष्ठिरेण युयुत्सुपुरस्कारेण गान्धारीधृतराष्ट्रयोरुदकदानपूर्वकं कुन्त्याश्च विधिवच्छ्राद्धदानम् ॥ 2 ॥ ततो नारदगमनानन्तरं प्रजापालनेन निजनगरे भ्रात्रादिभिः सह सुखविहारः ॥ 3 ॥

नारद उवाच ।	001  
नासौ वृथाऽग्निना दग्धो यथा तत्र श्रुतं मया ।	001a  
वैचित्रवीर्यो नृपतिर्न ते शोच्यो नराधिप ॥	001c  
वनं प्रविशतानेन वायुभक्षेण धीमता ।	002a  
अग्नयः कारयित्वेष्टिमुत्सृष्टा इति नः श्रुतम् ॥	002c  
याजकास्तु ततस्तस्य तानग्नीन्निर्जने वने ।	003a  
समुत्सृज्य यथाकामं जग्मुर्भरतसत्तम ॥	003c  
स विवृद्धस्तदा वह्निर्वने तस्मिन्नभूत्किल ।	004a  
तेन तद्वनमादीप्तमिति ते तापसाऽब्रुवन् ॥	004c  
स राजा जाह्नवीतीरे यथा ते कथितं मया ।	005a  
तेनाग्निना समायुक्तः स्वेनैव भरतर्षभ ॥	005c  
एवमावेदयामासुर्मुनयस्ते ममानघ ।	006a  
ये ते भागीरथीतीरे मया दृष्टा युधिष्ठिर ॥	006c  
एवं स्वेनाग्निना राजा समायुक्तो महीपते ।	007a  
मा शोचिथास्त्वं नृपतिं गतः स परमां गतिम् ॥	007c  
गुरुशुश्रूषया चैव जननी ते जनाधिप ।	008a  
प्राप्ता सुमहतीं सिद्धिमिति मे नात्र संशयः ॥	008c  
कर्तुमर्हसि राजेन्द्र तेषां त्वमुदकक्रियाम् ।	009a  
भ्रातृभिः सहितः सर्वैरेतदत्र विधीयताम् ॥	009c  
वैशम्पायन उवाच ।	010  
ततः स पृथिवीपालः पाण्डवानां धुरन्धरः ।	010a  
निर्ययौ सहसोदर्यः सदारश्च नरर्षभः ॥	010c  
पौरजानपदाश्चैव राजभक्तिपुरस्कृताः ।	011a  
गङ्गां प्रजग्मुरभितो वाससैकेन संवृताः ॥	011c  
ततोऽवगाह्य सलिले सर्वे तु कुरुपुङ्गवाः ।	012a  
युयुत्सुमग्रतः कृत्वा ददुस्तोयं महात्मने ॥	012c  
गान्धार्याश्च पृथायाश्च विधिवन्नामगोत्रतः ।	013a  
शौचं निवर्तयन्तस्ते तत्रोषुर्नगराद्बहिः ॥	013c  
प्रेषयामास स नरान्विधिज्ञानाप्तकारिणः ।	014a  
गङ्गाद्वारं कुरुश्रेष्ठो यत्र दग्धोऽभवन्नृपः ।	014c  
तत्रैव तेषां तुल्यानि गङ्गाद्वारेऽन्वशात्तदा ।	015a  
कर्तव्यानीति पुरुषान्दत्तदेयान्महीपतिः ॥	015c  
द्वादशेऽहनि तेभ्यः स कृतशौचो नराधिपः ।	016a  
ददौ श्राद्धानि विधिवद्दक्षिणावन्ति पाण्डवः ॥	016c  
धृतराष्ट्रं समुद्दिश्य ददौ स पृथिवीपतिः ।	017a  
सुवर्णं रजतं गाश्च शय्याश्च सुमहाधनाः ॥	017c  
गान्धार्याश्चैव तेजस्वी पृथायाश्च पृथक्पृथक् ।	018a  
सङ्कीर्त्य नामनी राजा ददौ दानमनुत्तमम् ॥	018c  
यो यदिच्छति यावच्च तावत्स लभते द्विजः ।	019a  
शयनं भोजनं यानं मणिरत्नमथो धनम् ॥	019c  
यानमाच्छादनं भोगान्दासीश्च समलङ्कृताः ।	020a  
ददौ राजा समुद्दिश्य तयोर्मात्रोर्महीपतिः ॥	020c  
ततः स पृथिवीपालो दत्त्वा श्राद्धान्यनेकशः।	021a  
प्रविवेश पुनर्धीमान्नगरं वारणाह्वयम् ॥	021c  
ते चापि राजवचनात्पुरुषा ये गताऽभवन् ।	022a  
सङ्कल्प्य तेषां कुल्यानि पुनः प्रत्यागमंस्ततः ॥	022c  
माल्यैर्गन्धैश्च विविधैरर्चयित्वा यथाविधि ।	023a  
कुल्यानि तेषां संयोज्य तदाचख्युर्महीपतेः ॥	023c  
समाश्वास्य तु राजानं धर्मात्मानं युधिष्ठिरम् ।	024a  
नारदोऽप्यगमत्प्रीतः परमर्षिर्यथेप्सितम् ॥	024c  
एवं वर्षाण्यतीतानि धृतराष्ट्रस्य धीमतः ।	025a  
वनवासे तथा त्रीणि नगरे दशपञ्च च ॥	025c  
हतपुत्रस्य सङ्ग्रामे दानानि ददतः सदा ।	026a  
ज्ञातिसम्बन्धिमित्राणां भ्रातॄणां स्वजनस्य च ॥	026c  
युधिष्ठिरस्तु नृपतिर्नातिप्रीतमनास्तदा ।	027a  
धारयामास तद्राज्यं निहतज्ञातिबान्धवः ॥ ॥	027c  

इति श्रीमन्महाभारते शतसाहस्र्यां संहितायां वैयासिक्यां आश्रमिवासिकपर्वणि नारदागमनपर्वणि एकचत्वारिंशोऽध्यायः ॥ ॥ समाप्तं नारदागमनपर्व ॥ 3 ॥ आश्रमवासिकपर्व च ॥ 15 ॥ अस्यानन्तरं मौसलपर्व भविष्यति । तस्यायमाद्यः श्लोकः । 
वैशम्पायन उवाच । 
षट्त्रिंशे त्वथ सम्प्राप्ते वर्षे कौरवनन्दनः । 
ददर्श विपरीतानि निमित्तानि युधिष्ठिरः ॥ 
इदमाश्रमवासिकपर्व कुम्भघोणस्थेन टी.आर्. कृष्णाचार्येण टी.आर्.व्यासाचार्येण च मुम्बय्यां निर्णयसागरमुद्रायन्त्रे मुद्रापितम् । शकाब्दाः 1832 सन 1910.

16-41-15 तत्रैव तेषां कृत्यानीति झ.पाठः ॥ 16-41-22 सङ्कल्प्य एकीकुत्य कुल्यानि अस्थीनि प्रत्यागमन् गङ्गामिति शेषः ॥ 16-41-23 संयोज्य गङ्गयेति शेषः ॥
