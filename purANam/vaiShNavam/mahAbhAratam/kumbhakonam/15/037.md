अध्यायः 037

जनमेजयेन परिक्षित्प्रदर्शने प्रार्थिते व्यासेन परिक्षितः शमीकमहर्षेः शृङ्गिणश्च प्रदर्शनम् ॥ 1 ॥ जनमेजयेनावभृथस्नानानन्तरमास्तिकपूजनपूर्वकं वैशम्पायनं प्रति कथावशेषकथनप्रार्थना ॥ 2 ॥

वैशम्पायन उवाच ।	001  
अदृष्ट्वा तु नृपः पुत्रान्दर्शनं प्रतिलब्धवान् ।	001a  
ऋषेः प्रसादात्पुत्राणां स्वरूपाणां कुरूद्वह ॥	001c  
स राजा राजधर्मांश्च ब्रह्मोपनिषदं तथा ।	002a  
अवाप्तवान्नरश्रेष्ठो बुद्धिनिश्चयमेव च ॥	002c  
विदुरश्च महाप्राज्ञो ययौ सिद्धिं तपोबलात् ।	003a  
धृतराष्ट्रः समासाद्य व्यासं चैव तपस्विनम् ॥	003c  
जनमेजय उवाच ।	004  
ममापि वरदो व्यासो दर्शयेत्पितरं यदि ।	004a  
तद्रूपवेषवयसं श्रद्दध्यां सर्वमेव तत् ॥	004c  
प्रियं मे स्यात्कृतार्थश्च स्यामहं कृतनिश्चयः ।	005a  
प्रसादादृषिमुख्यस्य मम कामः समृद्ध्यताम् ॥	005c  
सौतिरुवाच ।	006  
इत्युक्तवचने तस्मिन्नृपे व्यासः प्रतापवान् ।	006a  
प्रसादमकरोद्धीमानानयच्च परिक्षितम् ॥	006c  
ततस्तद्रूपवयसमागतं नृपतिं दिवः ।	007a  
श्रीमन्तं पितरं राजा ददर्श स परीक्षितम् ॥	007c  
शमीकं च महात्मानं पुत्रं तं चास्य शृङ्गिणम् ।	008a  
अमात्या ये च निहता राज्ञस्तांश्च ददर्श ह ॥	008c  
ततः सोऽवभृथे राजा मुदितो जनमेजयः ।	009a  
पितरं स्नापयामास स्वयं सस्नौ च पार्थिवः ॥	009c  
\'परीक्षिदपि तत्रैव बभूव स तिरोहितः ।\'	010a  
स्नात्वा स नृपतिर्विप्रमास्तीकमिदमब्रवीत् ।	010c  
यायावरकुलोत्पन्नं जरत्कारुसुतं तदा ॥	010e  
आस्तीक विविधाश्चर्यो यज्ञोऽयमिति मे मतिः ।	011a  
यदद्यायं पिता प्राप्तो मम शोकप्रणाशनः ॥	011c  
आस्तीक उवाच ।	012  
ऋषिर्द्वैपायनो यत्र पुराणस्तपसो निधिः ।	012a  
यज्ञे कुरुकुलश्रेष्ठ तस्य लोकावुभौ जितौ ॥	012c  
श्रुतं विचित्रमाख्यानं त्वया पाण्डवनन्दन ।	013a  
सर्पाश्च भस्मसान्नीता गताश्च पदवीं पितुः ॥	013c  
कथञ्चित्तक्षको मुक्तः सत्यत्वात्तव पार्थिव ।	014a  
ऋषयः पूजिताः सर्वे गतिर्दृष्टा महात्मनः ॥	014c  
प्राप्तः सुविपुलो धर्मः श्रुत्वा पापविनाशनम् ।	015a  
विमुक्तो हृदयग्रन्थिरुदारजनदर्शनात् ॥	015c  
ये च पक्षधरा धर्मे सद्वृत्तरुचयश्च ये ।	016a  
यान्दृष्ट्वा हीयते पापं तेभ्यः कार्या नमस्क्रिया ॥	016c  
सौतिरुवाच ।	017  
एतच्छ्रुत्वा द्विजश्रेष्ठात्स राजा जनमेजयः ।	017a  
पूजयामास तमृषिमनुमान्य पुनःपुनः ॥	017c  
पप्रच्छ तमृषिं चापि वैशम्पायनमच्युतम् ।	018a  
कथावशेषं धर्मज्ञो वनवासस्य सत्तम ॥ ॥	018c  

इति श्रीमन्महाभारते आश्रमवासिकपर्वणि पुत्रदर्शनपर्वणि सप्तत्रिंशोऽध्यायः ॥ 37 ॥

15-37-2 स धृतराष्ट्रो राजा विदुरश्च सिद्धिं ययौ इति द्वयोः सम्बन्धः । तत्रापि विदुरस्तपोबलात् । धृतराष्ट्रो व्यासं समासाद्येति सम्बन्धः ॥15-37-15 पापविनाशनं इतिहासमिति शेषः ॥15-37-16 पक्षधराः पक्षस्थापकाः ॥
