अध्यायः 024

युधिष्ठिरेण वनस्थकुन्तीधृतराष्ट्रादिदिदृक्षया द्रौपद्यादिभिः पौरैर्भ्रातृभिश्च सह वनं प्रति प्रस्थानम् ॥ 1 ॥

001 वैशम्पायन उवाच ।
एवं ते पुरुषव्याघ्राः पाण्डवा मातृनन्दनाः ।	001a  
स्मरन्तो मातरं वीरा बभूवुर्भृशदुःखिताः ॥	001c  
ये राजकार्येषु पुरा व्यासक्ता नित्यशोऽभवन् ।	002a  
ते राजकार्याणि तदा नाकार्षुः सर्वतः पुरे ॥	002c  
प्रविष्टा इव शोकेन नाभ्यनन्दन्त किञ्चन ।	003a  
सम्भाष्यमाणा अपि ते न किञ्चित्प्रत्यपूजयन् ॥	003c  
ते स्म वीरा दुराधर्षा गाम्भीर्ये सागरोपमाः ।	004a  
शोकोपहतविज्ञाना नष्टसञ्ज्ञा इवाभवन् ॥	004c  
अचिन्तयंश्च जननीं ततस्ते पाण्डुनन्दनाः ।	005a  
कथं नु वृद्धमिथुनं वहत्यतिकृशा पृथा ॥	005c  
कथं च स महीपालो हतपुत्रो निराश्रयः ।	006a  
पत्न्या सह वसत्येको वने श्वापदसेविते ॥	006c  
सा च देवी महाभागा गान्धारी हतबान्धवा ।	007a  
पतिमन्धं कथं वृद्धमन्वेति विजने वने ॥	007c  
एवं तेषां कथयतामौत्सुक्यमभवत्तदा ।	008a  
गमने चाभवद्बुद्धिर्धृतराष्ट्रदिदृक्षया ॥	008c  
सहदेवस्तु राजानं प्रणिपत्येदमब्रवीत् ।	009a  
अहो मे भवतो दृष्टं हृदयं गमनं प्रति ।	009c  
न हि त्वां गौरवेणाहमशकं वक्तुमञ्जसा ।	010a  
गमनं प्रति राजेन्द्र तदिदं समुपस्थितम् ॥	010c  
दिष्ट्या द्रक्ष्यामि तां कुन्तीं वर्तयन्तीं तपस्विनीम् ।	011a  
जटिलां तापसीं वृद्धां कुशकाशपरिक्षताम् ॥	011c  
प्रासादहर्म्यसंवृद्धामत्यन्तसुखभागिनीम् ।	012a  
कदा नु जननीं श्रान्तां द्रक्ष्यामि भृशदुःखिताम् ॥	012c  
अनित्याः खलु मर्त्यानां गतयो भरतर्षभ ।	013a  
कुन्ती राजसुता यत्र वसत्यसुखिता वने ॥	013c  
सहदेववचः श्रुत्वा द्रौपदी योषितां वरा ।	014a  
उवाच देवी राजानमभिपूज्याभिनन्द्य च ॥	014c  
कदा द्रक्ष्यामि तां देवीं यदि जीवति सा पृथा ।	015a  
जीवन्त्या ह्यद्य मे प्रीतिर्भविष्यति जनाधिप ॥	015c  
एषा तेऽस्तु मतिर्नित्यं धर्मे ते रमतां मनः ।	016a  
योऽद्य त्वमस्मान्राजेन्द्र श्रेयसा योजयिष्यसि ॥	016c  
अग्रपादस्थितं चेमं विद्धि राजन्वधूजनम् ।	017a  
काङ्क्षन्तं दर्शनं कुन्त्या गान्धार्याः श्वशुरस्य च ॥	017c  
इत्युक्तः स नृपो देव्या द्रौपद्या भरतर्षभ ।	018a  
सेनाध्यक्षान्समानाय्य सर्वानिदमुवाच ह ॥	018c  
निर्यातयत मे सेनां प्रभूतरथकुञ्जराम् ।	019a  
द्रक्ष्यामि वनसंस्थं च धृतराष्ट्रं महीपतिम् ॥	019c  
स्त्र्यध्यक्षांश्चाब्रवीद्राजा यानानि विविधानि मे ।	020a  
सज्जीक्रियन्तां सर्वाणि शिबिकाश्च सहस्रशः ॥	020c  
शकटापणवेशाश्च कोशः शिल्पिन एव च ।	021a  
निर्यान्तु कोशपालाश्च कुरुक्षेत्राश्रमं प्रति ॥	021c  
यश्च पौरजनः कश्चिद्द्रष्टुमिच्छति पार्थिवम् ।	022a  
अनावृतः सुविहितः स च यातु सुरक्षितः ॥	022c  
सूदाः पौरोगवाश्चैव सर्वं चैव महानसम् ।	024a  
विविधं भक्ष्यभोज्यं च शकटैरुह्यतां मम ॥	024c  
प्रयाणं घुष्यतां चैव श्वोभूत इति माचिरम् ।	024a  
क्रियतां पथि चाप्यद्य वेश्मानि विविधानि च ।	024c  
एवमाज्ञाप्य राजा स भ्रातृभिः सह पाण्डवः ।	025a  
श्वोभूते निर्ययौ राजन्सस्त्रीवृद्धपुरःसरः ॥	025c  
स बहिर्दिवसानेव जनौघं परिपालयन् ।	026a  
न्यवसन्नृपतिः पञ्च ततोऽगच्छद्वनं प्रति ॥ ॥	026c  

इति श्रीमन्महाभारते आश्रमवासिकपर्वणि आश्रमवासपर्वणि चतुर्विंशोऽध्यायः ॥ 24 ॥

15-24-17 अग्रपादस्थितं प्रयाणार्थं पुरस्कृतेनैव पादेन स्थितम् । अत्यन्तमुत्सुकमित्यर्थः ॥

