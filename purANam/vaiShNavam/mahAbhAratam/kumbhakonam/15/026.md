अध्यायः 026

युधिष्ठिरादिभिः शतयूपाश्रमे धृतराष्ट्रादीनुपेत्य स्वस्वनामकीर्तनपूर्वकं तत्पादाभिवादनम् ॥ 1 ॥ धृतराष्ट्रेण स्वावस्थादर्शनेन शोचतां तेषां समाश्वासनम् ॥ 2 ॥

वैशम्पायन उवाच ।	001  
ततस्ते पाण्डवा दूरादवतीर्य पदातयः ।	001a  
अभिजग्मुर्नरपतेराश्रमं विनयानताः ॥	001c  
स च योधजनः सर्वो ये च राष्ट्रनिवासिनः ।	002a  
स्त्रियश्च कुरुमुख्यानां पद्भिरेवान्वयुस्तदा ॥	002c  
आश्रमं ते ततो जग्मुर्धृतराष्ट्रस्य पाण्डवाः ।	003a  
शून्यं मृगगणाकीर्णं कदलीवनशोभितम् ॥	003c  
ततस्तत्र समाजग्मुस्तापसा नियतव्रताः ।	004a  
पाण्डवानागतान्द्रष्टुं कौतूहलसमन्विताः ॥	004c  
तानपृच्छत्ततो राजा क्वासौ कौरववंशभृत् ।	005a  
पिता ज्येष्ठो गतोऽस्माकमिति बाष्पपरिप्लुतः ॥	005c  
ते तमूचुस्ततो वाक्यं यमुनामवगाहितुम् ।	006a  
पुष्पाणामुदकुम्भस्य चार्थे गत इति प्रभो ॥	006c  
तैराख्यातेन मार्गेण ततस्ते जग्मुरञ्जसा ।	007a  
ददृशुश्चाविदूरे तान्सर्वानथ पदातयः ॥	007c  
ततस्ते सत्वरा जग्मुः पितुर्दर्शनकाङ्क्षिणः ।	008a  
सहदेवस्तु वेगेन प्राधावद्यत्र सा पृथा ॥	008c  
सुस्वरं रुरुदे धीमान्मातुः पादावुपस्पृशन् ।	009a  
सा च बाष्पाकुलमुखी ददर्श दयितं सुतम् ॥	009c  
बाहुभ्यां सम्परिष्वज्य समुन्नाम्य च पुत्रकम् ।	010a  
गान्धार्याः कथयामास सहदेवमुपस्थितम् ॥	010c  
अनन्तरं च राजानं भीमसेनमथार्जुनम् ।	011a  
नकुलं च पृथा दृष्ट्वा त्वरमाणोपचक्रमे ॥	011c  
सा ह्यग्रे गच्छति तयोर्दम्पत्योर्हतपुत्रयोः ।	012a  
कर्षन्ती तौ ततस्ते तां दृष्ट्वा सन्न्यपतन्भुवि ।	012c  
\'तयोस्तु पादयो राजन्न्यपतन्हतपुत्रयोः ॥\'	012e   
राजा तान्स्वरयोगेन स्पर्शेन च महामनाः ।	013a  
प्रत्यभिज्ञाय मेधावी समाश्वासयत प्रभुः ॥	013c  
ततस्ते बाष्पमुत्सृज्य गान्धारीसहितं नृपम् ।	014a  
उपतस्थुर्महात्मानो मातरं च यथाविधि ॥	014c  
सर्वेषां तोयकलशाञ्जगृहुस्ते स्वयं तदा ।	015a  
पाण्डवा लब्धसञ्ज्ञास्ते मात्रा चाश्वासिताः पुनः ॥	015c  
तथा नार्यो नृसिंहानां सोऽवरोधजनस्तदा ।	016a  
पौरजानपदाश्चैव ददृशुस्तं जनाधिपम् ॥	016c  
निवेदयामास तदा जनं तन्नामगोत्रतः ।	017a  
युधिष्ठिरो नरपतिः स चैनं प्रत्यपूजयत् ॥	017c  
स तैः परिवृतो मेने हर्षबाष्पाविलेक्षणः ।	018a  
राजाऽऽत्मानं गृहगतं पुरेव गजसाह्वये ॥	018c  
अभिवादितो वधूभिश्च कृष्णाद्याभिः स पार्थिवः ।	019a  
गान्धार्या सहितो धीमान्कुन्त्या च प्रत्यनन्दत ॥	019c  
ततश्चाश्रममागच्छत्सिद्धचारणसेवितम् ।	020a  
दिदृक्षुभिः समाकीर्णं नभस्तारागणैरिव ॥ ॥	020c  

इति श्रीमन्महाभारते आश्रमवासिकपर्वणि आश्रमवासपर्वणि षड्विंशोऽध्यायः ॥ 26 ॥
