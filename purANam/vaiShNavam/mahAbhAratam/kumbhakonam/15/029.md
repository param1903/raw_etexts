अध्यायः 029

युधिष्ठिरेण धृतराष्ट्राभ्यनुज्ञया भ्रात्रादिभिः सह महर्षीणामाश्रमदर्शनम् ॥ 1 ॥ शतयूपादिभिः सशिष्येण व्यासेन च युधिष्ठिरादिभिः परिवृतस्य धृतराष्ट्रस्याश्रमं प्रत्यागमनम् ॥ 2 ॥

वैशम्पायन उवाच ।	001  
ततस्तु राजन्नेतेषामाश्रमे पुण्यकर्मणाम् ।	001a  
शिवा नक्षत्रसम्पन्ना सा व्यतीयाय शर्वरी ॥	001c  
ततस्तत्र कथाश्चासंस्तेषां धर्मार्थलक्षणाः ।	002a  
विचित्रपदसञ्चारा नानाश्रुतिभिरन्विताः ॥	002c  
पाण्डवास्त्वभितो मातुर्धरण्यां सुषुपुस्तदा ।	003a  
उत्सृज्य तु महार्हाणि शयनानि नराधिप ॥	003c  
यदाहारोऽभवद्राजा धृतराष्ट्रो महामनाः ।	004a  
तदाहारा नृवीरास्ते न्यवसंस्तां निशां तदा ॥	004c  
व्यतीतायां तु शर्वर्यां कृतपौर्वाह्णिकक्रियः ।	005a  
भ्रातृभिः सहितो राजा ददर्शाश्रममण्डलम् ॥	005c   
सान्तःपुरपरीवारः सभृत्यः सपुरोहितः ।	006a  
यथासुखं यथोद्देशं धृतराष्ट्राभ्यनुज्ञया ॥	006c   
ददर्श तत्र वेदीश्च सम्प्रज्वलितपावकाः ।	007a  
कृताभिषेकैर्मुनिभिर्हुताग्निभिरुपस्थिताः ॥	007c   
वानेयपुष्पनिकरैराज्यधूमोद्गमैरपि ।	008a  
ब्राह्मेण वपुषा युक्ता युक्ता मुनिगणस्य ताः ॥	008c   
मृगयूथैरनुद्विग्नैस्तत्रतत्र समाश्रितैः ।	009a  
अशङ्कितैः पक्षिगणैः प्रगीतैरिव च प्रभो ॥	009c   
केकाभिर्नीलकण्ठानां दात्यूहानां च कूजितैः ।	010a  
कोकिलानां कुहुरवैः सुखैः श्रुतिमनोहरैः ॥	010c   
प्राधीतद्विजघोषैश्च क्वचित्क्वचिदलङ्कृतम् ।	011a  
फलमूलसमाहारैर्महद्भिश्चोपशोभितम् ॥	011c   
ततः स राजा प्रददौ तापसार्थमुपाहृतान् ।	012a  
कलशान्काञ्चनान्राजंस्तथैवौदुम्बरानपि ॥	012c  
अजिनानि प्रवेणीश्च स्रुक्स्रुवं च महीपतिः ।	013a  
कमण्डलूंश्च स्थालीश्च पिठराणि च भारत ॥	013c   
भाजनानि च लौहानि पात्रीश्च विविधा नृप ।	014a  
यद्यदिच्छति यावच्च यदन्यदपि काङ्क्षितम् ॥	014c   
एवं स राजा धर्मात्मा परीत्याश्रममण्डलम् ।	015a  
वसु विश्राण्य तत्सर्वं पुनरायान्महीपतिः ॥	015c  
कृताह्निकं च राजानं धृतराष्ट्रं महीपतिम् ।	016a  
ददर्शासीनमव्यग्रं गान्धारीसहितं तदा ॥	016c  
मातरं चाविदूरस्थां शिष्यवत्प्रणतां स्थिताम् ।	017a  
कुन्तीं ददर्श धर्मात्मा शिष्टाचारसमन्विताम् ॥	017c   
स तमभ्यर्च्य राजानं नाम संश्राव्य चात्मनः ।	018a  
निषीदेत्यभ्यनुज्ञातो वृस्यामुपविवेश ह ॥	018c  
भीमसेनादयश्चैव पाण्डवा भरतर्षभ ।	019a  
अभिवाद्योपसङ्गृह्य निषेदुः पार्थिवाज्ञया ॥	019c   
स तैः परिवृतो राजा शुशुभेऽतीव कौरवः ।	020a  
बिभ्रद्ब्राह्मीं श्रियं दीप्तां देवैरिव बृहस्पतिः ॥	020c  
तथा तेषूपविष्टेषु समाजग्मुर्महर्षयः ।	021a  
शतयूपप्रभृतयः कुरुक्षेत्रनिवासिनः ॥	021c   
व्यासश्च भगवान्विप्रो देवर्षिगणसेवितः ।	022a  
वृतः शिष्यैर्महातेजा दर्शयामास पार्थिवम् ॥	022c   
ततः स राजा कौरव्यः कुन्तीपुत्रश्च धर्मराट् ।	023a  
भीमसेनादयश्चैव प्रत्युत्थायाभ्यवादयन् ॥	023c  
समागतस्ततो व्यासः शतयूपादिभिर्वृतः ।	024a  
धृतराष्ट्रं महीपालमास्यतामित्यभाषत ॥	024c   
वरं तु विष्टरं कौश्यं कृष्णाजिनकुशोत्तरम् ।	025a  
प्रतिपेदे तदा व्यासस्तदर्थमुपकल्पितम् ॥	025c   
ते च सर्वे द्विजश्रेष्ठा विष्टरेषु समन्ततः ।	026a  
द्वैपायनाभ्यनुज्ञाता निषेदुर्विपुलौजसः ॥ ॥	026c   

इति श्रीमन्महाभारते आश्रमवासिकपर्वणि आश्रमवासपर्वणि एकोनत्रिंशोऽध्यायः ॥ 29 ॥

15-29-8 मुनिगणस्य मुनिगणेन । ता वैदिक्यो लौकिक्यश्च ॥ 15-29-9 मृगयूथादिभिरलङ्कृतमाश्रमम् ॥ 15-29-12 औदुम्बरान् कलशान् ॥ 15-29-13 प्रवेणीः कुथाः ॥
