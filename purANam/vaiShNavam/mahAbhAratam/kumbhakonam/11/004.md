श्रीः
अध्यायः 004
विदुरेण धृतराष्ट्रं प्रति जीवस्य गर्भवासप्रकारकथनम् ॥ 1 ॥
धृतराष्ट्र उवाच 	001  
कथं संसारगहनं विज्ञेयं वदतां वर ।	001a  
एतदिच्छाम्यहं श्रोतुं तत्त्वमाख्याहि पृच्छतः ॥	001c  
विदुर उवाच 	002  
जन्मप्रभृति भूतानां क्रियाः सर्वास्तु लक्षयन् ।	002a  
पूर्वमेवेह कलिले वसते किञ्चिदन्तरम् ॥	002c  
ततः स पञ्चमेऽतीते मासे मांसमकल्पयत् ।	003a  
ततः सर्वाङ्गसम्पूर्णो गर्भो मासे तु जायते ॥	003c  
अमेध्यमध्ये वसति मांसशोणितलेपने ।	004a  
ततस्तु वायुवेगेन ऊर्ध्वपादो ह्यधोमुखः ॥	004c  
योनिद्वारमुपागम्य बहून्क्लेशान्समृच्छति ।	005a  
योनिसम्पीडनाच्चैव पूर्वकर्मभिरन्वितः ॥	005c  
तस्मान्मुक्तः स संसारादन्यान्पश्यत्युपद्रवान् ।	006a  
ग्रहास्तमनुगच्छन्ति सारमेया इवामिषम् ॥	006c  
ततः कालान्तरे प्राप्ते व्याधयश्चापि तं तथा ।	007a  
उपसर्पन्ति जीवन्तं बध्यमानं स्वकर्मभिः ॥	007c  
बद्धमिन्द्रियपाशैस्तं सङ्गकामुकमातुरम् ।	008a  
व्यसनान्यनुवर्तन्ते विविधानि नराधिप ॥	008c  
बाध्यमानश्च तैर्भूयो नैव तृप्तिमुपैति सः ।	009a  
[तदा नावैति चैवायं प्रकुर्वन्साध्वसाधु वा ॥]	009c  
तत्रैनं परिपश्यन्ति ये ध्यानपरिनिष्ठिताः ।	010a  
अयं न बुध्यते तावद्यमलोकादिहागमे ॥	010c  
यमदूतैर्विकृष्यंश्च मृत्युं कालेन गच्छति ।	011a  
वाग्घीनस्य च या मात्रा इष्टानिष्टकृताऽस्य वै ।	011c  
भूय एवात्मनाऽऽत्मानं बध्यमानमुपैति सः ॥	011e  
अहो विनिकृतो लोको लोभेन च वशीकृतः ।	012a  
लोभक्रोधमदोन्मत्तो नात्मानमवबुध्यते ॥	012c  
कुलीनत्वे च रमते दुष्कुलीनान्विकुत्सयन् ।	013a  
धनदर्पेण दृप्तश्च दरिद्रान्परिकुत्सयन् ॥	013c  
मूर्खानिति परानाह नात्मानं समवेक्षते ।	014a  
दोषान्क्षिपति चान्येषां नात्मानं शास्तुमिच्छति ॥	014c  
यदा प्राज्ञाश्च मूर्खाश्च धनवन्तश्च निर्धनाः ।	015a  
कुलीनाश्चाकुलीनाश्च मानिनोऽथाप्यमानिनः ॥	015c  
सर्वे पितृवनं प्राप्ताः स्वपन्ति विगतत्वचः ।	016a  
निर्मांसैरस्थिभूयिष्ठैर्गात्रैः स्नायुनिबन्धनैः ॥	016c  
किं विशेषं प्रपश्यन्ति तत्र तेषां परे जनाः ।	017a  
येन प्रत्यवगच्छेयुः कुलरूपविशेषणम् ॥	017c  
यदा सर्वे समं न्यस्ताः स्वपन्ति धरणीतले ।	018a  
कस्मादन्योन्यमिच्छन्ति विप्रलब्धुमिहाबुधाः ॥	018c  
प्रत्यक्षं च परोक्षं च यो निशम्य श्रुतिं त्विमाम् ।	019a  
[अध्रुवे जीवलोकेऽस्मिन्यो धर्ममनुपालयन् ।]	019c  
जन्मप्रभृति वर्तेत प्राप्नुयात्परमां गतिम् ॥	019e  
एवं सर्वं विदित्वा वै यस्तत्त्वमनुवर्तते ।	020a  
स प्रमोक्षयते चैव पन्थानं मनुजेश्वर ॥ 	020c  

इति श्रीमन्महाभारते स्त्रीपर्वणि जलप्रदानिकपर्वणि चतुर्थोऽध्यायः ॥ 4 ॥

11-4-2 कलिलं शुकशोणितसंयोगः । एकरात्रोषितं कलिलं भवति पञ्चरात्राद्बुद्बुद इत्यादिशास्त्राद्गम्यते । तत्र कलिले वसते जीव इति शेषः । किञ्चिदन्तरं पूर्वदिनापेक्षया वृद्ध्यवस्थाभेदेन अल्पेन परिमाणान्तरेण ॥ 11-4-5 पूर्वकर्मापदानत इति क. पाठः ॥ 11-4-6 मृगयन्पर्यटन्नित्यं सारमेया इति ट. पाठः ॥ चतुर्थोऽध्यायः ॥
