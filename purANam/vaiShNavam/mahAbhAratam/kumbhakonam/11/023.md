श्रीः
अध्यायः 023
कृष्णं प्रति गान्धार्या भीष्मद्रोणादिगुणानुवर्णनपूर्वकं तत्तच्छरीराणां विलपन्तीनां तत्तत्स्त्रीणां च प्रदर्शनम् ॥ 1 ॥
गान्धार्युवाच 	001  
एष शल्यो हतः शेते साक्षान्नकुलमातुलः ।	001a  
धर्मज्ञेन हतस्तात धर्मराजेन संयुगे ॥	001c  
यस्त्वया स्पर्धते नित्यं सर्वत्र पुरुषर्षभ ।	002a  
स एष निहतः शेते मद्रराजो महाबलः ॥	002c  
\'जयद्रथे यदि ब्रूयुरुपरोधं कथञ्चन ।	003a  
मद्रपुत्रे कथं ब्रूयुरपराधं विवक्षवः ॥\'	003c  
येन सङ्गृह्णता तात रथमाधिरथेर्युधि ।	004a  
जयार्थं पाण्डुपुत्राणां तदा तेजोवधः कृतः ॥	004c  
अहो धिक्पश्य शल्यस्य पूर्णचन्द्रसुदर्शनम् ।	005a  
मुखं पद्मपलाशाक्षं काकैरादष्टमव्रणम् ॥	005c  
एषा चामीकराभस्य तप्तकाञ्चनसप्रभा ।	006a  
आस्याद्विनिःसृता जिह्वा भक्ष्यते कृष्ण पक्षिभिः ॥	006c  
युधिष्ठिरेण निहतं शल्यं समितिशोभनम् ।	007a  
रुदन्त्यः पर्युपासन्ते मद्रराजं कुलाङ्गनाः ॥	007c  
एताः सुसूक्ष्मवसना मद्रराजं नरर्षभम् ।	008a  
क्रोशन्त्योऽथ समासाद्य क्षत्रियाः क्षत्रियर्षभम् ॥	008c  
शल्यं निपतितं नार्यः परिवार्याभितः स्थिताः ।	009a  
वासिता गृष्टयः पङ्के परिमग्नमिवर्षभम् ॥	009c  
शल्यं शरणदं शूरं पश्येमं वृष्णिनन्दन ।	010a  
शयानं वीरशयने शरैर्विशकलीकृतम् ॥	010c  
एष शैलालयो राजा भगदत्तः प्रतापवान् ।	011a  
गजाङ्कुशधरः श्रीमाञ्शेते भुवि निपातितः ॥	011c  
यस्य रुक्ममयी माला शिरस्येषा विराजते ।	012a  
श्वापदैर्भक्ष्यमाणस्य शोभयन्तीव मूर्धजान् ॥	012c  
एतेन किल पार्थस्य युद्धमासीत्सुदारुणम् ।	013a  
रोमहर्षणमत्युग्रं शक्रस्य त्वहिना यथा ॥	013c  
योधयित्वा माहाबाहुरेष पार्थं धनञ्जयम् ।	014a  
संशयं गमयित्वा च कुन्तीपुत्रेण पातितः ॥	014c  
यस्य नास्ति समो लोके शौर्ये वीर्ये च कश्चन ।	015a  
स एष निहतः शेते भीष्मो भीष्मकृदाहवे ॥	015c  
पश्य शान्तनवं कृष्ण शयानं सूर्यवर्चसम् ।	016a  
युगान्त इव कालेन पातितं सूर्यमम्बरात् ॥	016c  
एष तप्त्वा रणे शत्रूञ्शस्त्रतापेन वीर्यवान् ।	017a  
नरसूर्योऽस्तमभ्येति सूर्योऽस्तमिव केशव ॥	017c  
शरतल्पगतं भीष्ममूर्ध्वरेतसमच्युतम् ।	018a  
शयानं वीरशयने पश्य शूरनिषेविते ॥	018c  
कर्णिनालीकनाराचैरास्तीर्य शयनोत्तमम् ।	019a  
आविश्य शेते भगवान्स्कन्दः शरवणं यथा ॥	019c  
अतूलपूर्णं गाङ्गेयस्त्रिभिर्बाणैः समन्वितम् ।	020a  
उपधायोपधानाग्र्यं दत्तं गाण्डीवधन्वना ॥	020c  
पालयानः पितुः शास्त्रमूर्ध्वरेता महायशाः ।	021a  
एष शान्तनवः शेते माधवाप्रतिमो युधि ॥	021c  
धर्मात्मा तात सर्वज्ञः पारावर्येण निर्णये ।	022a  
अमर्त्य इव मर्त्यः सन्नेष प्राणानधारयत् ॥	022c  
नास्ति युद्धे कृती कश्चिन्न विद्वान्न पराक्रमी ।	023a  
यत्र शान्तनवो भीष्मः शेतेऽद्य निहतः परैः ॥	023c  
स्वयमेतेन शूरेण पृच्छ्यमानेन पाण्डवैः ।	024a  
धर्मज्ञेनाहवे मृत्युरादिष्टः सत्यवादिना ॥	024c  
प्रनष्टः कुरुवंशश्च पुनर्येन समुद्धृतः ।	025a  
स गतः कुरुभिः सार्धं महाबुद्धिः पराभवम् ॥	025c  
धर्मेण कुरवः केन परिद्रक्ष्यन्ति माधव ।	026a  
हते देवव्रते भीष्मे देवकल्पे नरर्षभे ॥	026c  
अर्जुनस्य विनेतारमाचार्यं सात्यकेस्तथा ।	027a  
तं पश्य पतितं द्रोणं कुरूणां गुरुमुत्तमम् ॥	027c  
अस्त्रं चतुर्विधं वेद यथैव त्रिदशेश्वरः ।	028a  
भार्गवो वा महावीर्यस्तथा द्रोणोऽपि माधव ॥	028c  
यस्य प्रसादाद्बीभत्सुः पाण्डवः कर्म दुष्करम् ।	029a  
चकार स हतः शेते नैनमस्त्राण्यपालयन् ॥	029c  
यं पुरोधाय कुरव आह्वयन्ति स्म पाण्डवान् ।	030a  
सोऽयं शस्त्रभृतां श्रेष्ठो द्रोणः शस्त्रपृथक्कृतः ॥	030c  
यस्य निर्दहतः सेनां गतिरग्नेरिवाभवत् ।	031a  
स भूमौ निहतः शेते शान्तार्चिरिव पावकः ॥	031c  
धनुर्मुष्टिरशीर्णश्च हस्तावापश्च माधव ।	032a  
द्रोणस्य निहतस्यापि दृश्यते जीवतो यथा ॥	032c  
वेदा यस्माच्च चत्वारः सर्वाण्यस्त्राणि केशव ।	033a  
अनपेतानि वै शूराद्यथैवादौ प्रजापतेः ॥	033c  
चन्दनार्हाविमौ तस्य वन्दिभिर्वन्दितौ शुभौ ।	034a  
गोमायवो विकर्षन्ति पादौ शिष्यशतार्चितौ ॥	034c  
द्रोणं द्रुपदपुत्रेण निहतं मधुसूदन ।	035a  
कृपी कृपणमन्वास्ते दुःखोपहतचेतना ॥	035c  
तां पश्य रुदतीमार्तां मुक्तकेशीमधोमुखीम् ।	036a  
हतं पतिमुपासन्तीं द्रोणं शस्त्रभृतां वरम् ॥	036c  
बाणैर्भिन्नतनुत्राणं धृष्टद्युम्नेन केशव ।	037a  
उपास्ते वै मृधे द्रोणं जटिला ब्रह्मचारिणी ॥	037c  
प्रेतकृत्ये च यतते कृपी कृपणमातुरा ।	038a  
हतस्य समरे भर्तुः सुकुमारी यशस्विनी ॥	038c  
अग्नीनाधाय विविधवच्चितां प्रज्वाल्य सर्वतः ।	039a  
द्रोणमाधाय गायन्ति त्रीणि सामानि सामगाः ॥	039c  
कुर्वन्ति च चितामेते जटिला ब्रह्मचारिणः ।	040a  
धनुर्भिः शक्तिभिश्चैव रथनीडैश्च माधव ॥	040c  
शरैश्च विविधैरन्यैर्धक्ष्यन्ते भूरितेजसम् ।	041a  
त एते द्रोणमादाय गायन्ति च रुदन्ति च ॥	041c  
सामभिस्त्रिभिरन्तस्थैरनुशंसन्ति चापरे ।	042a  
अग्नावग्निं समाधाय द्रोणं हुत्वा हुताशने ॥	042c  
गच्छन्त्यभिमुखा गङ्गां द्रोणशिष्या द्विजातयः ।	043a  
अपसव्यां चितिं कृत्वा पुरस्कृत्य कृपीं तथा ॥ 	043c  

इति श्रीमन्महाभारते स्त्रीपर्वणि स्त्रीविलापपर्वणि त्रयोविंशोऽध्यायः ॥ 23 ॥

11-23-9 परिमग्निमिव द्विपमिति झ. पाठः ॥ 11-23-13 अहिना वृत्रासुरेण ॥ 11-23-15 भीष्मकृत् भयङ्करकर्मकृत् ॥ 11-23-21 शास्त्रम् आज्ञाम् ॥ 11-23-22 निर्णये पारावर्येण । परावरौ परलोकेहलोकौ तद्विषयेण ज्ञानेन । तत्त्वज्ञानबलेन प्राणानधारयदित्यर्थः । पारम्पर्येऽथ निर्णय इति छ. पाठः । पाराशर्यस्य निर्णये इति क. ट. पाठः ॥ 11-23-26 धर्मेषु कुरवः कं नु परिप्रक्ष्यन्ति माधव । गते देवव्रते स्वर्गं देवकल्पे नरर्षभे इति झ. पाठः ॥ 11-23-34 शिष्यशरार्चिताविति क. पाठः ॥ त्रयोविंशोऽध्यायः ॥
