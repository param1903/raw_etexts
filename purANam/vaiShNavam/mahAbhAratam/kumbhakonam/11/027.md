श्रीः
अध्यायः 027
मृतानामुदकदानाय धृतराष्ट्रयुधिष्ठिरादिभिर्गङ्गातीरगमनम् ॥ 1 ॥ उदकदानारम्भे कुन्त्या युधिष्ठिरम् प्रति कर्णस्य स्वपुत्रत्वकथनपूर्वकं तस्या उदकदानचोदना ॥ 2 ॥ धृतराष्ट्रयुधिष्ठिरादिभिर्बन्धुभ्यो जलदानम् ॥ 3 ॥
वैशम्पायन उवाच 	001  
ते समासाद्य गङ्गां तु शिवां पुण्यजलान्विताम् ।	001a  
ह्लादिनीं च प्रसन्नां च महारूपां महावनाम् ॥	001c  
भूषणान्युत्तरीयाणि वेष्टनान्यवमुच्य च ।	002a  
\'कवचानि विचित्राणि गङ्गामवजगाहिरे ॥\'	002c  
ततः पितॄणां भ्रातॄणां पौत्राणां स्वजनस्य च ।	003a  
पुत्राणामार्यकाणां च पतीनां च कुरुस्त्रियः ॥	003c  
उदकं चक्रिरे सर्वा रुदन्त्यो भृशदुःखिताः ।	004a  
सुहृदां चापि धर्मज्ञाः प्रचक्रुः सलिलक्रियाम् ॥	004c  
उदके क्रियमाणे तु वीराणां विरपत्निभिः ।	005a  
सूपतीर्थाऽभवद्गङ्गा भूयो विप्रससार च ॥	005c  
तन्महोदधिसङ्काशं निरानन्दमनुत्सवम् ।	006a  
वीरपत्नीभिराकीर्णं गङ्गातीरमशोभत ॥	006c  
ततः कुन्ती महाराज रुदन्ती शोककर्शिता ।	007a  
व्रीडया मन्दया वाचा पुत्रान्वचनमब्रवीत् ॥	007c  
यः स वीरो महेष्वासो रथयूथपयूथपः ।	008a  
अर्जुनेन हतः सङ्ख्ये वीरलक्षणलक्षितः ॥	008c  
यं सूतपुत्रं मन्यध्वं राधेयमिति पाण्डवाः ।	009a  
यो व्यराजच्चमूमध्ये दिवाकर इव प्रभुः ॥	009c  
प्रत्ययुध्यत वः सर्वान्पुरा यः सपदानुगान् ।	010a  
दुर्योधनबलं सर्वं यः प्रकर्षन्व्यरोचत ॥	010c  
यस्य नास्ति समो वीर्ये पृथिव्यामपि कश्चन ।	011a  
यो वृणीत यशः शूरः प्राणैरपि सदा भुवि ॥	011c  
कर्णस्य सत्यसन्धस्य सङ्ग्रामेष्वपलायिनः ।	012a  
कुरुध्वमुदकं तस्य भ्रातुरक्लिष्टकर्मणः ॥	012c  
स हि वः पूर्वजो भ्राता भास्करान्मय्यजायत ।	013a  
कुण्डली कवची शूरो दिवाकरसमप्रभः ॥	013c  
श्रुत्वा तु पाण्डवाः सर्वे मातुर्वचनमप्रियम् ।	014a  
कर्णमेवानुशोचन्तो भूयश्चात्यातुरा भवन् ॥	014c  
ततः स पुरुषव्याघ्रः कुन्तीपुत्रो युधिष्ठिरः ।	015a  
उवाच मातरं वीरो निःश्वसन्निव पन्नगः ॥	015c  
यः शरोर्मिर्ध्वजावर्तो महाभुजमहाग्रहः ।	016a  
तलशब्दप्रणुदितो महारथमहाह्रदः ॥	016c  
यस्येषुपातमासाद्य कोऽन्यस्तिष्ठेद्धनञ्जयात् ।	017a  
कथं पुत्रो भवत्याः स देवगर्भः पुराऽभवत् ।	017c  
\'कुण्डली कवची शूरो दिवाकरसमप्रभः ॥	017e  
यस्य बाहुप्रतापेन तापिताः सर्वतो वयम् ।	018a  
तमग्निमिव वस्त्रेण कथं छादितवत्यसि ॥	018c  
यस्य बाहुप्रभावेन वैरमस्मास्वरोचयत् ।	019a  
सुयोधनस्तु तं ज्येष्ठं कथं नोदितवत्यसि ॥	019c  
तथा कर्णं महेष्वासं धार्तराष्ट्रैरुपासितम् ।	020a  
उपासितं यथाऽस्माभिर्बलं गाण्डीवधन्वनः ॥	020c  
भूमिपानां च सर्वेषां बलं बलवतां वरः ।	021a  
नान्यः कुन्तीसुतात्कर्णादगृह्णाद्रथिनो रथी ॥	021c  
स नः प्रथमजो भ्राता सर्वशस्त्रभृतां वरः ।	022a  
असूत तं भवत्यग्रे कथमद्भुतविक्रमम् ॥	022c  
अहो भवत्या मन्त्रस्य गूहनेन वयं हताः ।	023a  
निधनेन हि कर्णस्य पीडितास्तु सबान्धवाः ॥	023c  
अभिमन्योर्विनाशेन द्रौपदेयवधेन च ।	024a  
पाञ्चालानां विनाशेन कुरूणां घातनादपि ॥	024c  
ततः शतगुणं दुःखमिदमापतितं महत् ।	025a  
कर्णमेवानुशोचामि दह्याम्यग्नाविवाहितः ॥	025c  
नेह स्म किञ्चिदप्राप्यं भवेदपि दिवि स्थितम् ।	026a  
न चेदं वैशसं घोरकं कौरवान्तकरं भवेत् ॥	026c  
एवं विलप्य बहुलं धर्मराजो युधिष्ठिरः ।	027a  
व्यरुदच्छनकै राजंश्चकारास्योदकं प्रभुः ॥	027c  
ततो विनेदुः सहसा स्त्रियस्ताः खलु सर्वशः ।	028a  
अभितो याः स्थितास्तत्र तस्मिन्नुदककर्मणि ॥	028c  
तत आनाययामास कर्णस्य सपरिच्छदाः ।	029a  
स्त्रियः कुरुपतिर्धीमान्भ्रातुः प्रेम्णा युधिष्ठिरः ॥	029c  
स ताभिः सह धर्मात्मा प्रेतकृत्यमनन्तरम् ।	030a  
\'सर्वं चकार कर्णस्य विधिवद्भूरिदक्षिणम् ॥	030c  
स राजा धृतराष्ट्रश्च कृत्वा जलमतन्द्रितः ।	031a  
समुत्ततार गङ्गाया भार्यया सह भारत ॥\'	031c  
[पापेनासौ मया श्रेष्ठो भ्राता ज्ञातिर्निपातितः ।	032a  
अतो मनसि यद्गुह्यं स्त्रीणां तन्न भविष्यति ॥	032c  
इत्युक्त्वा स तु गङ्गाया उत्तताराकुलेन्द्रियः ।	033a  
भ्रातृभिः सहितः सर्वैर्गङ्गातीरमुपेयिवान् ॥] 	033c  

इति श्रीमन्महाभारते शतसाहस्रिकायां संहितायां वैयासिक्यां स्त्रीपर्वणि श्राद्धपर्वणि सप्तविंशोऽध्यायः ॥ 27 ॥

11-27-2 वेष्टनानि उष्णीषकटिबन्धनादीनि ॥ 11-27-5 सूपतीर्था शोभनजलावतरणमार्गा ॥ 11-27-14 भवन् अभवन् । अडभाव आर्षः ॥ 11-27-25 दग्धामग्नाविवाहुतिमिति क. पाठः ॥ 11-27-26 कर्णे भ्रातृत्वेन ज्ञाते सति तदनुसारिणामस्माकमपि दुर्लभं नाभविष्यन्नपि कौरवाणां क्षयोऽभविष्यदित्यर्थः । न च मे किञ्चिदप्राप्यमिति क. पाठः ॥ सप्तविंशोऽध्यायः ॥
