श्रीः
अध्यायः 014
भीमगान्धारीसंवादः ॥ 1 ॥
वैशम्पायन उवाच 	001  
तच्छ्रुत्वा वचनं तस्या भीमसेनोऽथ भीतवत् ।	001a  
गान्धारीं प्रत्युवाचेदं वचः सानुनयं तदा ॥	001c  
अधर्मो यदि वा धर्मस्त्रासात्तत्र मया कृतः ।	002a  
आत्मानं त्रातुकामेन तन्मे त्वं क्षन्तुमर्हसि ॥	002c  
न हि युद्धेन पुत्रस्ते धर्मेण स महाबलः ।	003a  
दुःशक्यः केनचिद्धर्तुमतो विषममाचरम् ॥	003c  
अधर्मेण जितः पूर्वं तेन चापि युधिष्ठिरः ।	004a  
निकृताश्च सदैव स्म तो विषममाचरम् ॥	004c  
सैन्यस्यैकोऽवशिष्टोऽयं गदायुद्धे च वीर्यवान् ।	005a  
न त्यक्ष्यति हृतं राज्यमिति वै तत्कृतं मया ॥	005c  
एकपत्नीं च पाञ्चालीमेकवस्त्रां रजस्वलाम् ।	006a  
भवत्या विदितं सर्वमुक्तवान्यत्सुतस्तव ॥	006c  
सुयोधनं त्वसंहृत्य न शक्या भूः ससागरा ।	007a  
केवला भोक्तुमस्माभिरतश्चैतत्कृतं मया ॥	007c  
तच्चाप्यप्रियमस्माकं पुत्रस्ते समुपाचरत् ।	008a  
द्रौपद्या यत्सभामध्ये सव्यमूरुमदर्शयत् ॥	008c  
तत्रैव वध्यः सोऽस्माकं दुराचारोऽम्ब ते सुतः ।	009a  
धर्मराजाज्ञया चैव स्थिताः स्म समये पुरा ॥	009c  
वैरमुद्दीपितं राज्ञि पुत्रेण तव यन्महत् ।	010a  
क्लेशिताश्च वने नित्यं तत एतत्कृतं मया ॥	010c  
वैरस्यास्य गताः पारं हत्वा दुर्योधनं रणे ।	011a  
राज्यं युधिष्ठिरे प्राप्ते वयं च गतमन्यवः ॥	011c  
गान्धार्युवाच 	012  
न तस्यैवं वधस्तात यं प्रशंससि मे सुतम् ।	012a  
कृतवांश्चापि तत्सर्वं यदिदं भाषसे मयि ॥	012c  
हताश्वे नकुले यत्तु वृषसेनेन भारत ।	013a  
अपिबः शोणितं सङ्ख्ये दुःशासनशरीरजम् ॥	013c  
सद्भिर्विगर्हितं घोरमनार्यजनसेवितम् ।	014a  
क्रूरं कर्माकृथास्तस्मात्तदयुक्तं वृकोदर ॥	014c  
भीम उवाच 	015  
हताश्वं नकुलं दृष्ट्वा वृषसेनेन संयुगे ।	015a  
शत्रूणां तु प्रहृष्टानां त्रासः सञ्जनितो मया ॥	015c  
\'स प्रतिज्ञामकरवं पिबाम्यसृगरेरिति ।\'	016a  
रुधिरं नातिचक्राम दन्तोष्ठादम्ब मा शुचः ॥	016c  
[अन्यस्यापि न पातव्यं रुधिरं किम्पुनः स्वकम् ।	017a  
यथैवात्मा तथा भ्राता विशेषो नास्ति कश्चन ॥	017c  
वैवस्वतो हि तद्वेद यथावत्कुलनन्दिनि ।	018a  
मा कृथा हृदि तन्मातर्न तत्पीतं मयाऽनघे ॥	018c  
केशपक्षपरामर्शे द्रौपद्या द्यूतकारिते ।	019a  
क्रोधाद्यदब्रवं चाहं तच्च मे हृदि वर्तते ॥	019c  
क्षत्रधर्माच्च्युतो राज्ञि भवेयं शाश्वतीः समाः ।	020a  
प्रतिज्ञां तामनिस्तीर्य ततस्तत्कृतवानहम् ॥	020c  
अनिगृह्य पुरा पुत्रानस्मास्वनपकारिषु ।	021a  
न ममार्हसि कल्याणि दोषेण परिशङ्कितुम् ॥	021c  
गान्धार्युवाच 	022  
वृद्धस्यास्य शतं पुत्रान्निघ्नंस्त्वमपराजितः ।	022a  
कस्मान्नाशेषयः कञ्चिद्येनाल्पमपराधितम् ॥	022c  
सन्तानमावयोस्तात वृद्धयोर्हृतराज्ययोः ।	023a  
नाशेषयः कथं यष्टिमेकां वृद्धयुगस्य वै ॥	023c  
शेषे ह्यवस्थिते तात पुत्राणामल्पकेऽपि च ।	024a  
मन्ददुःखं भवेदद्य यदि त्वं धर्ममाचरेः ॥ 	024c  

इति श्रीमन्महाभारते स्त्रीपर्वणि जलप्रदानिकपर्वणि चतुर्दशोऽध्यायः ॥ 14 ॥

11-14-6 उक्तवान् नहि ते पतयः सन्तीत्यादि । राजपुत्रीं च पाञ्चलीमिति झ. पाठः ॥ चतुर्दशोऽध्यायः ॥	
