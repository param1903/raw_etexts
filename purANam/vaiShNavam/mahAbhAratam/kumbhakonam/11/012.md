श्रीः
अध्यायः 012
कृष्णवाक्याद्गतमन्युना धृतराष्ट्रेण भीमादीनामालिङ्गनम् ॥ 1 ॥
वैशम्पायन उवाच 	001  
तत एनमुपातिष्ठञ्शौचार्थं परिचारकाः ।	001a  
कृतशौचं पुनश्चैनं ओवाच मधुसूदनः ॥	001c  
राजन्नधीता वेदास्ते शास्त्राणि विविधानि च ।	002a  
श्रुतानि च पुराणानि राजधर्माश्च केवलाः ॥	002c  
एवं विद्वान्महाप्राज्ञः समर्थः सन्बलाबले ।	003a  
आत्मापराधात्कस्मात्त्वं कुरुषे कोपमीदृशम् ॥	003c  
उक्तवांस्त्वां तदैवाहं भीष्मद्रोणौ च भारत ।	004a  
विदुरः सञ्जयश्चैव वाक्यं राजन्न तत्कृथाः ॥	004c  
स वार्यमाणो नास्माकमकार्षीर्वचनं तदा ।	005a  
पाण्डवानधिकाञ्जानन्बले शौर्ये च कौरव ॥	005c  
राजा हि यः स्थिरप्रज्ञः स्वयं दोषानवेक्षते ।	006a  
देशकालविभागं च परं श्रेयो स विन्दति ॥	006c  
उच्यमानस्तु यः श्रेयो गृह्णीते नो हिताहिते ।	007a  
आपदः समनुप्राप्य सोऽभ्येति विलयं किल ॥	007c  
ततोऽन्यवृत्तमात्मानं समवेक्षस्व भारत ।	008a  
राजंस्त्वं ह्यविधेयात्मा दुर्योधनवशे स्थितः ॥	008c  
आत्मापराधादापन्नस्तत्किं भीमं जिघांससि ।	009a  
तस्मात्संयच्छ कोपं त्वं स्वमनुस्मृत्य दुष्कृतम् ॥	009c  
यस्तु तां स्पर्धया क्षुद्रः पाञ्चालीमानयत्सभाम् ।	010a  
स हतो भीमसेनेन वैरं प्रतिजिहीर्षता ॥	010c  
आत्मनोऽतिक्रमं पश्य पुत्रस्य च दुरात्मनः ।	011a  
यदनागसि पाण्डूनां परित्यागस्त्वया कृतः ॥	011c  
वैशम्पायन उवाच 	012  
एवमुक्तः स कृष्णेन सर्वं सत्यं जनाधिप ।	012a  
उवाच देवकीपुत्रं धृतराष्ट्रो महीपतिः ॥	012c  
एवमेतन्महाबाहो यथा वदसि माधव ।	013a  
पुत्रस्नेहस्तु बलवान्धर्मान्मां समचालयत् ॥	013c  
दिष्ट्या तु पुरुषव्याघ्रो बलवान्सत्यविक्रमः ।	014a  
त्वद्गुप्तो नागमत्कृष्ण भीमो बाह्वन्तरं मम ॥	014c  
इदानीं त्वहमव्यग्रो गतमन्युर्गतज्वरः ।	015a  
मध्यमं पाण्डवं वीरं स्प्रष्टुमिच्छामि माधव ॥	015c  
हतेषु पार्थिवेन्द्रेषु पुत्रेषु निहतेषु च ।	016a  
पाण्डुपुत्रेषु मे धर्मः प्रीतिश्चाप्यवतिष्ठते ॥	016c  
ततः स भीमं च धनञ्जयं च माद्र्याश्च पुत्रौ पुरुषप्रवीरौ ।	017a  
पस्पर्श गात्रैः प्ररुदन्सुगात्रानाश्वास्य कल्याणमुवाच चैनान् ॥ 	017c  

इति श्रीमन्महाभारते स्त्रीपर्वणि जलप्रदानिकपर्वणि द्वादशोऽध्यायः ॥ 12 ॥

11-12-4 न तत्कृथाः तन्न कृतवानसि । अडभाव आर्षः ॥ 11-12-7 श्रेयो हिताहिते उच्यमानो न गृह्णीत इत्यन्वयः ॥ 11-12-10 वैरं प्रतिचिकीर्षतेति क. पाठः ॥ 11-12-11 अनागसि अपराधाभावे । परित्यागो राज्याप्रदानेन तिरस्कारः ॥ द्वादशोऽध्यायः ॥
