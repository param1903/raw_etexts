श्रीः
अध्यायः 018
कृष्णम् प्रति गान्धारीवचनम् ॥ 1 ॥
गान्धार्युवाच 	001  
पश्य माधव पुत्रान्मे शतसङ्ख्याञ्जितक्लमान् ।	001a  
गदया भीमसेनेन भूयिष्ठं निहतान्रणे ॥	001c  
इदं दुःखतरं मेऽद्य यदिमा मुक्तमूर्धजाः ।	002a  
हतपुत्रा रणे बालाः परिधावन्ति मे स्नुषाः ॥	002c  
प्रासादतलचारिण्यश्चरणैर्भूषणान्वितैः ।	003a  
कायेनाद्य स्पृशन्तीमां रुधिरार्द्रां वसुन्धराम् ॥	003c  
कृच्छ्रादुत्सारयन्ति स्म गृध्रगोमायुवायसान् ।	004a  
दुःखेनार्ता विघूर्णन्त्यो मत्ता इव चरन्त्युत ॥	004c  
एषाऽन्या त्वनवद्याङ्गी करसम्मितमध्यमा ।	005a  
घोरमायोधनं दृष्ट्वा निपतत्यतिदुःखिता ॥	005c  
दृष्ट्वा मे पार्थिवसुतामेतां लक्ष्मणमातरम् ।	006a  
राजपुत्रीं महाबाहो मनो न ह्युपशाम्यति ॥	006c  
भ्रातॄंश्चान्याः पितॄंश्चान्याः पुत्रांश्च निहतान्भुवि ।	007a  
दृष्ट्वा परिपतन्त्येषाः प्रगृह्य सुमहाभुजान् ॥	007c  
मध्यमानां तु नारीणां वृद्धानां चापराजित ।	008a  
आक्रन्दं हतबन्धूनां दारुणे वैशसे शृणु ॥	008c  
रथनीडानि देहांश्च हतानां गजवाजिनाम् ।	009a  
आश्रित्य श्रममोहार्ताः स्थिताः पश्य महाभुज ॥	009c  
अन्या चापहृतं कायाच्चारुकुण्डलमुन्नसम् ।	010a  
स्वस्य बन्धोः शिरः कृष्ण गृहीत्वा पश्य तिष्ठति ॥	010c  
पूर्वजातिकृतं पापं मन्ये नाल्पमिवानघ ।	011a  
एताभिर्निरवद्याभिर्मया चैवाल्पपुण्यया ।	011c  
यदिदं धर्मराजेन घातितं नो जनार्दन ॥	011e  
न हि नाशोऽस्ति वार्ष्णेय कर्मणोः शुभपापयोः ॥	012ac  
प्रत्यग्रवयसः पश्य दर्शनीयकुचाननाः ।	013a  
कुलेषु जाता ह्रीमत्यः कृष्णपक्ष्माक्षिमूर्धजाः ॥	013c  
हंसगद्गदभाषिण्यो दुःखशोकप्रमोहिताः ।	014a  
सारस्य इव वाशन्त्यः पतिताः पश्य माधव ॥	014c  
फुल्लपद्मप्रकाशानि पुण्डरीकाक्ष योषिताम् ।	015a  
अनवद्यानि वक्त्राणि तापयत्येष रश्मिवान् ॥	015c  
सेर्ष्याणां मम पुत्राणां वासुदेवावरोधनम् ।	016a  
मत्तमातङ्गदर्पाणां पश्यन्त्यद्य पृथग्जनाः ॥	016c  
शतचन्द्राणि चर्माणि ध्वजांश्चादित्यवर्चसः ।	017a  
रौक्माणि चैव वर्माणि निष्कानपि च काञ्चनान् ॥	017c  
शिरस्त्राणानि चैतानि पुत्राणां मे महीतले ।	018a  
पश्य दीप्तानि गोविन्द पावकान्सुहुतानिव ॥	018c  
एष दुःशासनः शेते शूरेणामित्रघातिना ।	019a  
पीतशोणितसर्वाङ्गो युधि भीमेन पातितः ॥	019c  
गदया भीमसेनेन पश्य माधव मे सुतम् ।	020a  
द्यूतक्लेशाननुस्मृत्य द्रौपदीचोदितेन च ॥	020c  
उक्ता ह्यनेन पाञ्चाली सभायां द्यूतनिर्जिता ।	021a  
प्रियं चिकीर्षता भ्रातुः कर्णस्य च जनार्दन ॥	021c  
सहैव सहदेवेन नकुलेनार्जुनेन च ।	022a  
दासीभूताऽसि पाञ्चालि क्षिप्रं प्रविश नो गृहान् ॥	022c  
ततोऽहमब्रुवं कृष्ण तदा दुर्योधनं नृपम् ।	023a  
मृत्युपाशपरिक्षिप्तां द्रौपदीं पुत्र वर्जय ॥	023c  
निबोधैनं सुदुर्बुद्धिं मातुलं कलहप्रियम् ।	024a  
क्षिप्रमेनं परित्यज्य पुत्र संशाम्य पाण्डवैः ॥	024c  
न बुद्ध्यसे त्वं दुर्बुद्धे भीमसेनममर्षणम् ।	025a  
वाङ्नाराचैस्तुदंस्तीक्ष्णैरुल्काभिरिव कुञ्जरम् ॥	025c  
तानेवं रहसि क्रुद्धो वाक्शल्यानवधारयन् ।	026a  
उत्ससर्ज विषं तेषु सर्पो गोवृषभेष्विव ॥	026c  
एष दुःशासनः शेते विक्षिप्य विपुलौ भुजौ ।	027a  
निहतो भीमसेनेन सिंहेनेव महागजः ॥	027c  
अत्यर्थमकरोद्रौद्रं भीमसेनोऽत्यमर्षणः ।	028a  
दुःशासनस्य यत्क्रुद्धोऽपिबच्छोणितमाहवे ॥	028c  

इति श्रीमन्महाभारते स्त्रीपर्वणि स्त्रीविलापपर्वणि अष्टादशोऽध्यायः ॥ 18 ॥

11-18-5 करसम्मितमध्यमा मुष्टिप्रमितमध्या ॥ 11-18-23 क्षिप्तं शकुनिं पुत्र वजेयेति झ. पाठः ॥ अष्टादशोऽध्यायः ॥	
