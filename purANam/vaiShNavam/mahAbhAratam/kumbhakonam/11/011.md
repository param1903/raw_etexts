श्रीः
अध्यायः 011
युधिष्ठिरेण कृष्णादिभिः सह धृतराष्ट्रसमीपमेत्याभिवादनम् ॥ 1 ॥ धृतराष्ट्रेण युधिष्ठिरं मृदुलमालिङ्घ्य पश्चाद्भावज्ञेन कृष्णेन पुरतः स्थापितलोहभीमस्य दृढालिङ्गनेन भञ्जनम् ॥ 2 ॥
वैशम्पायन उवाच 	001  
हतेषु सर्वसैन्येषु धर्मराजो युधिष्ठिरः ।	001a  
शुश्रुवे पितरं वृद्धं निर्यान्तं गजसाह्वयात् ॥	001c  
सोऽभ्ययात्पुत्रशोकार्तं पुत्रशोकपरिप्लुतः ।	002a  
शोचमानो महाराज भ्रातृभिः सहितस्तदा ॥	002c  
अन्वीयमानो वीरेण दाशार्हेण महात्मना ।	003a  
युयुधानेन च तथा तथैव च युयुत्सुना ॥	003c  
तमन्वगात्सुदुःखार्ता द्रौपदीशोककर्शिता ।	004a  
सह पाञ्चालयोषिद्भिर्यास्तत्रासन्समागताः ॥	004c  
सङ्ग्राममनु वृन्दानि स्त्रीणां भरतसत्तम ।	005a  
कुररीणामिवार्तानां क्रोशन्तीनां ददर्श ह ॥	005c  
ताभिः परिवृतो राजा क्रोशन्तीभिः सहस्रशः ।	006a  
ऊर्ध्वबाहुभिरार्ताभी रुदतीभिः प्रियाप्रियैः ॥	006c  
क नु धर्मज्ञता राज्ञः क्व नु साद्यानृशंसता ।	007a  
यच्चावधीत्पितॄन्भ्रातॄन्गुरुपुत्रान्सखीनपि ॥	007c  
घातयित्वा कथं द्रोणं भीष्मं चापि पितामहम् ।	008a  
मनस्तेऽभून्महाबाहो हत्वा चापि जयद्रथम् ॥	008c  
किं नु राज्येन ते कार्यं पितॄन्भ्रातॄनपश्यतः ।	009a  
अभिमन्युं च दुर्धर्षं द्रौपदेयांश्च भारत ॥	009c  
वैशम्पायन उवाच 	010  
अतीत्य ता महाबाहुः क्रोशन्तीः कुररीरिव ।	010a  
ववन्दे पितरं ज्येष्ठं धर्मराजो युधिष्ठिरः ॥	010c  
ततोऽभिवाद्य पितरं क्रमेणामित्रकर्शनाः ।	011a  
न्यवेदयन्त नामानि पाण्डवास्तेऽपि सर्वशः ॥	011c  
तमात्मजान्तकरणं पिता पुत्रवधार्दितः ।	012a  
अप्रीयमाणः शोकार्तः पाण्डवं परिषस्वजे ॥	012c  
धर्मराजं परिष्वज्य सान्त्वयित्वा च भारत ।	013a  
दुष्टात्मा भीममन्वैच्छद्दिधक्षुरिव पावकः ॥	013c  
स कोपपावकस्तस्य शोकवायुसमीरितः ।	014a  
भीमसेनमयं दावं दिधक्षुरिव दृश्यते ॥	014c  
तस्य सङ्कल्पमाज्ञाय भीमं प्रत्यशुभं हरिः ।	015a  
भीममाक्षिप्य पाणिभ्यां प्रददौ भीममायसम् ॥	015c  
प्रागेव तु महाबुद्धिर्बुद्ध्वा तस्येङ्गितं हरिः ।	016a  
संविधानं महाप्राज्ञस्तत्र चक्रे जनार्दनः ॥	016c  
उपगुह्यैव पाणिभ्यां भीमसेनमयस्मयम् ।	017a  
बभञ्ज बलवान्राजा मन्यमानो वृकोदरम् ॥	017c  
नागायुतसमप्राणः स राजा भीममायसम् ।	018a  
भङ्क्त्वा विमथितोरस्कः सुस्राव रुधिरं मुखात् ॥	018c  
ततः पपात मेदिन्यां तथैव रुधिरोक्षितः ।	019a  
प्रपुष्पिताग्रशिखरः पारिजात इव द्रुमः ॥	019c  
प्रत्यगृह्णाच्च तं विद्वान्सूतो गावल्गणिस्तदा ।	020a  
मैवमित्यब्रवीच्चैनं शमयन्सान्त्वयन्निव ॥	020c  
हतो भीम इति ज्ञात्वा गतमन्युर्महामनाः ।	021a  
हाहाभीमेति चुक्रोश नृपः शोकसमन्वितः ॥	021c  
तं विदित्वा गतक्रोधं भीमसेनवधार्दितम् ।	022a  
वासुदेवो वरः पुंसामिदं वचनमब्रवीत् ॥	022c  
मा शुचो धृतराष्ट्र त्वं नैव भीमस्त्वया हतः ।	023a  
आयसी प्रतिमा ह्येषा त्वया निष्पातिता विभो ॥	023c  
त्वां क्रोधवशमापन्नं विदित्वा भरतर्षभ ।	024a  
मयाऽपकृष्टः कौन्तेयो मृत्योर्दंष्ट्रान्तरं गतः ॥	024c  
न हि ते राजशार्दूल बले तुल्योऽस्ति कश्चन ।	025a  
कः सहेत महाबाहो बाह्वोर्विग्रहणं नरः ॥	025c  
यथान्तकमनुप्राप्य जीवन्कश्चिन्न मुच्यते ।	026a  
एवं बाह्वन्तरं प्राप्य तव जीवेन्न कश्चन ॥	026c  
तस्मात्पुत्रेण या तेऽसौ प्रतिमा कारिताऽऽयसी ।	027a  
भीमस्य सेयं कौरव्य तवैवोपहृता मया ॥	027c  
पुत्रशोकाभिसन्तप्तं धर्मादपकृतं मनः ।	028a  
तव राजेन्द्र तेन त्वं भीमसेनं जिघांससि ॥	028c  
न त्वेतत्ते क्षमं राजन्हन्यास्त्वं यद्वृकोदरम् ।	029a  
न हि पुत्रा महाराज जीवेयुस्ते कथञ्चन ॥	029c  
तस्माद्यत्कृतमस्माभिर्मन्यमानैः शमं प्रति ।	030a  
अनुमन्यस्व तत्सर्वं मा च शोके मनः कृथाः ॥ 	030c  

इति श्रीमन्महाभारते स्त्रीपर्वणि जलप्रदानिकपर्वणि एकादशोऽध्यायः ॥ 11 ॥

11-11-5 स गङ्गामन्विति झ. पाठः ॥ 11-11-6 प्रियाप्रियैः पाण्डवानां प्रियाः अभिमन्युप्रभृतयः अप्रियाः दुर्योधनादयः तैर्हेतुभिः क्रोशन्तीभिरिति सम्बन्धः ॥ 11-11-15 आक्षिप्य निवार्य । आयसं लोहमयम् ॥ 11-11-21 स तु कोपं समुत्सृज्येति झ. पाठः ॥ 11-11-28 पुत्रेति धर्मादपकृतमालिङ्गनच्छलेन भीमवधः कर्तव्य इत्याशया ॥ एकादशोऽध्यायः ॥
