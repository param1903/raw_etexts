श्रीः
अध्यायः 025
कृष्णम् प्रति गान्धार्या कुरुपाण्डवसङ्क्षयस्य कृष्णोपेक्षणहेतुकत्वकथनपूर्वकं सर्वबन्धुसङ्क्षयाय शापदानम् ॥ 1 ॥
गान्धार्युवाच 	001  
काम्भोजं पश्य दुर्धर्षं काम्भोजास्तरणोचितम् ।	001a  
शयानमृषभस्कन्धं हतं पांसुषु माधव ॥	001c  
अस्य क्षतजसन्दिग्धौ बाहू चन्दनरूषितौ ।	002a  
अवेक्ष्य कृपणं भार्या विलपत्यतिदुःखिता ॥	002c  
इमौ तौ परिघप्रख्यौ बाहू चन्दनरूषितौ ।	003a  
ययोर्विवरमापन्नां न रतिर्मां पुराऽजहात् ॥	003c  
कां गतिं तु गमिष्यामि त्वया हीना जनेश्वर ।	004a  
दूरबन्धुरनाथा च वेपन्ती मधुरस्वरा ॥	004c  
आतपे क्लाम्यमानानां विविधानामिव स्रजाम् ।	005a  
क्लान्तानामपि नारीणां जहाति श्रीर्न वै तनूः ॥	005c  
शयानमभितः शूरं कालिङ्गं मधुसूदन ।	006a  
पश्य दीप्ताङ्गदयुतं प्रतिमानं धनुष्मताम् ॥	006c  
मागधानामधिपतिं जयत्सेनं जनार्दन ।	007a  
परिवार्य प्ररुदिता मागध्यः पश्य योषितः ॥	007c  
हरिणायतनेत्राणां सुस्वराणां जनार्दन ।	008a  
मनःश्रुतिहरो नादो मनो मोहयतीव मे ॥	008c  
प्रकीर्णवस्त्राभरणा रुदत्यः शोककर्शिताः ।	009a  
स्वास्तीर्णशयनोपेता मागध्यः शेरते भुवि ॥	009c  
कोसलानामधिपतिं राजपुत्रं बृहद्बलम् ।	010a  
भर्तारं परिवार्यैताः पृथक्प्ररुदिताः स्त्रियः ॥	010c  
अस्य गात्रगतान्बाणान्कार्ष्णिबाहुबलेरितान् ।	011a  
उद्धरन्त्यसुखाविष्टा मूर्च्छमानाः पुनः पुनः ॥	011c  
आसां सर्वानवद्यानामातपेन परिश्रमात् ।	012a  
प्रम्लाननलिनाभानि भान्ति वक्त्राणि माधव ॥	012c  
द्रोणेन निहताः शूरा शेरते रुचिराङ्गदाः ।	013a  
धृष्टद्युम्नसुताः सर्वे शिशवो हेममालिनः ॥	013c  
रथाग्न्यगारं चापार्चिं शरशक्तिगदेन्धनम् ।	014a  
द्रोणमासाद्य निर्दग्धाः शलभा इव पावकम् ॥	014c  
तथैव निहताः शूराः शेरते रुचिराङ्गदाः ।	015a  
द्रोणेनाभिमुखाः सङ्ख्ये भ्रातरः पञ्च केकयाः ॥	015c  
तप्तकाञ्चनवर्माणस्तालध्वजरथव्रजाः ।	016a  
भासयन्ति महीं भासा ज्वलिता इव पावकाः ॥	016c  
द्रोणेन द्रुपदं सङ्ख्ये पश्य माधव पातितम् ।	017a  
महाद्विपमिवारण्ये सिंहेन महता हतम् ॥	017c  
पाञ्चालराज्ञो विमलं पुण्डरीकाक्ष पाण्डुरम् ।	018a  
आतपत्रं समाभाति शरदीव निशाकरः ॥	018c  
एतास्तु द्रुपदं वृद्धं स्नुषा भार्याश्च दुःखिताः ।	019a  
दग्ध्वा गच्छन्ति पाञ्चालराजानमपसव्यतः ॥	019c  
धृष्टकेतुं महात्मानं चेदिपुङ्गवमङ्गनाः ।	020a  
द्रोणेन निहतं शूरं हरन्ति हृतचेतसः ॥	020c  
द्रोणास्त्रमभिहत्यैष विमर्दे मधुसूदन ।	021a  
महेष्वासो हतः शेते वज्राहत इव द्रुमः ॥	021c  
एष चेदिपतिः शूरो धृष्टकेतुर्महारथः ।	022a  
शेते विनिहतः सङ्ख्ये हत्वा शत्रून्सहस्रशः ॥	022c  
वितुद्यमानं विहगैस्तं भार्याः पर्युपाश्रिताः ।	023a  
चेदिराजं हृषीकेश हतं सबलबान्धवम् ॥	023c  
दाशार्हपुत्रजं वीरं शयानं सत्यविक्रमम् ।	024a  
आरोप्याङ्के रुदन्त्येताश्चेदिराज वराङ्गनाः ॥	024c  
अस्य पुत्रं हृषीकेश सुवक्त्रं चारुकुण्डलम् ।	025a  
द्रोणेन समरे पश्य निकृत्तं बहुधा शरैः ॥	025c  
पितरं नूनमाजिस्थं युध्यमानं परैः सह ।	026a  
नाजहात्पितरं वीरमद्यापि मधुसूदन ॥	026c  
एवं ममापि पुत्रस्य पुत्रः पितरमन्वगात् ।	027a  
दुर्योधनं महाबाहो लक्ष्मणः परवीरहा ॥	027c  
विन्दानुविन्दावावन्त्यौ पतितौ पश्य माधव ।	028a  
हिमान्ते पुष्पितौ शालौ मरुता गलिताविव ॥	028c  
काञ्चनाङ्गदवर्माणौ बाणखड्गधनुर्धरौ ।	029a  
ऋषभप्रतिरूपाक्षौ शयानौ विमलस्रजौ ॥	029c  
अवध्याः पाण्डवाः कृष्ण सर्व एव त्वया सह ।	030a  
ये मुक्ता द्रोणभीष्माभ्यां कर्णाद्वैकर्तनात्कृपात् ॥	030c  
दुर्योधनाद्द्रोणसुतात्सैन्धवाच्च जयद्रथात् ।	031a  
सोमदत्ताद्विकर्णाच्च शूराच्च कृतवर्मणः ॥	031c  
ये हन्युः शस्त्रवेगेन देवानपि नरर्षभाः ।	032a  
त इमे निहताः सङ्ख्ये पश्य कालस्य पर्ययम् ॥	032c  
नातिभारोऽस्ति दैवस्य ध्रुवं माधव कश्चन ।	033a  
यदिमे निहताः शूराः क्षत्रियैः क्षत्रियर्षभाः ।	033c  
\'शूराश्च कृतविद्याश्च मम पुत्रा मनस्विनः ॥\'	033e  
तदैव निहताः कृष्ण मम पुत्रास्तरस्विनः ।	034a  
यदैवाकृतकामस्त्वमुपप्लाव्यं गतः पुनः ॥	034c  
शन्तनोश्चैव पुत्रेण प्राज्ञेन विदुरेण च ।	035a  
तदैवोक्तास्मि मा स्नेहं कुरुष्वात्मसुतेष्विति ॥	035c  
तयोर्हि दर्शनं नैतन्मिथ्या भवितुमर्हति ।	036a  
अचिरेणैव मे पुत्रा भस्मीभूता जनार्दन ॥	036c  
वैशम्पायन उवाच 	037  
इत्युक्त्वा न्यपतद्भूमौ गान्धारी शोकमूर्च्छिता ।	037a  
दुःखोपहतविज्ञाना धैर्यमुत्सृज्य भारत ॥	037c  
ततः कोपपरीताङ्गी पुत्रशोकपरिप्लुता ।	038a  
जगाद शौरिं दोषेण गान्धारी व्यथितेन्द्रिया ॥	038c  
गान्धार्युवाच 	039  
पाण्डवा धार्तराष्ट्राश्च क्रुद्धाः कृष्ण परस्परम् ।	039a  
उपेक्षिता विनश्यन्तस्त्वया कस्माज्जनार्दन ॥	039c  
शक्तेन बहुभृत्येन विपुले तिष्ठता बले ।	040a  
उभयत्र समर्थेन श्रुतवाक्येन चैव ह ॥	040c  
इच्छतोपेक्षितो नाशः कुरूणां मधुसूदन ।	041a  
यस्मात्त्वया महाबाहो फलं तस्मादवाप्नुहि ॥	041c  
पतिशुश्रूषया यन्मे तपः किञ्चिदुपार्जितम् ।	042a  
तेन त्वां दुरवापेन शपे चक्रगदाधरम् ॥	042c  
यस्मात्परस्परं घ्नन्तो ज्ञातयः कुरुपाण्डवाः ।	043a  
उपेक्षितास्ते गोविन्द तस्माज्ज्ञातीन्वधिष्यसि ॥	043c  
त्वमप्युपस्थिते वर्षे षट्त्रिंशे मधुसूदन ।	044a  
हतज्ञातिर्हतामात्यो हतपुत्रो वनेचरः ॥	044c  
अनाथवदविज्ञातो लोकेष्वनभिलक्षितः ।	045a  
कुत्सितेनाभ्युपायेन निधनं समवाप्स्यसि ॥	045c  
तवाप्येवं हतसुता निहतज्ञातिबान्धवाः ।	046a  
स्त्रियः परिपतिष्यन्ति यथैता भरतस्त्रियः ॥	046c  
वैशम्पायन उवाच 	047  
तच्छ्रुत्वा वचनं घोरं वासुदेवो महामनाः ।	047a  
उवाच देवीं गान्धारीमीषदभ्युत्स्मयन्निव ॥	047c  
जानेऽहमेतदप्येवं चीर्णं चरसि क्षत्रिये ।	048a  
दैवादेव विनश्यन्ति वृष्णयो नात्र संशयः ॥	048c  
संहर्ता वृष्णिचक्रस्य नान्यो मद्विद्यते शुभे ।	049a  
अवध्यास्ते नरैरन्यैरपि वा देवदानवैः ॥	049c  
परस्परकृतं नाशं यतः प्राप्स्यन्ति यादवाः ।	050a  
इत्युक्तवति दाशार्हे पाण्डवास्त्रस्तचेतसः ।	050c  
बभूवुर्भृशसंविग्ना निराशाश्चापि जीविते ॥ 	050e  

इति श्रीमन्महाभारते स्त्रीपर्वणि स्त्रीविलापपर्वणि पञ्चविंशोऽध्यायः ॥ 25 ॥

11-25-1 काम्भोजास्तरणं कम्बलविशेषः ॥ 11-25-3 बाहू शुभतलाङ्गुली इति झ. पाठः ॥ 11-25-6 दीप्ताङ्गदयुगप्रतिनद्धमहाभुजमिति झ. पाठः ॥ 11-25-24 दाशार्हपुत्रजमित्यत्र पुत्र्यामपि पुत्रशब्दः ॥ 11-25-26 पितरमिति पितृपदस्यावृत्तिः शोकाकुलत्वान्न दोषाय ॥ 11-25-36 तयोर्भीष्मविदुरयोः दर्शनम् अनागतावेक्षणम् ॥ 11-25-38 जगाद शौरिं रोषेणेति ट .पाठः ॥ 11-25-47 अभ्युत्स्मयन्नीषद्ध्वंसयन् ॥ 11-25-48 चीर्णं चरसि मदनुष्टितमेवानुतिष्ठसि । स्वतपोनाशार्थमिति भावः ॥ पञ्चविंशोऽध्यायः ॥	
