श्रीः
अध्यायः 010
मृतबन्धुदिदृक्षया समरभूमिं गच्छतो धृतराष्ट्रस्य मध्येमार्गं कृपकृतवर्मद्रौणिभिः समागमः ॥ 1 ॥ तेषां त्रयाणां धृतराष्ट्राश्वासनपूर्वकं स्वाभिमतदेशगमनम् ॥ 2 ॥
वैशम्पायन उवाच 	001  
क्रोशमात्रं ततो गत्वा ददृशुस्तान्महारथान् ।	001a  
शारद्वतं कृपं द्रौणिं कृतवर्माणमेव च ॥	001c  
ते तु दृष्ट्वैव राजानं प्रज्ञाचक्षुषमीश्वरम् ।	002a  
अश्रुकण्ठा विनिःश्वस्य रुदन्तमिदमब्रुवन् ॥	002c  
पुत्रस्तव महाराज कृत्वा कर्म सुदुष्करम् ।	003a  
गतः सानुचरो राजञ्शक्रलोकं महीपते ॥	003c  
दुर्योधनबलान्मुक्ता वयमेव त्रयो रथाः ।	004a  
सर्वमन्यत्परिक्षीणं सैन्यं ते भरतर्षभ ॥	004c  
इत्येवमुक्त्वा राजानं कृपः शारद्वतस्ततः ।	005a  
गान्धारीं पुत्रशोकार्तामिदं वचनमब्रवीत् ॥	005c  
अभीता युध्यमानास्ते घ्नन्तः शत्रुगणान्बहून् ।	006a  
वीरकर्माणि कुर्वाणाः पुत्रास्ते निधनं गताः ॥	006c  
ध्रवं सम्प्राप्य लोकांस्ते निर्मलाञ्शस्त्रनिर्जितान् ।	007a  
भास्वरं देहमास्थाय विहरन्त्यमरा इव ॥	007c  
सर्वे ह्यभिमुखा राज्ञि युध्यमाना हता युधि ।	008a  
न हि कश्चिद्धि शूराणां युध्यमानः पराङ्मुखः ।	008c  
शस्त्रेण निधनं प्राप्तो न च कश्चित्कृताञ्जलिः ॥	008e  
एतां तां क्षत्रियस्याहुः पुराणाः परमां गतिम् ।	009a  
शस्त्रेण निधनं सङ्ख्ये तान्न शोचितुमर्हसि ॥	009c  
न चापि शत्रवस्तेषां मुच्यन्ते राज्ञि पाण्डवाः ।	010a  
शृणु यत्कृतमस्माभिरश्वत्थामपुरोगमैः ॥	010c  
अधर्मेण हतं श्रुत्वा भीमसेनेन ते सुतम् ।	011a  
सुप्तं शिबिरमासाद्य पाण्डूनां कदनं कृतम् ॥	011c  
पाञ्चाला निहताः सर्वे धृष्टद्युम्नपुरोगमाः ।	012a  
द्रुपदस्यात्मजाश्चैव द्रौपदेयाश्च पातिताः ॥	012c  
तथा विशसनं कृत्वा पुत्रशत्रुगणस्य ते ।	013a  
प्राद्रवाम रणे स्थातुं न हि शक्ष्यामहे त्रयः ॥	013c  
ते हि शूरा महेष्वासाः क्षिप्रमेष्यन्ति पाण्डवाः ।	014a  
अमर्षवशमापन्ना वैरं प्रतिजिहीर्षवः ॥	014c  
ते हतानात्मजाञ्श्रुत्वा प्रमत्ताः पुरुषर्षभाः ।	015a  
अन्विष्यन्तः पदं शूराः क्षिप्रमेष्यन्ति पाण्डवाः ॥	015c  
तेषां तु किल्बिषं कृत्वा संस्थातुं नोत्सहामहे ।	016a  
अनुजानीहि नो राज्ञि मा च शोके मनः कृथाः ॥	016c  
राजंस्त्वमनुजानीहि धैर्यमातिष्ठ चोत्तमम् ।	017a  
दिष्टान्तं पश्य चापि त्वं क्षात्रं धर्मं च केवलम् ॥	017c  
इत्येवमुक्त्वा राजानं कृत्वा चाभिप्रदक्षिणम् ।	018a  
कृपश्च कृतवर्मा च द्रोणपुत्रश्च भारत ॥	018c  
अवेक्षमाणा राजानं धृतराष्ट्रं मनीषिणम् ।	019a  
गङ्गामनु महाराज तूर्णमश्वानचोदयन् ॥	019c  
अपक्रम्य तु ते राजन्सर्व एव महारथाः ।	020a  
आमन्त्र्यान्योन्यमुद्विग्नास्त्रिधा ते प्रययुस्तदा ॥	020c  
जगाम हास्तिनपुरं कृपः शारद्वतस्तदा ।	021a  
स्वमेव राष्ट्रं हार्दिक्यो द्रौणिर्व्यासाश्रमं ययौ ॥	021c  
एवं ते प्रययुर्वीरा वीक्षमाणाः परस्परम् ।	022a  
भयार्ताः पाण्डुपुत्राणामागस्कृत्वा महात्मनाम् ॥	022c  
समेत्य वीरा राजानं तदा त्वनुदिते रवौ ।	023a  
विप्रजग्मुर्महात्मानो यथेष्टकमरिन्दमाः ॥	023c  
[समासाद्याथ वै द्रौणिं पाण्डुपुत्रा महारथाः ।	024a  
व्यजयंस्ते रणे राजन्विक्रम्य तदनन्तरम् ॥] 	024c  

इति श्रीमन्महाभारते स्त्रीपर्वणि जलप्रदानिकपर्वणि दशमोऽध्यायः ॥ 10 ॥

11-10-14 वैरं प्रतिचिकीर्षव इति क. पाठः ॥ 11-10-17 दिष्टान्तं मरणम् ॥ 11-10-24 तदनन्तरं कृपाचार्यकृतवर्मभ्यां वियोगानन्तरम् ॥ दशमोऽध्यायः ॥
