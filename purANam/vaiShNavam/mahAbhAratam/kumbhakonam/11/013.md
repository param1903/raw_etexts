श्रीः
अध्यायः 013
कृष्णयुधिष्ठिरादिभिर्गान्धारीसमीपगमनम् ॥ 1 ॥ गान्धारीं युधिष्ठिरं शप्तुकामां विज्ञाय पूर्वमेवागतेन व्यासेन गान्धार्याः कोपापनोदनम् ॥ 2 ॥
वैशम्पायन उवाच 	001  
धृतराष्ट्राभ्यनुज्ञातास्ततस्ते कुरुपुङ्गवाः ।	001a  
अभ्ययुर्भ्रातरः सर्वे गान्धारीं सहकेशवाः ॥	001c  
ततो ज्ञात्वा हतामित्रं धर्मराजं युधिष्ठिरम् ।	002a  
गान्धारी पुत्रशोकार्ता शप्तुमैच्छदनिन्दिता ॥	002c  
तस्याः पापमभिप्रायं विदित्वा पाण्डवान्प्रति ।	003a  
ऋषिर्गन्धवतीपुत्रः प्रागेव समबुध्यत ॥	003c  
स गङ्गायामुपस्पृश्य ब्रह्मर्षिः प्रयतः शुचिः ।	004a  
तं देशमुपसम्पेदे पाराशर्यो मनोजवः ॥	004c  
दिव्येन चक्षुषा ज्ञात्वा मनसाऽनुद्धतेन च ।	005a  
सर्वप्राणभृतां भावं सततं स तु बुध्यति ॥	005c  
स स्नुषामब्रवीत्काले कल्याणानि महातपाः ।	006a  
शापकालमवाक्षिप्य शमकालमुदीरयन् ॥	006c  
न कोपः पाण्डवे कार्यो गान्धारि शममाप्नुहि ।	007a  
रजो निगृह्यतां चैव शृणु चेदं वचो मम ॥	007c  
पुरोक्ता युद्धकाले त्वं पुत्रेण जयमिच्छता ।	008a  
जयमाशास्व मे मातर्युध्यमानस्य शत्रुभिः ॥	008c  
सा तथा याच्यमाना त्वं युद्धकाले जयैषिणा ।	009a  
उक्तवत्यसि कल्याणि यतो धर्मस्ततो जयः ॥	009c  
वाचाऽप्यतीते मा क्रोधे मनः कुरु यशस्विनि ।	010a  
स्मरामि भाषमाणां हि त्वामहं सत्यवादिनीम् ॥	010c  
विग्रहे तुमुले राज्ञां गत्वा परमसंशयम् ।	011a  
जितं पाण्डुसुतैर्युद्धे नूनं धर्मस्ततोऽधिकः ॥	011c  
क्षमाशीला पुरा भूत्वा साऽद्य न क्षमसे कथम् ।	012a  
अधर्मं जहि धर्मज्ञे यतो धर्मस्ततो जयः ॥	012c  
सा त्वं धर्मं परिस्मृत्य वाचं चोक्तां मनस्विनि ।	013a  
कोपं संयच्छ गान्धारि पाण्डवेषु सुतेषु ते ॥	013c  
गान्धार्युवाच 	014  
भगवन्नाभ्यसूयामि नैतानिच्छामि नश्यतः ।	014a  
पुत्रशोकेन तु बलान्मनो विह्वलतीव मे ॥	014c  
यथैव कुन्त्या कौन्तेया रक्षितव्यास्तथा मया ।	015a  
तथैव धृतराष्ट्रेण रक्षितव्या यथा त्वया ॥	015c  
दुःशासनापराधेन शकुनेः सौबलस्य च ।	016a  
कर्णदुर्योधनाभ्यां च कृतोऽयं कुरुसङ्क्षयः ॥	016c  
नापराध्यति बीभत्सुर्न च पार्थो वृकोदरः ।	017a  
नकुलः सहदेवश्च नैव राजा युधिष्ठिरः ॥	017c  
युध्यमाना हि कौरव्याः कृतमानाः परस्परम् ।	018a  
निहताः सहिताश्चान्यैस्तत्र नास्त्यप्रियं मम ॥	018c  
किं तु कर्माकरोद्भीमो वासुदेवस्य पश्यतः ।	019a  
दुर्योधनं समाहूय गदायुद्धे महामनाः ॥	019c  
शिक्षयाऽभ्यधिकं ज्ञात्वा चरन्तं बहुधा रणे ।	020a  
अधो नाभ्याः प्रहृतवांस्तन्मे कोपमवर्धयत् ॥	020c  
कथं नु धर्मं धर्मज्ञाः समुद्दिष्टं महात्मभिः ।	021a  
त्यजेयुराहवे शूराः प्राणहेतोः कथञ्चन ॥ 	021c  

इति श्रीमन्महाभारते स्त्रीपर्वणि जलप्रदानिकपर्वणि त्रयोदशोऽध्यायः ॥ 13 ॥

11-13-10 न चाप्यतीतां गान्धारि वाचं ते वितथामहम् । स्मरामि तोषमाणायास्तथा प्रणिहिता ह्यसि इति झ. पाठे अस्य एनं दुर्योधनं तोषमाणाया आशीर्वचनेन तोषयन्त्यास्ते तव तां तां वाचं वितथां न स्मरामीत्यन्वयः ॥ 11-13-13 सा त्वं धर्मं परित्यज्य वाचा चोक्त्वा मनस्विनि । इचि छ. ट. पाठः ॥ 11-13-18 कृतमानाः कृताहङ्काराः ॥ त्रयोदशोऽध्यायः ॥
