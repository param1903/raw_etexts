श्रीः
अध्यायः 009
धृतराष्ट्रेण गान्धरीप्रभृतिभिः स्त्रीभिः सह मृतजनावलोकनाय रणाङ्कणम् प्रति प्रयाणम् ॥ 1 ॥
\'जनमेजय उवाच 	001  
गते व्यासे तु धर्मात्मा धृतराष्ट्रो महीपतिः ।	001a  
किमचेष्टत विप्रर्षे तन्मे व्याख्यातुमर्हसि ॥	001c  
वैशम्पायन उवाच 	002  
एतच्छ्रुत्वा नरश्रेष्ठश्चिरं ध्यात्वा त्वचेतनः ।	002a  
सञ्जयं योजयेत्युक्त्वा विदुरं प्रत्यभाषत ॥	002c  
क्षिप्रमानय गान्धारीं सर्वाश्च भरतस्त्रियः ।	003a  
कुन्तीं चैव तथा क्षत्तः समानय ममाऽन्तिकम् ॥\'	003c  
एवमुक्त्वा स धर्मात्मा विदुरं धर्मवित्तमम् ।	004a  
शोकविप्रहतज्ञानो यानमेवान्वरोहत ॥	004c  
गान्धारी पुत्रशोकार्ता भर्तुर्वचननोदिता ।	005a  
सह कुन्त्या यतो राजा सह स्त्रीभिरुपाद्रवत् ॥	005c  
ताः समासाद्य राजानं भृशं शोकसमन्विताः ।	006a  
आमन्त्र्यान्योन्यमायस्ता भृशमुच्चुक्रुशुस्ततः ॥	006c  
ताः समाश्वासयत्क्षत्ता ताभ्यश्चार्ततरः स्वयम् ।	007a  
अश्रुकण्ठीः समारोप्य ततोऽसौ निर्ययौ पुरात् ॥	007c  
ततः प्रणादः सञ्जज्ञे सर्वेषु कुरुवेश्मसु ।	008a  
आकुमारं पुरं सर्वमभवच्छोककर्शितम् ॥	008c  
अदृष्टपूर्वा या नार्यः पुरा देवगणैरपि ।	009a  
पृथग्जनेन दृश्यन्ते तास्तदा निहतेश्वराः ॥	009c  
प्रकीर्य केशान्सुशुभान्भूषणान्यवमुच्य च ।	010a  
एकवस्त्रधरा नार्यः परिपेतुरनाथवत् ॥	010c  
श्वतेपर्वतरूपेभ्यो गृहेभ्यस्ता निराक्रमन् ।	011a  
गुहाभ्य इव शैलानां पृषत्यो हतयूथपाः ॥	011c  
तान्युदीर्णानि नारीणां तदा वृन्दान्यनेकशः ।	012a  
शोकार्तान्यद्रवन्राजन्किशोरीणामिवाङ्गणे ॥	012c  
प्रगृह्य बाहून्क्रोशन्त्यः पुत्रान्भ्रातॄन्पितॄनपि ।	013a  
दर्शयन्ति हता हि स्म युगान्ते लोकसङ्क्षयम् ॥	013c  
विलपन्त्यो रुदन्त्यश्च धावमानास्ततस्ततः ।	014a  
शोकेनोपहतज्ञानाः कर्तव्यं न प्रजज्ञिरे ॥	014c  
व्रीडां जग्मुः पुरा याः स्म सखीनामपि योषितः ।	015a  
ता एकवस्त्रा निर्लज्जाः श्वश्रूणां पुरतोऽभवन् ॥	015c  
परस्परं सुसूक्ष्मेषु शोकेष्वाश्वासयन्ति याः ।	016a  
ताः शोकविह्वला राजन्नवैक्षन्त परस्परम् ॥	016c  
ताभिः परिवृतो राजा रुदतीभिः सहस्रशः ।	017a  
निर्ययौ नगराद्दीनस्तूर्णमायोधनं प्रति ॥	017c  
शिल्पिनो वणिजो वैश्याः सर्वे कर्मोपजीविनः ।	018a  
ते पार्थिवं पुरस्कृत्य निर्ययुर्नगराद्बहिः ॥	018c  
तेषां विक्रोशमानानामार्तानां कुरुसङ्क्षये ।	019a  
प्रादुरासीन्महाञ्शब्दो व्यथयन्भुवनान्युत ॥	019c  
युगान्तकाले सम्प्राप्ते भूतानां दह्यतामिव ।	020a  
अभावस्योदयः प्राप्त इति भूतानि मेनिरे ॥	020c  
भृशमुद्विग्नमनसस्ते पौराः कुरुसङ्क्षये ।	021a  
प्राक्रोशन्त महाराज स्वनुरक्तास्तदा भृशम् ॥ 	021c  

इति श्रीमन्महाभारते स्त्रीपर्वणि जलप्रदानिकपर्वणि नवमोऽध्यायः ॥ 9 ॥

11-9-7 समारोप्य वाहनेष्विति शेषः ॥ 11-9-11 पृषत्यश्चित्रहरिण्यः ॥ 11-9-12 किशोरीणाम् अश्वशावकीनाम् | अङ्गणे नृत्यशिक्षाभूमौ ॥ नवमोऽध्यायः ॥
