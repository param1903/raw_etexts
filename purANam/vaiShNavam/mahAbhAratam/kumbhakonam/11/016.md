श्रीः
अध्यायः 016
गान्धार्या व्यासप्रसादलब्धदिव्यचक्षुषा रणाङ्कणदर्शनम् ॥ 1 ॥ धृतराष्ट्रयुधिष्ठिरादीनां स्त्रीभिः सह रणभूमिप्रवेशः ॥ 2 ॥ स्त्रीणां विलापः ॥ 3 ॥ गान्धार्या कृष्णाय विलपत्स्नुषादिप्रदर्शनम् ॥ 4 ॥
वैशम्पायन उवाच 	001  
एवमुक्त्वा तु गान्धारी कुरूणामवकर्तनम् ।	001a  
अपश्यत्तत्र तिष्ठन्ती सर्वं तत्र यथास्थितम् ॥	001c  
पतिव्रता महाभागा समानव्रतचारिणी ।	002a  
उग्रेण तपसा युक्ता सततं सत्यवादिनी ॥	002c  
वरदानेन कृष्णस्य महर्षेः पुण्यकर्मणः ।	003a  
दिव्यज्ञानबलोपेता विविधं पर्यदेवयत् ॥	003c  
ददर्श सा बुद्धिमती दूरादपि यथाऽन्तिके ।	004a  
रणाजिरं तद्वीराणामद्भुतं रोमहर्षणम् ॥	004c  
अस्थिकेशवसाकीर्णं शोणितौघपरिप्लुतम् ।	005a  
शरीरैर्बहुसाहस्रैर्विनिकीर्णं समन्ततः ॥	005c  
गजाश्वरथयोधानामावृतं रुधिराविलैः ।	006a  
शरीरैरशिरस्कैश्च विदेहैश्च शिरोगणैः ॥	006c  
गजाश्वनरवीराणां निःसत्वैरभिसंवृतम् ।	007a  
सृगालवलगोमायुकङ्ककाकनिषेवितम् ॥	007c  
रक्षसां पुरुषादानां मोदनं कुरराकुलम् ।	008a  
अशिवाभिः शिवाभिश्च नादितं गृध्रसेवितम् ॥	008c  
ततो व्यासाभ्यनुज्ञातो धृतराष्ट्रो महीपतिः ।	009a  
पाण्डुपुत्राश्च ते सर्वे युधिष्ठिरपुरोगमाः ॥	009c  
वासुदेवं पुरस्कृत्य हतबन्धुं च पार्थिवम् ।	010a  
कुरुस्त्रियः समादाय जग्मुरायोधनं प्रति ॥	010c  
समासाद्य कुरुक्षेत्रं ताः स्त्रियो निहतेश्वराः ।	011a  
अपश्यन्त हतांस्तत्र पुत्रान्भ्रातॄन्पितॄन्पतीन् ॥	011c  
क्रव्यादैर्भक्ष्यमाणांश्च गोमायुवलवायसैः ।	012a  
भूतैः पिशाचै रक्षोभिर्विविधैश्च निशाचरैः ॥	012c  
रुद्राक्रीडनिभं दृष्ट्वा तदा विशसनं स्त्रियः ।	013a  
कुरर्य इव शोकार्ता विक्रोशन्त्यो निपेतिरे ॥	013c  
अदृष्टपूर्वं पशन्त्यो दुःखार्ता भरतस्त्रियः ।	014a  
शरीरेषु स्खलन्त्यश्च न्यपतंश्च परासुवत् ॥	014c  
श्रान्तानां चाप्यनाथानां क्रन्दन्तीनां भृशं तदा ।	015a  
पाञ्चालकुरुयोषाणां कृपणं तदभून्महत् ॥	015c  
दुःखोपहतचित्ताभिः समन्तादनुनादितम् ।	016a  
दृष्ट्वाऽऽयोधनमत्युग्रं धर्मज्ञा सुबलात्मजा ॥	016c  
ततः सा पुण्डरीकाक्षमामन्त्र्य पुरुषोत्तमम् ।	017a  
कुरूणां वैशसं दृष्ट्वा इदं वचनमब्रवीत् ॥	017c  
पश्यैताः पुण्डरीकाक्ष स्नुषा मे निहतेश्वराः ।	018a  
प्रकीर्णकेशाः क्रोशन्तीः कुररीरिव माधव ॥	018c  
अमूस्त्वभिसमागम्य स्मरन्त्यो भरतर्षभान् ।	019a  
पृथगेवानुपद्यन्ते पुत्रान्भ्रातॄन्पितॄन्पतीन् ॥	019c  
वीरसूभिर्महाबाहो हतपुत्राभिरावृतम् ।	020a  
क्वचिच्च वीरपत्नीभिर्हतवीराभिरावृतम् ॥	020c  
शोभितं पुरुषव्याघ्रैः कर्णभीष्माभिमन्युभिः ।	021a  
द्रोणद्रुपदशल्यैश्च ज्वलद्भिरिव पावकैः ॥	021c  
काञ्चनैः कवचैर्निष्कैर्मणिभिश्च महाधनैः ।	022a  
अद्भुतैर्हस्तकेयूरैः स्रग्भिश्च समलङ्कृतम् ॥	022c  
वीरबाहुविसृष्टाभिः शक्तिभिः परिघैरपि ।	023a  
खड्गैश्च विविधैस्तीक्ष्णैः सशरैश्च शरासनैः ॥	023c  
क्रव्यादसङ्घैर्मुदितैस्तिष्ठद्भिः सहितैः क्वचित् ।	024a  
क्वचिदाक्रीडमानैश्च शयानैश्चापरैः क्वचित् ॥	024c  
एतदेवंविधं वीर सम्पश्यायोधनं विभो ।	025a  
\'त्वया तु श्रावितं कर्म पुष्कराक्ष महाद्युते ।\'	025c  
पश्यमाना हि दह्यामि शोकेनाहं जनार्दन ॥	025e  
पाञ्चालानां कुरूणां च विनाशं मधुसूदन ।	026a  
पञ्चानामपि भूतानामहं वधमचिन्तयम् ॥	026c  
तान्सुपर्णाश्च गृध्राश्च कर्षयन्त्यसृगुक्षितान् ।	027a  
विगृह्य चरणैर्गृध्रा भक्षयन्ति सहस्रशः ॥	027c  
जयद्रथस्य कर्णस्य तथैव द्रोणभीष्मयोः ।	028a  
अभिमन्योर्विनाशं च कश्चिन्तयितुमर्हति ॥	028c  
अवध्यकल्पान्निहतान्गतसत्वानचेतसः ।	029a  
गृध्रकङ्कवलश्येनश्वसृगालसमावृतान् ॥	029c  
अमर्षवशमापन्नान्दुर्योधनवशे स्थितान् ।	030a  
पश्येमान्पुरुषव्याघ्रान्संशान्तान्पावकानिव ॥	030c  
शयनान्युचिताः सर्वे मृदूनि विमलानि च ।	031a  
विपन्नास्तेऽद्य वसुधां विवृतामधिशेरते ॥	031c  
बन्दिभिः सततं काले स्तुवद्भिरभिनन्दिताः ।	032a  
शिवानामशिवा घोराः शृण्वन्ति विविधा गिरः ॥	032c  
ये पुरा शेरते वीराः शयनेषु यशस्विनः ।	033a  
चन्दनागुरुदिग्धाङ्गास्तेऽद्य पांसुषु शेरते ॥	033c  
तेषामाभरणान्येते गृध्रगोमायुवायसाः ।	034a  
आक्षिपन्ति शिवा घोरा विनदन्त्यः पुनः पुनः ॥	034c  
बाणान्विनिशितान्पीतान्निस्त्रिंशान्विमला गदाः ।	035a  
युद्धाभिमानिनः सर्वे जीवन्त इव बिभ्रति ॥	035c  
सुरूपवर्णा बहवः क्रव्यादैरवघट्टिताः ।	036a  
ऋषभप्रतिरूपाक्षाः शेरते च सहस्रशः ॥	036c  
अपरे पुनरालिङ्ग्य गदाः परिघबाहवः ।	037a  
शेरतेऽभिमुखाः शूरा दयिता इव योषितः ॥	037c  
बिभ्रतः कवचान्यन्ये विमलान्यायुधानि च ।	038a  
न धर्षयन्ति क्रव्यादा जीवन्तीति जनार्दन ॥	038c  
क्रव्यादैः कृष्यमाणानामपरेषां महात्मनाम् ।	039a  
शातकौम्भ्यः स्रजश्चित्रा विप्रकीर्णाः समन्ततः ॥	039c  
एते गोमायवो भीमा निहतानां यशस्विनाम् ।	040a  
कण्ठान्तरगतान्हारानाक्षिपन्ति सहस्रशः ॥	040c  
सर्वेष्वपररात्रेषु यानवन्दन्त वन्दिनः ।	041a  
स्तुतिभिश्च परार्ध्याभिरुपचारैश्च शिक्षिताः ॥	041c  
तानद्य परिदेवन्ति दुःखार्ताः परमाङ्गनाः ।	042a  
कृपणा वृष्णिशार्दूल दुःखशोकार्दिता भृशम् ॥	042c  
रक्तोत्पलवनानीव विभान्ति रुचिराणि च ।	043a  
मुखानि परमस्त्रीणां परिशुष्काणि केशव ॥	043c  
रुदित्वा विरता ह्येता ध्यायन्त्यः सपरिक्लमाः ।	044a  
कुरुस्त्रियोऽभिगच्छन्ति तेन तेनैव दुःखिताः ॥	044c  
एतान्यादित्यवर्णानि तपनीयनिभानि च ।	045a  
पश्य रोदनताम्राणि वक्त्राणि कुरुयोषिताम् ॥	045c  
श्यामानां वरवर्णानां गौरीणामेकवाससाम् ।	046a  
दुर्योधनवरस्त्रीणां पश्य वृन्दानि केशव ॥	046c  
आसामपरिपूर्णार्थं निशम्य परिदेवितम् ।	047a  
इतरेरसङ्क्रन्दान्न विजानन्ति योषितः ॥	047c  
एता दीर्घमिवोच्छ्वस्य विक्रुश्य च विलप्य च ।	048a  
विस्पन्दमाना दुःखेन वीरा जहति जीवितम् ॥	048c  
बह्व्यो दृष्ट्वा शरीराणि क्रोशन्ति विलपन्ति च ।	049a  
पाणिभिश्चापरा घ्नन्ति शिरांसि मृदुपाणयः ॥	049c  
शिरोभिः पतितैर्हस्तैः सर्वाङ्गैः खण्डशः कृतैः ।	050a  
इतरेतरसम्पृक्तैराकीर्णा भाति मेदिनी ॥	050c  
विशिरस्कानथो कायान्दृष्ट्वा ह्येताननिन्दितान् ।	051a  
मुह्यन्त्यनुचिता नार्यो विदेहानि शिरांसि च ॥	051c  
शिरः कायेन सन्धाय प्रेक्षमाणा विचेतसः ।	052a  
अपश्यन्त्योऽपरं तत्र नेदमस्येऽति दुःखिताः ॥	052c  
बाहूरुचरणानन्यान्विशिखोन्मथितान्पृथक् ।	053a  
सन्दधत्योऽसुखाविष्टा मूर्छन्त्येताः पुनःपुनः ॥	053c  
उत्कृत्तशिरसश्चान्यान्विजग्धान्मृगपक्षिभिः ।	054a  
दृष्ट्वा काश्चिन्न जानन्ति भर्तॄन्भरतयोषितः ॥	054c  
पाणिभिश्चापरा घ्नन्ति शिरांसि मधुसूदन ।	055a  
प्रेक्ष्य भ्रातॄन्पितॄन्पुत्रान्पतींश्च निहतान्परैः ॥	055c  
बाहुभिश्च सखड्गैश्च शिरोभिश्च सकुण्डलैः ।	056a  
अगम्यकल्पा पृथिवी मांसशोणितकर्दमा ।	056c  
बभूव भरतश्रेष्ठ प्राणिभिर्गतजीवितैः ॥	056e  
न दुःखेषूचिताः पूर्वं दुःखं गाहन्त्यनिन्दिताः ।	057a  
भ्रातृभिः पतिभिः पुत्रैरुपाकीर्णां वसुन्धराम् ॥	057c  
यूथानीव किशोरीणां सुकेशीनां जनार्दन ।	058a  
स्नुषाणां धृतराष्ट्रस्य पश्य वृन्दान्यनेकशः ॥	058c  
इतो दुःखतरं किन्नु केशव प्रतिभाति मे ।	059a  
यदिमाः कुर्वते सर्वा रवमुच्चावचं स्त्रियः ॥	059c  
नूनमाचरितं पापं मया पूर्वेषु जन्मसु ।	060a  
या पश्यामि हतान्पुत्रान्पौत्रान्भ्रातॄंश्च माधव ॥	060c  
एवमार्ता विलपती समाभाष्य जनार्दनम् ।	061a  
गान्धारी पुत्रशोकार्ता ददर्श निहतं सुतम् ॥ 	061c  

इति श्रीमन्महाभारते स्त्रीपर्वणि स्त्रीविलापपर्वणि षोडशोऽध्यायः ॥ 16 ॥

11-16-1 अवकर्तनं युद्धस्थानम् । सर्वं दिव्येन चक्षुषेति झ. पाठः ॥ 11-16-26 पञ्चानां भूतानां पृथिव्यादीनाम् । कुरुपाञ्चालवधात्कृत्स्नं पाञ्चभौतिकं जगन्नष्टमिति भावः ॥ 11-16-31 शयनानि आस्तीर्येति शेषः ॥ 11-16-48 एताः शोचन्तीरभिलक्ष्येति शेषः ॥ 11-16-54 विजग्धान्भक्षितान् ॥ षोडशोऽध्यायः ॥
