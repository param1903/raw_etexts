श्रीः
अध्यायः 024
कृष्णम् प्रति गान्धार्या भूरिश्रवःप्रभृतिशरीराणां तत्तत्स्त्रीणां च प्रदर्शनम् ॥ 1 ॥
गान्धार्युवाच 	001  
सोमदत्तसुतं पश्य युयुधानेन पातितम् ।	001a  
वितुद्यमानं विहगैर्बहुभिर्माधवान्तिके ॥	001c  
पुत्रशोकाभिसन्तप्तः सोमदत्तो जनार्दन ।	002a  
युयुधानं महेष्वासं गर्हयन्निव दृश्यते ॥	002c  
असौ हि भूरिश्रवसो माता शोकपरिप्लुता ।	003a  
आश्वासयति भर्तारं सोमदत्तमनिन्दिता ॥	003c  
दिष्ट्या नैनं महाराज दारुणं भरतक्षयम् ।	004a  
कुरुसङ्क्रन्दनं घोरं युगान्तमनुपश्यसि ॥	004c  
दिष्ट्या यूपध्वजं पुत्रं वीरं भूरिसहस्रदम् ।	005a  
अनेकक्रतुयज्वानं निहतं नानुपश्यसि ॥	005c  
दिष्ट्या स्नुषाणामाक्रन्दे घोरं विलपितं बहु ।	006a  
न शृणोषि महाराज सारसीनामिवार्णवे ॥	006c  
एकवस्त्रास्तु पञ्चैताः प्रकीर्णासितमूर्धजाः ।	007a  
स्नुषास्ते परिधावन्ति हतापत्या हतेश्वराः ॥	007c  
श्वापदैर्भक्ष्यमाणं त्वमहो दिष्ट्या न पश्यसि ।	008a  
छिन्नबाहुं नरव्याघ्रमर्जुनेन निपातितम् ॥	008c  
शलं विनिहतं सङ्ख्ये भूरिश्रवसमेव च ।	009a  
स्नुषाश्च विविधाः सर्वा दिष्ट्या नाद्येह पश्यसि ॥	009c  
दिष्ट्या तत्काञ्चनं छत्रं यूपकेतोर्महात्मनः ।	010a  
विनिकीर्णं रथोपस्थे सौमदत्तेर्न पश्यसि ॥	010c  
अमूस्तु भूरिश्रवसो भार्याः सात्यकिना हतम् ।	011a  
परिवार्यानुशोचन्ति भर्तारमसितेक्षणाः ॥	011c  
एता विलप्य करुणं भर्तृशोकेन कर्शिताः ।	012a  
पतन्त्यभिमुखा भूमौ कृपणं बत केशव ॥	012c  
बीभत्सुरतिबीभत्सं कर्मेदमकरोत्कथम् ।	013a  
प्रमत्तस्य यदच्छैत्सीद्बाहुं शूरस्य यज्वनः ॥	013c  
ततः पापतरं कर्म कृतवानपि सात्यकिः ।	014a  
यस्मात्प्रायोपविष्टस्य प्राहार्षीत्संशितात्मनः ॥	014c  
एको द्वाभ्यां हतः शेते क्षत्रधर्मेण धार्मिकः ।	015a  
किन्नु वक्ष्यति वै सत्सु गोष्ठीषु च सभासु च ॥	015c  
अपुण्यमयशस्यं च कर्मेदं सात्यकिः स्वयम् ।	016a  
इति यूपध्वजस्यैताः स्त्रियः क्रोशन्ति माधव ॥	016c  
भार्या यूपध्वजस्यैषा करसम्मितमध्यमा ।	017a  
कृत्वोत्सङ्गे भुजं भर्तुः कृपणं परिदेवति ॥	017c  
अयं स हन्ता शूराणां मित्राणामभयप्रदः ।	018a  
प्रदाता गोसहस्राणां क्षत्रियान्तकरः करः ॥	018c  
अयं स रशनोत्कर्षी पीनस्तनविमर्दनः ।	019a  
नाभ्यूरुजघनस्पर्शी नीवीविस्रंसनः करः ॥	019c  
वासुदेवस्य सान्निध्ये पार्थेनाक्लिष्टकर्मणा ।	020a  
युध्यतः समरेऽन्येन प्रमत्तस्य निपातितः ॥	020c  
किन्नु वक्ष्यसि संसत्सु कथासु च जनार्दन ।	021a  
अर्जुनस्य महत्कर्म स्वयं वा स किरीटभृत् ॥	021c  
इत्येवं गर्हयित्वैषा तूष्णीमास्ते वराङ्गना ।	022a  
तामेतामनुशोचन्ति सपत्न्यः स्वामिव स्नुषाम् ॥	022c  
गान्धारराजः शकुनिर्बलवान्सत्यविक्रमः ।	023a  
निहतः सहदेवेन भागिनेयेन मातुलः ॥	023c  
यः पुरा हेमदण्डाभ्यां व्यजनाभ्यां स्म वीज्यते ।	024a  
स एष पक्षिभिः पक्षैः शयान उपवीज्यते ॥	024c  
यः स्वरूपाणि कुरुते शतशोऽथ सहस्रशः ।	025a  
तस्य मायाविनो माया दग्धाः पाण्डवतेजसा ॥	025c  
मायया निकृतिप्रज्ञो जितवान्यो युधिष्ठिरम् ।	026a  
सभायां विपुलं राज्यं स जहौ जीवितं कथम् ॥	026c  
शकुन्ताः शकुनिं कृष्ण समन्तात्पर्युपासते ।	027a  
कितवं मम पुत्राणां विनाशायोपशिक्षितम् ॥	027c  
एतेनैतन्महद्वैरं प्रसक्तं पाण्डवैः सह ।	028a  
वधाय मम पुत्राणामात्मनः सगणस्य च ॥	028c  
यथैव मम पुत्राणां लोकाः शस्त्रजिताः प्रभो ।	029a  
एवमस्यापि दुर्बुद्धेर्लोकाः शस्त्रेण वै जिताः ॥	029c  
कथं च नायं तत्रापि पुत्रान्मे भ्रातृभिः सह ।	030a  
विरोधयेदृजुप्रज्ञाननृजुर्मधुसूदन ॥ 	030c  

इति श्रीमन्महाभारते स्त्रीपर्वणि स्त्रीविलापपर्वणि चतुर्विंशोऽध्यायः ॥ 24 ॥

11-24-13 बीभत्सुरतिनिर्मलकर्मा । अतिबीभत्सम् अतिगर्हितम् ॥ 11-24-15 एको द्वाभ्यां हतः शेषे त्वमधर्मेण धार्मिक इति झ. पाठः ॥ 11-24-26 स पुनर्जीवितं जित इति झ. पाठः ॥ 11-24-24 चतुर्विंशोऽध्यायः ॥
