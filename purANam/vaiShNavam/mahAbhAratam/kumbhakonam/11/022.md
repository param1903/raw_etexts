श्रीः
अध्यायः 022
गान्धार्या कृष्णम् प्रति बाह्लिकादीनां तथा तत्स्त्रीणां च प्रदर्शनम् ॥ 1 ॥
गान्धार्युवाच 	001  
आवन्त्यं भीमसेनेन भक्षयन्ति निपातितम् ।	001a  
गृध्रगोमायवः शूरं दूरबन्धुमबन्धुवत् ॥	001c  
तं पश्य कदनं कृत्वा शूराणां मधुसूदन ।	002a  
शयानं वीरशयने रुधिरेण समुक्षितम् ॥	002c  
तं सृगालाश्च कङ्काश्च क्रव्यादाश्च पृथग्विधाः ।	003a  
तेनतेन विकर्षन्ति पश्य कालस्य पर्ययम् ॥	003c  
शयानं वीरशयने शूरमाक्रन्दकारिणम् ।	004a  
आवन्त्यमभितो नार्यो रुदत्यः पर्युपासते ॥	004c  
प्रातिपेयं महेष्वासं हतं भीमेन बाह्लिकम् ।	005a  
प्रसुप्तमिव शार्दूलं पश्य कृष्णमनस्विनम् ॥	005c  
अतीव मुखवर्णोऽस्य निहतस्यापि शोभते ।	006a  
सोमस्येवाभिपूर्णस्य पौर्णमास्यां समुद्यतः ॥	006c  
पुत्रशोकाभितप्तेन प्रतिज्ञां चाभिरक्षता ।	007a  
पाकशासनिना सङ्ख्ये वार्धक्षत्रिर्निपातितः ॥	007c  
एकादशचमूर्भित्त्वा रक्ष्यमाणं महात्मभिः ।	008a  
सत्यं चिकीर्षता पश्य हतमेनं जयद्रथम् ॥	008c  
सिन्धुसौवीरभर्तारं दर्पपूर्णं मनस्विनम् ।	009a  
भक्षयन्ति शिवा गृध्रा जनार्दन जयद्रथम् ॥	009c  
संरक्ष्यमाणं भार्याभिरनुरक्ताभिरच्युत ।	010a  
भीषयन्त्यो विकर्षन्ति गहनं निम्नमन्तिकात् ॥	010c  
तमेताः पर्युपासन्ते वीक्षमाणा महाभुजम् ।	011a  
सिन्धुसौवीरकाम्भोजगान्धारयवनस्त्रियः ॥	011c  
यदा कृष्णामुपादाय प्राद्रवत्केकयैः सह ।	012a  
तदैव वध्यः पाण्डूनां जनार्दन जयद्रथः ॥	012c  
दुःशलां मानयद्भिस्तु तदा मुक्तो जयद्रथः ।	013a  
कथमद्य न तां कृष्ण मानयन्ति स्म ते पुनः ॥	013c  
सैन्धवं मे सुता बाला प्रस्खलन्तीव दुःखिता ।	014a  
प्रमापयन्ती चात्मानमाक्रोशन्तीव पाण्डवान् ॥	014c  
किन्नु दुःखतरं कृष्ण परं मम भविष्यति ।	015a  
यत्सुता विधवा बाला स्नुषाश्च निहतेश्वराः ॥	015c  
हाहा धिग्दुःशलां पश्य वीतशोकभयामिव ।	016a  
भर्तुः शिर अपश्यन्तीं धावमानामितस्ततः ॥	016c  
वारयामास यः सर्वान्पाण्डवान्पुत्रगृद्धिनः ।	017a  
स हत्वा विपुलाः सेनाः स्वयं मृत्युवशं गतः ॥	017c  
तं मत्तमिव मातङ्गं वीरं परमदुर्जयम् ।	018a  
परिवार्य रुदन्त्येताः स्त्रियश्चन्द्रोपमाननाः ॥ 	018c  

इति श्रीमन्महाभारते स्त्रीपर्वणि स्त्रीविलापपर्वणि द्वाविंशोऽध्यायः ॥ 22 ॥

11-22-7 बार्धक्षत्रिर्जयद्रथः ॥ द्वाविंशोऽध्यायः ॥
