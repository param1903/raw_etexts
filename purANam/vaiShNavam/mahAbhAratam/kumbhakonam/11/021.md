श्रीः
अध्यायः 021
कृष्णं प्रति गान्धार्या कर्णशरीरस्य विलपन्तीनां तत्स्त्रीणां च प्रदर्शनम् ॥ 1 ॥
गान्धार्युवाच 	001  
एष वैकर्तनः शेते महेष्वासो महारथः ।	001a  
ज्वलितानलवत्सङ्ख्ये संशान्तः पार्थतेजसा ॥	001c  
पश्य वैकर्तनं कर्णं निहत्यातिरथान्बहून् ।	002a  
शोणितौघपरीताङ्गं शयानं पतितं भुवि ॥	002c  
अमर्षी दीर्घरोषश्च महेष्वासो महारथः ।	003a  
रणे विनिहतः शेते शूरो गाण्डीवधन्वना ॥	003c  
यं स्म पाण्डवसन्त्रासान्मम पुत्रा महारथाः ।	004a  
प्रायुध्यन्त पुरस्कृत्य मातङ्गा इव यूथपम् ॥	004c  
शार्दूलमिव सिंहेन समरे सव्यसाचिना ।	005a  
मातङ्गमिव मत्तेन मातङ्गेन निपातितम् ॥	005c  
तमेताः पुरुषव्याघ्र निहतं शूरमाहवे ।	006a  
प्रकीर्णमूर्धजास्तस्य स्त्रियस्तं पर्युपासते ॥	006c  
उद्विग्नः सततं यस्माद्धर्मराजो युधिष्ठिरः ।	007a  
त्रयोदशसमा निद्रां चिन्तयन्नाध्यगच्छत ॥	007c  
अनाधृष्यः परैर्युद्धे शत्रुभिर्मघवानिव ।	008a  
युगान्ताग्निरिवार्चिष्मान्हिमवानिव सुस्थिरः ॥	008c  
स भूत्वा शरणं पूर्वं धार्तराष्ट्रस्य माधव ।	009a  
भूमौ विनिहतः शेते वातभग्न इव द्रुमः ॥	009c  
पश्य कर्णस्य पत्नीं त्वं वृषसेनस्य मातरम् ।	010a  
लालप्यमानां करुणं रुदतीं पतितां भुवि ॥	010c  
आचार्यशापोऽनुगतो ध्रुवं त्वां यदग्रसच्चक्रमियं धरित्री ।	011a  
ततः शरेणापहृतं शिरस्ते धनञ्जयेनाहवचक्रमध्ये ॥	011c  
हाहा धिगेषा पतिता विसञ्ज्ञा समीक्ष्य जाम्बूनदबद्धकक्षम् ।	012a  
कर्णं महाबाहुमदीनसत्वं सुषेणमाता रुदती भृशार्ता ॥	012c  
अल्पावशेषोऽहि कृतो महात्मा शरीरभक्षैः परिभक्षयद्भिः ।	013a  
दृष्टुं न सम्प्रीतिकरः शशीव कृष्णस्य पक्षस्य चतुर्दशाहे ॥	013c  
सा वर्तमाना पतिता पृथिव्यामुत्थाय दीना पुनरेव चैषा ।	014a  
कर्णस्य वक्त्रं परिजिघ्रमाणा रोरूयते पुत्रवधाभितप्ता ॥	014c  


इति श्रीमन्महाभारते स्त्रीपर्वणि स्त्रीविलापपर्वणि एकविंशोऽध्यायः ॥ 21 ॥

11-21-13 कलावशेषो हि इति क. पाठः ॥ 11-21-14 रोरूयते दुःखचयाभितप्ता इति क. ट. पाठः ॥ एकविंशतितमोऽध्यायः ॥
