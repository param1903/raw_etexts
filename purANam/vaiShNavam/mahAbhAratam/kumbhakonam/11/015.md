श्रीः
अध्यायः 015
युधिष्ठिरादिभिर्गान्धारीकुन्त्योरभिवादनम् ॥ 1 ॥ सकुन्त्या गान्धार्या द्रौपदीसमाश्वासनम् ॥ 2 ॥
वैशम्पायन उवाच 	001  
तमेवमुक्त्वा गान्धारी युधिष्ठिरमपृच्छत ।	001a  
क्व स राजेति सक्रोधा पुत्रपौत्रवधार्दिता ॥	001c  
तामभ्यगच्छत्कौन्तेयो वेपमानः कृताञ्जलिः ।	002a  
युधिष्ठिरस्तु गान्धारीं मधुरं वाक्यमब्रवीत् ॥	002c  
पुत्रहन्ता नृशंसोऽहं तव देवि युधिष्ठिरः ।	003a  
शापार्हः पृथिवीनाशे हेतुभूतः शपस्व माम् ॥	003c  
नहि मे जीवितेनार्थो न राज्येन सुखेन वा ।	004a  
तादृशान्सुहृदो हत्वा प्रमूढस्य सुहृद्द्रुहः ॥	004c  
तमेवंवादिनं भीतं सन्निकर्षागतं तदा ।	005a  
नोवाच किञ्चिद्गान्धारी निःश्वासपरमा नृप ॥	005c  
तस्यावनतदेहस्य पादयोर्निपतिष्यतः ।	006a  
युधिष्ठिरस्य नृपतेर्धर्मज्ञा दीर्घदर्शिनी ॥	006c  
अङ्गुल्यग्राणि ददृशे देवी पट्टान्तरेण सा ।	007a  
ततः स कुनखीभूतो दर्शनीयनखो नृपः ॥	007c  
तं दृष्ट्वा चार्जुनोऽगच्छद्वासुदेवस्य पृष्ठतः ॥	008ac  
एवं सञ्चेष्टमानांस्तानितश्चेतश्च भारत ।	009a  
गान्धारी विगतक्रोधा सान्त्वयामास मातृवत् ॥	009c  
ते पाण्डवा अनुज्ञाता मातरं वीतमत्सराः ।	010a  
अभ्यगच्छन्त सहिताः पृथां पृथुवलक्षसः ॥	010c  
चिरस्य दृष्ट्वा पुत्रान्सा पुत्राधिभिरभिप्लुता ।	011a  
बाष्पमाहारयद्देवी वस्त्रेणावृत्य वै मुखम् ॥	011c  
ततो बाष्पं समुत्सृज्य सह पुत्रैस्तदा पृथा ।	012a  
अपश्यदेनाञ्शस्त्रौघैर्बहुधा परिविक्षतान् ॥	012c  
सा तानेकैकशः पुत्रान्संस्पृशन्ती पुनःपुनः ।	013a  
अन्वशोचत दुःखार्ता द्रौपदीं निहतात्मजाम् ।	013c  
रुदन्तीमथ पाञ्चालीं ददर्श पतितां भुवि ॥	013e  
द्रौपद्युवाच 	014  
आर्ये पौत्रास्तु ते सर्वे सौभद्रसहिता गताः ।	014a  
न त्वां तेऽद्याभिगच्छन्ति चिरं दृष्ट्वा अनिन्दिते ।	014c  
किन्नु राज्येन मे कार्यं विहीनायाः सुतैर्वरैः ॥	014e  
तां समाश्वासयामास पृथा पृथुललोचना ।	015a  
उत्थाप्याङ्केन सुदतीं रुदतीं शोककर्शिताम् ॥	015c  
तयैव सहिता चापि पुत्रैरनुगता पृथा ।	016a  
अभ्यगच्छत गान्धारीमार्तामार्ततरा स्वयम् ॥	016c  
वैशम्पायन उवाच 	017  
तामुवाचाथ गान्धारी सह कुन्त्या यशस्विनीम् ।	017a  
मैवं पुत्रीति शोकार्ता पश्य मामपि दुःखिताम् ॥	017c  
मन्ये लोकविनाशोऽयं कालपर्यायनोदितः ।	018a  
अवश्यभावी सम्प्राप्तः स्वभावाद्रोमहर्षणः ॥	018c  
इदं तत्समनुप्राप्तं विदुरस्य वचो महत् ।	019a  
असिद्धानुनये कृष्णे यदुवाच महामतिः ॥	019c  
तस्मिन्नपरिहार्येऽर्थे व्यतीते च विशेषतः ।	020a  
मा शुचो न हि शोच्यास्ते सङ्ग्रामे निधनं गताः ॥	020c  
यथैवाहं तथैव त्वं को वामाश्वासयिष्यति ।	021a  
ममैव ह्यपराधेन कुलमग्र्यं विनाशितम् ॥ 	021c  

इति श्रीमन्महाभारते स्त्रीपर्वणि जलप्रदानिकपर्वणि पञ्चदशोऽध्यायः ॥ 15 ॥

11-15-7 कुनखीभूतो हस्तदेश इति शेषः ॥ 11-15-14 आर्ये पौत्रा हृताः सर्वे इति क. छ. पाठः ॥ 11-15-21 वाम् आवाम् ॥ समाप्तं जलप्रदानिकं पर्व ||पञ्चदशोऽध्यायः ॥
