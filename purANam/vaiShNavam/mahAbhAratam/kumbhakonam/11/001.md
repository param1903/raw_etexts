श्रीः
अध्यायः 001
सञ्जयेन पुत्रादीन्प्रति शोचतो धृतराष्ट्रस्य समाश्वासनम् ॥ 1 ॥
श्रीवेदव्यासाय नमः ।
नारायणं नमस्कृत्य नरं चैव नरोत्तमम् ।	001  
देवीं सरस्वतीं व्यासं ततो जयमुदीरयेत् ॥	001  
जनमेजय उवाच 	001  
हते दुर्योधने चैव हते सैन्ये च सर्वशः ।	001a  
धृतराष्ट्रो महाराज श्रुत्वा किमकरोन्मुने ॥	001c  
तथैव कौरवो राजा धर्मपुत्रो महामनाः ।	002a  
कृपप्रभृतयश्चैव किमकुर्वत ते त्रयः ॥	002c  
अश्वत्थाम्नः कृतं कर्म शापश्चान्योन्यकारितः ।	003a  
वृत्तान्तमुत्तरं ब्रूहि यदभाषत सञ्जयः ॥	003c  
वैशम्पायन उवाच 	004  
हते पुत्रशते दीनं छिन्नशाखमिव द्रुमम् ।	004a  
पुत्रशोकाभिसन्तप्तं धृतराष्ट्रं महीपतिम् ॥	004c  
ध्यानमूकत्वमापन्नं चिन्तया समभिप्लुतम् ।	005a  
सञ्जयो जयतां श्रेष्ठ राजानं वाक्यमब्रवीत् ॥	005c  
किं शोचसि महाराज नास्ति शोके सहायता ।	006a  
अक्षौहिण्यो हताश्चाष्टौ दश चैव विशाम्पते ।	006c  
निर्जितेयं वसुमती शून्या स्थास्यति केवलम् ॥	006e  
नानादिग्भ्यः समागम्य नानाजात्या नराधिपाः ।	007a  
सहितास्व पुत्रेण सर्वे वै निधनं गताः ॥	007c  
पितॄणां पुत्रपौत्राणां ज्ञातीनां सुहृदां तथा ।	008a  
गुरूणां चानुपूर्व्येण ये चान्येऽनुचरा हताः ।	008c  
प्रेतकार्याणि सर्वाणि कारयस्व नराधिप ॥	008e  
वैशम्पायन उवाच 	009  
तच्छ्रुत्वा करुणं वाक्यं पुत्रपौत्रवधार्दितः ।	009a  
पपात भुवि दुर्धर्षो वाताहत इव द्रुमः ॥	009c  
धृतराष्ट्र उवाच 	010  
हतपुत्रो हतामात्यो हतसर्वसुहृज्जनः ।	010a  
दुःखं नूनं गमिष्यामि विचरन्पृथिवीमिमाम् ॥	010c  
किन्नु बन्धुविहीनस्य जीवितेन ममाद्य वै ।	011a  
लूनपक्षस्य इव मे वैनतेयस्य सञ्जय ॥	011c  
हृतराज्यो हतसुहृद्धतपुत्रश्च वै तथा ।	012a  
न भ्राजिष्ये महाप्राज्ञ क्षीणरश्मिरिवांशुमान् ॥	012c  
न कृतं सुहृदां वाक्यं जामदग्न्यस्य च ॥	013ac  
सभामध्ये तु कृष्णेन यच्छ्रेयोऽभिहितं मम ।	014a  
अलं वैरेण ते राजन्पुत्रः सङ्गृह्यतामिति ।	014c  
तच्च वाक्यमकृत्वाऽहं भृशं तप्यामि दुर्मतिः ॥	014e  
न हि श्रोताऽस्मि भीष्मस्य शर्मयुक्तं प्रभाषितम् ॥	015ac  
दुर्योधनस्य च तथा वृषभस्येव नर्दतः ।	016a  
दुःशासनवधं श्रुत्वा कर्णस्य च विपर्ययम् ।	016c  
द्रोणसूर्योपरागं च हृदयं मे विदीर्यते ॥	016e  
न स्मराम्यात्मनः किञ्चित्पुरा सञ्जय दुष्कृतम् ।	017a  
यस्येदं फलमद्येह मया मूढेन भुज्यते ॥	017c  
नूनं व्यपकृतं किञ्चिन्मया पूर्वेषु जन्मसु ।	018a  
येन मां दुःखभागेषु धाता कर्मसु युक्तवान् ॥	018c  
परिणामश्च वयसः सर्वबन्धुक्षयश्च मे ।	019a  
सुहृन्मित्रविनाशश्च दैवयोगादुपागतः ॥	019c  
कोन्वस्ति दुःखिततरो मत्तोऽन्यो हि पुमान्भुवि ॥	020ac  
तन्मामद्यैव पश्यन्तु पाण्डवाः संशितव्रताः ।	021a  
विवृतं ब्रह्मलोकस्य दीर्घमध्वानमास्थितम् ॥	021c  
वैशम्पायन उवाच 	022  
तस्य लालप्यमानस्य बहु शोकं विचिन्वतः ।	022a  
शोकापहं नरेन्द्रस्य सञ्जयो वाक्यमब्रवीत् ॥	022c  
शोकं राजन्व्यपनुद श्रुतास्ते वेदनिश्चयाः ।	023a  
शास्त्रागमाश्च विविधा वृद्धेभ्यो नृपसत्तम ॥	023c  
सृञ्जये पुत्रशोकार्ते यदूर्चुर्मुनयः पुरा ।	024a  
यथा यौवनजं दर्पमास्थिते ते सुते नृप ॥	024c  
न त्वया सुहृदां वाक्यं ब्रुवतामवधारितम् ।	025a  
स्वार्थश्च न कृतः कश्चिल्लुब्धेन फलगृद्धिना ॥	025c  
असिनैवैकधारेण स्वबुद्ध्या तु विचेष्टितम् ।	026a  
प्रायशोऽवृत्तसम्पन्नाः सततं पर्युपासिताः ॥	026c  
यस्य दुःशासनो मन्त्री राधेयश्च दुरात्मवान् ।	027a  
शकुनिश्चैव दुष्टात्मा चित्रसेनश्च दुर्मतिः ॥	027c  
अनल्पं येन वै सर्वं शल्यभूतं कृतं जगत् ।	028a  
कुरुवृद्धस्य भीष्मस्य गान्धार्या विदुरस्य च ॥	028c  
द्रोणस्य च महाराज कृपस्य च शरद्वतः ।	029a  
कृष्णस्य च महाबाहो नारदस्य च धीमतः ॥	029c  
ऋषीणां च तथाऽन्येषां व्यासस्यामिततेजसः ।	030a  
न कृतं तेन वचनं तव पुत्रेण भारत ।	030c  
क्षपिताः क्षत्रियाः सर्वे शत्रूणां वर्धितं यशः ॥	030e  
अधर्मसंयुतं किञ्चिन्नित्यं युद्धमिति ब्रुवन् ।	031a  
मध्यस्थो हि त्वमप्यासीर्न क्षमं किञ्चिदुक्तवान् ॥	031c  
धूर्धरेण त्वया भारस्तुलया न समं धृतः ॥	032ac  
आदावेव मनुष्येण वर्तितव्यं यथाक्रमम् ।	033a  
यथा नातीतमर्थं वै पश्चात्तापेन युज्यते ॥	033c  
पुत्रगृद्ध्या त्वया राजन्प्रियं तस्य चिकीर्षितम् ।	034a  
पश्चात्तापमिमं प्राप्तो न त्वं शोचितुमर्हसि ॥	034c  
मधु यः केवलं दृष्ट्वा प्रपातं नानुपश्यति ।	035a  
स भ्रष्टो मधुलोभेन शोचत्येव यथा भवान् ॥	035c  
अर्थान्न शोचन्प्राप्नोति न शोचन्विन्दते सुखम् ।	036a  
न शोचञ्श्रियमाप्नोति न शोचन्विन्दते जयम् ॥	036c  
स्वयमुत्पादयित्वाऽग्निं परीतस्तेन योऽग्निना ।	037a  
दह्यमानः पुनस्तापं भजते न स पण्डितः ॥	037c  
त्वयैव ससुतेनायं वाक्यवायुसमीरितः ।	038a  
लोभाज्येन च संसिक्तो ज्वलितः पार्थपावकः ॥	038c  
तस्मिन्समिद्धे पतिताः शलभा इव ते सुताः ।	039a  
तान्केशवाग्निनिर्दग्धान्न त्वं शोचितुमर्हसि ॥	039c  
यच्चाश्रुपातकलिलं वदनं वहसे नृप ।	040a  
अशास्त्रदृष्टमेतद्धि न प्रशंसन्ति पण्डिताः ॥	040c  
विस्फुलिङ्गा इव ह्येतान्दहन्ति किल मानवान् ।	041a  
जहीहि मन्युं बुद्ध्या वै धास्यात्मानमात्मना ॥ 	041c  
वैशम्पायन उवाच 	042  
एवमाश्वासितं तेन सञ्जयेन महात्मना ।	042a  
विदुरो भूय एवाह बुद्धिपूर्वं परन्तप ॥ 	042c  

इति श्रीमन्महाभारते स्त्रीपर्वणि जलप्रदानिकपर्वणि प्रथमोऽध्यायः ॥ 1 ॥

11-1-3 अश्वत्थाम्नः श्रुतं कर्म शापश्चान्योन्यकारित इति क. पाठः । अश्वत्थान्नः श्रुतं कर्म शापादन्योन्यकरितादिति झ. पाठः । तत्र अन्योन्यं कारितात्पाण्डवानां गर्भे ब्रह्मशिरोस्त्रं पतत्वित्यश्वत्थान्ना शापो दत्तः । सहस्रवर्षाणि गलत्कुष्ठो भविष्यसीत्यश्वत्थाम्नः कृष्णेन शापो दत्त इत्यर्थः ॥ 11-1-6 शून्या राजभिर्हीना ॥ 11-1-8 गुरूणां चानुपूर्व्येण प्रेतकार्याणि कारयेति झ. पाठः । तत्र आनुपूर्व्येणेति । आदौ हतानामादावेव पश्चाद्धतानां पश्चादेवेति पौर्वापर्येण प्रेतानां परेतानां कार्याणि पारलौकिकानि कर्माणीत्यर्थः ॥ 11-1-15 श्रोतास्मि श्रुतवानस्मि ॥ 11-1-16 विपर्ययं विनाशम् ॥ 11-1-21 तन्मामिति । अद्यैव प्राणत्यागं करिष्यामीत्यर्थः ॥ 11-1-22 शोकं वितन्वत इति झ. पाठः । तत्र वितन्वतः विरचयत इत्यर्थः ॥ 11-1-23 अवृत्तेति च्छेदः ॥ 11-1-28 शल्यश्च येन वै सर्वम् इति झ. पाठः । तत्र शल्यश्च मन्त्रीति पूर्वेणान्वयः ॥ 11-1-31 न धर्मः स कृतः कश्चिन्नित्यं युद्धमभीप्सता । अल्पबुद्धिरहङ्कारी नित्यं युद्धमिति ब्रुवन् । क्रूरो दुर्मर्षणो नित्यमसन्तुष्टश्च वीर्यवान् । श्रुतवानसि मेधावी सत्यवांश्चैव नित्यदा । न मुह्यान्तीदृशाः सन्तो बुद्धिमन्तो भवादृशाः । न धर्मः सत्कृतः कश्चित्तव पुत्रेण मारिष । इति झ. पाठः । अत्र ब्रुवन् दुर्योधनः आसीदिति शेषः ॥ 11-1-32 दुर्धरेणेति झ. ट. पाठः ॥ 11-1-35 प्रपातं पर्वताग्राद्भ्रंशम् ॥ 11-1-41 जहि मन्युं स्वबुद्ध्या वै इति क. छ. ट. पाठः । दहन्ति शोका इत्यर्थात् । मन्युं दैन्यम् । मन्युर्दैन्ये क्रतौ क्रुधि इत्यमरः । आत्मानं चित्तम् आत्मना धैर्येण धारय । प्राणान्मात्याक्षीरित्यर्थः ॥ प्रथमोऽध्यायः ॥	
