श्रीः
अध्यायः 007
विदुरेण धृतराष्ट्रम् प्रति तत्त्वकथनम् ॥ 1 ॥
धृतराष्ट्र उवाच 	001  
अहोऽभिहितमाख्यानं भवता तत्त्वदर्शिना ।	001a  
भूय एव तु मे हर्षः श्रोतुं वागमृतं तव ॥	001c  
विदुर उवाच 	002  
शृणु भूयः प्रवक्ष्यामि मार्गस्यैतस्य विस्तरम् ।	002a  
यच्छ्रुत्वा विप्रमुच्यन्ते संसाराद्धि विचक्षणाः ॥	002c  
यथा तु पुरुषो राजन्दीर्घमध्वानमास्थितः ।	003a  
क्वचित्क्वचिच्छ्रमस्थानं कुरुते वासमेव वा ॥	003c  
एवं संसारपर्याये गर्भवासेषु भारत ।	004a  
कुर्वन्ति दुर्बुधा वासं मुच्यन्ते तत्र पण्डिताः ॥	004c  
तस्मादध्वानमेवैतमाहुः शास्त्रविदो जनाः ।	005a  
यत्तत्संसारगहनं वनमाहुर्मनीषिणः ॥	005c  
सोयं लोकसमावर्तो मर्त्यानां भरतर्षभ ।	006a  
चराणां स्थावराणां च न गृध्येत्तत्र पण्डितः ॥	006c  
शारीरा मानसाश्चैव मर्त्यानां व्याधयश्च ये ।	007a  
प्रत्यक्षाश्च परोक्षाश्च ते व्यालाः कथिता बुधैः ॥	007c  
क्लिश्यमानाश्च तैर्नित्यं मार्यमाणाश्च भारत ।	008a  
स्वकर्मभिर्महाव्यालैर्नोद्विजन्त्यल्पबुद्धयः ॥	008c  
अथापि तैर्विमुच्येत व्याधिभिः पुरुषो नृप ।	009a  
आवृणोत्येव तं पश्चाज्जरा रूपविनाशिनी ॥	009c  
शब्दरूपरसस्पर्शगन्धैश्च विविधैरपि ।	010a  
मज्जमानं महापङ्के निरालम्बे समन्ततः ॥	010c  
संवत्सरर्तवो मासाः पक्षाहोरात्रसन्धयः ।	011a  
क्रमेणास्य प्रवृज्जन्ति रूपमायुस्तथैव च ॥	011c  
एते कालस्य विधयो नैताञ्जानन्ति दुर्बुधाः ।	012a  
धात्राऽभिलिखितान्याहुः सर्वभूतानि कर्मणा ॥	012c  
रथः शरीरं भूतानां सत्वमाहुस्तु सारथिम् ।	013a  
इन्द्रियाणि हयानाहुः कर्मबुद्धिस्तु रश्मयः ॥	013c  
तेषां हयानां यो वेगं धावतामनु धावति ।	014a  
सतु संसारचक्रेऽस्मिंश्चक्रवत्परिवर्तते ॥	014c  
यस्तान्संयमते बुद्ध्या संयतो न निवर्तते ।	015a  
यस्तु संसारचक्रेऽस्मिंश्चक्रवत्परिवर्तते ॥	015c  
[भ्रममाणा न मुह्यन्ति संसारे न भ्रमन्ति ते ।	016a  
संसारे भ्रमतां राजन्दुःखमेतद्धि जायते ॥	016c  
तस्मादस्य निवृत्त्यर्थं यत्नमेवाचरेद्बुधः ।	017a  
उपेक्षा नात्र कर्तव्या शतशाखः प्रवर्धते ॥	017c  
यतेन्द्रियो नरो राजन्क्रोधलोभनिराकृतः ।	018a  
सन्तुष्टः सत्यवादी यः स शान्तिमधिगच्छति ॥]	018c  
याम्यमाहू रथं ह्येनं मुह्यन्ते येन दुर्बुधाः ।	019a  
स चैतत्प्राप्नुयाद्राजन्यत्त्वं प्राप्तो नराधिप ॥	019c  
अनुतर्षुलमेवैतद्दुःखं भवति मारिष ।	020a  
राज्यनाशः सुहृन्नाशः सुतनाशश्च भारत ।	020c  
साधुः परमदुःखानां दुःखभैषज्यमारभेत् ॥	020e  
ज्ञानौषधमवाप्येह दूरपारं महौषधम् ।	021a  
छिन्द्याद्दुःखमहाव्याधिं नरः संयतमानसः ॥	021c  
न विक्रमो न चाप्यर्थो न मित्रं न सुहृज्जनः ।	022a  
तस्मान्मोचयते दुःखाद्यथात्मा स्थिरनिश्चयः ॥	022c  
तस्मान्मैत्रं समास्थाय शीलमापदि भारत ।	023a  
दमस्त्यागोऽप्रमादश्च ते त्रयो ब्रह्मणो हयाः ॥	023c  
शीलरश्मिसमायुक्ते स्थितो यो मानसे रथे ।	024a  
त्यक्त्वा मृत्युभयं राजन्ब्रह्मलोकं स गच्छति ॥	024c  
अभयं सर्वभूतेभ्यो यो ददाति महीपते ।	025a  
स गच्छति परं स्थानं विष्णोः पदमनामयम् ॥	025c  
न तत्क्रतुसहस्रेण नोपवासैश्च नित्यशः ।	026a  
अभयस्य च दानेन यत्फलं प्राप्नुयान्नरः ॥	026c  
न ह्यात्मनः प्रियतरं किञ्चिद्भूतेषु निश्चितम् ।	027a  
अनिष्टं सर्वभूतानां मरणं नाम भारत ॥	027c  
तस्मात्सर्वेषु भूतेषु दया कार्या विपश्चिता ॥	028ac  
नानायोगसमायुक्ता बुद्धिजालेन संवृताः ।	029a  
असूक्ष्मदृष्टयो मन्दा भ्राम्यन्ते तत्रतत्र ह ।	029c  
सुसूक्ष्मदृष्टयो राजन्व्रजन्ति ब्रह्मसाम्यताम् ॥	029e  
एवं ज्ञात्वा महाप्राज्ञ स तेषामौर्ध्वदैहिकम् ।	030a  
कर्तुमर्हति तेनैव फलं प्राप्स्यति वै भवान् ॥ 	030c  

इति श्रीमन्महाभारते स्त्रीपर्वणि जलप्रदानिकपर्वणि सप्तमोऽध्यायः ॥ 7 ॥

11-7-3 श्रमाच्छ्रान्त इति झ. पाठः ॥ 11-7-8 वार्यमाणाश्च भारतेति झ. पाठः ॥ 11-7-9 अथापि तैर्न मुच्येतेति क. पाठः ॥ 11-7-10 मज्जमांसमहापङ्के इति झ. पाठः ॥ 11-7-17 ये तु संसारचक्रेऽस्मिन्निति झ. पाठः ॥ 11-7-15 शतशाखः संसारवृक्षः ॥ 11-7-17 क्रोधलोभौ निराकृतौ येन सः ॥ 11-7-18 याम्यं यमलोकप्रापकं संसारगहनम् ॥ 11-7-19 अनुतर्षुलं तृष्णाशीलं लक्षीकृत्य । अनुकर्षणमेवैतद्दुःखं न भवति भारतेति क. छ. पाठः ॥ 11-7-20 दूरपारं ब्रह्मज्ञानम् ॥ 11-7-23 ब्रह्मणः ब्रह्मलोकस्य प्रापका इति शेषः ॥ सप्तमोऽध्यायः ॥
