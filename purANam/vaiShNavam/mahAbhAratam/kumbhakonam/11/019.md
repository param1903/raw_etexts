श्रीः
अध्यायः 019
कृष्णम् प्रति गान्धारीवचनम् ॥ 1 ॥
गान्धार्युवाच 	001  
एष माधव पुत्रो मे विकर्णः पाज्ञसम्मतः ।	001a  
भूमौ विनिहतः शेते भीमेन शतधा कृतः ॥	001c  
गजमध्ये हतः शेते विकर्णो मधुसूदन ।	002a  
नीलमेघपरिक्षिप्तः शरदीव निशाकरः ॥	002c  
अस्य चापग्रहेणैव पाणिः कृतकिणो महान् ।	003a  
कथञ्चिच्छिद्यते गृध्रैरत्तुकामैस्तलत्रवान् ॥	003c  
अस्य भार्याऽऽमिषप्रेप्सून्गृध्रकाकांस्तपस्विनी ।	004a  
वारयत्यनिशं बाला न च शक्नोति माधव ॥	004c  
युवा वृन्दारकसमो विकर्णः पुरुषर्षभ ।	005a  
सुखोषितः सुखार्हश्च शेते पांसुषु माधव ॥	005c  
कर्णिनालीकनाराचैर्भिन्नमर्माणमाहवे ।	006a  
अद्यापि न जहात्येनं लक्ष्मीर्भरतसत्तमम् ॥	006c  
एष सङ्ग्रामशूरेण प्रतिज्ञां पालयिष्यता ।	007a  
दुर्मुखोऽभिमुखः शेते हतोऽरिगणहा रणे ॥	007c  
तस्यैतद्वदनं कृष्ण श्वापदैरर्धभक्षितम् ।	008a  
विभात्यभ्यधिकं तात सप्तम्यामिव चन्द्रमाः ॥	008c  
शूरस्य हि रणे कृष्ण पश्याननमथेदृशम् ।	009a  
स कथं निहतोऽमित्रैः पांसून्ग्रसति मे सुतः ॥	009c  
यस्याहवमुखे सौम्य स्थाता नैवोपपद्यते ।	010a  
स कथं दुर्मुखोऽमित्रैर्हतो विबुधलोकजित् ॥	010c  
चित्रसेनं हतं भूमौ शयानं मधुसूदन ।	011a  
धार्तराष्ट्रमिमं पश्य प्रतिमानं धनुष्मताम् ॥	011c  
तं चित्रमाल्याभरणं युवत्यः शोककर्शिताः ।	012a  
क्रव्यादसङ्घैः सहिता रुदन्त्यः पर्युपासते ॥	012c  
स्त्रीणां रुदितनिर्घोषः श्वापदानां च गर्जितम् ।	013a  
चित्ररूपमिदं कृष्ण विमृश्य प्रतिभाति मे ॥	013c  
युवा वृन्दारको नित्यं प्रवरस्त्रीनिषेवितः ।	014a  
विविंशतिरसौ शेते ध्वस्तः पांसुषु माधव ॥	014c  
शरसङ्कृत्तवर्माणं वीरं विशसने हतम् ।	015a  
परिवार्यासते गृध्राः परिविंशं विविंशतिम् ॥	015c  
प्रविश्य समरे शूरः पाण्डवानामनीकिनीम् ।	016a  
स वीरशयने शेते परः सत्पुरुषोचिते ॥	016c  
स्मितोपपन्नं सुनसं सुभ्रु ताराधिपोपमम् ।	017a  
अतीव सौम्यवदनं कृष्ण पश्य विविंशतेः ॥	017c  
यं स्म तं पर्युपासन्ते बहुधा वरयोषितः ।	018a  
क्रीडन्तमिव गन्धर्वं देवकन्याः सहस्रशः ॥	018c  
हन्तारं परसैन्यानां शूरं समितिशोभनम् ।	019a  
निबर्हणममित्राणां दुःसहं विषहेत कः ॥	019c  
दुःसहस्यैतदाभाति शरीरं संवृतं शरैः ।	020a  
गिरिरात्मरुहैः फुल्लैः कर्णिकारैरिवाचितः ॥	020c  
शातकौम्भ्या स्रजा भाति कवचेन च भास्वता ।	021a  
अग्निनेव गिरिः श्वेतो गतासुरपि दुःसहः ॥	021c  

इति श्रीमन्महाभारते स्त्रीपर्वणि स्त्रीविलापपर्वणि एकोनविंशोऽध्यायः ॥ 19 ॥
