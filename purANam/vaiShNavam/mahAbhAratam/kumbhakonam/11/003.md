श्रीः
अध्यायः 003
विदुरेण धृतराष्ट्रशोकापनोदनाय शास्त्रार्थकथनम् ॥ 1 ॥
धृतराष्ट्र उवाच 	001  
सुभाषितं महाप्राज्ञ शोकोऽयं विगतो मम ।	001a  
भूय एव तु वाक्यानि श्रोतुमिच्छामि तत्त्वतः ॥	001c  
अनिष्टानां च संसर्गादिष्टानां च निवर्तनात् ।	002a  
कथं हि मानसं दुःखं विप्रयुज्यन्ति पण्डिताः ॥	002c  
विदुर उवाच 	003  
यतोयतो मनो दुःखात्सुखाद्वा विप्रमुच्यते ।	003a  
ततस्ततः शमं लब्ध्वा सुगतिं विन्दते बुधः ॥	003c  
अशाश्वतमिदं सर्वं चिन्त्यमानं नरर्षभ ।	004a  
कदलीसन्निभो लोकः सारो ह्यस्य न विद्यते ॥	004c  
[यदा प्राज्ञाश्च मूढाश्च धनवन्तोऽथ निर्धनाः ।	005a  
सर्वे पितृवनं प्राप्य स्वपन्ति विगतज्वराः ॥	005c  
निर्मांसैरस्थिभूयिष्ठैर्गात्रैः स्नायुनिबन्धिभिः ।	006a  
किं विशेषं प्रपश्यन्ति तत्र तेषां परे जनाः ॥	006c  
येन प्रत्यवगच्छेयुः कुलरूपविशेषणम् ।	007a  
कस्मादन्योन्यमिच्छन्ति विप्रलब्धधियो नराः ॥]	007c  
गृहाण्येव हि मर्त्यानामाहुर्देहानि पण्डिताः ।	008a  
कालेन विनियुज्यन्ते सत्वमेकं तु शोभनम् ॥	008c  
यथा जीर्णमजीर्णं वा वस्त्रं त्यक्त्वा तु पूरुषः ।	009a  
अन्यद्रोचयते वस्त्रमेवं देहाः शरीरिणाम् ॥	009c  
वैचित्रवीर्य सत्यं हि दुःखं वा यदि वा सुखम् ।	010a  
प्राप्नुवन्तीह भूतानि स्वकृतेनैव कर्मणा ॥	010c  
कर्मणा प्राप्यते स्वर्गः सुखं दुःखं च भारत ।	011a  
ततो वहति तं भारमवशः स्ववशोऽपि वा ॥	011c  
यथा च मृन्मयं भाण्डं चक्रारूढं विपद्यते ।	012a  
किञ्चित्प्रक्रियमाणं वा कृतमात्रमथापि वा ॥	012c  
हीनं वाऽप्यवरोप्यं वा अवतीर्णमथापि वा ।	013a  
आर्द्रं वाऽप्यथवा शुष्कं पच्यमानमथापि वा ॥	013c  
अवतार्यन्तमापाकादुद्धृतं चापि भारत ।	014a  
अथवा परिभुज्जन्तमेवं देहाः शरीरिणाम् ॥	014c  
गर्भस्थो वा प्रसूतो वाऽप्यथवा दशरात्रिकः ।	015a  
अर्धमासगतो वाऽपि मासमात्रगतोऽपि वा ॥	015c  
संवत्सरगतो वापि द्विसंवत्सर एव वा ।	016a  
यौवनस्थोऽथ मध्यस्थो वृद्धो वापि विपद्यते ॥	016c  
प्राक्कर्मभिस्तु भूतानि भवन्ति नभवन्ति च ।	017a  
एवं संवर्धिते लोके किमर्थमनुतप्यसे ॥	017c  
यथा तु सलिलं राजन्क्रीडार्थमनुसञ्चरन् ।	018a  
उन्मज्जेच्च निमज्जेच्च चेष्टते च नराधिप ॥	018c  
एवं संसारगहने उन्मज्जननिमज्जने ।	019a  
कर्मयोगेन बध्यन्ते क्लिश्यन्ते चाल्पबुद्धयः ॥	019c  
ये तु प्राज्ञाः स्थिता मध्ये संसारान्तगतैषिणः ।	020a  
समागमज्ञा भूतानां ते यान्ति परमां गतिम् ॥ 	020c  

इति श्रीमन्महाभारते स्त्रीपर्वणि जलप्रदानिकपर्वणि तृतीयोऽध्यायः ॥ 3 ॥

11-3-1 सुभाषितैरिति झ. पाठः ॥ 11-3-5 पितृवनं मृत्युम् ॥ 11-3-8 सत्वमेकं तु शाश्वतमिति झ. पाठः । तत्र सत्वं लिङ्गशरीरम् । शाश्वतं मोक्षपर्यन्तं स्थायित्वात् इत्यर्थः ॥ 11-3-13 अवरोप्यन्तमितिपाठे अवरोप्यमाणम् ॥ 11-3-14 आपाकात् कुलालकृतात् पात्रपाककूटात् । अथवा परिभृज्जन्तमिति झ. पाठः ॥ 11-3-19 एवं संसारगहनादुन्मज्जननिमज्जनात् इति क. छ. ट. पाठः ॥ तृतीयोऽध्यायः ॥
