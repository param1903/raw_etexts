श्रीः
अध्यायः 006
पूर्वाध्याये कान्तारादित्वेन रूपितानां संसारादीनां स्वस्वशब्दैः प्रतिपादनम् ॥ 1 ॥
धृतराष्ट्र उवाच 	001  
अहो खलु महद्दुःखं कृच्छ्रवासं वसत्यसौ ।	001a  
कथं तस्य रतिस्तत्र तुष्टिर्वा वदतां वर ॥	001c  
स देशः क्वनु यत्रासौ वसते धर्मसङ्कटे ।	002a  
कथं वा स विमुच्येत नरस्तस्मान्महाभयात् ॥	002c  
एतन्मे सर्वमाचक्ष्व साधु चेष्टामहे तदा ।	003a  
कृपा मे महती जाता तस्याभ्युद्धरणेन हि ॥	003c  
विदुर उवाच 	004  
उपाख्यानमिदं राजन्मोक्षविद्भिरुदाहृतम् ।	004a  
सुगतिं विन्दते येन परलोकेषु मानवः ॥	004c  
उच्यते यत्तु कान्तारं महासंसार एव सः ।	005a  
वनं दुर्गं हि यच्चैतत्संसारगहनं हि तत् ॥	005c  
ये च ते कथिता व्याला व्याधयस्ते प्रकीर्तिताः ॥	006ac  
या सा नारी बृहत्काया अध्यतिष्ठत तत्र वै ।	007a  
तामाहुस्तु जरां प्राज्ञा रूपवर्णविनाशिनीम् ॥	007c  
स यस्तु कूपो नृपते स तु देहः शरीरिणाम् ।	008a  
यस्तत्र वसतेऽधस्तान्महाहिः काल एव सः ।	008c  
अन्तकः सर्वभूतानां देहिनां प्राणाहार्यसौ ॥	008e  
कूपमध्ये च या जाता वल्ली यत्र स मानवः ।	009a  
प्रोतो ययाऽभवल्लग्नो जीविताशा शरीरिणाम् ॥	009c  
स यस्तु कूपपीनाहे तं वृक्षं परिसर्पति ।	010a  
षड्वक्त्रः कुञ्जरो राजन्स तु संवत्सरः स्मृतः ॥	010c  
मुखानि ऋतवो मासाः पादा द्वादशा कीर्तिताः ।	011a  
ये तु वृक्षं निकृन्तन्ति मूषिकाः पन्नगास्तथा ॥	011c  
रात्र्यहानि तु तान्याहुर्भूतानां परिचिन्तकाः ।	012a  
ये ते मधुकरास्तत्र कामास्ते परिकीर्तिताः ॥	012c  
यास्तु ता बहुशो धाराः स्रवन्ति मधुनिस्रवम् ।	013a  
तांस्तु कामरसान्विन्द्याद्यत्र सज्जन्ति मानवाः ॥	013c  
एवं संसारचक्रस्य परिवृत्तिं विदुर्बुधाः ।	014a  
येन संसारचक्रस्य पाशांश्छिन्दन्ति सर्वथा ॥ 	014c  

इति श्रीमन्महाभारते स्त्रीपर्वणि जलप्रदानिकपर्वणि पञ्चमोऽध्यायः ॥ 5 ॥

11-6-4 उपमानमिदं राजन्निति झ. पाठः ॥ षष्ठोऽध्यायः ॥
