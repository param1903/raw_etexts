अध्यायः 004

युधिष्ठिरेण स्वर्गे निवसतां कृष्णकर्णादीनां दर्शनम् ॥ 1 ॥ इन्द्रेण युधिष्ठिराय द्रौपदेयादीनां तत्तत्स्थानगतानां पृथक्पृथक्प्रदरशनम् ॥ 2 ॥

वैशम्पायन उवाच	001  
ततो युधिष्ठिरो राजा देवैः सर्षिमरुद्गणैः ।	001a  
स्तूयमानो ययौ तत्र यत्र ते कुरुपुङ्गवाः ॥	001c  
ददर्श तत्र गोविन्दं ब्राह्मेण वपुषाऽन्वितम् ।	002a  
तेनैव दृष्टपूर्वेण सादृश्येनैव सूचितम् ॥	002c  
दीप्यमानं स्ववपुषा दिव्यैरस्त्रैरुपस्थितम् ।	003a  
चक्रप्रभृतिभिर्घोरैर्दिव्यैः पुरुषविग्रहैः ॥	003c  
उपास्यमानं वीरेण फल्गुनेन सुवर्चसा ।	004a  
तथास्वरूपं कौन्तेयो ददर्श मधुसूदनम् ॥	004c  
तावुभौ पुरुषव्याघ्रौ समुद्वीक्ष्य युधिष्ठिरम् ।	005a  
यथावत्प्रतिपेदाते पूजया देवपूजितौ ॥	005c  
अपरस्मिन्नथोद्देशे कर्णं शस्त्रभृतां वरम् ।	006a  
द्वादशादित्यसहितं ददर्श कुरुनन्दनः ॥	006c  
अथापरस्मिन्नुद्देशे मरुद्गणवृतं विभुम् ।	007a  
भीमसेनमथापश्यत्तेनैव वपुषाऽन्वितम् ॥	007c  
वायोर्मूर्तिमतः पार्श्वे दिव्यमूर्तिसमन्वितम् ।	008a  
श्रिया परमया युक्तं सिद्धिं परमिकां गतम् ॥	008c  
अश्विनोस्तु तथा स्थाने दीप्यमानौ स्वतेजसा ।	009a  
नकुलं सहदेवं च ददर्श कुरुनन्दनः ॥	009c  
तथा ददर्श पाञ्चालीं कमलोत्पलमालिनीम् ।	010a  
वपुषा स्वर्गमाक्रम्य तिष्ठन्तीमर्कवर्चसम् ॥	010c  
तत्रैनां सहसा राजा स्प्रष्टुमैच्छद्युधिष्ठिरः ।	011a  
ततोऽस्य भगवानिन्द्रः कथयामास देवराट् ॥	011c  
श्रीरेषा द्रौपदीरूपा त्वदर्थे मानुषं गता ।	012a  
अयोनिजा लोककान्ता पुण्यगन्धा युधिष्ठिर ॥	012c  
रत्यर्थं भवतां ह्येषा निर्मिता शूलपाणिना ।	013a  
द्रुपदस्य कुले जाता भवद्भिश्चोपजीविता ॥	013c  
एते पञ्च महाभागा गन्धर्वाः पावकप्रभाः ।	014a  
द्रौपद्यास्तनया राजन्युष्माकममितौजसः ॥	014c  
पश्य गन्धर्वराजानं धृतराष्ट्रं मनीषिणम् ।	015a  
एनं च त्वं विजानीहि भ्रातरं पूर्वजं पितुः ॥	015c  
अयं ते पूर्वजो भ्राता कौन्तेयः पावकद्युतिः ।	016a  
सूर्यपुत्रो रथिश्रेष्ठो राधेय इति विश्रुतः ।	016c  
आदित्यसहितो भाति पश्यैनं पुरुषर्षभम् ॥	016e  
साध्यानामथ देवानां विश्वेषां मरुतामपि ।	017a  
गणेषु पश्य राजेन्द्र वृष्ण्यन्धकमहारथान् ।	017c  
सात्यकिप्रमुखान्वीरान्भोजांश्चैव महाबलान् ॥	017e  
सोमेन सहितं पश्य सौभद्रमपराजितम् ।	018a  
अभिमन्युं महेष्वासं निशाकरसमद्युतिम् ॥	018c  
एष पाण्डुर्महेष्वासः कुन्त्या माद्र्या च सङ्गतः ।	019a  
विमानेन सदाऽभ्येति पिता तव ममान्तिकम् ॥	019c  
वसुभिः सहितं पश्य भीष्मं शान्तनवं नृपम् ।	020a  
द्रोणं बृहस्पतेः पार्श्वे गुरुमेनं निशामय ॥	020c  
एते चान्ये महीपाला योधास्तव च पाण्डव ।	021a  
गन्धर्वसहिता यान्ति यक्षपुण्यजनैस्तथा ॥	021c  
गुह्यकानां गतिं चापि केचित्प्राप्ता नराधिपाः ।	022a  
त्यक्त्वा देहं जितः स्वर्गः पुण्यवाग्बुद्धिकर्मभिः ॥ ॥	022c  

इति श्रीमन्महाभारते स्वार्गारोहणपर्वणि चतुर्थोऽध्यायः ॥ 4 ॥

18-4-2 ब्राह्मेण ब्रह्मणा आराध्येन ॥ 18-4-3 उपस्थितं सेवितम् अस्त्रैः ॥ 18-4-12 मानुषं मानुषभावम् ॥ 
