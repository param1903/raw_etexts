अध्यायः 005

वैशम्पायनेन जनमेजयं प्रति भीष्मद्रोणादीनां स्वस्वसुकृतफलत्वेन स्वर्गभोगानन्तरं स्वैस्स्वैरंशिभिः सहैक्यप्राप्तिकथनम् ॥ 1 ॥ जनमेजयेन यज्ञान्ते सबहुमानमास्तिकादिप्रेषणपूर्वकं तक्षशिलातो हास्तिनमेत्य प्रजापालनपूर्वकं सुखनिवासः ॥ 2 ॥ सौतिना शौनकादीन्प्रति जनमेजयाय वैशम्पायनोक्तभारतकथनसमापनपूर्वकं भारतमहिमप्रशंसनम् ॥ 3 ॥

जनमेजय उवाच ।	001  
भीष्मद्रोणौ महात्मानौ धृतराष्ट्रश्च पार्थिवः ।	001a  
विराटद्रुपदौ चोभौ शङ्खश्चैवोत्तरस्तथा ॥	001c  
धृष्टकेतुर्जयत्सेनो राजा चैव स सत्यजित् ।	002a  
दुर्योधनसुताश्चैव शकुनिश्चैव सौबलः ॥	002c  
कर्णपुत्राश्च विक्रान्ता राजा चैव जयद्रथः ।	003a  
घटोत्कचादयश्चैव ये चान्ये नानुकीर्तिताः ॥	003c  
ये चान्ये कीर्तिता वीरा राजानो दीप्तमूर्तयः ।	004a  
स्वर्गे कालं कियन्तं ते तस्थुस्तदपि शंस मे ॥	004c  
आहोस्विच्छाश्वतं स्थानं तेषां तत्र द्विजोत्तम ।	005a  
अन्ते वा कर्मणां कां ते गतिं प्राप्ता नरर्षभाः ॥	005c  
एतदिच्छाम्यहं श्रोतुं प्रोच्यमानं द्विजोत्तम ।	006a  
तपसा हि प्रदीप्तेन सर्वं त्वमनुपश्यति ॥	006c  
सौतिरुवाच ।	007  
इत्युक्तः स तु विप्रर्षिरनुज्ञातो महात्मना ।	007a  
व्यासेन तस्य नृपतेराख्यातुमुपचक्रमे ।	007c  
वैशम्पायन उवाच ।	008  
गन्तव्यं कर्मणामन्ते सर्वेषां मनुजाधिप ।	008a  
शृणु गुह्यमिदं राजन्देवानां भरतर्षभ ।	008c  
यदुवाच महातेजा दिव्यचक्षुः प्रतापवान् ॥	008e  
मुनिः पुराणः कौरव्य पाराशर्यो महाव्रतः ।	009a  
अगाधबुद्धिः सर्वज्ञो गतिज्ञः सर्वकर्मणाम् ॥	009c  
तेनोक्तं कर्मणामन्ते प्रविशन्ति स्विकां तनुम् ॥	010ac  
वसूनेव महातेजा भीष्मः प्राप महाद्युतिः ।	011a  
अष्टावेव हि दृश्यन्ते वसवो भरतर्षभ ॥	011c  
बृहस्पतिं विवेशाथ द्रोणो ह्यङ्गिरसां वरम् ।	012a  
कृतवर्मा तु हार्दिक्यः प्रविवेश मरुद्गणान् ॥	012c  
सनत्कुमारं प्रद्युम्नः प्रविवेश यथागतम् ।	013a  
धृतराष्ट्रो धनेशस्य लोकान्प्राप दुरासदान् ॥	013c  
धृतराष्ट्रेण सहिता गान्धारी च यशस्विनी ।	014a  
पत्नीभ्यां सहितः पाण्डुर्महेन्द्रसदनं ययौ ॥	014c  
विराटद्रुपदौ चोभौ धृष्टकेतुश्च पार्थिवः ।	015a  
निशठाक्रूरसाम्बाश्च भानुः कण्वो विदूरथः ॥	015c  
भूरिश्रवाः शलश्चैव भूरिश्च पृथिवीपतिः ।	016a  
कंसश्चैवोग्रसेनश्च वसुदेवस्तथैव च ॥	016c  
उत्तरश्च सह भ्रात्रा शङ्खेन नरपुङ्गवः ।	017a  
विश्वेषां देवतानां ते विविशुर्नरसत्तमाः ॥	017c  
[वर्चा नाम महातेजाः सोमपुत्रः प्रतापवान् ।	018a  
सोऽभिमन्युर्नृसिंहस्य फल्गुनस्य सुतोऽभवत् ॥	018c  
स युद्ध्वा क्षत्रधर्मेण यथा नान्यः पुमान्क्वचित् ।]	019a  
विवेश सोमं धर्मात्मा कर्मणोऽन्ते महारथः ॥	019c  
आविवेश रविं कर्णो निहतः पुरुषर्षभ ।	020a  
द्वापरं शकुनिः प्राप धृष्टद्युम्नस्तु पावकम् ॥	020c  
धृतराष्ट्रात्मजाः सर्वे यातुधानान्प्रपेदिरे ।	021a  
धर्ममेवाविशत्क्षत्ता राजा चैव युधिष्ठिरः ॥	021c  
अनन्तो भगवान्देवः प्रविवेश रसातलम् ।	022a  
पितामहनियोगाद्वै यो योगाद्गामधारयत् ॥	022c  
यः स नारायणो नाम देवदेवः सनातनः ।	023a  
तस्यांशो वासुदेवस्तु कर्मणोऽन्ते विवेश ह ॥	023c  
षोडशस्त्रीसहस्राणि वासुदेवपरिग्रहाः ।	024a  
अमज्जंस्ताः सरस्वत्यां कालेन जनमेजय ॥	024c  
तत्र त्यक्त्वा शरीराणि दिवमारुरुहुः पुनः ।	025a  
ताश्चैवाप्सरसो भूत्वा वासुदेवमुपाविशन् ॥	025c  
हतास्तस्मिन्महायुद्धे ये वीरास्तु महारथाः ।	026a  
घटोत्कचादयश्चैव देवान्यक्षांश्च भेजिरे ॥	026c  
दुर्योधनसहायाश्च राक्षसा येऽनुकीर्तिताः ।	027a  
प्राप्तास्ते क्रमशो राजन्सर्वलोकाननुत्तमान् ॥	027c  
भवनं च महेन्द्रस्य कुबेरस्य च धीमतः ।	028a  
वरुणस्य तथा लोकान्विविशुः पुरुषर्षभाः ॥	028c  
एतत्ते सर्वमाख्यातं विस्तरेण महाद्युते ।	029a  
कुरूणां चरितं कृत्स्नं पाण्डवानां च भारत ॥	029c  
सौतिरुवाच ।	030  
एतच्छ्रुत्वा द्विजश्रेष्ठात्स राजा जनमेजयः ।	030a  
विस्मितोऽभवदत्यर्थं यज्ञकर्मान्तरेष्वथ ॥	030c  
ततः समापयामासुः कर्म तत्तस्य याजकाः ।	031a  
आस्तिकश्चाभवत्प्रीतः परिमोक्ष्य भुजङ्गमान् ॥	031c  
ततो द्विजातीन्सर्वांस्तान्दक्षिणाभिरतोषयत् ।	032a  
पूजिताश्चापि ते राज्ञा ततो जग्मुर्यथागतम् ॥	032c  
विसर्जयित्वा विप्रांस्तान्राजाऽपि जनमेजयः ।	033a  
हृष्टस्तक्षशिलायाः स पुनरायाद्गजाह्वयम् ॥	033c  
एतत्ते सर्वमाख्यातं वैशम्पायनकीर्तितम् ।	034a  
व्यासाज्ञया समाज्ञातं सर्पसत्रे नृपस्य हि ॥	034c  
पुण्योऽयमितिहासाख्यः पवित्रं चेदमुत्तमम् ।	035a  
कृष्णेन मुनिना विप्र निर्मितं सत्यवादिना ॥	035c  
सर्वज्ञेन विधिज्ञेन धर्मज्ञानवता सता ।	036a  
अतीन्द्रियेण शुचिना तपसा भावितात्मना ॥	036c  
ऐश्वर्ये वर्तता चैव साङ्ख्ययोगवता तथा ।	037a  
नैकतन्त्रविबुद्धेन दृष्ट्वा दिव्येन चक्षुषा ॥	037c  
कीर्तिं प्रथयता लोके पाण्डवानां महात्मनाम् ।	038a  
अन्येषां क्षत्रियाणां च भूरिद्रविणतेजसाम् ॥	038c  
\'क्रीडां च वासुदेवस्य देवदेवस्य शाङ्गिणः ।	039a  
विश्वेषां देवभागानां जन्मसायुज्यमेव च ॥ \'	039c  
य इदं शृणुयाद्विद्वान्पर्वसु द्विजसत्तमः ।	040a  
धूतपाप्मा जितस्वर्गो ब्रह्मभूयाय गच्छति ॥	040c  
कार्ष्णं वेदमिमं सर्वं शृणुयाद्यः समाहितः ।	041a  
ब्रह्महत्याकृतं पापं तत्क्षणादेव नश्यति ॥	041c  
यश्चेदं श्रावयेच्छ्राद्धे ब्राह्मणान्पादमन्ततः ।	042a  
अक्षय्यमन्नपानं वै पितॄंस्तस्योपतिष्ठते ॥	042c  
अह्ना यदेनः कुरुते इन्द्रियैर्मनसाऽपि वा ।	043a  
महाभारतमाख्याय सर्पपापैः प्रमुच्यते ॥	043c  
[यद्रात्रौ कुरुते पापं ब्राह्मणः स्त्रीगणैर्वृतः ।	044a  
महाभारतमाख्याय पूर्वां सन्ध्यां प्रमुच्यते ॥	044c  
महत्त्वाद्भारवत्त्वाच्च महाभारतमुच्यते ।	045a  
निरुक्तमस्य यो वेद सर्वपापैः प्रमुच्यते ॥	045c  
अष्टादशपुराणानि धर्मशास्त्राणि सर्वशः ।	046a  
वेदाः साङ्गास्तथैकत्र भारतं चैकतः स्थितम् ॥	046c  
श्रूयतां सिंहनादोऽयमृषेस्तस्य महात्मनः ।	047a  
अष्टादशपुराणानां कर्तुर्वेदमहोदधेः ॥]	047c  
त्रिभिर्वर्षैर्महत्पुण्यं कृष्णद्वैपायनः प्रभुः ।	048a  
अखिलं भारतं चेदं चकार भगवान्मुनिः ॥	048c  
[आकर्ण्य भक्त्या सततं जयाख्यं भारतं महत् ।	049a  
श्रीश्च कीर्तिस्तथा विद्या भवन्ति सहिताः सदा ॥]	049c  
धर्मे चार्थे च कामे च मोक्षे च भरतर्षभ ।	050a  
यदिहास्ति तदन्यत्र यन्नेहास्ति न कुत्रचित् ॥	050c  
"वाच्यते यत्र सततं जयाख्यं भारतं महत् ।	051a  
श्रीश्च कीर्तिश्च विद्या च भवन्ति मुदिताः सदा ॥	051c  
भारतस्य तु वक्तारं ब्रह्मर्षिं च महागुरुम् ॥	052a  
वैशम्पायनमारोप्य स्वर्णभद्रासनं तदा ॥	052c  
जनमेजयादिराजान आस्तिकाद्या द्विजातयः ।	053a  
धर्मदत्तादिवैश्याश्च सोम्यवंश्यादिशूद्रकाः ॥	053c  
प्रयुतं चायुतं चेति सहस्रं शतमित्यपि ।	054a  
दशकं चेति निष्काणामानर्चुस्तं महागुरुम् ॥	054c  
निष्काणां दशकं दत्त्वा मृतपुत्रोऽमृतप्रजः ।	055a  
ऊष्मादिव्याधियुक्तश्च शतं दत्त्वा निरामयः ॥	055c  
सहस्रदानात्सन्तानहीनः सन्तानपुत्रवान् ।	056a  
आयुरारोग्यमैश्वर्यं भेजुस्तेऽन्नं च पुत्रकान् ॥	056c  
सुवर्णं रजतं रत्नं सर्वाण्याभरणानि च ।	057a  
सर्वोपकरणैर्युक्तं निधिनिक्षेपसंयुतम् ॥	057c  
इष्टकाभित्तिसंयुक्तमग्निबाधादिवर्जितम् ।	058a  
देवपूजाग्निहोत्रादिपाठार्थगृहसंयुतम् ।	058c  
सान्तर्बहिस्संवरणं सप्रासादं सगोगृहम् ॥	058e  
व्यष्ट्या समष्ट्या वा दद्यात्स्वर्गारोहणपर्वणि ।	059a  
निवृत्तिकामो दद्याच्चेत्पुनर्जन्म न विद्यते ॥	059c  
सकामश्चेद्ब्रह्मकल्पं सुखं ब्रह्मगृहे वसेत् ॥	060ac  
पुराणमुखतो यस्माद्वेदान्तज्ञानमाप्यते ।	061a  
स तेन गुरुराख्यातस्तत्पूजा हीशपूजनम् ॥	061c  
भारतस्य तु वक्तारं श्रोतारं लेखकांस्तदा ।	062a  
प्रपूजयन्ति संहृष्टाः सिद्धाश्च परमर्षयः ॥	062c  
महाभारतवक्तारं नार्चयन्तीह ये नराः ।	063a  
तेषां सर्वक्रियाहानिर्भवेद्देवाः शपन्ति च ॥"	063c  
जयो नामेतिहासोऽयं श्रोतव्यो जयमिच्छता ।	064a  
राज्ञा राजसुतैश्चैव गर्भिण्या चैव योषिता ॥	064c  
[स्वर्गकामो लभेत्स्वर्गं जयकामो लभेज्जयम् ।	065a  
गर्भिणी लभते पुत्रं कन्यां वा बहुभागिनीम् ॥	065c  
अनागतश्च मोक्षश्च कृष्णद्वैपायनः प्रभुः ।	066a  
सन्दर्भं भारतस्यास्य कृतवान्धर्मकाम्यया ॥	066c  
*षष्टिं शतसहस्राणि चकारान्यां स संहिताम् ।	067a  
त्रिंशच्छतसहस्राणि देवलोके प्रतिष्ठितम् ॥	067c  
पित्र्ये पञ्चदशं ज्ञेयं यक्षलोके चतुर्दश ।	068a  
एकं शतसहस्रं तु मानुषेषु प्रभाषितम् ॥*	068c  
नारदोऽश्रावयद्देवानसितो देवलः पितॄन् ।	069a  
रक्षोयक्षाञ्शुको मर्त्यान्वैशम्पायन एव तु ॥	069c  
इतिहासमिमं पुण्यं महार्थं वेदसम्मितम् ।	070a  
व्यासोक्तं श्रूयते येन कृत्वा ब्राह्मणमग्रतः ॥	070c  
स नरः सर्वकामांश्च कीर्तिं प्राप्येह शौनक ।	071a  
गच्छेत्परमिकां सिद्धिमत्र मे नास्ति संशयः ॥	071c  
भारताध्ययनात्पुण्यादपि पादमधीयतः ।	072a  
श्रद्धया परया भक्त्या श्राव्यते चापि येन तु ।	072c  
य इमां संहितां पुण्यां पुत्रमध्यापयच्छुकम् ॥	072e  
मातापितृसहस्राणि पुत्रदारशतानि च ।	073a  
संसारेष्वनुभूतानि यान्ति यास्यन्ति चापरे ॥	073c  
हर्षस्थानसहस्राणि भयस्थानशतानि च ।	074a  
दिवसे दिवसे मूढमाविशन्ति न पण्डितम् ॥	074c  
ऊर्ध्वबाहुर्विरौम्येष न च कश्चिच्छृणोति मे ।	075a  
धर्मादर्थश्च कामश्च स किमर्थं न सेव्यते ॥	075c  
न जातु कामान्न भयान्न लोभाद्धर्मं त्यजेज्जीवितस्यापि हेतोः ।	076a  
नित्यो धर्मः सुखदुःखे त्वनित्ये जीवो नित्यो हेतुरस्य त्वनित्यः ॥	076c  
इमां भारतसावित्रीं प्रातरुत्थायः यः पठेत् ।	077a  
स भारतफलं प्राप्य परं ब्रह्माधिगच्छति ॥	077c  
यथा समुद्रो भगवान्यथा हि हिमवान्गिरिः ।	078a  
ख्यातावुभौ रत्ननिधी तथा भारतमुच्यते ॥	078c  
कार्ष्णं देवमिमं विद्वाञ्श्रावयित्वाऽर्थमश्नुते ।	079a  
इदं भारतमाख्यानं यः पठेत्सुसमाहितः ।	079c  
स गच्छेत्परमां सिद्धिमिति मे नास्ति संशयः ॥	079e  
द्वैपायनोष्ठपुटनिस्सृतमप्रमेयं पुण्यं पवित्रमथ पापहरं शिवं च ।	080a  
यो भारतं समधिगच्छति वाच्यमानं किं तस्य पुष्करजलैरभिषेचनेन ॥	080c  
यो गोशतं कनकशृङ्गमयं ददाति विप्राय वेदविदुषे सुबहुश्रुताय ।	081a  
पुण्यां च भारतकथां सततं शृणोति तुल्यं फलं भवति तस्य च तस्य चैव ॥]	081c  
"यद्यदिष्टतमं कामं लभते श्रद्धयाऽन्वितः ।	082a  
शृणुयान्मुदितो भूत्वा आस्तिको बुद्धिसंयुतः ॥	082c  
वासुदेवं स्मरन्विद्वान्पुण्डरीकायतेक्षणम् ।	083a  
इतिहासमिमं पुण्यं महार्थं वेदसम्मितम् ॥	083c  
श्रावयेद्यस्तु वर्णादीन्कृत्वा ब्राह्मणमग्रतः ।	084a  
सर्वपापविशुद्धात्मा शुचिस्तद्गतमानसः ॥	084c  
इह कीर्तिं महत्प्राप्य भोगवान्सुखमश्नुते ।	085a  
व्यासप्रसादेन पुनः स्वर्गलोकं स गच्छति ॥	085c  
एतद्विदित्वा सर्वं तु सर्ववेदार्थविद्भवेत् ।	086a  
पूजनीयश्च सततं माननीयो भवेद्द्विजः ॥" ॥	086c  

इति श्रीमन्महाभारते शतसाहस्र्यां संहितायां वैयासिक्यां स्वर्गारोहणपर्वणि पञ्चमोऽध्यायः ॥ 5 ॥ ॥ समाप्तं स्वर्गारोहणपर्व ॥ 18 ॥ इति श्रीमन्महाभारतं समाप्तम् ॥ 

18-5-8 न शक्यं कर्मणामन्ते सर्वेण मनुजाधिप । प्रकृतिं किन्नु सम्यक्ते पृच्छैषा सम्प्रयोजितेति ज्ञ.पाठः ॥ 18-5-36 विधिज्ञेन दैवज्ञेन । अतीन्द्रियेणेन्द्रियाण्यतिक्रान्तेन ॥ 18-5-38 सर्वेषां तृतीयान्तानां निर्मितमित्यनेनान्वयः । अन्येषामपि कीर्तिं वासुदेवस्य क्रीडां च प्रथयतेति सम्बन्धः ॥ 18-5-40 यश्चेदं श्रावयेद्विद्वान्सदा पर्वणिपर्वणि । ब्रह्मभूयाय कल्पते । इति झ.पाठः ॥ 18-5-41 ब्रह्महत्यादिपापानां कोटिस्तस्य विनश्यति इति झ.पाठः ॥ 18-5-42 अन्ततो निकटे ॥ 18-5-43 आख्याय पश्चात्सन्ध्यां प्रमुच्यत इति झ.पाठः । तत्र महाभारतस्याल्पमपि पश्चिमायां सन्ध्यायां पठ्यते चेद्दिनकृतं पापं नश्यति । एवं प्रातः सन्ध्यायां रात्रिकृतमित्यर्थः ॥ 18-5-45 निरुक्तं नामनिर्वचनं ॥ 18-5-48 त्रिभिर्वर्षैरिदं पूर्णमिति झ.पाठः ॥ 18-5-50 चकार चतुष्टयादधर्मादिचतुष्टयमप्यत्रोक्तं हानार्थमिति बोध्यम् ॥ 18-5-64 श्रोतव्यो मोक्षमिच्छता । ब्राह्मणेन च राज्ञा च गर्भिण्या इति पाठः ॥ 18-5-66 अनागतोऽनागन्तुको नित्यसिद्ध इतियावत् । एवंविधो यो मोक्षः कैवल्यं तदेव स्वरूपं यस्य स मोक्षः । यद्वा मोक्तुमिच्छन् । मुचोऽकर्मकस्य गुणो वेति सनि गुणोऽभ्यासलोपश्च । मुमुक्षुरित्यर्थः । लोकहित इति भावः ॥ 18-5-67 अन्यां वेदचतुष्टयसंहिताभ्यः पृथग्भूतां तदर्थवतीम् ॥ 18-5-70 श्रूयते येन यः शृणोतीत्यर्थः । उभयत्र विभक्तिव्यत्यय आर्षः ॥ 18-5-72 भारताध्ययनादिति सार्धश्लोकः । यः व्यासः इमां संहितां शुकं पुत्रम् अध्यापयत् । तस्य अधीयतो भारताख्यमितिहासं स्मरतः । स्मृत्वा च ग्रन्थरूपेण प्रणयतः । भक्त्या परया श्रद्धया च व्यास एव पूज्यस्तस्य वाक्यं प्रमाणमेवेत्यास्तिक्यबुद्द्या येन पुंसा इदं श्राव्यते स पुण्यात् पुण्यकरात् अपि पादं श्लोकपादं ग्रन्थपादं वा भारतस्याध्ययनात्परमिकां सिद्धिं गच्छेदिति पूर्वेणान्वयः । व्यासे श्रद्धां बद्ध्वा भारतमध्येव्यभित्यर्थः ॥ 18-5-73 सन्ध्यायां भारतं पठनीयमित्युक्तं तत्र पठनयोग्यं भारतसारसङ्ग्रहं चतुःश्लोकीरूपमाह मातेति ॥ 
