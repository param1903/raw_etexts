अध्यायः 028
	
हतावशिष्टे बले पाण्डवैर्निहते दुर्योधनेन पलायने निर्धारणम् ॥ 1 ॥

सञ्जय उवाच ।	001  
ततः क्रुद्धा महाराज सौबलस्य पदानुगाः ।	001a  
त्यक्त्वा जीवितमाक्रन्दे पाण्डवान्पर्यवारयन् ॥	001c  
तानर्जुनः प्रत्यगृह्णात्सहदेवजये धृतः ।	002a  
भीमसेनश्च तेजस्वी क्रुद्धाशीविषदर्शनः ॥	002c  
शक्त्यृष्टिप्रासहस्तानां सहदेवं जिघांसताम् ।	003a  
सङ्कल्पमकरोन्मोघं गाण्डीवेन धनञ्जयः ॥	003c  
सङ्गृहीतायुधान्बाहून्योधानामभिधावताम् ।	004a  
भल्लैश्चिच्छेद बीभत्सुः शिरांस्यपि हयानपि ॥	004c  
ते हयाः प्रत्यपद्यन्त वसुधां विगतासवः ।	005a  
चरता लोकवीरेण प्रहताः सव्यसाचिना ॥	005c  
ततो दुर्योधनो राजा दृष्ट्वा स्वबलसङ्क्षयम् ।	006a  
हतशेषान्समानीय क्रुद्धो रथगणान्बहून् ॥ 	006c  
कुञ्जरांश्च हयांश्चैव पादातांश्च समन्ततः ।	007a  
उवाच दुःखितान्सर्वान्धार्तराष्ट्र इदं वचः ॥	007c  
समासाद्य रणे सर्वान्पाण्डवान्ससुहृद्गणान् ।	008a  
पाञ्चाल्यं चापि सबलं हत्वा शीघ्रं न्यवर्तत ॥	008c  
तस्य ते शिरसा गृह्य वचनं युद्धदुर्मदाः ।	009a  
अभ्युद्ययू रणे पार्थांस्तव पुत्रस्य शासनात् ॥	009c  
तानभ्यापततः शीघ्रं हतशेषान्महारणे ।	010a  
शरैराशीविषाकारैः पाण्डवाः समवाकिरन् ॥	010c  
तत्सैन्यं भरतश्रेष्ठ मुहूर्तेन महात्मभिः ।	011a  
अवध्यत रणं प्राप्य त्रातारं नाभ्यविन्दत ॥	011c  
पलायमानं तु भयान्नावतिष्ठति दंशितम् ।	012a  
अश्वैर्विपरिधावद्भिः सैन्येन रजसा वृते ॥	012c  
न प्राज्ञायन्त समरे दिशः सप्रदिशस्तथा ।	013a  
ततस्तु पाण्डवानीकान्निःसृत्य बहवो जनाः ॥	013c  
अभ्यघ्नंस्तावकान्युद्धे मुहूर्तादिव भारत ।	014a  
ततो निःशेषमभवत्तत्सैन्यं तव भारत ॥	014c  
अक्षौहिण्यः समेतास्तु तव पुत्रस्य भारत ।	015a  
एकादश हता युद्धे ताः प्रभो पाण्डुसृञ्जयैः ॥	015c  
तेषु राजसहस्रेषु तावकेषु महात्मसु ।	016a  
एको दुर्योधनो राजन्नदृश्यत भृशं क्षतः ॥	016c  
ततो वीक्ष्य दिशः सर्वा दृष्ट्वा शून्यां च मेदिनीम् ।	017a  
विहीनः सर्वयोधैश्च पाण्डवान्वीक्ष्यं संयुगे ॥	017c  
मुदितान्सर्वतः सिद्धान्नर्दमानान्समन्ततः ।	018a  
बाणशब्दरवांश्चैव श्रुत्वा तेषां महात्मनाम् ॥	018c  
दुर्योधनो महाराज कश्मलेनाभिसंवृतः ।	019a  
अपयाने मनश्चक्रे विहीनबलवाहनः ॥ ॥	019c  

इति श्रीमन्महाभारते शल्यपर्वणि ह्रदप्रवेशपर्वणि अष्टादशदिवसयुद्धे अष्टाविंशोऽध्यायः ॥ 28 ॥
