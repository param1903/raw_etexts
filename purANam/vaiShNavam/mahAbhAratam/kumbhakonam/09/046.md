अध्यायः 046
	
बृहस्पत्यादिभिः स्कन्दस्य सैनापत्येऽभिषेचनम् ॥ 1 ॥ ब्रह्मादिभिः स्कन्दाय स्वस्वपारिषदानां दानम् ॥ 2 ॥

वैशम्पायन उवाच ।	001  
ततोऽभिषेकसम्भारान्सर्वान्सम्भृत्य शास्त्रतः ।	001a  
बृहस्पतिः समिद्धेऽग्नौ जुहावाग्निं यथाविधि ॥	001c  
ततो हिमवता दत्ते मणिप्रवरशोभिते ।	002a  
दिव्यरत्नाचिते पुण्ये निषण्णं परमासने ॥	002c  
सर्वमङ्गलसम्भारैर्विधिमन्त्रपुरस्कृतम् ।	003a  
आभिषेचनिकं द्रव्यं गृहीत्वा देवतागणाः ॥	003c  
इन्द्राविष्णू महावीर्यौ सूर्योचन्द्रमसौ तथा ।	004a  
धाता चैव विधाता च तथा चैवानिलानलौ ॥	004c  
पूष्णा भगेनार्यम्णा च अंशेन च विवस्वता ।	005a  
रुद्रश्च सहितो धीमान्मित्रेण वरुणेन च ॥	005c  
रुद्रैर्वसुभिरादित्यैरश्विभ्यां च वृतः प्रभुः ।	006a  
विश्वैर्देवैर्मरुद्भिश्च साध्यैश्च पितृभिः सह ॥	006c  
गन्धर्वैरप्सरोभिश्च यक्षराक्षसपन्नगैः ।	007a  
देवर्षिभिरसङ्ख्यातैस्तथा ब्रह्मर्षिभिस्तथा ॥	007c  
वैखानसैर्वालखिल्यैर्वाय्वाहारैर्मरीचिषैः ।	008a  
भृगुभिश्चाङ्गिरोभिश्च यतिभिश्च महात्मभिः ॥	008c  
सर्वैर्विद्याधरैः पुण्यैर्योगसिद्धैस्तथा वृतः ।	009a  
पितामहः पुलस्त्यश्च पुलहश्च महातपाः ॥	009c  
अङ्गिराः कश्यपोऽत्रिश्च मरीचिर्भृगुरेव च ।	010a  
क्रतुर्हरिः प्रचेताश्च मनुर्दक्षस्तथैव च ॥	010c  
ऋतवश्च ग्रहाश्चैव ज्योतींषि च विशाम्पते ।	011a  
मूर्तिमत्यश्च सरितो वेदाश्चैव सनातनाः ॥	011c  
समुद्राश्च ह्रदाश्चैव तीर्थानि विविधानि च ।	012a  
पृथिवी द्यौर्दिशश्चैव पादपाश्च जनाधिप ॥	012c  
अदितिर्देवमाता च ह्रीः श्रीः स्वाहा सरस्वती ।	013a  
उमा शची सिनीवाली तथैवानुमतिः कुहूः ॥	013c  
राका च धिषणा चैव पत्न्यश्चान्या दिवौकसाम् ।	014a  
हिमवांश्चैव विन्ध्यश्च मेरुश्चानेकशृङ्गवान् ॥	014c  
ऐरावतः सानुचरः कलाः काष्ठास्तथैव च ।	015a  
मासार्धमासा ऋतवस्तथा रात्र्यहनी नृप ॥	015c  
उच्चैः श्रवा हयश्रेष्ठो नागराजश्च वासुकिः ।	016a  
अरुणो गरुडश्चैव वृक्षाश्चौषधिभिः सह ॥	016c  
धर्मश्च भगवान्देवः समाजग्मुर्हि सङ्गताः ।	017a  
कालो यमश्च मृत्युश्च यमस्यानुचराश्च ये ॥	017c  
बहुलत्वाच्च नोक्ता ये विविधा देवतागणाः ।	018a  
ते कुमाराभिषेकार्षं समाजग्मुस्ततस्ततः ॥	018c  
जगृहुस्ते तदा राजन्सर्वं एव दिवौकसः ।	019a  
आभिषेचनिकं भाण्डं मङ्गलानि च सर्वशः ॥	019c  
दिव्यसम्भारसंयुक्तैः कलशैः काञ्चनैर्नृप ।	020a  
सारस्वताभिः पुण्याभिरद्भिस्ताभिरलङ्कृतम् ॥	020c  
अभ्यषिञ्चन्कुमारं वै सम्प्रहृष्टा दिवौकसः ।	021a  
सैनापत्ये महात्मानमसुराणां भयङ्करम् ॥	021c  
पुरा यथा महाराज वरुणं वै जलेश्वरम् ।	022a  
तथाऽभ्यषिञ्चद्भगवान्सर्वलोकपितामहः ॥	022c  
कश्यपश्च महातेजा ये चान्ये लोककीर्तिताः ।	023a  
तस्मै ब्रह्मा ददौ प्रीतो बलिनो वातरंहसः ॥	023c  
कामवीर्यधरान्सिद्धान्महापारिषदान्प्रभुः ।	024a  
नन्दिसेनं लोहिताक्षं घण्टाकार्णं च सम्मतम् ॥	024c  
चतुर्थमस्यानुचरं ख्यातं कुमुदमालिनम् ।	025a  
तत्र स्थाणुर्महातेजा महापारिषदं प्रभुः ॥	025c  
मायाशतधरं कामं कामवीर्यबलान्वितम् ।	026a  
ददौ स्कन्दाय राजेन्द्र सुरारिविनिबर्हणम् ॥	026c  
सहि देवासुरे युद्धे दैत्यानां भीमकर्मणाम् ।	027a  
जघान दोर्भ्यां सङ्क्रुद्धः प्रयुतानि चतुर्दश ॥	027c  
तथा देवा ददुस्तस्मै सेनां नैर्ऋतसङ्कुलाम् ।	028a  
देवशत्रुक्षयकरीमजय्यां विश्वरूपिणीम् ॥	028c  
जयशब्दं तथा चक्रुर्देवाः सर्वे सवासवाः ।	029a  
गन्धर्वा यक्षरक्षांसि मुनयः पितरस्तथा ॥	029c  
ततः प्रादादनुचरौ यमः कालोपमावुभौ ।	030a  
उन्माथं च प्रमाथं च महावीर्यौ महाद्युती ॥	030c  
सुभ्राजो भास्वरश्चैव यौ तौ सूर्यानुयायिनौ ।	031a  
तौ सूर्यः कार्तिकेयाय ददौ प्रीतः प्रतापवान् ॥	031c  
कैलासशृङ्गसङ्काशौ श्वेतमाल्यानुलेपनौ ।	032a  
सोमोऽप्यनुचरौ प्रादान्मणिं सुमणिमेव च ॥	032c  
ज्वालाजिह्वं तथा ज्योतिरात्मजाय हुताशनः ।	033a  
ददावनुचरौ शूरौ परसैन्यप्रमाथिनौ ॥	033c  
परिघं च वटं चैव भीमं च सुमहाबलम् ।	034a  
दहतिं दहनं चैव प्रचण्डौ वीर्यसम्मतौ ॥	034c  
अंशोऽप्यनुचरान्पञ्च ददौ स्कन्दाय धीमते ।	035a  
उत्क्रोशं सत्करं चैव वज्रदण्डधरावुभौ ॥	035c  
ददावनलपुत्राय वासवः परवीरहा ।	036a  
तौ हि शत्रून्महेन्द्रस्य जघ्नतुः समरे बहून् ॥	036c  
चक्रं विक्रमकं चैव सङ्क्रमं च महाबलम् ।	037a  
स्कन्दाय त्रीननुचरान्ददौ विष्णुर्महायशाः ॥	037c  
वर्धनं नन्दनं चैव सर्वविद्याविशारदौ ।	038a  
स्कन्दाय ददतुः प्रीतावश्विनौ भिषजां वरौ ॥	038c  
कुन्दं च कुसुमं चैव कुमुदं च महायशाः ।	039a  
डम्बराडम्बरौ चैव ददौ धाता महात्मने ॥	039c  
वक्रानुवक्रौ बलिनौ मेषवक्रौ बलोत्कटौ ।	040a  
ददौ त्वष्टा महामायौ स्कन्दायानुचरावुभौ ॥	040c  
सुव्रतं सत्यसन्धं च ददौ मित्रो महात्मने ।	041a  
कुमाराय महात्मानौ तपोविद्याधरौ प्रभुः ॥	041c  
सुदर्शनीयौ वरदौ त्रिषु लोकेषु विश्रुतौ ।	042a  
सुव्रतं च महात्मानं शुभकर्माणमेव च ॥	042c  
कार्तिकेयाय सम्प्रादाद्विधाता लोकविश्रुतौ ।	043a  
पाणीतकं कालिकं च महामायाविनावुभौ ॥	043c  
पूषा च पार्षदौ प्रादात्कार्तिकेयाय भारत ।	044a  
बलं चातिबलं चैव महावक्त्रौ महाबलौ ॥	044c  
प्रददौ कार्तिकेयाय वायुर्भरतसत्तम ।	045a  
यमं चातियमं चैव तिमिवक्रौ महाबलौ ॥	045c  
प्रददौ कार्तिकेयाय वरुणः सत्यसङ्गरः ।	046a  
सुवर्चसं महात्मानं तथैवाप्यतिवर्चसम् ॥	046c  
हिमवान्प्रददौ राजन्हुताशनसुताय वै ।	047a  
काञ्चनं च महात्मानं मेघमालिनमेव च ॥	047c  
ददावनुचरौ मेरुरग्निपुत्राय भारत ।	048a  
स्थिरं चातिस्थिरं चैव मेरुरेवापरौ ददौ ॥	048c  
महात्मा त्वग्निपुत्राय महाबलपराक्रमौ ।	049a  
उच्छृङ्गं चातिशृङ्गं च महापाषाणयोधिनौ ॥	049c  
प्रददावग्निपुत्राय विन्ध्यः पारिषदावुभौ ।	050a  
सङ्ग्रहं विग्रहं चैव समुद्रोऽपि गदाधरौ ॥	050c  
प्रददावग्निपुत्राय महापारिषदावुभौ ।	051a  
उन्मादं शङ्कुकर्णं च पुष्पदन्तं तथैव च ॥	051c  
प्रददावग्निपुत्राय पार्वती शुभदर्शना ।	052a  
जयं महाजयं चैव गङ्गा ज्वलनसूनवे ॥	052c  
प्रददौ पुरुषव्याघ्र वासुकिः पन्नगेश्वरः ।	053a  
एवं साध्याश्च रुद्राश्च वसवः पितरस्तथा ॥	053c  
सागराः सरितश्चैव गिरयश्च महाबलाः ।	054a  
ददुः सेनागणाध्यक्षाञ्शूलपट्टसधारिणः ॥	054c  
दिव्यप्रहरणोपेतान्नानावेषविभूषितान् ।	055a  
शृणु नामानि चाप्येषां येऽन्ये स्कन्दस्य सैनिकाः ॥	055c  
विविधायुधसम्पन्नाश्चित्राभरणभूषिताः ।	056a  
शङ्कुकर्णो निकुम्भश्च पद्मः कुमुद एव च ॥	056c  
अनन्तो द्वादशभुजस्तथा कृष्णोपकृष्णकौ ।	057a  
घ्राणश्रवाः कपिस्कन्धः काञ्चनाक्षो जलन्धमः ॥	057c  
अक्षः सन्तर्जनो राजन्कुनदीकस्तमोन्तकृत् ।	058a  
एकाक्षो द्वादशाक्षश्च तथैवैकजटः प्रभुः ॥	058c  
सहस्रबाहुर्विकटो व्याघ्राक्षः क्षितिकम्पनः ।	059a  
पुण्यनामा सुनामा च सुचक्रः प्रियदर्शनः ॥	059c  
परिश्रुतः कोकनदः प्रियमाल्यानुलेपनः ।	060a  
अजोदरो गजशिराः स्कन्धाक्षः शतलोचनः ॥	060c  
ज्वालाजिह्वः करालाक्षः शितिकेशो जटी हरिः ।	061a  
परिश्रुतः कोकनदः कृष्णकेशो जटाधरः ॥	061c  
चतुर्दंष्ट्रोऽष्टजिह्वश्च मेघनादः पृथुश्रवाः ।	062a  
विद्युताक्षो धनुर्वक्त्रो जाठरो मारुताशनः ॥	062c  
उदाराक्षो रथाक्षश्च वज्रनाभो वसुप्रभः ।	063a  
समुद्रवेगो राजेन्द्र शैलकम्पी तथैव च ॥	063c  
वृषो मेषः प्रवाहश्च तथा नन्दोपनन्दकौ ।	064a  
धूम्रः श्वेतः कलिङ्गश्च सिद्धार्थो वरदस्तथा ॥	064c  
प्रियकश्चैव नन्दश्च गोनन्दश्च प्रतपवान् ।	065a  
आनन्दश्च प्रमोदश्च स्वस्तिको ध्रुवकस्तथा ॥	065c  
क्षेमवाहः सुवाहश्च सिद्धपात्रश्च भारत ।	066a  
गोव्रजः कनकापीडो महापारिषदेश्वरः ॥	066c  
गायनो हसनश्चैव बाणः खड्गश्च वीर्यवान् ।	067a  
वैताली गतिताली च तथा कथकवातिकौ ॥	067c  
हंसजः पङ्कदिग्धाङ्गः समुद्रोन्मादनश्च ह ।	068a  
रणोत्कटः प्रहासश्च श्वेतसिद्धश्च नन्दनः ॥	068c  
कालकण्ठः प्रभासश्च तथा कुम्भाण्डकोदरः ।	069a  
कालकक्षः सितश्चैव भूतानां मथनस्तथा ॥	069c  
यज्ञवाहः सुवाहश्च देवयाजी च सोमपः ।	070a  
मज्जानश्च महातेजाः क्रथक्राथौ च भारत ॥	070c  
तुहरश्च तुहारश्च चित्रदेवश्च वीर्यवान् ।	071a  
मधुरः सुप्रसादश्च किरीटी च महाबलः ॥	071c  
वत्सलो मधुवर्णश्च कलशोदर एव च ।	072a  
धर्मदो मन्मथकरः सूचीवक्त्रश्च वीर्यवान् ॥	072c  
श्वेतवक्त्रः सुवक्त्रश्च चारुवक्त्रश्च पाण्डुरः ।	073a  
दण्डबाहुः सुबाहुश्च रजः कोकिलकस्तथा ॥	073c  
अचलः कनकाक्षश्च बालानामपि यः प्रभुः ।	074a  
सञ्चारकः कोकनदो गृध्रपत्रश्च जम्बुकः ॥	074c  
लोहाजवक्त्रो जवनः कुम्भवक्त्रश्च कुम्भकः ।	075a  
स्वर्णग्रीवश्च कृष्णौजा हंसवक्त्रश्च चन्द्रभः ॥	075c  
पाणिकूर्चाश्च शम्बूकः पञ्चवक्त्रश्च शिक्षकः ।	076a  
चाषवक्त्रक्ष जम्बूकः शाकवक्त्रश्च कुञ्जलः ॥	076c  
योगयोक्ता महात्मानः सततं ब्राह्मणप्रियाः ।	077a  
पैतामहा महात्मानो महापारिषदाश्च ये ॥	077c  
यौवनस्थाश्च बालाश्च वृद्धाश्च जनमेजय ।	078a  
सहस्रशः पारिषदाः कुमारमुपतस्थिरे ॥	078c  
वक्त्रैर्नानाविधैर्ये तु शृणु ताञ्चनमेजय ।	079a  
कूर्मकुक्कुटवक्त्राश्च शशोलूकमुखास्तथा ॥	079c  
खरोष्ट्रवदनाश्चान्ये वराहवदनास्तथा ।	080a  
मार्जारशशवक्त्राश्च दीर्घवक्त्राश्च भारत ॥	080c  
नकुलोलूकवक्त्राश्च काकवक्त्रास्तथा परे ।	081a  
आखुबभ्रुकवक्त्राश्च मयूरवदनास्तथा ॥	081c  
मत्स्यमेषाननाश्चान्ये अजाविमहिषाननाः ।	082a  
ऋक्षशार्दूलवक्त्राश्च द्वीपिसिंहाननास्तथा ॥	082c  
भीमा गजाननाश्चैव तथा नक्रमुखाश्च ये ।	083a  
गरुडाननाः कङ्कमुखा वृककाकमुखास्तथा ॥	083c  
गोखरोष्ट्रमुखाश्चान्ये वृषदंशमुखास्तथा ।	084a  
महाजठरपादाङ्गास्तारकाक्षाश्च भारत ॥	084c  
पारावतमुखाश्चान्ये तथा वृषमुखाः परे ।	085a  
कोकिलाभाननाश्चान्ये श्येनतित्तिरिकाननाः ॥	085c  
कृकलासमुखाश्चैव विरजोम्बरधारिणः ।	086a  
व्यालवक्त्राः शूलमुखाश्चण्डवक्त्राः शुभाननाः ॥	086c  
आशीविषाश्चीरधरा गोनासावदनास्तथा ।	087a  
स्थूलोदराः कृशाङ्गाश्च स्थूलाङ्गाश्च कृशोदराः ॥	087c  
ह्रस्वग्रीवा महाकर्णा नानाव्यालविभूषणाः ।	088a  
गजेन्द्रचर्मवसनास्तथा कृष्णाजिनाम्बराः ॥	088c  
स्कन्धेमुखा महाराज तथाप्युदरतोमुखाः ।	089a  
पृष्ठेमुखा हनुमुखास्तथा जङ्घामुखा अपि ॥	089c  
पार्श्वाननाश्च बहवो नानादेशमुखास्तथा ।	090a  
तथा कीटपतङ्गानां सदृशास्या गणेश्वराः ॥	090c  
नानाव्यालमुखाश्चान्ये बहुबाहुशिरोधराः ।	091a  
नानावृक्षभुजाः केचित्कटिशीर्षास्तथा परे ॥	091c  
भुजङ्गभोगवदना नानागुल्मनिवासिनः ।	092a  
चीरसंवृतगात्राश्च नानाकनकवाससः ॥	092c  
नानावेषधराश्चैव नानामाल्यानुलेपनाः ।	093a  
नानावस्त्रधराश्चैव चर्मवासस एव च ॥	093c  
उष्णीषिणो मुकुटिनः सुग्रीवाश्च सुवर्चसः ।	094a  
किरीटिनः पञ्चशिखास्तथा काञ्चनमूर्धजाः ॥	094c  
त्रिशिखा द्विशिखाश्चैव तथा सप्तशिखाः परे ।	095a  
शिखण्डिनो मुकुटिनो मुण्डाश्च जटिलास्तथा ॥	095c  
चित्रमालाधराः केचित्केचिद्रोमाननास्तथा ।	096a  
विग्रहैकरसा नित्यमजेताः सुरसत्तमैः ॥	096c  
कृष्णा निर्मांसवक्त्राश्च दीर्घपृष्ठास्तनूदराः ।	097a  
स्थूलपृष्ठा हस्वपृष्ठाः प्रलम्बोदरमेहनाः ॥	097c  
महाभुजा ह्रस्वभुजा ह्रस्वगात्राश्च वामनाः ।	098a  
कुब्जाश्च ह्रस्वजङ्घाश्च हस्तिकर्णशिरोधराः ॥	098c  
हस्तिनासाः कूर्मनासा वृकनासास्तथा परे ।	099a  
दीर्घोच्छ्वासा दीर्घजङ्घा विकराला ह्यधोमुखाः ॥	099c  
महादंष्ट्रा ह्रस्वदंष्ट्राश्चतुर्दंष्ट्रास्तथा परे ।	100a  
वारणेन्द्रनिभाश्चान्ये भीमा राजन्सहस्रशः ॥	100c  
सुविभक्तशरीराश्च दीप्तिमन्तः स्वलङ्कृताः ।	101a  
पिङ्गाक्षाः शङ्कुकर्णाश्च रक्तनासाश्च भारत ॥	101c  
पृथुदंष्ट्रा महादंष्ट्राः स्थूलौष्ठा हरिमूर्धजाः ।	102a  
नानापादौष्ठदंष्ट्राश्च नानाहस्तशिरोधराः ॥	102c  
नानाचर्मभिराच्छन्ना नानाभाषाश्च भारत ।	103a  
कुशला देशभाषासु जल्पन्तोऽन्योन्यमीश्वराः ॥	103c  
हृष्टाः परिपतन्ति स्म महापारिषदास्तथा ।	104a  
दीर्घग्रीवा दीर्घनखा दीर्घपादशिरोभुजाः ॥	104c  
पिङ्गाक्षा नीलकण्ठाश्च लम्बकर्णाश्च भारत ।	105a  
वृकोदरनिभाश्चैव केचिदञ्जनसन्निभाः ॥	105c  
श्वेताक्षा लोहितग्रीवाः पिङ्गाक्षाश्च तथा परे ।	106a  
कल्माषा बहवो राजंश्चित्रवर्णाश्च भारत ॥	106c  
चामरापीडकनिभाः श्वेतलोहितराजयः ।	107a  
नानावर्णाः सवर्णाश्च मयूरसदृशप्रभाः ॥	107c  
पुनः प्रहरणान्येषां कीर्त्यमानानि मे शृणु ।	108a  
शेषैः कृतः पारिषदैरायुधानां परिग्रहः ॥	108c  
पाशोद्यतकराः केचिद्व्यादितास्याः खराननाः ।	109a  
पृष्ठाक्षा नीलकण्ठाश्च तथा परिघबाहवः ॥	109c  
शतघ्नीचक्रहस्ताश्च तथा मुसलपाणयः ।	110a  
असिमुद्गरहस्ताश्च दण्डहस्ताश्च भारत ॥	110c  
गदाभुशुण्डिहस्ताश्च तथा तोमरपाणयः ।	111a  
आयुधैर्विविधैर्घोरैर्महात्मानो महाजवाः ॥	111c  
महाबला महावेगा महापारिषदास्तथा ।	112a  
अभिषेकं कुमारस्य दृष्ट्वा हृष्टा रणप्रियाः ॥	112c  
घण्टाजालपिनद्धाङ्गा ननृतुस्ते महौजसः ।	113a  
एते चान्ये च बहवो महापारिषदा नृप ॥	113c  
उपतस्थुर्महात्मानं कार्तिकेयं यशस्विनम् ।	114a  
दिव्याश्चाप्यान्तरिक्षाश्च पार्थिवाश्चानिलोपमाः ॥	114c  
व्यादिष्टा दैवतैः शूराः स्कन्दस्यानुचराऽभवन् ।	115a  
तादृशानां सहस्राणि प्रयुतान्यर्बुदानि च ।	115c  
अभिषिक्तं महात्मानं परिवार्योपतस्थिरे ॥ ॥	115e  
	
इति श्रीमन्महाभारते शल्यपर्वणि ह्रदप्रवेशपर्वणि षट्चत्वारिंशोऽध्यायः ॥ 46 ॥

9-46-13 नागराजश्च वामन इति ख.पाठः ॥ 9-46-45 घसं त्वातिघसं चैवेति ख.पाठः ॥
