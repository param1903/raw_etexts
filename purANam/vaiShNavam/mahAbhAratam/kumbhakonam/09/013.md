अध्यायः 013

सङ्कुलयुद्धम् ॥ 1 ॥

सञ्जय उवाच ।	001  
अर्जुनो द्रौणिना विद्धो युद्धे बहुभिरायसैः ।	001a  
तस्य चानुचरैः शूरैस्त्रिगर्तानां महारथैः ॥	001c  
द्रौणिं विव्याध समरे त्रिभिरेव शिलीमुखैः ।	002a  
तथेतरान्महेष्वासान्द्वाभ्यां द्वाभ्यां धनञ्जयः ।	002c  
भूयश्चैव महाराज शरवर्षैरवाकिरत् ॥	002e  
शरकण्टकितास्ते तु तावका भरतर्षभ ।	003a  
न जहुः पार्थमासाद्य ताड्यमानाः शितैः शरैः ॥	003c  
अर्जुनं रथवंशेन द्रोणपुत्रपुरोगमाः ।	004a  
परिवार्य मुदा युक्ता योधयन्तश्चकाशिरे ॥	004c  
तैस्तु क्षिप्ताः शरा राजन्कार्तस्वरविभूषिताः ।	005a  
अर्जुनस्य रथोपस्थं पूरयामासुरञ्जसा ॥	005c  
तथा कृष्णौ महेष्वासौ वृषभौ सर्वधन्विनाम् ।	006a  
विव्यधुश्च शरैर्घोरैः प्रहृष्टा युद्धदुर्मदाः ॥	006c  
कूबरं रथचक्राणि ईषा योक्त्राणि वा विभो ।	007a  
युगं चैवानुकर्षं च शरभूतमभूत्तदा ॥	007c  
नैतादृशं दृष्टपूर्वं राजन्नेव च नः श्रुतम् ।	008a  
यादृशं तत्र पार्थस्य तावकाः सम्प्रचक्रिरे ॥	008c  
स रथः सर्वतो भाति चित्रपुङ्खैः शितैः शरैः ।	009a  
उल्काशतैः सम्प्रदीप्तं विमानमिव भूतले ॥	009c  
ततोऽर्जुनो महाराज शरैः सन्नतपर्वभिः ।	010a  
अवाकिरत्तां पृतनां मेघो वृष्ट्येव पर्वतम् ॥	010c  
ते वध्यमानाः समरे पार्थनामाङ्कितैः शरैः ।	011a  
पार्थभूतममन्यन्त प्रेक्षमाणास्तथाविधम् ॥	011c  
कोपोद्धूतशरज्वालो धनुःशब्दानिलो महान् ।	012a  
सैन्येन्धनं ददाहाशु तावकं पार्थपावकः ॥	012c  
चक्राणां पततां चापि युगानां च धरातले ।	013a  
तूणीराणां पताकानां ध्वजानां च रथैः सह ॥	013c  
ईषाणामनुकर्षाणां त्रिवेणूनां च भारत ।	014a  
अक्षाणामथ योक्त्राणां प्रतोदानां च राशयः ॥	014c  
शिरसां पततां चापि कुण्डलोष्णीषधारिणाम् ।	015a  
भुजानां च महाभाग स्कन्धानां च समन्ततः ॥	015c  
छत्राणां व्यजनैः सार्धं मकुटानां च राशयः ।	016a  
समदृश्यन्त पार्थस्य रथमार्गेषु भारत ॥	016c  
अगम्यरूपा पृथिवी मांसशोणितकर्दमा ।	017a  
भीरूणां त्रासजननी शूराणां हर्षवर्धिनी ।	017c  
बभूव भरतश्रेष्ठ रुद्रस्याक्रीडनं यथा ॥	017e  
हत्वा तु समरे पार्थः सहस्रे द्वे परन्तपः ।	018a  
रथानां सवरूथानं विधूमोऽग्निरिव ज्वलन् ॥	018c  
यथा हि भगवानग्निर्जगद्दग्ध्वा चराचरम् ।	019a  
विधूमो दृश्यते राजंस्तथा पार्थो धनञ्जयः ॥	019c  
द्रौणिस्तु समरे दृष्ट्वा पाण्डवस्य पराक्रमम् ।	020a  
रथेनातिपताकेन पाण्डवं प्रत्यवारयत् ॥	020c  
तावुभौ पुरुषव्याघ्रौ श्वेताश्वौ धन्विनां वरौ ।	021a  
समीयतुस्तदाऽन्योन्यं परस्परवधैषिणौ ॥	021c  
तयोरासीन्महाराज बाणवर्षं सुदारुणम् ।	022a  
जीमूतयोर्यथा वृष्टिस्तपान्ते भरतर्षभ ॥	022c  
अन्योन्यस्पर्धिनौ तौ तु शरैः सन्नतपर्वभिः ।	023a  
ततक्षतुस्तदाऽन्योन्यं शृङ्गाभ्यां वृषभाविव ॥	023c  
तयोर्युद्धं महाराज चिरं सममिवाभवत् ।	024a  
शस्त्राणां सङ्गमश्चैव घोरस्तत्राभवत्पुनः ॥	024c  
ततोऽर्जुनं द्वादशभी रुक्मपुङ्खैः सुतेजनैः ।	025a  
वासुदेवं च दशभिर्द्रौणिर्विव्याध भारत ॥	025c  
ततः प्रहस्य बीभत्सुर्व्याक्षिपद्गाण्डिवं धनुः ।	026a  
मानयित्वा मुहूर्तं तु गुरुपुत्रं महाहवे ॥	026c  
व्यश्वसूतरथं चक्रे सव्यसाची परन्तपः ।	027a  
मृदुपूर्वं ततश्चैनं पुनःपुनरताडयत् ॥	027c  
हताश्वे तु रथे तिष्ठन्द्रोणपुत्रस्त्वयस्मयम् ।	028a  
मुसलं पाण्डुपुत्राय चिक्षेप परिघोपमम् ॥	028c  
तमापतन्तं सहसा हेमपट्टविभूषितम् ।	029a  
चिच्छेद सप्तधा वीरः पार्थः शत्रुनिबर्हणः ॥	029c  
स च्छिन्नं मुसलं दृष्ट्वा द्रौणिः परमकोपनः ।	030a  
आददे परिघं घोरं नगेन्द्रशिखरोपमम् ।	030c  
चिक्षेप चैव पार्थाय द्रौणिर्युद्धविशारदः ॥	030e  
तमन्तकमिव क्रुद्दं परिघं प्रेक्ष्य पाण्डवः ।	031a  
अर्जुनस्त्वरितो जघ्ने पञ्चभिः सायकोत्तमैः ॥	031c  
स च्छिन्नः पतितो भूमौ पार्थबाणैर्महाहवे ।	032a  
दारयन्पृथिवीन्द्राणां मनः शब्देन भारत ॥	032c  
ततोऽपरैस्त्रिभिर्भल्लैर्द्रौणिं विव्याध पाण्डवः ॥	033ac  
सोऽतिविद्धो बलवता पार्थेन सुमहात्मना ।	034a  
नाकम्पत तदा द्रौणिः पौरुषेषु व्यवस्थितः ॥	034c  
सुरथं च ततो राजन्भारद्वाजो महारथम् ।	035a  
अवाकिरच्छरव्रातैः सर्वक्षत्रस्य पश्यतः ॥	035c  
ततस्तु सुरथोऽप्याजौ पाञ्चालानां महारथः ।	036a  
रथेन मेघघोषेण द्रौणिमेवाभ्यधावत ॥	036c  
विकर्षन्वै धनुःश्रेष्ठं सर्वभारसहं दृढम् ।	037a  
ज्वलनाशीविषनिभैः शरैश्चैनमवाकिरत् ॥	037c  
सुरथं तं ततः क्रुद्धमापतन्तं महारथम् ।	038a  
चुकोप समरे द्रौणिर्दण्डाहत इवोरगः ॥	038c  
त्रिशिखां भ्रुकुटीं कृत्वा सृक्विणी परिसंलिहन् ।	039a  
उद्वीक्ष्य सुरथं रोषाद्धनुर्ज्यामवमृज्य च ।	039c  
मुमोच तीक्ष्णं नाराचं यमदण्डोपमद्युतिम् ॥	039e  
स तस्य हृदयं भित्त्वा प्रविवेशातिवेगितः ।	040a  
शक्ताशनिरिवोत्सृष्टो विदार्य धरणीतलम् ॥	040c  
ततः स पतितो भूमौ नाराचेन समाहतः ।	041a  
वज्रेण च यथा शृङ्गं पर्वतस्येव दीर्यतः ॥	041c  
तस्मिन्विनिहते वीरे द्रोणपुत्रः प्रतापवान् ।	042a  
आरुरोह रथं तूर्णं तमेव रथिनां वरः ॥	042c  
ततः सज्जो महाराज द्रौणिराहवदुर्मदः ।	043a  
अर्जुनं योधयामास संशप्तकवृतो रणे ॥	043c  
तत्र युद्धं महच्चासीदर्जुनस्य परैः सह ।	044a  
मध्यन्दिनगते सूर्ये यमराष्ट्रविवर्धनम् ॥	044c  
तत्राश्चर्यमपश्याम दृष्ट्वा तेषां पराक्रमम् ।	045a  
यदेको युगपद्वीरान्समयोधयदर्जुनः ॥	045c  
विमर्दः सुमहानासीदर्जुनस्य परैः सह ।	046a  
शतक्रतोर्यथापूर्वं महत्या दैत्यसेनया ॥ ॥	046c  

इति श्रीमन्महाभारते शल्यपर्वणि शल्यवधपर्वणि अष्टादशदिवसयुद्धे त्रयोदशोऽध्यायः ॥ 13 ॥
