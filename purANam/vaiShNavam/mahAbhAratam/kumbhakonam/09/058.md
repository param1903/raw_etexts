अध्यायः 058

भीमदुर्योधनयोर्गदायुद्धम् ॥ 1 ॥
	
सञ्जय उवाच ।	001  
ततो दुर्योधनो दृष्ट्वा भीमसेनं तथाऽऽगतम् ।	001a  
प्रत्युद्ययावदीनात्मा वेगेन महता नदन् ॥	001c  
समापेततुरन्योन्यं शृङ्गिणौ वृषभाविव ।	002a  
महानिर्घातघोषश्च प्रहाराणामजायत ॥	002c  
अभवच्च तयोर्युद्धं तुमुलं रोमहर्षणम् ।	003a  
जिघृक्षतोर्यथाऽन्योन्यमिन्द्रप्रह्लादयोरिव ॥	003c  
रुधिरोक्षितसर्वाङ्गौ गदाहस्तौ मनस्विनौ ।	004a  
ददृशाते महात्मानौ पुष्पिताविव किंशुकौ ॥	004c  
तथा तस्मिन्महायुद्धे वर्तमाने सुदारुणे ।	005a  
खद्योतसङ्घैरिव खं दर्शनीयं व्यरोचत ॥	005c  
तथा तस्मिन्वर्तमाने सङ्कुले तुमुले भृशम् ।	006a  
उभावपि परिश्रान्तौ युध्यमानावरिन्दमौ ॥	006c  
तौ मुहूर्तं समाश्वस्य पुनरेव परन्तपौ ।	007a  
सम्प्रहारयतां चित्रे सम्प्रगृह्य गदे शुभे ॥	007c  
तौ तु दृष्ट्वा महावीर्यौ समाश्वस्तौ नरर्षभौ ।	008a  
बलिनौ वारणौ यद्वद्वासितार्थे मदोत्कटौ ॥	008c  
समानवीर्यौ सम्प्रेक्ष्य प्रगृहीतगदावुभौ ।	009a  
प्रहर्षं परमं जग्मुर्देवगन्धर्वदानवाः ॥	009c  
प्रगृहीतगदौ दृष्ट्वा दुर्योधनवृकोदरौ ।	010a  
संशयः सर्वभूतानां विजये समपद्यत ॥	010c  
समागम्य ततो भूयो भ्रातरौ बलिनां वरौ ।	011a  
अन्योन्यस्यान्तरप्रेप्सू प्रचक्रातेऽन्तरं प्रति ॥	011c  
यमदण्डोपमां गुर्वीमिन्द्राशनिमिवोद्यताम् ।	012a  
ददृशुः प्रेक्षका राजन्रौद्रीं विशसनीं गदाम् ॥	012c  
आविद्ध्यतो गतां तस्य भीमसेनस्य संयुगे ।	013a  
शब्दः सुतुमुलो घोरो मुहूर्तं समपद्यत ॥	013c  
आविद्ध्यन्तमरिं प्रेक्ष्य धार्तराष्ट्रोऽथ पाण्डवम् ।	014a  
गदामतुलवेगां तां विस्मितः सम्बभूव ह ॥	014c  
चरंश्च विविधान्मार्गान्मण्डलानि च भारत ।	015a  
अशोभत तदा वीरो भूय एव वृकोदरः ॥	015c  
तौ परस्परमासाद्य यत्तावन्योन्यसूदने ।	016a  
मार्जाराविव भक्षार्थे ततक्षाते मुहुर्मुहुः ॥	016c  
अचरद्भीमसेनस्तु मार्गान्बहुविधांस्तथा ।	017a  
मण्डलानि विचित्राणि गतप्रत्यागतानि च ॥	017c  
गोमूत्रिकाणि चित्राणि स्थानानि विविधानि च ।	018a  
परिमोक्षं प्रहाराणां वर्जनं परिधावनम् ॥	018c  
अभिद्रवणमाक्षेपमवस्थानं सविग्रहम् ।	019a  
मत्स्योद्वृत्तं सोरुवृत्तमवप्लुतमुपप्लुतम् ॥	019c  
उपन्यस्तमपन्यस्तं गदायुद्धविशारदौ ।	020a  
एवं तौ विचरन्तौ तु न्यघ्नतां वै परस्परम् ॥	020c  
वञ्चयानौ पुनश्चैव चेरतुः कुरुसत्तमौ ।	021a  
विक्रीडन्तौ सुबलिनौ मण्डलानि विचेरतुः ॥	021c  
[तौ दर्शयन्तौ समरे युद्धक्रीडां समन्ततः ।	022a  
गदाभ्यां सहसाऽन्योन्यमाजघ्नतुररिन्दमौ ॥	022c  
परस्परं समासाद्य दंष्ट्राभ्यां द्विरदौ यथा ।	023a  
अशोभेतां महाराज शोणितेन परिप्लुतौ ॥	023c  
एवं तदभवद्युद्धं घोररूपं परन्तप ।	024a  
परिवृत्तेऽहनि क्रूरं वृत्रवासवयोरिव ॥]	024c  
गदाहस्तौ ततस्तौ तु मण्डलावस्थितौ बली ।	025a  
दक्षिणं मण्डलं राजन्धार्तराष्ट्रोऽभ्यवर्तत ।	025a  
सव्यं तु मण्डलं तत्र भीमसेनोऽभ्यवर्तत ॥	025e  
तथा तु चरतस्तस्य भीमस्य रणमूर्धनि ।	026a  
दुर्योधनो महाराज पार्श्वदेशेऽभ्यताडयत् ॥	026c  
आहतस्तु ततो भीमः पुत्रेण तव भारत ।	027a  
आविध्यत गदां गुवीं प्रहारं तमचिन्तयन् ॥	027c  
इन्द्राशनिसमां घोरां यमदण्डमिवोद्यताम् ।	028a  
ददृशुस्ते महाराज भीमसेनस्य तां गदाम् ॥	028c  
आविध्यन्तं गदां दृष्ट्वा भीमसेनं तवात्मजः ।	029a  
समुद्यम्य गदां घोरां प्रत्यविध्यत्परन्तपः ॥	029c  
गदामारुतवेगेन तव पुत्रस्य भारत ।	030a  
शब्द आसीत्सुतुमुलस्तेजश्च समजायत ॥	030c  
स चरन्विविधान्मार्गान्मण्डलानि च भागशः ।	031a  
समशोभत तेजस्वी भूयो भीमात्सुयोधनः ॥	031c  
आविद्धा सर्ववेगेन भीमेन महती गदा ।	032a  
सधूमं सार्चिषं चाग्निं मुमोचोग्रमहास्वना ॥	032c  
आधूतां भीमसेनेन गदां दृष्ट्वा सुयोधनः ।	033a  
अद्रिसारमयीं गुर्वीमाविध्यन्बह्वशोभत ॥	033c  
गदामारुतवेगं हि दृष्ट्वा तस्य महात्मनः ।	034a  
भयं विवेश पाण्डूंस्तु सर्वानेव ससात्यकीन् ॥	034c  
तौ दर्शयन्तौ समरे युद्धक्रीडां समन्ततः ।	035a  
गदाभ्यां सहसाऽन्योन्यमाजघ्नतुररिन्दमौ ॥	035c  
तौ परस्परमासाद्य दंष्ट्राभ्यां द्विरदौ यथा ।	036a  
अशोभेतां महाराज शोणितेन परिप्लुतौ ॥	036c  
एवं तदभवद्युद्धं घोररूपमसंवृतम् ।	037a  
परिवृत्तेऽहनि क्रूरं वृत्रवासवयोरिव ॥	037c  
दृष्ट्वा व्यवस्थितं भीमं तव पुत्रो महाबलः ।	038a  
चरंश्चित्रतरान्मार्गान्कौन्तेयमभिदुद्रुवे ॥	038c  
तस्य भीमो महावेगां जाम्बूनदपरिष्कृताम् ।	039a  
अतिक्रुद्धस्य क्रुद्धस्तु ताडयामास तां गदाम् ॥	039c  
सविस्फुलिङ्गो निर्ह्रादस्तयोस्तत्राभिघातजः ।	040a  
प्रादुरासीन्महाराज घृष्टयोर्वज्रयोरिव ॥	040c  
वेगवत्या तया तत्र भीमसेनप्रमुक्तया ।	041a  
निपतन्त्या महाराज पृथिवी समकम्पत ॥	041c  
तां नामृष्यत कौरव्यो गदां प्रतिहतां रणे ।	042a  
मत्तो द्विप इव क्रुद्धः प्रतिकुञ्जरदर्शनात् ॥	042c  
स सव्यं मण्डलं राजा उद्भ्राम्य कृतनिश्चयः ।	043a  
आजघ्ने मूर्ध्नि कौन्तेयं गदया भीमवेगया ॥	043c  
तया त्वभिहतो भीमः पुत्रेण तव पाण्डवः ।	044a  
नाकम्पत महाराज तदद्भुतमिवाभवत् ॥	044c  
आश्चर्यं चापि तद्राजन्सर्वसैन्यान्यपूजयन् ।	045a  
यद्गदाभिहतो भीमो नाकम्पत पदात्पदम् ॥	045c  
ततो गुरुतरां दीप्तां गदां हेमपरिष्कृताम् ।	046a  
दुर्योधनाय व्यसृजद्भीमो भीमपराक्रमः ॥	046c  
तं प्रहारमसम्भ्रान्तो लाघवेन महाबलः ।	047a  
मोघं दुर्योधनश्चक्रे तत्राभूद्विस्मयो महान् ॥	047c  
सा तु मोघा गदा राजन्पतन्ती भीमचोदिता ।	048a  
चालयामास पृथिवीं महानिर्घातनिःस्वनाः ॥	048c  
आस्थाय कौशिकान्मार्गानुत्पतन्स पुनः पुनः ।	049a  
गदानिपातं प्रज्ञाय भीमसेनं च वञ्चितम् ॥	049c  
वञ्चयित्वा तदा भीमं गदया कुरुसत्तमः ।	050a  
ताडयामास सङ्क्रुद्धो वक्षोदेशे महाबलः ॥	050c  
गदया निहतो भीमो मुह्यमानो महारणे ।	051a  
नाभ्यमन्यत कर्तव्यं पुत्रेणाभ्याहतस्तव ॥	051c  
तस्मिंस्तथा वर्तमाने राजन्सोमकपाण्डवाः ।	052a  
भृशोपहतसङ्कल्पा नहृष्टमनसोऽभवन् ॥	052c  
स तु तेन प्रहारेण मातङ्ग इव रोषितः ।	053a  
हस्तिवद्धस्तिसङ्काशमभिदुद्राव ते सुतम् ॥	053c  
ततस्तु तरसा भीमो गदया तनयं तव ।	054a  
अभिदुद्राव वेगेन सिंहो वनगजं यथा ॥	054c  
उपसृत्य तु राजानं गदामोक्षविशारदः ।	055a  
आविध्यत गदां राजन्समुद्दिश्य सुतं तव ॥	055c  
अताडयद्भीमसेनः पार्श्वे दुर्योधनं तदा ।	056a  
स विह्वलः प्रहारेण जानुभ्यामगमन्महीम् ॥	056c  
तस्मिन्कुरुकुलश्रेष्ठे जानुभ्यामवनीं गते ।	057a  
उदतिष्ठत्ततो नादः सृञ्जयानां जगत्पते ॥	057c  
तेषां तु निनदं श्रुत्वा शृञ्जयानां नरर्षभः ।	058a  
अमर्षाद्भरतश्रेष्ठ पुत्रस्ते समकुप्यत ॥	058c  
उत्थाय तु महाबाहुर्महानाग इव श्वसन् ।	059a  
दिधक्षन्निव नेत्राभ्यां भीमसेनमवैक्षत ॥	059c  
ततः स भरतश्रेष्ठो गदापाणिरभिद्रवन् ।	060a  
प्रमथिष्यन्निव शिरो भीमसेनस्य संयुगे ॥	060c  
स महात्मा महात्मानं भीमं भीमपराक्रमः ।	061a  
अताडयच्छङ्खदेशे न चचालाचलोपमः ॥	061c  
स भूयः शुशुभे पार्थस्ताडितो गदया रणे ।	062a  
उद्भिन्नरुधिरो राजन्प्रभिन्न इव कुञ्चरः ॥	062c  
ततो गदां वीरहणीमयोमयीं प्रगृह्य वज्राशनितुल्यनिःस्वनाम् ।	063a  
अताडयच्छत्रुममित्रकर्शनो बलेन विक्रम्य धनञ्जयाग्रजः ॥	063c  
स भीमसेनाभिहतस्तवात्मजः पपात सङ्कम्पितदेहबन्धनः ।	064a  
सुपुष्पितो मारुतवेगताडितो वने महासाल इवावघूर्णितः ॥	064c  
ततः प्रणेदुर्जहृषुश्च पाण्डवाः समीक्ष्य पुत्रं पतितं क्षितौ तव ।	065a  
ततः सुतस्ते प्रतिलभ्य चेतनां समुत्पपात द्विरदो यथा ह्रदात् ॥	065c  
स पार्थिवो नित्यममर्षितस्तदा महारथः शिक्षितवत्परिभ्रमन् ।	066a  
अताडयत्पाण्डवमग्रतः स्थितं स विह्वलाङ्गो जगतीमुपास्पृशत् ॥	066c  
स सिंहनादं विननाद कौरवो निपात्य भूमौ युधि भीममोजसा ।	067a  
बिभेद चैवाशनितुल्यमोजसा गदानिपातेन शरीररक्षणम् ॥	067c  
ततोऽन्तरिक्षे निनदो महानभूद्दिवौकसामप्सरसां च नेदुषाम् ।	068a  
पपात चोच्चैरमरप्रवेरितं विचित्रपुष्पोत्करवर्षमुत्तमम् ॥	068c  
ततः परानाविशदुत्तमं भयं समीक्ष्य भूमौ पतितं नरोत्तमम् ।	069a  
अहीयमानं च बलेन कौरवं निशाम्य भेदं सुदृढस्य वर्मणः ॥	069c  
ततो मुहूर्तादुपलभ्य चेतनां प्रमृज्य वक्त्रं रुधिराक्तमात्मनः ।	070a  
धृतिं समालम्ब्य विवृत्य लोचने बलेन संस्तभ्य वृकोदरः स्थितः ॥	070c  
\'ततो यमौ यमसदृशौ पराक्रमे सपार्षतः शिनितनयश्च वीर्यवान् ।	071a  
समाह्वयन्नहमहमित्यभित्वरंस्तवात्मजं समभिययुर्वधैषिणः ॥	071c  
निवर्त्य तान्पुनरपि पाण्डवो बली तवात्मजं स्वयमभिगम्य कालवत् ।	072a  
चचार चाप्यपगतखेदवेपथुः सुरेश्वरो नमुचिमिवोत्तमं रणे\' ॥ ॥	072c  
	
इति श्रीमन्महाभारते शल्यपर्वणि गदायुद्धपर्वणि अष्टपञ्चाशत्तमोऽध्यायः ॥ 58 ॥

9-58-3 जिगीषतोर्यथेति झ.पाठः ॥ 9-58-49 आस्थायेति । कौशिकान् कुश उन्मत्तस्तदाचरितान्मार्गानास्थाय पुनः पुनरुत्पतनेन वञ्चनेन च भीममुन्मत्तीकृत्य गदया ताडयामासेति द्वयोः सम्बन्धः ॥ 9-58-52 नहृष्टमनसः खिन्नचेतसः ॥ 9-58-61 शङ्खदेशे ललाटप्रान्ते ॥ 9-58-69 नेदुषां नादं कृतवतीनाम् ॥
