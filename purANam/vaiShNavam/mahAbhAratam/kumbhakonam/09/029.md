अध्यायः 029

पाण्डवैर्निहतसहायस्य दुर्योधनस्य गदामादाय ह्रदं प्रति प्रस्थानम् ॥ 1 ॥ सञ्जयसंहारायासिमुद्यच्छता सात्यकिना व्यासवचनात्तद्विमोचनम् ॥ 2 ॥ हास्तिनपुरं गच्छतः सञ्जयस्य मध्येमार्गं दुर्योधनदर्शनम् ॥ 3 ॥ तेन तस्मिन्धृतराष्ट्राय स्ववृत्तान्तनिवेदनचोदनपूर्वकं ह्रदं प्रविश्य मायया जलस्तम्भनम् ॥ 4 ॥ तत्रागतैर्द्रौणिकृपकृतवर्मभिः सञ्जयाद्दुर्योधनस्य हृदप्रवेशं विज्ञाय विलप्य पुनः शिबिरगमनम् ॥ 5 ॥ ततो वृद्धपरिजनैर्युयुत्सुना च राजदाराणां नगरप्रापणम् ॥ 6 ॥

धृतराष्ट्र उवाच ।	001  
निहते मामके सैन्ये निःशेषे शिबिरे कृते ।	001a  
पाण्डवानां बले सूत किन्नु शेषमभूत्तदा ॥	001c  
एतन्मे पृच्छतो ब्रूहि कुशलो ह्यसि सञ्जय ।	002a  
यच्च दुर्योधनो मानी कृतवांस्तनयो मम ।	002c  
बलक्षयं तथा दृष्ट्वा स एकः पृथिवीपतिः ॥	002e  
सञ्जय उवाच ।	003  
रथानां द्वे सहस्रे तु सप्त नागशतानि च ।	003a  
पञ्च चाश्वसहस्राणि पत्तीनामयुतानि च ॥	003c  
एतच्छेषमभूद्राजन्पाण्डवानां महद्बलम् ।	004a  
परिगृह्य हि यद्युद्धे धृष्टद्युम्नो व्यवस्थितः ॥	004c  
एकाकी भरतश्रेष्ठ ततो दुर्योधनो नृपः ।	005a  
नापश्यत्समरे कञ्चित्सहायं रथिनां वरः ॥	005c  
नर्दमानान्परान्दृष्ट्वा स्वबलस्य च सङ्क्षयम् ।	006a  
दृष्ट्वा भरतशार्दूलः कश्मलेनाभिसंवृतः ।	006c  
हतं स्वहयमुत्सृज्य प्राङ्मुखः प्राद्रवद्भयात् ॥	006e  
एकादशचमूभर्ता पुत्रो दुर्योधनस्तव ।	007a  
गदामादाय तेजस्वी पदातिः प्रस्थितो ह्रदम् ॥	007c  
नातिदूरं ततो गत्वा पद्भ्यामेव नराधिपः ।	008a  
सस्मार वचनं क्षत्रुर्धर्मशीलस्य धीमतः ॥	008c  
इदं नूनं महाप्राज्ञो विदुरो दृष्ट्वान्पुरा ।	009a  
महद्व्सनमस्माकं क्षत्रियाणां च सर्वशः ॥	009c  
एवं विचिन्तयानस्तु प्रविविक्षुर्ह्रदं नृपः ।	010a  
दुःखसन्तप्तहृदयो दृष्ट्वा राजन्बलक्षयम् ॥	010c  
\'दशैकाक्षौहिणीभर्ता तदा दुर्योधनोऽपि सन् ।	011a  
प्राप्तवान्व्यसनं तीव्रं दैवं हि बलवत्तरम्\' ॥	011c  
पाण्डवास्तु महाराज धृष्टद्युम्नपुरोगमाः ।	012a  
अभ्यद्रवन्त सङ्क्रुद्धास्तव राजन्बलं प्रति ॥	012c  
शक्त्यृष्टिप्रासहस्तानां बलानामभिगर्जताम् ।	013a  
सङ्कल्पमकरोन्मोघं गाण्डीवेन धनञ्जयः ॥	013c  
तान्हत्वा निशितैर्बाणैः सामात्यान्सह बन्धुभिः ।	014a  
रथे श्वेतहये तिष्ठन्नर्जुनो बह्वशोभत ॥	014c  
सुबलस्य हते पुत्रे सवाजिरथकुञ्जरे ।	015a  
महावनमिव च्छिन्नमभवत्तावकं बलम् ॥	015c  
अनेकशतसाहस्रे बले दुर्योधनस्य ह ।	016a  
नान्यो महारथो राजञ्जीवमानो व्यदृश्यत ॥	016c  
द्रोणपुत्रादृते वीरात्तथैव कृतवर्मणः ।	017a  
कृपाच्च गौतमाद्राजन्पार्थिवाच्च तवात्मजात् ॥	017c  
धृष्टद्युम्नस्तु मां दृष्ट्वा हसन्सात्यकिमब्रवीत् ।	018a  
किमनेन गृहीतेन नानेनार्थोऽस्ति जीवता ॥	018c  
धृष्टद्युम्नवचः श्रुत्वा शिनेर्नप्ता महारथः ।	019a  
उद्यम्य निशितं खड्गं हन्तुं मामुद्यतस्तदा ॥	019c  
तमागम्य महाप्राज्ञः कृष्णद्वैपायनोऽब्रवीत् ।	020a  
मुच्यतां सञ्जयो जीवन्न हन्तव्यः कथञ्चन ॥	020c  
द्वैपायनवचः श्रुत्वा शिनेर्नप्ता कृताञ्जलिः ।	021a  
ततो मामब्रवीन्मुक्त्वा स्वस्ति सञ्जय साधय ॥	021c  
अनुज्ञातस्त्वहं तेन न्यस्तवर्मा निरायुधः ।	022a  
प्रातिष्ठं येन नगरं सायाह्ने रुधिरोक्षितः ॥	022c  
क्रोशमात्रमपक्रान्तं गदापाणिमवस्थितम् ।	023a  
एकं दुर्योधनं राजन्नपश्यं भृशविक्षतम् ॥	023c  
स तु मामश्रुपूर्णाक्षो नाशक्नोदभिवीक्षितुम् ।	024a  
उपप्रैक्षत मां दृष्ट्वा तथा दीनमवस्थितम् ॥	024c  
तं चाहमपि शोचन्तं दृष्ट्वैकाकिनमाहवे ।	025a  
मुहूर्तं नाशकं वक्तुमतिदुःखपरिप्लुतः ॥	025c  
\'यस्य मूर्धाभिषिक्तानां सहस्रमणिमौलिनाम् ।	026a  
आहृत्य च करं सर्वं स्वस्य वेश्म समागतम् ॥	026c  
चतुःसागरपर्यन्ता पृथिवी रत्नभूषिता ।	027a  
कर्णेनैकेन यस्यार्थे करमाहारिता पुरा ॥	027c  
यस्याज्ञा परराष्ट्रेषु कर्णेनैव प्रसारिता ।	028a  
नाभवद्यस्य शस्त्रेषु खेदो राज्ञः प्रशासतः ॥	028c  
आसीनो हास्तिनपुरे क्षेमं राज्यमकण्टकम् ।	029a  
अन्वपालयदैश्वर्यात्कुबेरमपि नास्मरत् ॥	029c  
भवनाद्भवनं राजन्प्रयातुं पृथिवीपते ।	030a  
देवालयप्रदेशे च पन्था यस्य हिरण्मयः ॥	030c  
पताकावृतसूर्यांशुतोरणोच्छ्रितशोभिताः ।	031a  
प्रयाणे पृथिवीभर्तुर्धन्यानामभवन्गृहाः ॥	031c  
आरुह्यैरावतप्रख्यं नागमिन्द्रसमो बली ।	032a  
विभूत्या सुमहत्या यः प्रयाति पृथिवीपते ॥	032c  
तं भृशक्षतसर्वाङ्गं पद्भ्यामेव धरातले ।	033a  
तिष्ठन्तमेकं दृष्ट्वा तु ममाभूत्क्लेश उत्तमः ॥	033c  
तस्य चैवंविधस्याद्य जगन्नाथस्य भूपते ।	034a  
आपदप्रतिमैवाभूद्बलीयान्विधिरेव हि\' ॥	034c  
ततोऽस्मै तदहं सर्वमुक्तवान्ग्रहणं तदा ।	035a  
द्वैपायनप्रसादाच्च जीवतो मोक्षमाहवे ॥	035c  
स मुहूर्तमिव ध्यात्वा प्रतिलभ्य च चेतनाम् ।	036a  
भ्रातॄंश्च सर्वसैन्यानि पर्यपृच्छत मां ततः ॥	036c  
तस्मै तदहमाचक्षे सर्वं प्रत्यक्षदर्शिवान् ।	037a  
भ्रातॄंश्च निहतान्सर्वान्सैन्यं च विनिपातितम् ॥	037c  
त्रयः किल रथाः शिष्टास्तावकानां नराधिप ।	038a  
इति प्रस्थानकाले मां कृष्णद्वैपायनोऽब्रवीत् ॥	038c  
स दीर्घमिव निःश्वस्य प्रत्यवेक्ष्य पुनः पुनः ।	039a  
असौ मां पाणिना स्पृष्ट्वा पुत्रस्ते पर्यभाषत ॥	039c  
त्वदन्यो नेह सङ्ग्रामे कश्चिज्जीवति सञ्जय ।	040a  
द्वितीयं नेह पश्यामि ससहायाश्च पाण्डवाः ॥	040c  
ब्रूयाः सञ्जय राजानं प्रज्ञाचक्षुषमीश्वरम् ।	041a  
दुर्योधनस्तव सुतः प्रविष्टो ह्रदमित्युत ॥	041c  
सुहृद्भिस्तादृशैर्हीनः पुत्रैर्भ्रातृभिरेव च ।	042a  
पाण्डवैश्च हृते राज्ये को नु जीवेत मादृशः ॥	042c  
आचक्षीथाः सर्वमिदं मां च मुक्तं महाहवात् ।	043a  
अस्मिंस्तोयह्रदे गुप्तं जीवन्तं भृशविक्षतम् ॥	043c  
एवमुक्त्वा महाराज प्राविशत्तं महाह्रदम् ।	044a  
अस्तम्भयत तोयं च मायया मनुजाधिपः ॥	044c  
तस्मिन्ह्रदं प्रविष्टे तु त्रीन्रथाञ्श्रान्तवाहनान् ।	045a  
अपश्यं सहितानेकस्तं देशं समुपेयुषः ॥	045c  
कृपं शारद्वतं वीरं द्रौणिं च रथिनां वरम् ।	046a  
भोजं च कृतवर्माणं सहिताञ्शरविक्षतान् ॥	046c  
ते सर्वे मामभिप्रेक्ष्य तूर्णमश्वाननोदयन् ।	047a  
उपयाय तु मामूचुर्दिष्ट्या जीवसि सञ्जय ॥	047c  
अपृच्छंश्चैव मां सर्वे पुत्रं तव जनाधिपम् ।	048a  
कच्चिद्दुर्योधनो राजा स नो जीवति सञ्जय ॥	048c  
आख्यातवानहं तेभ्यस्तदा कुशलिनं नृपम् ।	049a  
तच्चैव सर्वमाचक्षं यन्मां दुर्योधनोऽब्रवीत् ॥	049c  
ह्रदं चैवाहमाचक्षं यं प्रविष्टो नराधिपः ।	050a  
अश्वत्थामा तु तद्राजन्निशम्य वचनं मम ॥	050c  
तं ह्रदं विपुलं प्रेक्ष्य करुणं पर्यदेवयत् ।	051a  
अहो धिक्स न जानाति जीवतोऽस्मान्नराधिप ।	051c  
पर्याप्ता हि वयं तेन सह योधयितुं परान् ॥	051e  
ते तु तत्र चिरं कालं विलप्य च महारथाः ।	052a  
प्राद्रवन्रथिनां श्रेष्ठा दृष्ट्वा पाण्डुसुतान्रणे ॥	052c  
ते तु मां रथमारोप्य कृपस्य सुपरिष्कृतम् ।	053a  
सेनानिवेशमाजग्मुर्हतशेषास्त्रयो रथाः ॥	053c  
तत्र गुल्माः परिक्षिप्ताः सूर्ये चास्तमिते सति ।	054a  
सर्वे विचुक्रुशुः श्रुत्वा पुत्राणां तव सङ्क्षयम् ॥	054c  
ततो वृद्धा महाराज योषितां रक्षिणो नराः ।	055a  
राजदारानुपादाय प्रययुर्नगरं प्रति ॥	055c  
तत्र विक्रोशमानानां रुदतीनां च सर्वशः ।	056a  
प्रादुरासीन्महाञ्शब्दः श्रुत्वा तद्बलसङ्क्षयम् ॥	056c  
ततस्ता योषितो राजन्रुदन्त्यो वै मुहुर्मुहुः ।	057a  
कुरर्य इव शब्देन नादयन्त्यो महीतलम् ॥	057c  
आजघ्नुः करजैश्चापि पाणिभिश्च शिरांस्युत ।	058a  
लुलुचुश्च तदा केशान्क्रोशन्त्यस्तत्रतत्र ह ॥	058c  
हाहाकारविनादिन्यो विनिघ्नन्त्य उरांसि च ।	059a  
शोचन्त्यस्तत्र रुरुदुः क्रन्दमाना विशाम्पते ॥	059c  
ततो दुर्योधनामात्याः साश्रुकण्ठा भृशातुराः ।	060a  
राजदारानुपामन्त्र्य प्रययुर्नगरं प्रति ॥	060c  
वेत्रव्यासक्तहस्ताश्च द्वाराध्यक्षा विशाम्पते ।	061a  
शयनीयानि शुभ्राणि स्पर्ध्यास्तरणवन्ति च ।	061c  
समादाय ययुस्तूर्णं नगरं दाररक्षिणः ॥	061e  
आस्थायाश्वतरीयुक्तान्स्यन्दनानपरे पुनः ।	062a  
स्वान्स्वान्दारानुपादाय प्रययुर्नगरं प्रति ॥	062c  
अदृष्टपूर्वा या नार्यो भास्करेणापि वेश्मसु ।	063a  
ददृशुस्ता महाराज जना याताः पुरं प्रति ॥	063c  
ताः स्त्रियो भरतश्रेष्ठ सौकुमार्यसमन्विताः ।	064a  
प्रययुर्नगरं तूर्णं हतस्वपतिबान्धवाः ॥	064c  
आगोपालाविपालेभ्यो द्रवन्तो नगरं प्रति ।	065a  
ययुर्मनुष्याः सम्भ्रान्ता भीमसेनभयार्दिताः ॥	065c  
अपिचैषां भयं तीव्रं पार्थेभ्योऽभूत्सुदारुणम् ।	066a  
प्रेक्षमाणास्तदाऽन्योन्यमाधावन्नगरं प्रति ॥	066c  
तस्मिंस्तथा वर्तमाने विद्रवे भृशदारुणे ।	067a  
युयुत्सुः शोकसम्मूढः प्राप्तकालमचिन्तयत् ॥	067c  
जितो दुर्योधनः सङ्ख्ये पाण्डवैर्भीमविक्रमैः ।	068a  
एकादशचमूभर्ता भ्रातरश्चास्य सूदिताः ॥	068c  
हताश्च कुरवः सर्वे भीष्मद्रोणपुरः सराः ।	069a  
अहमेको विमुक्तस्तु भाग्ययोगाद्यदृच्छया ॥	069c  
विद्रुतानि च सर्वाणि शिबिराद्वै समन्ततः ।	070a  
[इतस्ततः पलायन्ते हतनाथा हतौजसः ॥	070c  
अदृष्टपूर्वा दुःखार्ता भयव्याकुललोचनाः ।	071a  
हरिणा इव वित्रस्ता वीक्षमाणा दिशो दश] ॥	071c  
दुर्योधनस्य सचिवा ये केचिदवशेषिताः ।	072a  
राजदारानुपादाय प्रययुर्नगरं प्रति ।	072c  
प्राप्तकालमहं मन्ये प्रवेशं तैः सह प्रभो ॥	072e  
युधिष्ठिरमनुज्ञाय वासूदेवं तथैव च ।	073a  
एतमर्थं महाबाहुरुभयोः सन्न्यवेदयत् ॥	073c  
तस्य प्रीतोऽभवद्राजा नित्यं करुणवेदिता ।	074a  
परिष्वज्य महाबाहुर्वैश्यापुत्रं व्यसर्जयत् ॥	074c  
ततः स रथमास्थाय द्रुतमश्वानचोदयत् ।	075a  
संवाहयितवांश्चापि राजदारान्पुरं प्रति ॥	075c  
तैश्चैव सहितः क्षिप्रमस्तं गच्छति भास्करे ।	076a  
प्रविष्टो हास्तिनपुरं बाष्पकण्ठोऽश्रुलोचनः ॥	076c  
अपश्यत महाप्राज्ञं विदुरं साश्रुलोचनम् ।	077a  
राज्ञः समीपान्निष्क्रान्तं शोकोपहतचेतसम् ॥	077c  
तमब्रवीत्सत्यधृतिः प्रणतं त्वग्रतः स्थितम् ॥	078ac  
विदुर उवाच ।	079  
दिष्ट्या कुरुक्षये वृत्ते अस्मिंस्त्वं पुत्र जीवसि ।	079a  
विना राज्ञः प्रवेशाद्वै किमसि त्वमिहागतः ।	079c  
एतद्वै कारणं सर्वं विस्तरेण निवेदय ॥	079e  
युयुत्सुरुवाच ।	080  
निहते शकुनौ तत्र सज्ञातिसुतबान्धवे ।	080a  
हतशेषपरीवारो राजा दुर्योधनस्ततः ।	080c  
स्वकं स हयमुत्सृज्य प्राङ्मुखः प्राद्रवद्भयात् ॥	080e  
अपक्रान्ते तु नृपतौ स्कन्धावारनिवेशनात् ।	081a  
भयव्याकुलितं सर्वं प्राद्रवन्नगरं प्रति ॥	081c  
ततो राज्ञः कलत्राणि भ्रातॄणां चास्य सर्वतः ।	082a  
वाहनेषु समारोप्य अध्यक्षाः प्राद्रावन्भयात् ॥	082c  
ततोऽहं समनुज्ञाप्य राजानं सहकेशवम् ।	083a  
प्रविष्टो हास्तिनपुरं रक्षन्लोकस्य वाच्यताम् ॥	083c  
सञ्जय उवाच ।	084  
एतच्छ्रुत्वा तु वचनं वैश्यापुत्रेण भाषितम् ।	084a  
प्राप्तकालमिति ज्ञात्वा विदुरः सर्वधर्मवित् ।	084c  
अपूजयदमेयात्मा युयुत्सुं वाक्यमब्रवीत् ॥	084e  
प्राप्तकालमिदं सर्वं ब्रुवता भरतक्षये ।	085a  
[रक्षितः कुलधर्मश्च सानुक्रोशतया त्वया ॥	085c  
दिष्ट्या त्वामिह सङ्ग्राम दस्माद्वीरक्षयात्पुरम् ।	086a  
समागतमपश्याम ह्यंशुमन्तमिव प्रजाः ॥	086c  
अन्धस्य नृपतेर्यष्टिर्लुब्धस्यादीर्घदर्शिनः ।	087a  
बहुशो याच्यमानस्य दैवोपहतचेतसः ।	087c  
त्वमेको व्यसनार्तस्य ध्रियसे पुत्र सर्वथा] ॥	087e  
अद्य त्वमिह विश्रान्तः श्वोऽभिगन्ता युधिष्ठिरम् ।	088a  
एतावदुक्त्वा वचनं विदुरः साश्रुलोचनः ।	088c  
युयुत्सुं समनुज्ञाप्य प्रविवेश नृपक्षयम् ॥	088e  
[पौरजानपदैर्दुःखाद्धाहेति भृशनादितम् ।	089a  
निरानन्दं गतश्रीकं हृताराममिवाशयम् ।	089c  
शून्यरूपमपध्वस्तं दुःखाद्दुःखतरोऽभवत् ॥	089e  
विदुरः सर्वधर्मज्ञो विक्लवेनान्तरात्मना ।	090a  
विवेश नगरे राजन्निशश्वास शनैः शनैः ॥	090c  
युयुत्सुरपि तां रात्रिं स्वगृहे न्यवसत्तदा ।	091a  
वन्द्यमानः स्वकैश्चापि नाभ्यनन्दत्सुदुःखितः ।	091c  
चिन्तयानः क्षयं तीव्रं भरतानां परस्परम् ॥ ॥	091e  

इति श्रीमन्महाभारते शल्यपर्वणि ह्रदप्रवेशपर्वणि अष्टादशदिवसयुद्धे एकोनत्रिंशोऽध्यायः ॥ 29 ॥

9-29-38 हतो दुर्योधन इति क.पाठः ॥ 9-29-39 अहमेकोऽवशिष्टस्तु इति क.पाठः ॥
