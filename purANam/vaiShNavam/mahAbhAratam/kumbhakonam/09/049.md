अध्यायः 049
	
बलरामस्य बदरपाचनतीर्थगमनम् ॥ 1 ॥ श्रुतावत्यरुन्धत्योर्महिमानुवर्णनम् ॥ 2 ॥

वैशम्पायन उवाच ।	001  
ततस्तीर्थवरं रामो ययौ बदरपाचनाम् ।	001a  
तपस्विसिद्धचरितं यत्र कन्या धृतव्रता ॥	001c  
भरद्वाजस्य दुहिता रुपेणाप्रतिमा भुवि ।	002a  
श्रुतावती नाम विभो कुमारी ब्रह्मचारिणी ॥	002c  
तपश्चचार सात्युग्रं नियमैर्बहुभिर्वृता ।	003a  
भर्ता मे देवराजः स्यादिति निश्चित्य भामिनी ॥	003c  
समास्तस्या व्यतिक्रान्ता बह्व्यः कुरुकुलोद्वह ।	004a  
चरन्त्या नियमांस्तांस्तांस्त्रीभिस्तीव्रान्सुदुश्चरान् ॥	004c  
तस्यास्तु तेन वृत्तेन तपसा च विशाम्पते ।	005a  
भक्त्या च भगवान्प्रीतः परया पाकशासनः ॥	005c  
आजगामाश्रमं तस्यास्त्रिदशाधिपतिः प्रभुः ।	006a  
आस्थाय रूपं विप्रर्षेर्वसिष्ठस्य महात्मनः ॥	006c  
सा तं दृष्ट्वोग्रतपसं वसिष्ठं तपतां वरम् ।	007a  
आचारैर्मुनिभिर्दृष्टैः पूजयामास भारत ॥	007c  
उवाच नियमज्ञा च कल्याणी सा प्रियंवदा ।	008a  
भगवन्मुनिशार्दूल किमाज्ञापयसि प्रभो ॥	008c  
सर्वमद्य यथाशक्ति तव दास्यामि सुव्रत ।	009a  
शक्रभक्त्या च ते पाणिं न दास्यामि कथञ्चन ॥	009c  
व्रतैश्च नियमैश्चैव तपसा च तपोधन ।	010a  
शक्रस्तोषयितव्यो वै मया त्रिभुवनेश्वरः ॥	010c  
इत्युक्तो भगवान्देवः स्मयन्निव निरीक्ष्य ताम् ।	011a  
उवाच नियमं ज्ञात्वा सान्त्वयन्निव भारत ॥	011c  
उग्रं तपश्चरसि वै विदिता मेऽसि सुव्रते ।	012a  
यदर्थमयमारम्भस्तव कल्याणि हृद्गतः ॥	012c  
तच्च सर्वं यथाभूतं भविष्यति वरानने ।	013a  
तपसा लभ्यते सर्वं यथाभूतं भविष्यति ॥	013c  
यथा स्थानानि दिव्यानि विबुधानां शुभानने ।	014a  
तपसा तानि प्राप्याणि तपोमूलं महात्सुखम् ॥	014c  
इति कृत्वा तपो घोरं देहं सन्न्यस्य मानवाः ।	015a  
देवत्वं यान्ति कल्याणि शृणुष्वैकं वचो मम ॥	015c  
पञ्च चैतानि सुभगे बदराणि शुभव्रते ।	016a  
पचेत्युक्त्वा तु भगवाञ्जगाम बलसूदनः ॥	016c  
आमन्त्र्य तां तु कल्याणीं ततो जप्यं जजाप सः ।	017a  
अविदूरे ततस्तस्मादाश्रमात्तीर्थमुत्तमम् ॥	017c  
तच्च तीर्थं महाराज यत्र जप्यं जजाप सः ।	018a  
इन्द्रतीर्थेतिविख्यातं त्रिषु लोकेषु मानद ॥	018c  
तस्य जिज्ञासनार्थं स भगवान्पाकशासनः ।	019a  
बदराणामपचनं चकार विबुधाधिपः ॥	019c  
ततः प्रतप्ता सा राजन्वाग्यता विगतक्लमा ।	020a  
तत्परा शुचिसंवीता पावके समधिश्रयत् ।	020c  
अपचद्राजशार्दूल बदराणि महाव्रता ॥	020e  
तस्याः पचन्त्याः सुमहान्कालोऽगात्पुरुषर्षभ ।	021a  
न च स्म तान्यपच्यन्त दिनं च क्षयमभ्यगात् ॥	021c  
हुताशनेन दग्धश्च यस्तस्याः काष्ठसञ्चयः ।	022a  
अकाष्ठमग्निं सा दृष्ट्वा स्वशरीरमथादहत् ॥	022c  
पादौ प्रक्षिप्य सा पूर्वं पावके चारुदर्शना ।	023a  
दग्धौ दग्धौ पुनः पादावुपावर्तयतानघ ॥	023c  
चरणे दह्यमाने च नाचिन्तयदनिन्दिता ।	024a  
दुःखं कमलपत्राक्षी महर्षिप्रियकाम्यया ॥	024c  
न वैमनस्यं तस्यास्तु मुखभेदोऽथवाऽभवत् ।	025a  
शरीरमग्निना दीप्य जलमध्ये यथा स्थिता ॥	025c  
तच्चास्याः पचने यत्नं न न्यवर्तत भारत ।	026a  
सर्वथा बदराण्येव पक्तव्यानीति कन्यका ॥	026c  
सा तन्मनसि कृत्वैव महर्षेर्वचनं शुभा ।	027a  
अपचद्बदराण्येव न चापच्यन्त भारत ॥	027c  
तस्यास्तु चरणौ वह्निर्ददाह भगवान्स्वयम् ।	028a  
न च तस्या मनोदुःखं स्वल्पमप्यभवत्तदा ॥	028c  
अथ तत्कर्म दृष्ट्वाऽस्याः प्रीतस्त्रिभुवनेश्वरः ।	029a  
ततः सन्दर्शयामास कन्यायै रूपमात्मनः ॥	029c  
उवाच च सुरश्रेष्ठस्तां कन्यां सुदृढव्रताम् ।	030a  
प्रीतोऽस्मि ते शुभे भक्त्या तपसा नियमेन च ॥	030c  
तस्माद्योऽभिमतः कामः स ते सम्पत्स्यते शुभे ।	031a  
देहं त्यक्त्वा महाभागे त्रिदिवे मयि वत्स्यसि ॥	031c  
इदं च ते तीर्थवरं स्थिरं लोके भविष्यति ।	032a  
सर्वपापापहं सुभ्रु नाम्ना बदरपाचनम् ।	032c  
विख्यातं त्रिषु लोकेषु ब्रह्मर्षिभिरभिप्लुतम् ॥	032c  
अस्मिन्खलु महाभागे शुभे तीर्थवरेऽनघे ।	033a  
त्यक्त्वा सप्तर्षयो जग्मुर्हिमवन्तमरुन्धतीम् ॥	033c  
ततस्ते वै महाभागा गत्वा तत्र सुसंशिताः ।	034a  
वृत्त्यर्थं फलमूलानि समाहर्तुं ययुः किल ॥	034c  
तेषां वृत्त्यर्थिनां तत्र वसतां हिमवद्वने ।	035a  
अनावृष्टिरनुप्राप्ता तदा द्वादशवार्षिकी ॥	035c  
ते कृत्वा चाश्रमं तत्र न्यवसन्त तपस्विनः ।	036a  
अरुन्धत्यपि कल्याणी तपोनित्याऽभवत्तदा ॥	036c  
अरुन्धतीं ततो दृष्ट्वा तीव्रं नियममास्थिताम् ।	037a  
अथागमत्त्रिनयनः सुप्रीतो वरदस्तदा ॥	037c  
ब्राह्मं रूपं ततः कृत्वा महादेवो महायशाः ।	038a  
तामभ्येत्याब्रवीद्देवो भिक्षामिच्छाम्यहं शुभे ॥	038c  
प्रत्युवाच ततः सा तं ब्राह्मणं चारुदर्शना ।	039a  
क्षीणोऽन्नसञ्चयो विप्र बदराणीह भक्षय ॥	039c  
ततोऽब्रवीन्महादेवः पचस्वैतानि सुव्रते ।	040a  
इत्युक्ता साऽपचत्तानि ब्राह्मणप्रियकाम्यया ।	040c  
अधिश्रित्य समिद्धेऽग्नौ बदराणि यशस्विनी ॥	040e  
दिव्या मनोरमाः पुण्याः कथाः शुश्राव सा तदा ।	041a  
अतीता सा त्वनावृष्टिर्घोरा द्वादशवार्षिकी ॥	041c  
अनश्नन्त्याः पचन्त्याश्च शृण्वन्त्याश्च कथाः शुभाः ।	042a  
दिनोपमः स तस्याथ कालोऽतीतः सुदारुणः ॥	042c  
ततस्तु मुनयः प्राप्ताः फलान्यादाय पर्वतात् ।	043a  
ततः स भगवान्प्रीतः प्रोवाचारुन्धतीं ततः ॥	043c  
उपसर्पस्व धर्मज्ञे यथापूर्वमिमानृषीन् ।	044a  
प्रीतोऽस्मि तव धर्मज्ञे तपसा नियमेन च ॥	044c  
ततः सन्दर्शयामास स्वरूपं भगवान्हरः ।	045a  
ततोऽब्रवीत्तदा तेभ्यस्तस्याश्च चरितं महत् ॥	045c  
भवद्भिर्हिमवत्पृष्ठे यत्तपः समुपार्जितम् ।	046a  
अस्याश्च यत्तपो विप्रा न समं तन्मतं मम ॥	046c  
अनया हि तपस्विन्या तपस्तप्तं सुदुश्चरम् ।	047a  
अनश्नन्त्या पचन्त्या च समा द्वादश पारिताः ॥	047c  
ततः प्रोवाच भगवांस्तामेवारुन्धतीं पुनः ।	048a  
वरं वृणीष्व कल्याणि यत्तेऽभिलषितं हृदि ॥	048c  
साऽब्रवीत्पृथुताम्राक्षी देवं सप्तर्षिसंसदि ।	049a  
भगवान्यदि मे प्रीतस्तीर्थं स्यादिदमद्भुतम् ॥	049c  
सिद्धदेवर्षिदयितं नाम्ना बदरपाचनम् ।	050a  
तथाऽस्मिन्देवदेवेश त्रिरात्रमुषितः शुचिः ॥	050c  
प्राप्नुयादुपवासेन फलं द्वादशवार्षिकम् ।	051a  
एवमस्त्विति तां देवः प्रत्युवाच तपस्विनीम् ॥	051c  
सप्तर्षिभिः स्तुतो देवस्ततो लोकं ययौ तदा ।	052a  
ऋषयो विस्मयं जग्मुस्तां दृष्ट्वा चाप्यरुन्धतीम् ।	052c  
अश्रान्तां चाविवर्णां च क्षुत्पिपासाऽसमायुताम् ॥	052e  
एवं सिद्धिः परा प्राप्ता अरुन्धत्या विशुद्धया ।	053a  
यथा त्वया महाभागे मदर्थे संशितव्रते ॥	053c  
विशेषो हि त्वया भद्रे व्रते ह्यस्मिन्समर्पितः ।	054a  
तथा चेदं ददाम्यद्य नियमेन सुतोषितः ।	054c  
विशेषं तव कल्याणि प्रयच्छामि वरं वरे ॥	054e  
अरुन्धत्या वरस्तस्या यो दत्तो वै महात्मना ।	055a  
तस्य चाहं प्रभावेन तव कल्याणि तेजसा ।	055c  
प्रवक्ष्यामि परं भूयो वरमत्र यथाविधि ॥	055e  
यस्त्वेकां रजनीं तीर्थे वत्स्यते सुसमाहितः ।	056a  
सस्नात्वा प्राप्स्यते लोकान्देहन्यासात्सुदुर्लभान् ॥	056c  
इत्युक्त्वा भगवान्देवः सहस्राक्षः प्रतापवान् ।	057a  
श्रुतावतीं ततः पुण्यां जगाम त्रिदिवं पुनः ॥	057c  
गते वज्रधरे राजंस्तत्र वर्षं पपात ह ।	058a  
पुष्पाणां भरतश्रेष्ठ दिव्यानां पुण्यगन्धिनाम् ॥	058c  
देवदुन्दुभयश्चापि नेदुस्तत्र महास्वनाः ।	059a  
मारुतश्च ववौ पुण्यः पुण्यगन्धो विशाम्पते ॥	059c  
उत्सृज्य तु शुभा देहं जगामास्य च भार्यताम् ।	060a  
तपसोग्रेण तं लब्ध्वा तेन रेमे सहाच्युत ॥	060c  
जनमेजय उवाच ।	061  
का तस्या भगवन्माता क्व संवृद्धा च शोभना ।	061a  
श्रोतुमिच्छाम्यहं विप्र परं कौतूहलं हि मे ॥	061c  
वैशम्पायन उवाच ।	062  
भरद्वाजस्य विप्रर्षेः स्कन्नं रेतो महात्मनः ।	062a  
दृष्ट्वाऽप्सरसमायान्तीं घृताचीं पृथलोचनाम् ॥	062c  
स तु जग्राह तद्रेतः करेण जपतां वरः ।	063a  
तदाऽपतत्पर्णपुटे तत्र सा सम्भवत्सुता ॥	063c  
तस्यास्तु जातकर्मादि कृत्वा सर्वं तपोधनः ।	064a  
नाम चास्याः स कृतवान्भरद्वाजो महामुनिः ॥	064c  
श्रुतावतीति धर्मात्मा देवर्षिगणसंसदि ।	065a  
स्वे च तामाश्रमे न्यस्य जगाम हिमवद्वनम् ॥	065c  
तत्राप्युपस्पृश्य महानुभावो वसूनि दत्त्वा च महाद्विजेभ्यः ।	066a  
जगाम तीर्थं सुसमाहितात्माशक्रस्य वृष्णिप्रवरस्तदानीम् ॥ ॥	066c  

इति श्रीमन्महाभारते शल्यपर्वणि ह्रदप्रवेशपर्वणि एकोनपञ्चाशोऽध्यायः ॥ 49 ॥

9-49-23 उपावर्तयत अग्रेऽग्रे प्रसारितवती ॥ 9-49-26 तच्चास्या वचनं नित्यमवर्तद्धृदि भारत इति झ.पाठः ॥
