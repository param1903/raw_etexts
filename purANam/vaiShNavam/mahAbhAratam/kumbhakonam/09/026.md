अध्यायः 026

कृष्णार्जुनयोः संवादः ॥ 1 ॥ सङ्कुलयुद्धम् ॥ 2 ॥ भीमेन सुदर्शननाम्नो दुर्योधनानुजस्य वधः ॥ 3 ॥

सञ्जय उवाच ।	001  
दुर्योधनो महाराज सुदर्शश्चापि ते सुतः ।	001a  
हतशेषौ तदा सङ्ख्ये वाजिमध्ये व्यवस्थितौ ॥	001c  
ततो दुर्योधनं दृष्ट्वा वाजिमध्ये व्यवस्थितम् ।	002a  
उवाच देवकीपुत्रः कुन्तीपुत्रं धनञ्जयम् ॥	002c  
शत्रवो हतभूयिष्ठा ज्ञातयः परिपालिताः ।	003a  
गृहीत्वा सञ्जयं चासौ निवृत्तः शिनिपुङ्गवः ॥	003c  
परिश्रान्तश्च नकुलः सहदेवश्च भारत ।	004a  
योधयित्वा रणे पापान्धार्तराष्ट्रान्सहानुगान् ॥	004c  
दुर्योधनमतिक्रम्य त्रय एते व्यवस्थिताः ।	005a  
कृपश्च कृतवर्मा च द्रौणिश्चैव महारथः ॥	005c  
असौ तिष्ठति पाञ्चाल्यः श्रिया परमया युतः ।	006a  
दुर्योधनबलं हत्वा सह सर्वैः प्रभद्रकैः ॥	006c  
असौ दुर्योधनः पार्थ वाजिमध्ये व्यवस्थितः ।	007a  
छत्रेण ध्रियामणेन प्रेक्षमाणो मुहुर्मुहुः ॥	007c  
प्रतिव्यूह्य बलं सर्वं रणमध्ये व्यवस्थितः ।	008a  
एनं हत्वा शितैर्बाणैः कृतकृत्यो भविष्यसि ॥	008c  
गजानीकं हतं दृष्ट्वा त्वां च प्राप्तमरिन्दम ।	009a  
यावन्न विद्रवन्त्येते तावज्जहि सुयोधनम् ॥	009c  
यातु कश्चित्तु पाञ्चाल्यं क्षिप्रमागम्यतामिति ।	010a  
परिश्रान्तबलस्तात नैष मुच्येत किल्बिषी ॥	010c  
हत्वा तव बलं सर्वं सङ्ग्रमे धृतराष्ट्रजः ।	011a  
जितान्पाण्डुसुतान्मत्वा रूपं धारयते महत् ॥	011c  
निहतं स्वबलं दृष्ट्वा पीडितं चापि पाण्डवैः ।	012a  
ध्रुवमेष्यति सङ्ग्रामे वधायैवात्मनो नृपः ॥	012c  
एवमुक्तः फल्गुनस्तु कृष्णं वचनमब्रवीत् ।	013a  
धृतराष्ट्रसुताः सर्वे हता भीमेन माधव ।	013c  
यावेतावास्थितौ कृष्ण तावद्य नभविष्यतः ॥	013e  
हतो भीष्मो हतो द्रोणः कर्णो वैकर्तनो हतः ।	014a  
मद्रराजो हतः शल्यो हतः कृष्ण जयद्रथः ॥	014c  
हयाः पञ्चशताः शिष्टाः शकुनेः सौबलस्य च ।	015a  
रथानां तु शते शिष्टे द्वे एव तु जनार्दन ।	015c  
दन्तिनां च शतं साग्रं त्रिसाहस्राः पदातयः ॥	015e  
अश्वत्थामा कृपश्चैव त्रिगर्ताधिपतिस्तथा ।	016a  
उलूकः शकुनिश्चैव कृतवर्मा च सात्वतः ॥	016c  
एतद्बलमभूच्छेषं धार्तराष्ट्रस्य माधव ।	017a  
मोक्षो न नूनं कालात्तु विद्यते भुवि कस्यचित् ॥	017c  
तथा विनिहते सैन्ये पश्य दुर्योधनं स्थितम् ।	018a  
अद्याह्ना हि महाराजो हतामित्रो भविष्यति ।	018c  
न हि मे मोक्ष्यते कश्चित्परेषामिह चिन्तये ॥	018e  
ये त्वद्य समरं कृष्ण न हास्यन्ति मदोत्कटाः ।	019a  
तान्वै सर्वान्हनिष्यामि यद्यपि स्युरमानुषाः ॥	019c  
अद्य युद्धे समुत्पन्नं दीर्घं राज्ञः प्रजागरम् ।	020a  
अपनेष्यामि गान्धारिं घातयित्वा शितैः शरैः ॥	020c  
निकृत्या वै दुराचारो यानि रत्नानि सौबलः ।	021a  
सभायामहरद्द्यूते पुनस्तान्याहराम्यहम् ॥	021c  
अद्य वेत्स्यन्ति मच्छक्तिं सर्वा नागपुरे स्त्रियः ।	022a  
श्रुत्वा पतींश्च पुत्रांश्च पाण्डवैर्निहतान्युधि ॥	022c  
समाप्तमद्य वै कर्म सर्वं कृष्ण भविष्यति ।	023a  
अद्य दुर्योधनो दीप्तां श्रियं प्राणांश्च मोक्ष्यति ॥	023c  
नापयाति भयात्कृष्ण सङ्ग्रामाद्यदि चेन्मम ।	024a  
निहतं विद्धि वार्ष्णेय धार्तराष्ट्रं सुबालिशम् ॥	024c  
मम ह्येतदपर्याप्तं वाजिवृन्दमरिन्दम ।	025a  
सोढुं ज्यातलनिर्घोषं याहि यावन्निहन्म्यहम् ॥	025c  
सञ्जय उवाच ।	026  
एवमुक्तस्तु दाशार्हः पाण्डवेन यशस्विना ।	026a  
अचोदयद्धायन्राजन्दुर्योधनबलं प्रति ॥	026c  
तदनीकमभिप्रेक्ष्य त्रयः सज्जा महारथाः ।	027a  
भीमसेनोऽर्जुनश्चैव सहदेवश्च मारिष ।	027c  
प्रययुः सिंहनादेन दुर्योधनजिघांसया ॥	027e  
तान्प्रेक्ष्य सहितान्सर्वाञ्जवेनोद्यतकार्मुकान् ।	028a  
सौबलोऽभ्यद्रवद्युद्धे पाण्डवानाततायिनः ॥	028c  
सुदर्शनस्तव सुतो भीमसेनं समभ्ययात् ।	029a  
सुशर्मा शकुनिश्चैव युयुधाते किरीटिना ॥	029c  
सहदेवं तव सुतो हयपृष्ठगतोऽभ्ययात् ॥	030ac  
ततो हि यत्नतः क्षिप्रं तव पुत्रो जनाधिप ।	031a  
प्रासेन सहदेवस्य शिरसि प्राहरद्भृशम् ॥	031c  
सोपाविशद्रथोपस्थे तव सुत्रेण ताडितः ।	032a  
रुधिराप्लुतसर्वाङ्ग आशीविष इव श्वसन् ॥	032c  
प्रतिलभ्य ततः सञ्ज्ञां सहदेवो विशाम्पते ।	033a  
दुर्योधनं शरैस्तीक्ष्णैः सङ्क्रुद्धः समवाकिरत् ॥	033c  
पार्थोऽपि युधि विक्रम्य कुन्तीपुत्रो धनञ्जयः ।	034a  
शूराणामश्वपृष्ठेभ्यः शिरांसि निचकर्त ह ॥	034c  
तदनीकं तदा पार्थो व्यधमद्बहुभिः शरैः ।	035a  
पातयित्वा हयान्सर्वांस्त्रिगर्तानां रथान्ययौ ॥	035c  
ततस्ते सहिता भूत्वा त्रिगर्तानां महारथाः ।	036a  
अर्जुनं वासुदेवं च शरवर्षैरवाकिरन् ॥	036c  
सत्यकर्माणमाक्षिप्य क्षुरप्रेण महायशाः ।	037a  
ततोऽस्य स्यन्दनस्येषां चिच्छिदे पाण्डुनन्दनः ॥	037c  
शिलाशितेन च विभो क्षुरप्रेण महायशाः ।	038a  
शिरश्चिच्छेद सहसा तप्तकुण्डलभूषणम् ॥	038c  
सत्येषुमथ चादत्त योधानां मिषतां ततः ।	039a  
यथा सिंहो वने राजन्मृगं परि बुभुक्षितः ॥	039c  
तं निहत्य ततः पार्थः सुशर्माणं त्रिभिः शरैः ।	040a  
विद्ध्वा तानहनत्सर्वान्रथान्रुक्मविभूषितान् ॥	040c  
ततः प्रायात्त्वरन्पार्थो दीर्घकालं सुसंवृतम् ।	041a  
मुञ्चन्क्रोधविषं तीक्ष्णं प्रस्थलाधिपतिं प्रति ॥	041c  
तमर्जुनः पृषत्कानां शतेन भरतर्षभ ।	042a  
पूरयित्वा ततो वाहान्प्राहरत्तस्य धन्विनः ॥	042c  
ततः शरं समादाय यमदण्डोपमं तदा ।	043a  
सुशर्माणं समुद्दिश्य चिक्षेपाशु हसन्निव ॥	043c  
स शरः प्रेषितस्तेन क्रोधदीप्तेन धन्विना ।	044a  
सुशर्माणं समासाद्य बिभेद हृदयं रणे ॥	044c  
स गतासुर्महाराज पपात धरणीतले ।	045a  
नन्दयन्पाण्डवान्सर्वान्व्यथयंश्चापि तावकान् ॥	045c  
सुशर्माणं रणे हत्वा पुत्रानस्य महारथान् ।	046a  
सप्त चाष्टौ च त्रिंशच्च सायकैरनयत्क्षयम् ॥	046c  
ततोऽस्य निशितैर्बाणैः सर्वान्हत्वा पदानुगान् ।	047a  
अभ्यगाद्भारतीं सेनां हतशेषां महारथः ॥	047c  
भीमस्तु समरे क्रुद्धः पुत्रं तव जनाधिप ।	048a  
सुदर्शनमदृश्यन्तं शरैश्चक्रे हसन्निव ॥	048c  
ततोऽस्य प्रहसन्क्रुद्धः शिरः कायादपाहरत् ।	049a  
क्षुरप्रेण सुतीक्ष्णेन स हतः प्रापतद्भुवि ॥	049c  
तस्मिंस्तु निहते वीरे ततस्तस्य पदानुगाः ।	050a  
परिवव्रू रणे भीमं किरन्तो विविधाञ्शरान् ॥	050c  
ततस्तु निशितैर्बाणैस्तवानीकं वृकोदरः ।	051a  
इन्द्राशनिसमस्पर्शैः समन्तात्पर्यवाकिरत् ॥	051c  
ततः क्षणेन तद्भीमो न्यहनद्भरतर्षभ ॥	052ac  
तेषु तूत्साद्यमानेषु सेनाध्यक्षा महारथाः ।	053a  
भीमसेनं समासाद्य ततोऽयुध्यन्त भारत ॥	053c  
स तान्सर्वाञ्शरैर्घोररैवाकिरत पाण्डवः ।	054a  
तथैव तावका राजन्पाण्डवेयान्महारथान् ।	054c  
शरवर्षेण महता समन्तात्पर्यवारयन् ॥	054e  
व्याकुलं तदभूत्सर्वं पाण्डवानां परैः सह ।	055a  
तावकानां च समरे पाण्डवेयैर्युयुत्सताम् ॥	055c  
तत्र योधास्तदा पेतुः परस्परसमाहताः ।	056a  
उभयोः सेनयो राजन्संशोचन्तः स्म बान्धवान् ॥ ॥	056c  

इति श्रीमन्महाभारते शल्यपर्वणि शल्यवधपर्वणि अष्टादशदिवसयुद्धे षड्विंशोऽध्यायः ॥ 26 ॥

9-26-17 मोक्षो नूनं कालसृष्टः इति क.पाठः ॥ 
