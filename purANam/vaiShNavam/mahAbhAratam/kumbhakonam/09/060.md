अध्यायः 060

भीमसेनेन दुर्योधनापनयानुस्मारणपूर्वकं वामपादेन तच्छिरस्ताडनम् ॥ 1 ॥ युधिष्ठिरेण दुर्योधनसमाश्वासनम् ॥ 2 ॥

	
सञ्जय उवाच ।	001  
तं पातितं ततो दृष्ट्वा महासालमिवोद्गतम् ।	001a  
प्रहृष्टमनसः सर्वे बभूवुस्तत्र पाण्डवाः ॥	001c  
उन्मत्तमिव मातङ्गं सिंहेन विनिपातितम् ।	002a  
ददृशुर्हृष्टरोमाणः सर्वे ते चापि सोमकाः ॥	002c  
ततो दुर्योधनं हत्वा भीमसेनः प्रतापवान् ।	003a  
पातितं कौरवेन्द्रं तमुपगम्येदमब्रवीत् ॥	003c  
गौर्गौरिति पुरा मन्द द्रौपदीमेकवाससम् ।	004a  
यत्सभायां हसन्नस्मांस्तदा वदसि दुर्मते ।	004c  
तस्यावहासस्य फलमद्य त्वं समवाप्नुहि ॥	004e  
एवमुक्त्वा स वामेन पदा मौलिमुपास्पृशत् ।	005a  
शिरश्च राजसिंहस्य पादेन समलोडयत् ॥	005c  
तथैव क्रोधसंरक्तो भीमः परबलार्दनः ।	006a  
पुनरेवाब्रवीद्वाक्यं यत्तच्छृणु नराधिप ॥	006c  
येऽस्मान्पुरा प्रनृत्यन्ति मूढा गौरिति गौरिति ।	007a  
तान्वयं प्रतिनृत्यामः पुनर्गौरिति गौरिति ॥	007c  
नास्माकं निकृतिर्वह्निर्नाक्षद्यूतं न वञ्चना ।	008a  
स्वबाहुबलमाश्रित्य प्रबाधामो वयं रिपून् ॥	008c  
सोऽवाप्य वैरस्य चिरस्य पारं वृकोदरः प्राह शनैः प्रहस्य ।	009a  
युधिष्ठिरं केशवसृञ्जयांश्च धनञ्जयं माद्रवतीसुतौ च ॥	009c  
रजस्वलां द्रौपदीमानयन्ये ये चाप्यकुर्वन्त सदस्यवस्त्राम् । 	010a  
तान्पश्यध्वं पाण्डवैर्धार्तराष्ट्रान्रणे हतांस्तपसा याज्ञसेन्याः ॥	010c  
ये नः पुरा षण्ढतिलानवोचन्क्रूरा राज्ञो धृतराष्ट्रस्य पुत्राः ।	011a  
ते नो हताः सगणाः सानुबन्धाः कामं स्वर्गं नरकं वा व्रजामः ॥	011c  
पुनश्च राज्ञः पतितस्य भूमौ स तां गदां स्कन्धगतां प्रगृह्य ।	012a  
वामेन पादेन शिरः प्रमृद्य दुर्योधनं नैकृतिकेत्यवोचत् ॥	012c  
हृष्टेन राजन्कुरुपार्थिवस्य क्षुद्रात्मना भीमसेनेन पादम् ।	013a  
दृष्ट्वा कृतं मूर्धनि नाभ्यनन्दन्धर्मात्मानः सोमकानां प्रबर्हाः ॥	013c  
तव पुत्रं तथा हत्वा कत्थमानं वृकोदरम् ।	014a  
नृत्यमानं च बहुशो धर्मराजोऽब्रवीदिदम् ॥	014c  
गतोऽसि वैरस्यानृण्यं प्रतिज्ञा पूरिता त्वया ।	015a  
शुभेनाथाशुभेनैव कर्मणा विरमाधुना ॥	015c  
मा शिरोऽस्य पदाऽमर्दीर्मा धर्मस्तेऽतिगो भवेत् ।	016a  
राजा ज्ञातिर्हतश्चायं नैतन्न्याय्यं तवानघ ॥	016c  
एकादशचमूनाथं कुरूणामधिपं तथा ।	017a  
मास्प्राक्षीर्भीम पादेन राजानं ज्ञातिमेव च ॥	017c  
हतबन्धुर्हतामात्यो भ्रष्टसैन्यो हतो मृधे ।	018a  
सर्वाकारेण शोच्योऽयं नावहास्योऽयमीश्वरः ॥	018c  
विध्वस्तोऽयं हतामात्यो हतबन्धुर्हतात्मजः ।	019a  
उत्सन्नपिण्डो भ्राता च नैतन्न्याय्यं कृतं त्वया ॥	019c  
धार्मिको भीमसेनोऽसावित्याहुस्त्वां पुरा जनाः ।	020a  
स कस्माद्भीमसेन त्वं राजानमधितिष्ठसि ॥	020c  
इत्युक्त्वा भीमसेनं तु साश्रुकण्ठो युधिष्ठिरः ।	021a  
उपसृत्याब्रवीद्दीनो दुर्योधनमरिन्दमम् ॥	021c  
तात मन्युर्न ते कार्यो नात्मा शोच्यस्त्वया तथा ।	022a  
नूनं पूर्वकृतं कर्म सुघोरमनुभूयते ॥	022c  
धात्रोपदिष्टं विषमं नूनं फलमसंस्कृतम् ।	023a  
यद्वयं त्वां जिघांसामस्त्वं चास्मान्कुरुसत्तम ॥	023c  
आत्मनो ह्यपराधेन महद्व्यसनमीदृशम् ।	024a  
प्राप्तवानसि यल्लोभान्मदाद्बाल्याच्च भारत ॥	024c  
घातयित्वा वयस्यांश्च भ्रातॄनथ पितॄंस्तथा ।	025a  
पुत्रान्पौत्रांस्तथा चान्यांस्ततोसि निधनं गतः ॥	025c  
तवापराधादस्माभिर्भ्रातरस्ते निपातिताः ।	026a  
निहता ज्ञातयश्चापि दिष्टं मन्ये दुरत्ययम् ॥	026c  
[आत्मा न शोचनीयस्ते श्लाघ्यो मृत्युस्तवानघ ।	027a  
वयमेवाधुना शोच्याः सर्वावस्थासु कौरव ॥	027c  
कृपणं वर्तयिष्यामस्तैर्हीना बन्धुभिः प्रियैः ।	028a  
भ्रातॄणां चैव पुत्राणां तथा वै शोकविह्वलाः ॥	028c  
कथं द्रक्ष्यामि विधवा वधूः शोकपरिप्लुताः ।	029a  
त्वमेकः सुस्थितो राजन्स्वर्गे ते निलयो ध्रुवः ।	029c  
वयं नरकसञ्ज्ञं वै दुःखं प्राप्स्याम दारुणम् ॥]	029e  
स्नुषाश्च प्रस्नुषाश्चैव धृतराष्ट्रस्य विह्वलाः ।	030a  
गर्हयिष्यन्ति नो नूनं विधवाः शोककर्शिताः ॥	030c  
सञ्जय उवाच ।	031  
एवमुक्त्वा सुदुःखार्तो निशश्वास स पार्थिवः ।	031a  
विललाप चिरं चापि धर्मपुत्रो युधिष्ठिरः ॥ ॥	031c  

इति श्रीमन्महाभारते शल्यपर्वणि गदायुद्धपर्वणि षष्टितमोऽध्यायः ॥ 60 ॥
