अध्यायः 025

भीमेनावशिष्टानां दुर्योधनानुजानां वधः ॥ 1 ॥

सञ्जय उवाच ।	001  
गजानीके हते तस्मिन्पाण्डुपुत्रेण भारत ।	001a  
वध्यमाने बले चैव भीमसेनेन संयुगे ॥	001c  
चरन्तं च प्रपश्यामो भीमसेनमरिन्दमम् ।	002a  
दण्डहस्तं यथा क्रुद्धमन्तकं प्राणहारिणम् ॥	002c  
समेत्य समरे राजन्हतशेषाः सुतास्तव ।	003a  
अदृश्यमाने कौरव्ये पुत्रे दुर्योधने तव ।	003c  
सोदर्याः सहिता भूत्वा भीमसेनमुपाद्रवन् ॥	003e  
श्रुतर्वा सञ्जयश्चैव जयत्सेनः श्रुतान्तकः ।	004a  
दुर्विमोचनकश्चैव तथा दुर्विषहो बली ॥	004c  
दुर्मर्षणः सुजातश्च जैत्रो भूरिबलो रविः ।	005a  
इत्येते सहिता भूत्वा तव पुत्राः समन्ततः ।	005c  
भीमसेनमभिद्रुत्य रुरुधुः सर्वतो दिशम् ॥	005e  
ततो भीमो महाराज स्वरथं पुनरास्थितः ।	006a  
मुमोच निशितान्बाणान्पुत्राणां तव मर्मसु ॥	006c  
ते कीर्यमाणा भीमेन पुत्रास्तव महारणे ।	007a  
भीमसेनमुपासेदुः प्रवाता इव कुञ्जरम् ॥	007c  
ततः क्रुद्धो रणे भीमः शिरो दुर्मर्षणस्य ह ।	008a  
क्षुरप्रेण प्रमथ्याशु पातयामास भूतले ॥	008c  
ततोऽपरेण भल्लेन सर्वावरणभेदिना ।	009a  
श्रुतान्तमवधीद्भीमस्तव पुत्रं महारथः ॥	009c  
जयत्सेनं ततो विद्ध्वा नाराचेन हसन्निव ।	010a  
पातयामास कौरव्यं रथोपस्थादरिन्दमः ।	010c  
स पपात रथाद्राजन्भूमौ तूर्णं ममार च ॥	010e  
श्रुतर्वा तु ततो भीमं क्रुद्धो विव्याध मारिष ।	011a  
शतेन गृध्रवाजानां शराणां नतपर्वणाम् ॥	011c  
ततः क्रुद्धो रणे भीमो जैत्रं भूरिबलं रविम् ।	012a  
त्रीनेतांस्त्रिभिरानर्च्छद्विषाग्निप्रतिमैः शरैः ॥	012c  
ते हता न्यपतन्भूमौ स्यन्दनेभ्यो महारथाः ।	013a  
वसन्ते पुष्पशबला निकृत्ता इव किंशुकाः ॥	013c  
ततोऽपरेण भल्लेन तीक्ष्णेन च परन्तपः ।	014a  
दुर्विमोचनमाहत्य प्रेषयामास मृत्यवे ॥	014c  
स हतः प्रापतद्भूमौ स्वरथाद्रथिनां वरः ।	015a  
गिरेस्तु कूटजो भग्नो मारुतेनेव पादपः ॥	015c  
दुष्प्रधर्षं ततश्चैव सुजातं च सुतं तव ।	016a  
एकैकं न्यहनत्सङ्ख्ये द्वाभ्यान्द्वाभ्यां चमूमुखे ।	016c  
तौ शिलीमुखविद्धाङ्गौ पेततू रथसत्तमौ ॥	016e  
ततः पतन्तं समरे अभिवीक्ष्य सुतं तव ।	017a  
भल्लेन पातयामास भीमो दुर्विषहं रणे ॥	017c  
स पपात हतो बाहात्पश्यतां सर्वधन्विनाम् ॥	018ac  
दृष्ट्वा तु निहतान्भ्रातॄन्वहूनेकेन संयुगे ।	019a  
अमर्षवशमापन्नः श्रुतर्वा भीममभ्ययात् ॥	019c  
विक्षिपन्सुमहच्चापं कार्तस्वरविभूषितम् ।	020a  
विसृजन्सायकांश्चैव विषाग्निप्रतिमान्बहून् ॥	020c  
स तु राजन्धनुश्छित्त्वा पाण्डवस्य महामृधे ।	021a  
अथैनं छिन्नधन्वानं विंशत्या समवाकिरत् ॥	021c  
ततोऽन्यद्धनुरादाय भीमसेनो महाबलः ।	022a  
अवाकिरत्तव सुतं तिष्ठतिष्ठेति चाब्रवीत् ॥	022c  
महदासीत्तयोर्युद्धं चित्ररूपं भयानकम् ।	023a  
यादृशं समरे पूर्वं जम्भवासवयोर्युधि ॥	023c  
तयोस्तत्र शितैर्मुक्तैर्यमदण्डनिभैः शरैः ।	024a  
समाच्छन्ना धरा सर्वा खं दिशो विदिशस्तथा ॥	024c  
ततः श्रुतर्वा सङ्क्रुद्धो धनुरादाय सायकैः ।	025a  
भीमसेनं रणे राजन्बाह्वोरुरसि चार्पयत् ॥	025c  
सोऽतिविद्धो महाराज तव पुत्रेण धन्विना ।	026a  
भीमः सञ्चुक्षुभे क्रुद्धः पर्वणीव महोदधिः ॥	026c  
ततो भीमो रुषाविष्टः पुत्रस्य तव मारिष ।	027a  
सारथिं चतुरश्चाश्वाञ्शरैर्निन्ये यमक्षयम् ॥	027c  
विरथं तं समालक्ष्य विशिखैर्लोमवाहिभिः ।	028a  
अवाकिरदमेयात्मा दर्शयन्पाणिलाघवम् ॥	028c  
श्रुतर्वा विरथो राजन्नाददे खड्गचर्मणी ।	029a  
अथास्याददतः खड्गं शतचन्द्रं च भानुमत् ।	029c  
क्षुरप्रेणं शिरः कायात्पातयामास पाण्डवः ॥	029e  
छिन्नोत्तमाङ्गस्य ततः क्षुरप्रेण महात्मना ।	030a  
पपात कायः स्वरथाद्वसुधामनुनादयन् ॥	030c  
तस्मिन्निपतिते वीरे तावका भयमोहिताः ।	031a  
अभ्यद्रवन्त सङ्ग्रामे भीमसेनं युयुत्सवः ॥	031c  
तानापतत एवाशु हतशेषाद्बलार्णवात् ।	032a  
दंशितान्प्रतिजग्राह भीमसेनः प्रतापवान् ॥	032c  
ते तु तं वै समासाद्य परिवव्रुः समन्ततः ॥	033ac  
ततस्तु संवृतो भीमस्तावकान्निशितैः शरैः ।	034a  
पीडयामास तान्सर्वान्सहस्राक्ष इवासुरान् ॥	034c  
ततः पञ्चशतान्हत्वा सवरूथान्महारथान् ।	035a  
जघान कुञ्जरानीकं पुनः सप्तशतं युधि ॥	035c  
हत्वा शतसहस्राणि पत्तीनां परमेषुभिः ।	036a  
वाजिनां च शतान्यष्टौ पाण्डवः स्म विराजते ॥	036c  
भीमसेनस्तु कौन्तेयो हत्वा युद्धे सुतांस्तव ।	037a  
मेने कृतार्थमात्मानं सफलं जन्म च प्रभो ॥	037c  
तं तथा युध्यमानं च विनिघ्नन्तं च तावकान् ।	038a  
ईक्षितुं नोत्सहन्ते स्म तव सैन्या नराधिप ॥	038c  
विद्राव्य च कुरून्सर्वांस्तांश्च हत्वा पदानुगान् ।	039a  
दोर्भ्यां शब्दं ततश्चक्रे त्रासयानो महाद्विपान् ॥	039c  
हतभूयिष्ठयोधा तु तव सेना विशाम्पते ।	040a  
किञ्चिच्छेषा महाराज कृपणं समपद्यत ॥ ॥	040c  

इति श्रीमन्महाभारते शल्यपर्वणि शल्यवधपर्वणि अष्टादशदिवसयुद्धे पञ्चविंशोऽध्यायः ॥ 25 ॥

9-25-7 प्रवणादिव कुञ्जरमिति झ.पाठः ॥
