अध्यायः 011

शल्यभीमयोर्गदायुद्धम् ॥ 1 ॥

सञ्जय उवाच ।	001  
पतितं प्रेक्ष्य यन्तारं शल्यः शैक्यायसीं गदाम् ।	001a  
आदाय तरसा राजंस्तस्थौ गिरिरिवाचलः ॥	001c  
तं दीप्तमिव कालाग्निं पाशहस्तमिवान्तकम् ।	002a  
सशृङ्गमिव कैलासं सवज्रमिव वासवम् ॥	002c  
सशूलमिव हर्यक्षं सचक्रमिव चक्रिणम् ।	003a  
सशक्तिमिव सेनान्यं वने मत्तमिव द्विपम् ।	003c  
जवेनाभ्यपतद्भीमः प्रगृह्य महतीं गदाम् ॥	003e  
ततः शङ्खप्रणादश्च तूर्याणां च सहस्रशः ।	004a  
सिंहनादश्च सञ्जज्ञे शूराणां हर्षवर्धनः ॥	004c  
प्रैक्षन्त सर्वतस्तौ हि योधा मत्ताविव द्विपौ ।	005a  
तावकाश्चापरे चैव साधुसाध्वित्यपूजयन् ॥	005c  
न हि मद्राधिपादन्यो रामाद्वा यदुनन्दनात् ।	006a  
सोढुमुत्सहते वेगं भीमसेनस्य संयुगे ॥	006c  
तथा मद्राधिपस्यापि गदावेगं महात्मनः ।	007a  
सोढुमुत्सहते नान्यः पुमान्युधि वृकोदरात् ॥	007c  
तौ वृषाविव नर्दन्तौ मण्डलानि विचेरतुः ।	008a  
आवर्तितौ गदाहस्तौ मद्रराजवृकोदरौ ॥	008c  
मण्डलावर्तमार्गेषु गदाविहरणेषु च ।	009a  
निर्विशेषमभूद्युद्धं तयोः पुरुषसिंहयोः ॥	009c  
तप्तहेममयैः शुभ्रैर्बभूव भयवर्धिनी ।	010a  
अग्निज्वालैरिवाबद्धा पट्टैः शल्यस्य सा गदा ॥	010c  
तथैव चरतो मार्गान्मण्डलेषु महात्मनः ।	011a  
विद्युदभ्रग्रतीकाशा भीमस्य शुशुभे गदा ॥	011c  
ताडिता मद्रराजेन भीमस्य गदया गदा ।	012a  
दह्यमानेव खे राजन्साऽसृजत्पावकार्चिषः ॥	012c  
तथा भीमेन शल्यस्य ताडिता गदया गदा ।	013a  
अङ्गारवर्षं मुमुचे तदद्भुतमिवाभवत् ॥	013c  
दन्तैरिव महानागौ शृङ्गैरिव महर्षभौ ।	014a  
तौ विरेजतुरन्योन्यं गदाग्राभ्यां परिक्षतौ ॥	014c  
तौ गदाभिहतैर्गात्रैः क्षणेन रुधिरोक्षितौ ।	015a  
प्रेक्षणीयतरावास्तां पुष्पिताविव किंशुकौ ॥	015c  
गदया मद्रराजस्य सव्यदक्षिणमाहतः ।	016a  
भीमसेनो महाबाहुर्न चचालाचलो यथा ॥	016c  
तथा भीमगदावेगैस्ताड्यमानो मुहुर्मुहुः ।	017a  
शल्यो न विव्यथे राजन्दन्तिनेव महागिरिः ॥	017c  
शुश्रुवे दिक्षु सर्वासु तयोः पुरुषसिंहयोः ।	018a  
गदानिपातसंह्रादो वज्रयोरिव निःस्वनः ॥	018c  
निवृत्य तु महावीर्यौ समुच्छ्रितमहागदौ ।	019a  
पुनरन्तरमार्गस्थौ पण्डलानि विचेरतुः ॥	019c  
अथाभ्येत्य पदान्यष्टौ सन्निपातोऽभवत्तयोः ।	020a  
उद्यम्य लोहदण्डाभ्यामतिमानुषकर्मणोः ॥	020c  
पोथयन्तौ तदाऽन्योन्यं मण्डलानि विचेरतुः ।	021a  
क्रियाविशेषं कृतिनौ दर्शयामासतुस्तदा ॥	021c  
अभ्युद्यतगदौ वीरौ सशृङ्गाविव पर्वतौ ।	022a  
तावाजघ्नतुरन्योन्यं मण्डलानि विचेरतुः ॥	022c  
क्रियाविशेषकृतिनौ रणभूमितलेऽचलौ ।	023a  
तौ परस्परसंरम्भाद्गदाभ्यां सुभृशाहतौ ॥	023c  
युगपत्पेततुर्वीरावुभाविन्द्रबली इव ।	024a  
उभयोः सेनयोर्योधास्तदा हाहाकृताभवन् ॥	024c  
भृशं मर्मस्वभिहतावुभावास्तां सुविह्वलौ ॥	025ac  
ततः स्वरथमारोप्य मद्राणामृषभं रणे ।	026a  
अपोवाह कृपः शल्यं तूर्णमायोधनादथ ॥	026c  
क्षीबवद्विह्वलत्वात्तु निमेषात्पुनरुत्थितः ।	027a  
भीमसेनो गदापाणिः समाह्वयत मद्रपम् ॥	027c  
ततस्तु तावकाः शूरा नानाशस्त्रसमायुताः ।	028a  
नानावादित्रशब्देन पाण्डुसेनामयोधयन् ॥	028c  
भुजावुच्छ्रित्य शस्त्रं च शब्देन महता ततः ।	029a  
अभ्यद्रवन्महाराज दुर्योधनपुरोगमाः ॥	029c  
तदनीकमभिप्रेक्ष्य ततस्ते पाण्डुनन्दनाः ।	030a  
प्रययुः सिंहनादेन दुर्योधनवधेप्सया ॥	030c  
तेषामापततां तूर्णं पुत्रस्ते भरतर्षभ ।	031a  
प्रासेन चेकितानं वै विव्याध हृदये भृशम् ॥	031c  
स पपात रथोपस्थे तव पुत्रेण पातितः ।	032a  
रुधिरौघपरिक्लिन्नः प्रविश्य विपुलं तमः ॥	032c  
चेकितानं हतं दृष्ट्वा पाण्डवेया महारथाः ।	033a  
असक्तमभ्यवर्षन्त शरवर्षाणि भागशः ॥	033c  
तावकानामनीकेषु पाण्डवा जितकाशिनः ।	034a  
व्यचरन्त महाराज प्रेक्षणीयाः समन्ततः ॥	034c  
कृपश्च कृतवर्मा च सौबलश्च महारथः ।	035a  
अयोधयन्धर्मराजं मद्रराजपुरस्कृताः ॥	035c  
भारद्वाजस्य हन्तारं भूरिवीर्यपराक्रमम् ।	036a  
दुर्योधनो महाराज धृष्टद्युम्नमयोधयत् ॥	036c  
त्रिसाहस्रास्तथा राजंस्तव पुत्रेण चोदिताः ।	037a  
अयोधयन्त विजयं जैगर्तानां महारथाः ॥	037c  
विजये धृतसङ्कल्पाः समरे त्यक्तजीविताः ।	038a  
प्राविशंस्तावका राजन्हंसा इव महत्सरः ॥	038c  
ततो युद्धमभूद्धोरं परस्परवधैषिणाम् ।	039a  
अन्योन्यवधसंयुक्तमन्योन्यप्रीतिवर्धनम् ॥	039c  
तस्मिन्प्रवृत्ते सङ्ग्रामे राजन्वीरवरक्षये ।	040a  
अनिलेनेरितं घोरमुत्तस्थौ पार्थिवं रजः ॥	040c  
श्रवणान्नामधेयानां पार्थिवानां च कीर्तनात् ।	041a  
परस्परं विजानीमस्तदायुध्यन्नभीतवत् ॥	041c  
तद्रजः पुरुषव्याघ्र शोणितेन प्रशामितम् ।	042a  
दिशश्च विमला जातास्तस्मिन्रजसि नाशिते ॥	042c  
तथा प्रवृत्ते सङ्ग्रामे घोररूपे भयानके ।	043a  
तावकानां परेषां च नासीत्कश्चित्पराङ्मुखः ॥	043c  
ब्रह्मलोकपरा भूत्वा प्रार्थयन्तो जयं युधि ।	044a  
सुयुद्धेन पराक्रान्ता नराः स्वर्गमभीप्सवः ॥	044c  
भर्तृपिण्डविमोक्षार्थं भर्तृकार्यविनिश्चिताः ।	045a  
स्वर्गसंसक्तमनसो योधा युयुधिरे तदा ॥	045c  
नानारूपाणि शस्त्राणि विसृजन्तो महारथाः ।	046a  
अन्योन्यमभिगर्जन्तः प्रहरन्तः परस्परम् ॥	046c  
हत विध्यत गृह्णीत प्रहरध्वं निकृन्तत ।	047a  
इति स्म वाचः श्रूयन्ते तवतेषां च वै बले ॥	047c  
ततः शल्यो महाराज धर्मपुत्रं युधिष्ठिरम् ।	048a  
विव्याध निशितैर्बाणैर्हन्तुकामो महारथम् ॥	048c  
तस्य पार्थो महाराज नाराचान्वै चतुर्दश ।	049a  
मर्माण्युद्दिश्य मर्मज्ञो निचखान हसन्निव ॥	049c  
आवार्य पाण्डवं बाणैर्हन्तुकामो महाबलः ।	050a  
विव्याध समरे क्रुद्धो बहुभिः कङ्कपत्रिभिः ॥	050c  
अथ मद्रो महाराज शरेणानतपर्वणा ।	051a  
युधिष्ठिरं समाजघ्ने सर्वसैन्यस्य पश्यतः ॥	051c  
धर्मराजोऽपि सङ्क्रुद्धो मद्रराजं महाबलः ।	052a  
विव्याध निशितैर्बाणैः कङ्कबर्हिणवाजितैः ॥	052c  
चन्द्रसेनं च सप्तत्या सूतं च नवभिः शरैः ।	053a  
द्रुमसेनं चतुःषष्ट्या निजघान महारथः ॥	053c  
चक्ररक्षे हते शल्यः पाण्डवेन महात्मना ।	054a  
निजघान ततो राजंश्चेदीन्वै पञ्चविंशतिम् ॥	054c  
सात्यकिं पञ्चविंशत्या भीमसेनं च पञ्चभिः ।	055a  
माद्रीपुत्रौ शतेनाजौ विव्याध निशितैः शरैः ॥	055c  
एवं विचरतस्तस्य सङ्ग्रामे राजसत्तम ।	056a  
सम्प्रैषयच्छितान्पार्थः शरानाशीविषोपमान् ॥	056c  
ध्वजाग्रं चास्य समरे कुन्तीपुत्रो युधिष्ठिरः ।	057a  
प्रमुखे वर्तमानस्य भल्लेनापाहरद्रथात् ॥	057c  
पाण्डुपुत्रेण वै तस्य केतुं छिन्नं महात्मना ।	058a  
निपतन्तमपश्याम गिरिशृङ्गमिवाहतम् ॥	058c  
ध्वजं निपतितं दृष्ट्वा पाण्डवं च व्यवस्थितम् ।	059a  
सङ्क्रुद्धो मद्रराजोऽभूच्छरवर्षं मुमोच ह ॥	059c  
शल्यः सायकवर्षेण पर्जन्य इव वृष्टिमान् ।	060a  
अभ्यवर्षदमेयात्मा क्षत्रियान्क्षत्रियर्षभः ॥	060c  
सात्यकिं भीमसेनं च माद्रीपुत्रौ च पाण्डवौ ।	061a  
एकैकं पञ्चभिर्विद्ध्वा युधिष्ठिरमपीडयत् ॥	061c  
ततो बाणमयं जालं विततं पाण्डवोरसि ।	062a  
अपश्याम महाराज मेघजालमिवोद्गतम् ॥	062c  
तस्य शल्यो रणे क्रुद्धः शरैः सन्नतपर्वभिः ।	063a  
दिशः सञ्छादयामास प्रदिशश्च महारथः ॥	063c  
ततो युधिष्ठिरो राजा बाणजालेन पीडितः ।	064a  
बभूव हृतविक्रान्तो जम्भो वृत्रहणा यथा ॥ ॥	064c  

इति श्रीमन्महाभारते शल्यपर्वणि शल्यवधपर्वणि अष्टादशदिवसयुद्धे एकादशोऽध्यायः ॥ 11 ॥

9-11-3 हर्यक्षं रुद्रम् ॥ 9-11-10 शुभ्रैर्दीप्तिमद्भिः ॥
