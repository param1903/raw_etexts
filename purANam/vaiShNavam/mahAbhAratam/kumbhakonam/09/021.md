अध्यायः 021

सङ्कुलयुद्धम् ॥ 1 ॥

सञ्जय उवाच ।	001  
पुत्रस्तु ते महाराज रथस्थो रथिनां वरः ।	001a  
दुरुत्सहो बभौ युद्धे यथा रुद्रः प्रतापवान् ॥	001c  
तस्य बाणसहस्रैस्तु प्रच्छन्ना ह्यभवन्मही ।	002a  
परांश्च सिषिचे बाणैर्धाराभिरिव पर्वतान् ॥	002c  
न च सोऽस्ति पुमान्कश्चित्पाण्डवानां बलार्णवे ।	003a  
हयो गजो रथो वाऽपि यः स्याद्बाणैरविक्षतः ॥	003c  
यं यं हि समरे योधं प्रपश्यामि विशाम्पते ।	004a  
स स बाणैश्चितोऽभूद्वै पुत्रेण तव भारत ॥	004c  
यथा सैन्येन रजसा समुद्भूतेन वाहिनी ।	005a  
प्रत्यदृश्यत सञ्छन्ना तथा बाणैर्महात्मनः ॥	005c  
बाणभूतामपश्याम पृथिवीं पृथिवीपते ।	006a  
दुर्योधनेन प्रकृतां क्षिप्रहस्तेन धन्विना ॥	006c  
तेषु योधसहस्रेषु तावकेषु परेषु च ।	007a  
नास्ति दुर्योधनसमः पुमानिति मतिर्मम ॥	007c  
तत्राद्भुतमपश्याम तव पुत्रस्य विक्रमम् ।	008a  
यदेकं सहिताः पार्था नाभ्यवर्तन्त भारत ॥	008c  
युधिष्ठिरं शतेनाजौ विव्याध भरतर्षभ ।	009a  
भीमसेनं च सप्तत्या सहदेवं च पञ्चभिः ॥	009c  
नकुलं च चतुःषष्ट्या धृष्टद्युम्नं च पञ्चभिः ।	010a  
पञ्चभिर्द्रौपदेयांश्च त्रिभिर्विव्याध सात्यकिम् ॥	010c  
धनुश्चिच्छेद भल्लेन सहदेवस्य मारिष ।	011a  
तदपास्य धनुश्छिन्नं माद्रीपुत्रः प्रतापवान् ॥	011c  
अभ्यद्रवत राजानं प्रगृह्यान्यन्महद्धनुः ।	012a  
ततो दुर्योधनं सङ्ख्ये विव्याध दशभिः शरैः ॥	012c  
नकुलस्तु ततो वीरो राजानं नवभिः शरैः ।	013a  
घोररूपैर्महेष्वासो विव्याध च ननाद च ॥	013c  
सात्यकिश्चैव राजानं शरेणानतपर्वणा ।	014a  
द्रौपदेयास्त्रिसप्तत्या धर्मराजश्च पञ्चभिः ।	014c  
अशीत्या भीमसेनश्च शरै राजानमार्पयन् ॥	014e  
समन्तात्कीर्यमाणस्तु बाणसङ्घैर्महात्मभिः ।	015a  
न चचाल महाराज सर्वसैन्यस्य पश्यतः ॥	015c  
लाघवात्सौष्ठवाच्चापि वीर्याच्चापि महात्मनः ।	016a  
अति सर्वाणि भूतानि ददृशुः सर्वपार्थिवाः ॥	016c  
धार्तराष्ट्रा हि राजेन्द्र योधास्तु स्वल्पमन्तरम् ।	017a  
अपश्यमाना राजानं पर्यवर्तन्त दंशिताः ॥	017c  
तेषामापततां घोरस्तुमुलः समपद्यत ।	018a  
क्षुब्धस्य हि समुद्रस्य प्रावृट्काले यथा स्वनः ॥	018c  
समासाद्य रणे ते तु राजानमपराजितम् ।	019a  
प्रत्युद्ययुर्महेष्वासाः पाण्डवानाततायिनः ॥	019c  
भीमसेनं रणे क्रुद्धो द्रोणपुत्रो न्यवारयत् ।	020a  
तयोर्बाणैर्महाराज प्रमुक्तैः सर्वतोदिशम् ।	020c  
नाज्ञायन्त रणे वीरा न दिशः प्रदिशस्तथा ॥	020e  
तावुभौ क्रूरकर्माणावुभौ भारतदुःसहौ ।	021a  
घोररूपमयुध्येतां कृतप्रतिकृतैषिणौ ॥	021c  
त्रासयन्तौ दिशः सर्वा ज्याक्षेपकठिनत्वचौ ।	022a  
शकुनिस्तु रणे वीरो युधिष्ठिरमपीडयत् ॥	022c  
तस्याश्वांश्चतुरो हत्वा सुबलस्य सुतो विभो ।	023a  
नादं चकार बलवत्सर्वसैन्यानि कम्पयन् ॥	023c  
एतस्मिन्नन्तरे वीरं राजानमपराजितम् ।	024a  
अपोवाह रथेनाजौ सहदेवः प्रतापवान् ॥	024c  
अथान्यं रथमास्थाय धर्मपुत्रो युधिष्ठिरः ।	025a  
शकुनिं नवभिर्विद्ध्वा पुनर्विव्याध पञ्चभिः ।	025c  
ननाद च महानादं प्रवरः सर्वधन्विनाम् ॥	025e  
तद्युद्धमभवच्चित्रं घोररूपं च मारिष ।	026a  
प्रेक्षतां प्रीतिजननं सिद्धचारणसेवितम् ॥	026c  
उलूकस्तु महेष्वासं नकुलं युद्धदुर्मदम् ।	027a  
अभ्यवर्षदमेयात्मा शरवर्षैः समन्ततः ॥	027c  
तथैव नकुलः शूरः सौबलस्य सुतं रणे ।	028a  
शरवर्षेण महता समन्तात्पर्यवारयत् ॥	028c  
तौ तत्र समरे वीरौ कुलपुत्रौ महारथौ ।	029a  
योधयन्तावपश्येतां कृतप्रतिकृतैषिणौ ॥	029c  
तथैव कृतवर्माणं शैनेयः शत्रुतापनः ।	030a  
योधयञ्शुशुभे राजन्बलिं शक्र इवाहवे ॥	030c  
दुर्योधनो धनुश्छित्त्वा धृष्टद्युम्नस्य संयुगे ।	031a  
अथैनं छिन्नधन्वानं विव्याध निशितैः शरैः ॥	031c  
धृष्टद्युम्नोऽपि समरे प्रगृह्य परमायुधम् ।	032a  
राजानं योधयामास पश्यतां सर्वधन्विनाम् ॥	032c  
तयोर्युद्धं महच्चासीत्सङ्ग्रामे भरतर्षभ ।	033a  
प्रभिन्नयोर्यथा सक्तं मत्तयोर्वनहस्तिनोः ॥	033c  
गौतमस्तु रणे क्रुद्धो द्रौपदेयान्महाबालान् ।	034a  
विव्याध बहुभिः शूरः शरैः सन्नतपर्वभिः ॥	034c  
तस्य तैरभवद्युद्धमिन्द्रियैरिव देहिनः ।	035a  
घोररूपमसंवार्यं निर्मर्यादमवर्तत ॥	035c  
ते च सम्पीडयामासुरिन्द्रियाणीव बालिशम् ।	036a  
स च तान्प्रतिसंरब्धः प्रत्ययोधयदाहवे ॥	036c  
एवं चित्रमभूद्युद्धं तस्य तैः सह भारत ।	037a  
उत्थायोत्थाय हि यथा देहिनामिन्द्रियैर्विभो ॥	037c  
नराश्चैव नरैः सार्धं दन्तिनो दन्तिभिस्तथा ।	038a  
हया हयैः समासक्ता रथिनो रथिभिः सह ॥	038c  
सङ्कुलं चाभवद्भूयो घोररूपं विशाम्पते ॥	039ac  
इदं चित्रमिदं घोरमिदं रौद्रमिति प्रभो ।	040a  
युद्धान्यासन्महाराज घोराणि च बहूनि च ॥	040c  
ते समासाद्य समरे परस्परमरिन्दमाः ।	041a  
व्यनदंश्चैव जघ्नुश्च समासाद्य महाहवे ॥	041c  
तेषां पत्रसमुद्भूतं रजस्तीव्रमदृश्यत ।	042a  
वातेन चोद्धतं राजन्धावद्भिश्चाश्वसादिभिः ॥	042c  
रथनेमिसमुद्भूतं निःश्वासैश्चापि दन्तिनाम् ।	043a  
रजः सन्ध्याभ्रकलिलं दिवाकरपथं ययौ ॥	043c  
रजसा तेन सम्पृक्तो भास्करो निष्प्रभः कृतः ।	044a  
सञ्छादिताऽभवद्भूमिस्ते च शूरा महारथाः ॥	044c  
मुहूर्तादिव संवृत्तं नीरजस्कं समन्ततः ।	045a  
वीरशोणितसिक्तायां भूमौ भरतसत्तम ॥	045c  
उपाशाम्यत्ततस्तीव्रं तद्रजो घोरदर्शनम् ॥	046ac  
ततोऽपश्यमहं भूयो द्वन्द्वयुद्धानि भारत ।	047a  
यथाप्राणं यथाश्रेष्ठं मध्याह्ने वै सुदारुणम् ॥	047c  
वर्मणां तत्र राजेन्द्र व्यदृश्यन्तोज्ज्वलाः प्रभाः ।	048a  
शब्दश्च तुमुलः सङ्ख्ये शराणां पततामभूत्	048c  
महावेणुवनस्येव दह्यमानस्य पर्वते ॥ ॥	048e  

इति श्रीमन्महाभारते शल्यपर्वणि शल्यवधपर्वणि अष्टादशदिवसयुद्धे एकविंशोऽध्यायः ॥ 21 ॥

9-21-42 पत्रं वाहनम् ॥
