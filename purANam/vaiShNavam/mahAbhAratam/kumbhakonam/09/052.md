अध्यायः 052
	
दधीचिसारस्वतयोश्चरितवर्णनम् ॥ 1 ॥

वैशम्पायन उवाच ।	001  
यत्रेजिवानुडुपती राजसूयेन भारत ।	001a  
यस्मिन्वृत्ते महानासीत्सङ्ग्रामस्तारकामयः ॥	001c  
तत्राप्युपस्पृश्य बलो दत्त्वा दानानि चात्मवान् ।	002a  
सारस्वतस्य धर्मात्मा मुनेस्तीर्थं जगाम ह ॥	002c  
यत्र द्वादशवार्षिक्यामनावृष्ट्यां द्विजोत्तमान् ।	003a  
वेदानध्यापयामास पुरा सारस्वतो मुनिः ॥	003c  
जनमेजय उवाच ।	004  
कथं द्वादशवार्षिक्यामनावृष्ट्यां द्विजोत्तमान् ।	004a  
वेदानध्यापयामास पुरा सारस्वतो मुनिः ॥	004c  
वैशम्पायन उवाच ।	005  
आसीत्पूर्वं महाराज मुनिर्धीमान्महातपाः ।	005a  
दधीचिरिति विख्यातो ब्रह्मचारी जितेन्द्रियः ॥	005c  
तस्यातितपसः शक्रो बिभेति सततं विभो ।	006a  
न स लोभयितुं शक्यः फलैर्बहुविधैरपि ॥	006c  
प्रलोभनार्थं तस्याथ प्राहिणोत्पाकशासनः ।	007a  
दिव्यामप्सरसं पुण्यां दर्शनीयामलम्बुसाम् ॥	007c  
तस्य तर्पयतो देवान्सरस्वत्यां महात्मनः ।	008a  
समीपतो महाराज सोपातिष्ठत भामिनी ॥	008c  
तां दिव्यवपुषं दृष्ट्वा तस्यर्षेर्भावितात्मनः ।	009a  
रेतः स्कन्नं सरस्वत्यां तत्सा जग्राह निम्नगा ॥	009c  
कुक्षौ चाप्यदधद्धृष्टा तद्रेतः पुरुषर्षभ ।	010a  
सा दधार च तं गर्भं पुत्रहेतोर्महात्मनः ॥	010c  
सुषुवे चापि समये पुत्रं सारस्वतं वरम् ।	011a  
जगाम पुत्रमादाय तमृषिं प्रति च प्रभो ॥	011c  
ऋषिसंसदि तं दृष्ट्वा सा नदी मुनिसत्तमम् ।	012a  
ततः प्रोवाच राजेन्द्र ददती पुत्रमस्य तम् ।	012c  
ब्रह्मर्षे तव पुत्रोऽयं त्वद्भक्त्या धारितो मया ॥	012e  
दृष्ट्वा तेऽप्सरसं रेतो यत्स्कन्नं प्रागलम्बुसाम् ।	013a  
तत्कुक्षिणाऽहं ब्रह्मर्षे त्वद्भक्त्या धृतवत्यहम् ॥	013c  
न विनाशमिदं गच्छेत्त्वत्तेज इति निश्चयात् ।	014a  
प्रतिगृह्णीष्व पुत्रं स्वं मया दत्तमनिन्दितम् ॥	014c  
इत्युक्तः प्रतिजग्राह प्रीतिं चावाप पुष्कलाम् ।	015a  
पितृवच्चोपजिघ्रत्तं मूर्ध्नि प्रेम्णा द्विजोत्तमः ॥	015c  
परिष्वज्य चिरं कालं तदा भरतसत्तम ।	016a  
सरस्वत्यै वरं प्रादात्प्रीयमाणो महामुनिः ॥	016c  
विश्वेदेवाः सपितरो गन्धर्वाप्सरसां गणाः ।	017a  
तृप्तिं यास्यन्ति सुभगे तर्प्यमाणास्तवाम्भसा ॥	017c  
इत्युक्त्वा स तु तुष्टाव वचोभिर्वै महानदीम् ।	018a  
प्रीतः परमहृष्टात्मा यथावच्छृणु पार्थिव ॥	018c  
दधीचिरुवाच ।	019  
प्रस्रुताऽसि महाभागे सरसो ब्रह्मणः पुरा ।	019a  
जानन्ति त्वां सरिच्छ्रेष्ठे मुनयः संशितव्रताः ॥	019c  
मम प्रियकरी चापि सततं प्रियदर्शने ।	020a  
तस्मात्सारस्वतं पुत्रमदधा वरवर्णिनि ॥	020c  
तवैव नाम्ना प्रथितः पुत्रस्ते लोकभावनः ।	021a  
सारस्वत इति ख्यातो भविष्यति महातपाः ॥	021c  
एष द्वादशवार्षिक्यामनावृष्ट्यां द्विजर्षभान् ।	022a  
सारस्वतो महाभागे वेदानध्यापयिष्यति ॥	022c  
पुण्याभ्यश्च सरिद्भ्यस्त्वं सदा पुण्यतमा शुभे ।	023a  
भविष्यसि महाभागे मत्प्रसादात्सरस्वति ॥	023c  
एवं सा संस्तुता तेन वरं लब्ध्वा महानदी ।	024a  
पुत्रमादाय मुदिता जगाम भरतर्षभ ॥	024c  
एतस्मिन्नेव काले तु विरोधे देवदानवैः ।	025a  
शक्रः प्रहरणान्वेषी लोकांस्त्रीन्विचचार ह ॥	025c  
न चोपलेभे भगवाञ्शक्रः प्रहरणं तदा ।	026a  
यद्वै तेषां भवेद्योग्यं वधाय विबुधद्विषाम् ॥	026c  
ततोऽब्रवीत्सुराञ्शक्रो न मे शक्याः सुरारयः ।	027a  
ऋतेऽस्थिभिर्दधीचस्य निहन्तुं त्रिदशद्विषः ॥	027c  
तस्माद्यत्नादृषिश्रेष्ठो याच्यतां कार्यसिद्धये ।	028a  
दधीचास्थीनि देहीति तैर्वधिष्यामहे रिपून् ॥	028c  
स च तैर्याचितोऽस्थीनि यत्नादृषिवरस्तदा ।	029a  
साहाय्यं नः कुरुष्वेति चकारैवाविचारयन् ॥	029c  
स लोकानक्षयान्प्राप्तो देवप्रियकरस्तदा ।	030a  
तस्यास्थिभिरथो शक्रः सम्प्रहृष्टमनास्तदा ॥	030c  
कारयामास दिव्यानि नानाप्रहरणान्युत ।	031a  
गदा वज्राणि चक्राणि गुरून्दण्डांश्च पुष्कलान् ॥	031c  
स हि तीव्रेण तपसा सम्भृतः परमर्षिणा ।	032a  
प्रजापतिसुतेनाथ भृगुणा लोकभावनः ॥	032c  
अतिकायः स तेजस्वी लोकसारो विनिर्मितः ।	033a  
जज्ञे शैलगुरुः प्रांशुर्महिम्ना प्रथितः प्रभुः ॥	033c  
नित्यमुद्विजते चास्य तेजसः पाकशासनः ॥	034ac  
तेन वज्रेण भगवान्मन्त्रयुक्तेन भारत ।	035a  
भृशं क्रोधविसृष्टेन ब्रह्मतेजोद्भवेन च ।	035c  
दैत्यदानववीराणां जघान नवतीर्नव ॥	035e  
अथ काले व्यतिक्रान्ते महत्यतिभयङ्करी ।	036a  
अनावृष्टिरनुप्राप्ता राजन्द्वादशवार्षिकी ॥	036c  
तस्यां द्वादशवार्षिक्यामनावृष्ट्यां महर्षयः ।	037a  
वृत्त्यर्थं प्राद्रवन्राजन्क्षुधार्ताः सर्वतोदिशम् ॥	037c  
दिग्भ्यस्तान्प्रद्रुतान्दृष्ट्वा मुनिः सारस्वतस्तदा ।	038a  
गमनाय मतिं चक्रे तं प्रोवाच सरस्वती ॥	038c  
न गन्तव्यमितः पुत्र तवाहारमहं सदा ।	039a  
दास्यामि मत्स्यप्रवरानुष्यतामिह भारत ॥	039c  
इत्युक्तस्तर्पयामास स पितॄन्देवतास्तथा ।	040a  
आहारमकरोन्नित्यं प्राणान्वेदांश्च धारयन् ॥	040c  
अथ तस्यामनावृष्ट्यामतीतायां महर्षयः ।	041a  
अन्योन्यं परिपप्रच्छुः पुनः स्वाध्यायकारणात् ॥	041c  
तेषां क्षुधापरीतानां नष्टा वेताा विधावताम् ।	042a  
सर्वेषामेव राजेन्द्र न किचित्प्रतिभाति ह ॥	042c  
अथ कश्चिदृषिस्तेषां सारस्वतमुपेयिवान् ।	043a  
कुर्वाणं संशितात्मानं स्वाध्यायमृषिसत्तमम् ॥	043c  
स गत्वाऽचष्ट तेभ्यश्च सारस्वतमृषिं प्रभुम् ।	044a  
स्वाध्यायममरप्रख्यं कुर्वाणं विजने वने ॥	044c  
ततः सर्वे समाजग्मुस्तत्र राजन्महर्षयः ।	045a  
सारस्वतं मुनिश्रेष्ठमिदमूचुः समागताः ॥	045c  
अस्मानध्यापयस्वेति तानुवाच ततो मुनिः ।	046a  
शिष्यत्वमुपगच्छध्वं विधिना च ममेत्युत ॥	046c  
तत्राब्रुवन्मुनिगणा बालस्त्वमसि पुत्रक ।	047a  
स तानाह न मे धर्मो नश्येदिति पुनर्मुनीन् ॥	047c  
यो ह्यधर्मेण वै ब्रूयाद्गृह्णीयाद्योऽप्यधर्मतः ।	048a  
म्रियेतां तावुभौ क्षिप्रं स्यातां वा वैरिणावुभौ ॥	048c  
न हायनैर्न पलितैर्न वित्तेन न बन्धुभिः ।	049a  
ऋषयश्चक्रिरे धर्मं योऽनूचानः स नो महान् ॥	049c  
एतच्छ्रुत्वा वचस्तस्य मनुयस्ते विधानतः ।	050a  
तस्माद्वेदाननुप्राप्य पुनर्धर्मं प्रचक्रिरे ॥	050c  
षष्टिर्मुनिसहस्राणि शिष्यत्वं प्रतिपेदिरे ।	051a  
सारस्वतस्य विप्रर्षेर्वेदस्वाध्यायकारणात् ॥	051c  
मुष्टिं मुष्टिं ततः सर्वे दर्भाणां ते ह्युपाहरन् ।	052a  
तस्यासनार्थं विप्रर्षेर्बालस्यापि वशे स्थिताः ॥	052c  
तत्रापि दत्त्वा वसु रौहिणेयो महाबलः केशवपूर्वजोऽथ	053a  
जगाम तीर्थं मुदितः क्रमेण तं वृद्धकन्याश्रममेव वीरः ॥ ॥	053c  
	
इति श्रीमन्महाभारते शल्यपर्वणि ह्रदप्रवेशपर्वणि द्विपञ्चाशत्तमोऽध्यायः ॥ 52 ॥

9-52-5 दधीच  इति छ.झ.पाठः ॥ 9-52-12 ऋषिसंसादितं दृष्ट्वेति क.छ.पाठः । तत्र संसादितं परिवारितमित्यर्थः ॥ 9-52-28 दधीचोऽस्थीनीति छ.पाठः ॥ 9-52-29 प्राणत्यागं कुरुश्रेष्ठ चकारैवाविचारयन्निति झ.पाठः ॥ 9-52-34 अस्य मुनेः ॥ 9-52-35 तेन तदस्थिजेन वज्रेण नवतीर्नव दशाधिकां अष्टशतीम् ॥
