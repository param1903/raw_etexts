अध्यायः 007

उभयसैन्यानां व्यूहरचनापूर्वकं द्वन्द्वीभूय युद्धाय निर्गमनम् ॥ 1 ॥

सञ्जय उवाच ।	001  
व्यतीतायां रजन्यां तु राजा दुर्योधनस्तदा ।	001a  
अब्रवीत्तावकान्सर्वान्सन्नह्यन्तां महारथाः ॥	001c  
राज्ञश्च मतमाज्ञाय समनह्यत सा चमूः ।	002a  
अयोजयन्रथांस्तूर्णं पर्यधावंस्तथा परे ॥	002c  
अकल्प्यन्त च मातङ्गाः समनह्यन्त पत्तयः ।	003a  
हयानास्तरणोपेतांश्चक्रुरन्ये सहस्रशः ॥	003c  
वादित्राणां च निनदः प्रादुरासीद्विशाम्पते ।	004a  
योधानां सैन्यमुख्यानामन्योन्यं प्रतिगर्जताम् ॥	004c  
ततो बलानि सर्वाणि हतशिष्टानि भारत ।	005a  
सन्नद्धानि व्यदृश्यन्त मृत्युं कृत्वा निवर्तनम् ॥	005c  
शल्यं सेनापतिं कृत्वा मद्रराजं महारथाः ।	006a  
प्रविभज्य बलं सर्वमनीकेषु व्यवस्थिताः ॥	006c  
ततः सर्वे समागम्य पुत्रेण तव सैनिकाः ।	007a  
कृपश्च कृतवर्मा च द्रौणिः शल्योऽथ सौबलः ।	007c  
अन्ये च पार्थिवाः शेषाः समयं चक्रुरादृताः ॥	007e  
\'अद्याचार्यसुतो द्रौणिर्नैको युध्येत शत्रुभिः\' ।	008a  
न न एकेन योद्धव्यं कथञ्चिदपि पाण्डवैः ॥	008c  
यो ह्येकः पाण्डवैर्युध्येद्यो वा युध्यन्तमुत्सृजेत् ।	009a  
स पञ्चभिर्भवेद्युक्तः पातकैश्चोपपातकैः ।	009c  
अन्योन्यं परिरक्षद्भिर्योद्धव्यं सहितैश्च नः ॥	009e  
एवं ते समयं कृत्वा सर्वे तत्र महारथाः ।	010a  
मद्रराजं पुरस्कृत्य तूर्णमभ्यद्रवन्परान् ॥	010c  
तथैव पाण्डवा राजन्व्यूह्य सैन्यं महारणे ।	011a  
अभ्ययुः कौरवान्युद्धे योत्स्यमानाः समन्ततः ॥	011c  
ततो बलं समभवत्क्षुब्धार्णवसमस्वनम् ।	012a  
समुद्भूतार्णवाकारमुदीर्णरथकुञ्जरम् ॥	012c  
धृतराष्ट्र उवाच ।	013  
द्रोणस्य चैव भीष्मस्य राधेयस्य च मे श्रुतम् ।	013a  
पातनं शंस मे भूयः शल्यस्याथ सुतस्य मे ॥	013c  
कथं रणे हतः शल्यो धर्मराजेन सञ्जय ।	014a  
भीमेन च महाबाहुः पुत्रो दुर्योधनो मम ॥	014c  
सञ्जय उवाच ।	015  
क्षयं मनुष्यदेहानां तथा नागाश्वसङ्क्षयम् ।	015a  
शृणु राजन्स्थिरो भूत्वा सङ्ग्रामं शंसतो मम ॥	015c  
आशा बलवती राजन्पुत्राणां तेऽभवत्तदा ॥	016ac  
हते द्रोणे च भीष्मे च सूतपुत्रे च पातिते ।	017a  
शल्यः पार्थान्रणे सर्वान्निहनिष्यति मारिष ॥	017c  
तामाशां हृदये कृत्वा समाश्वस्य च भारत ।	018a  
मद्रराजं च समरे समाश्रित्य महारथम् ।	018c  
नाथवन्तं तदाऽऽत्मानममन्यत सुतस्तव ॥	018e  
यदा कर्णे हते पार्थाः सिंहनादं प्रचक्रिरे ।	019a  
तदा राजन्धार्तराष्ट्रान्प्रविवेश महद्भयम् ॥	019c  
तान्समाश्वास्य तु तदा मद्रराजः प्रतापवान् ।	020a  
व्यूह्य व्यूहं महाराज सर्वतोभद्रमृद्धिमत् ॥	020c  
प्रत्युद्ययौ रणे पार्थान्मद्रराजः प्रतापवान् ।	021a  
विधून्वन्कार्मुकं चित्रं भारघ्नं वेगवत्तरम् ।	021c  
रथप्रवरमास्थाय सैन्धवाश्वं महारथः ॥	021e  
तस्य सूतो महाराज रथस्थोऽशोभयद्रथम् ।	022a  
स तेन संवृतो वीरो रथेनामित्रकर्शनः ।	022c  
तस्थौ शूरो महाराज पुत्राणां ते भयप्रणुत् ॥	022e  
प्रयाणे मद्रराजोऽभून्मुखं व्यूहस्य दंशितः ।	023a  
मद्रकैः सहितो वीरैः कर्णपुत्रैश्च दुर्जयैः ॥	023c  
सव्येऽभूत्कृतवर्मा च त्रिगर्तैः परिवारितः ।	024a  
गौतमो दक्षिणे पार्श्वे शकैश्च यवनैः सह ॥	024c  
अश्वत्थामा पृष्ठतोऽभूत्काम्भोजैः परिवारितः ।	025a  
दुर्योधनोऽभवन्मध्ये रक्षितः कुरुपुङ्गवैः ॥	025c  
हयानीकेन महता सौबलश्चापि संवृतः ।	026a  
प्रययौ सर्वसैन्येन कैतव्यश्च महारथः ॥	026c  
पाण्डवाश्च महेष्वासा व्यूह्य सैन्यमरिन्दमाः ।	027a  
त्रिधाभूता महाराज तव सैन्यमुपाद्रवन् ॥	027c  
धृष्टद्युम्नः शिखण्डी च सात्यकिश्च महारथः ।	028a  
शल्यस्य वाहिनीं हन्तुमभिदुद्रुवुराहवे ॥	028c  
ततो युधिष्ठिरो राजा स्वेनानीकेन संवृतः ।	029a  
शल्यमेवाभिदुद्राव जिघांसुर्भरतर्षभः ॥	029c  
हार्दिक्यं च महेष्वासमर्जुनः शत्रुपूगहा ।	030a  
संशप्तकगणांश्चैव वेगितोऽभिविदुद्रुवे ॥	030c  
गौतमं भीमसेनो वै सोमकाश्च महारथाः ।	031a  
अभ्यद्रवन्त राजेन्द्र जिघांसन्तः परान्युधि ॥	031c  
माद्रीपुत्रौ तु शकुनिमुलूकं च महारथम् ।	032a  
ससैन्यौ सहसैन्यौ तावुपतस्थतुराहवे ॥	032c  
तथैवायुतशो योधास्तावकाः पाण्डवान्रणे ।	033a  
अभ्यवर्तन्त सङ्क्रुद्धा विविधायुधपाणयः ॥	033c  
धृतराष्ट्र उवाच ।	034  
हते भीष्मे महेष्वासे द्रोणे कर्णे जयद्रथे ।	034a  
कुरुष्वल्पावशिष्टेषु पाण्डवेषु च संयुगे ॥	034c  
संरब्धेषु च पार्थेषु पराक्रान्तेषु सञ्जय ।	035a  
मामकानां परेषां च किं शिष्टमभवद्बलम् ॥	035c  
सञ्जय उवाच ।	036  
यथा वयं परे राजन्युद्धाय समुपस्थिताः ।	036a  
यावच्चासीद्बलं शिष्टं सङ्ग्रामे तन्निबोध मे ॥	036c  
एकादश सहस्राणि रथानां भरतर्षभ ।	037a  
दश दन्तिसहस्राणि सप्त चैव शतानि च ॥	037c  
पूर्णे शतसहस्रे द्वे हयानां तत्र भारत ।	038a  
पत्तिकोट्यस्तथा तिस्रो बलमेतत्तवाभवत् ॥	038c  
रथानां षट्सहस्राणि षट्सहस्राश्च कुञ्जराः ।	039a  
दश चाश्वसहस्राणि पत्तिकोटी च भारत ॥	039c  
एतद्बलं पाण्डवानामभवच्छेषमाहवे ।	040a  
एत एव समाजग्मुर्युद्धाय भरतर्षभ ॥	040c  
एवं विभज्य राजेन्द्र मद्रराजमते स्थिताः ।	041a  
पाण्डवान्प्रत्युदीयाम जयगृद्धाः प्रमन्यवः ॥	041c  
तथैव पाण्डवाः शूराः समरे जितकाशिनः ।	042a  
उपयाता नरव्याघ्राः पाञ्चालाश्च यशस्विनः ॥	042c  
एवमेते बलौघेन परस्परवधैषिणः ।	043a  
उपयाता नरव्याघ्राः पूर्वां सन्ध्यां प्रति प्रभो ॥	043c  
ततः प्रववृते युद्धं घोररूपं भयानकम् ।	044a  
तावकानां परेषां च निघ्नतामितरेतरम् ॥ ॥	044c  

इति श्रीमन्महाभारते शल्यपर्वणि शल्यवधपर्वणि सप्तमोऽध्यायः ॥ 7 ॥

9-7-39 पत्तिकोटी इति द्विवचनम् ॥

