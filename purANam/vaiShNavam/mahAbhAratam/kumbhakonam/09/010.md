अध्यायः 010

सङ्कुलयुद्धम् ॥ 1 ॥

सञ्जय उवाच ।	001  
तस्मिन्विलुलिते सैन्ये वध्यमाने परस्परम् ।	001a  
द्रवमाणेषु योधेषु विद्रवत्सु च दन्तिषु ॥	001c  
कूजतां स्तनतां चैव पदातीनां महाहवे ।	002a  
निहतेषु महाराज हयेषु बहुधा तदा ॥	002c  
प्रक्षये दारुणे घोरे संहारे सर्वदेहिनाम् ।	003a  
नानाशस्त्रसमावापे व्यतिषक्तरथद्विपे ॥	003c  
हर्षणे युद्धशौण्डानां भीरूणां भयवर्धने ।	004a  
गाहमानेषु योधेषु परस्परवधैषिषु ॥	004c  
प्राणादाने महाघोरे वर्तमाने दुरोदरे ।	005a  
सङ्ग्रामे घोररूपे तु यमराष्ट्रविवर्धने ॥	005c  
पाण्डवास्तावकं सैन्यं व्यधमन्निशितैः शरैः ।	006a  
तथैव तावका योधा जघ्नुः पाण्डवसैनिकान् ॥	006c  
तस्मिंस्तथा वर्तमाने युद्धे भीरुभयावहे ।	007a  
पूर्वाह्णे चापि सम्प्राप्ते भास्करोदयनं प्रति ॥	007c  
लब्धलक्षाः परे राजन्रक्षितास्तु महात्मना ।	008a  
अयोधयंस्तव बलं मृत्युं कृत्वा निवर्तनम् ॥	008c  
बलिभिः पाण्डवैर्दृप्तैर्लैब्धलक्षैः प्रहारिभिः ।	009a  
कौरव्यसीदत्पृतना मृगीवाग्निबयाकुला ॥	009c  
तां दृष्ट्वा सीदतीं सेनां पङ्के गामिव दुर्बलाम् ।	010a  
उज्जिहीर्षुस्तदा शल्यः प्रायात्पाण्डुसुतान्प्रति ॥	010c  
मद्रराजः सुसङ्क्रुद्धो गृहीत्वा धनुरुत्तमम् ।	011a  
अभ्यद्रवत सङ्ग्रामे पाण्डवानाततायिनः ॥	011c  
पाण्डवा अपि भूपाल समरे जितकाशिनः ।	012a  
मद्रराजं समासाद्य बिभिदुर्निशितैः शरैः ॥	012c  
ततः शरशतैस्तीक्ष्णैर्मद्रराजो महारथः ।	013a  
अर्दयामास तां सेनां धर्मराजस्य पश्यतः ॥	013c  
प्रादुरासन्निमित्तानि नानारूपाण्यनेकशः ।	014a  
चचाल शब्दं कुर्वाणा मही चापि सपर्वता ॥	014c  
[सदण्डशूला दीप्ताग्रा दीर्यमाणाः समन्ततः ।]	015a  
उल्का भूमिं दिवः पेतुराहत्य रविमण्डलम् ॥	015c  
मृगाश्च महिषाश्चापि पक्षिणश्च विशाम्पते ।	016a  
अपसव्यं तदा चक्रुः सेनां ते बहुशो नृप ॥	016c  
[भृगुसूनुधरापुत्रौ शशिजेन समन्वितौ ।	017a  
चरमं पाण्डुपुत्राणां पुरस्तात्सर्वभूभुजाम् ॥	017c  
शस्त्राग्रेष्वभवज्ज्वाला नेत्राण्याहत्य वर्षती ।	018a  
शिरःस्वलीयन्त भृशं काकोलूकाश्च केतुषु] ॥	018c  
ततस्तद्युद्धमत्युग्रमभवत्सहचारिणाम् ।	019a  
तथा सर्वाण्यनीकानि सन्निपत्य जनाधिप ॥	019c  
अभ्यघ्नत्कौरवो राजा पाण्डवानामनीकिनीम् ।	020a  
शल्यस्तु शरवर्षेण वर्षन्निव सहस्रदृक् ॥	020c  
अभ्यवर्षत धर्मात्मा कुन्तीपुत्रं युधिष्ठिरम् ।	021a  
भीमसेनं शरैश्चापि रुक्मपुङ्खैः शिलाशितैः ॥	021c  
द्रौपदेयांस्तथा सर्वान्माद्रीपुत्रौ च पाण्डवौ ।	022a  
धृष्टद्युम्नं च शैनेयं शिखण्डिनमथापि च ॥	022c  
एकैकं दशभिर्बाणैर्विव्याध स महाबलः ।	023a  
ततोऽसृजद्बाणवर्षं घर्मान्ते मघवानिव ॥	023c  
ततः प्रभद्रका राजन्सोमकाश्च सहस्रशः ।	024a  
पतिताः पात्यमानाश्च दृश्यन्ते शल्यसायकैः ॥	024c  
भ्रमराणामिव व्राताः शलभानामिव व्रजाः ।	025a  
ह्रादिन्य इव मेघेभ्यः शल्यस्य न्यपतञ्शराः ॥	025c  
द्विरदास्तुरगाश्चार्ताः पत्तयो रथिनस्तथा ।	026a  
शल्यस्य बाणैरपतन्बभ्रमुर्व्यनदंस्तथा ॥	026c  
आविष्ट इव मद्रेशो मन्युना पौरुषेण च ।	027a  
प्राच्छादयदरीन्सङ्ख्ये कालसृष्ट इवान्तकः ।	027c  
विनर्दमानो मद्रेशो मेघह्रादो महाबलः ॥	027e  
सा वध्यमाना शल्येन पाण्डवानामनीकिनी ।	028a  
अजातशत्रुं कौन्तेयमभ्यधावद्युधिष्ठिरम् ॥	028c  
तां सम्मर्द्य शतैः सङ्ख्ये लघुहस्तः शितैः शरैः ।	029a  
बाणवर्षेण महता युधिष्ठिरमताडयत् ॥	029c  
तमापतन्तं जात्यश्वैः क्रुद्धो राजा युधिष्ठिरः ।	030a  
अवारयच्छरैस्तीक्ष्णैर्महाद्विपमिवाङ्कुशैः ॥	030c  
तस्य शल्यः शरं घोरं मुमोचाशीविषोपमम् ।	031a  
सोऽभ्यविध्यन्महात्मानं वेगेनाभ्यपतच्च गाम् ॥	031c  
ततो वृकोदरः क्रुद्धः शल्यं विव्याध सप्तभिः ।	032a  
पञ्चभिः सहदेवस्तु नकुलो दशभिः शरैः ॥	032c  
द्रौपदेयाश्च शत्रुघ्नं शूरमार्तायनिं शरैः ।	033a  
अभ्यवर्षन्महाराज मेघा इव महीधरम् ॥	033c  
ततो दृष्ट्वा वार्यमाणं शल्यं पार्थैः समन्ततः ।	034a  
कृतवर्मा कृपश्चैव सङ्क्रुद्धावभ्यधावताम् ॥	034c  
उलूकश्च महावीर्यः शकुनिंश्चापि सौबलः ।	035a  
समागम्याथ शनकैरश्वत्थामा महाबलः ।	035c  
तव पुत्राश्च कार्त्स्न्येन जुगुपुः शल्यमाहवे ॥	035e  
भीमसेनं त्रिभिर्विद्ध्वा कृतवर्मा शिलीमुखैः ।	036a  
बाणवर्षेण महता क्रुद्धरूपमवारयत् ।	036c  
धृष्टद्युम्नं ततः क्रुद्धो बाणवर्षैरपीडयत् ॥	036e  
द्रौपदेयांश्च शकुनिर्यमौ च द्रौणिरभ्ययात् ॥	037ac  
दुर्योधनो युधांश्रेष्ठ आहवे केशवार्जुनौ ।	038a  
समभ्ययादुग्रतेजाः शरैश्चाप्यहनद्बली ॥	038c  
एवं द्वन्द्वशतान्यासंस्त्वदीयानां परैः सह ।	039a  
घोररूपाणि चित्राणि तत्रतत्र विशाम्पते ॥	039c  
ऋक्षवर्णाञ्जघानाश्वान्भोजो भीमस्य संयुगे ।	040a  
सोऽवतीर्य रथोपस्थाद्धताश्वात्पाण्डुनन्दनः ।	040c  
कालो दण्डमिवोद्यम्य गदापाणिरयुध्यत ॥	040e  
प्रमुखे सहदेवस्य जघानाश्वान्स मद्रराट् ।	041a  
ततः शल्यस्य तनयं सहदेवोऽसिनावधीत् ॥	041c  
गौतमः पुनराचार्यो धृष्टद्युम्नमयोधयत् ।	042a  
असम्भ्रान्तमसम्भ्रान्तो यत्नवान्यत्नवत्तरम् ॥	042c  
द्रौपदेयांस्तथा वीरानेकैकं दशभिः शरैः ।	043a  
अविद्ध्यदाचार्यसुतो नातिक्रुद्धो हसन्निव ॥	043c  
[पुनश्च भीमसेनस्य जघानाश्वांस्तथाऽऽहवे ।	044a  
सोऽवतीर्य रथात्तूर्णं हताश्वः पाण्डुनन्दनः ॥	044c  
कालो दण्डमिवोद्यम्य गदां क्रुद्धो महाबलः ।	045a  
पोथयामास तुरगान्रथं च कृतवर्मणः ।	045c  
कृतवर्मा त्ववप्लुत्य रथात्तस्मादपाक्रमत् ॥]	045e  
शल्योऽपि राजन्सङ्क्रुद्धो निघ्नन्सोमकपाण्डवान् ।	046a  
पुनरेव शितैर्बाणैर्युधिष्ठिरमपीडयत् ॥	046c  
तस्य भीमो रणे क्रुद्धः सन्दश्य दशनच्छदम् ।	047a  
विनाशायाभिसन्धाय गदामादाय वीर्यवान् ॥	047c  
यमदण्डप्रतीकाशां कालरात्रिमिवोद्यताम् ।	048a  
गजवाजिमनुष्याणां देहान्तकरणीमति ॥	048c  
हेमपट्टपरिक्षिप्तामुल्कां प्रज्वलितामिव ।	049a  
शैक्यां व्यालीमिवात्युग्रां वज्रकल्पामयोमयीम् ॥	049c  
चन्दनागुरुपङ्काक्तां प्रमदामीप्सितामिव ।	050a  
वसामेदोपदिग्धाङ्गीं जिह्वां वैवस्वतीमिव ॥	050c  
पटुघण्टाशतरवां वासवीमशनीमिव ।	051a  
निर्मुक्ताशीविषाकारां पृक्तां गजमदैरपि ॥	051c  
त्रासनीं सर्वभूतानां स्वसैन्यपरिहर्षिणीम् ।	052a  
मनुष्यलोके विख्यातां गिरिशृङ्गविदारणीम् ॥	052c  
यया कैलासभवने महेश्वरसखं बली ।	053a  
आह्वयामास कौन्तेयः सङ्क्रुद्धमलकाधिपम् ॥	053c  
यया मायामयान्दृप्तान्सुबहून्धनदालये ।	054a  
जघान गुह्यकान्क्रुद्धो मन्दारार्थे महाबलः ।	054c  
निवार्यमाणो बहुभिर्द्रौपद्याः प्रियमास्थितः ॥	054e  
तां वज्रमणिरत्नौघकल्माषां वज्रगौरवाम् ।	055a  
समुद्यम्य महाबाहुः शल्यमभ्यपतद्रणे ॥	055c  
गदया युद्धकुशलस्तया दारुणनादया ।	056a  
पोथयामास शल्यस्य चतुरोऽश्वान्महाजवान् ॥	056c  
ततः शल्यो रणे क्रुद्धः पीने वक्षसि तोमरम् ।	057a  
निचखान नदन्वीरोवर्म भित्त्वा च सोभ्ययात् ॥	057c  
वृकोदरस्त्वसम्भ्रान्तस्तमेवोद्धृत्य तोमरम् ।	058a  
यन्तारं मद्रराजस्य निर्बिभेद तदा हृदि ॥	058c  
स भिन्नवर्मा रुधिरं वमन्वित्रस्तमानसः ।	059a  
पपाताभिमुखो भीमं मद्रराजस्त्वपाक्रमत् ॥	059c  
कृतप्रतिकृतं दृष्ट्वा शल्यो विस्मितमानसः ।	060a  
गदामाश्रित्य धर्मात्मा प्रत्यमित्रमवैक्षत ॥	060c  
ततः सुमनसः पार्था भीमसेनमपूजयन् ।	061a  
ते दृष्ट्वा कर्म सङ्ग्रामे घोरमक्लिष्टकर्मणः ॥ ॥	061c  

इति श्रीमन्महाभारते शल्यपर्वणि शल्यवधपर्वणि अष्टादशदिवसयुद्धे दशमोऽध्यायः ॥ 10 ॥

9-10-17 भृग्विति । सर्वभूभुजां कृत्स्नपृथ्वीपतीनां पाण्डुपुत्राणां पाण्डवानां चरमं विलोमगणनया प्रथमं युधिष्ठिरमभिलक्ष्य शक्रभौमबुधाः सप्तमस्थाने बलावहाः आसन् । एतच्च सर्वभूभुजामिति फलस्य जनकमित्यर्थः ॥ 9-10-18 आहत्य स्पृष्ट्वा । वर्षती भुवि पतन्ती ॥ 9-10-49 परिक्षिप्तां परिच्छन्नाम् ॥ 9-10-51 वासवीमैन्द्रीम् । रासनीमिति पाठे शब्दवतीम् ॥ 9-10-53 महेश्वरसखं कुबेरम् ॥
