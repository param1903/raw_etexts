अध्यायः 056
	
(अथ गदायुद्धपर्व ॥ 3 ॥) गदायुद्धाय सन्नद्धयोर्भीमदुर्योधनयोर्वर्णनम् ॥ 1 ॥
	
सञ्जय उवाच ।	001  
रामसान्निध्यमागम्य पुत्रो दुर्योधनस्तव ।	001a  
योद्धुकामो महाबाहुः समहृष्यत वीर्यवान् ॥	001c  
दृष्ट्वा लाङ्गलिनं राजा प्रत्युत्थाय च भारत ।	002a  
प्रीत्यापरमया युक्तो युधिष्ठिरमथाब्रवीत् ॥	002c  
दुर्योधन उवाच ।	003  
समन्तपञ्चकं पुण्यमितो याम विशाम्पते ।	003a  
प्रथितोत्तरवेदी सा देवलोके प्रजापतेः ॥	003c  
तस्मिन्महापुण्यतमे त्रैलोक्यस्य सनातने ।	004a  
सङ्ग्रामे निधनं प्राप्य ध्रुवं स्वर्गं गमिष्यसि ॥	004c  
तथेत्युक्त्वा महाराज कुन्तीपुत्रो युधिष्ठिरः ।	005a  
समन्तपञ्चकं वीरः प्रायादभिमुखः प्रभुः ॥	005c  
ततो दुर्योधनो राजा प्रगृह्य महतीं गदाम् ।	006a  
पद्भ्याममर्षी द्युतिमानगच्छत्पाण्डवैः सह ॥	006c  
तथा यान्तं गदाहस्तं वर्मणा चापि दंशितम् ।	007a  
अन्तरिक्षचरा देवाः साधुसाध्वित्यपूजयन् ॥	007c  
वादकाश्च नरास्तत्र दृष्ट्वा ते हर्षमागताः ॥	008ac  
स पाण्डवैः परिवृतः कुरुराजस्तवात्मजः ।	009a  
मत्तस्येव गजेन्द्रस्य गतिमास्थाय सोऽव्रजत् ॥	009c  
ततः शङ्खनिनादैश्च भेरीणां च महास्वनैः ।	010a  
सिंहनादैश्च शूराणां दिशः सर्वाः प्रपूरिताः ॥	010c  
ततस्ते तु कुरुक्षेत्रं प्राप्ता नरवरोत्तमाः ।	011a  
प्रतीच्यभिमुखं देशं यथोद्दिष्टं सुतेन ते ।	011c  
दक्षिणेन सरस्वत्याः स्वयनं तीर्थमुत्तमम् ॥	011e  
तस्मिन्देशे त्वनिरिणे ते तु युद्धमरोचयन् ॥	012ac  
ततो भीमो महाकोटिं गदां गृह्याथ वर्मभृत् ।	013a  
बिभ्रद्रूपं महाराज सदृशं हि गरुत्मतः ॥	013c  
अवबद्धशिरस्त्राणः शुद्धकाञ्चनवर्मभृत् ।	014a  
रराज राजन्पुत्रस्ते काञ्चनः शैलराडिव ॥	014c  
तौ तथा सङ्गतौ वीरौ भीमदुर्योधनावुभौ ।	015a  
संयुगे सम्प्रकाशेते संरब्धाविव कुञ्जरौ ॥	015c  
रथमण्डलमध्यस्थौ भ्रातरौ तौ नरर्षभौ ।	016a  
अशोभेतां महाराज चन्द्रसूर्याविवोदितौ ॥	016c  
तावन्योन्यं निरीक्षेतां क्रुद्धाविव महोरगौ ।	017a  
दहन्तौ लोचनै राजन्परस्परवधैषिणौ ॥	017c  
सम्प्रहृष्टमना राजन्गदामादाय कौरवः ।	018a  
सृक्विणी संलिहन्राजन्क्रोधरक्तेक्षणः श्वसन् ॥	018c  
ततो दुर्योधनो राजन्गदामादाय वीर्यवान् ।	019a  
भीमसेनमभिप्रेक्ष्य गजो गजमिवाह्वयत् ॥	019c  
अद्रिसारमयीं भीमस्तथैवादाय वीर्यवान् ।	020a  
आह्वयामास नृपतिं सिंहः सिंहं यथा वने ॥	020c  
तावुद्यतगदापाणी दुर्योधनवृकोदरौ ।	021a  
संयुगे सम्प्रकाशेतां गिरी सशिखराविव ॥	021c  
तावुभौ समतिक्रुद्धावुभौ भीमपराक्रमौ ।	022a  
उभौ शिष्यौ गदायुद्धे रौहिणेयस्य धीमतः ॥	022c  
उभौ सदृशकर्माणौ वरुणस्य महाबलौ ।	023a  
वासुदेवस्य रामस्य तथा वैश्रवणस्य च ॥	023c  
सदृशौ तौ महाराज मधुकैटभयोरपि ।	024a  
उभौ सदृशकर्माणौ तथा सुन्दोपसुन्दयोः ॥	024c  
[रामरावणयोश्चैव वालिसुग्रीवयोस्तथा] ।	025a  
तथैव कालस्य समौ मृत्योश्चैव परन्तपौ ॥	025c  
अन्योन्यमभिधावन्तौ मत्ताविव महाद्विपौ ।	026a  
वासितासङ्गमे दृप्तौ शरदीव मदोत्कटौ ॥	026c  
उभौ क्रोधविषं दीप्तं वमन्तावुरगाविव ।	027a  
अन्योन्यमभिसंरब्धौ प्रेक्षमाणावरिन्दमौ ॥	027c  
उभौ भरतशार्दूलौ विक्रमेण समन्वितौ ।	028a  
सिंहाविव दुराधर्षौ गदायुद्धविशारदौ ॥	028c  
नखदंष्ट्रायुधौ वीरौ व्याघ्राविव दुरुत्सहौ ।	029a  
प्रजासंहरणे क्षुब्धौ समुद्राविव दुस्तरौ ॥	029c  
लोहिताङ्गाविव क्रुद्धौ प्रतपन्तौ महारथौ ।	030a  
[पूर्वपश्चिमजौ मेघौ प्रेक्षमाणावरिन्दमौ ॥	030c  
गर्जमानौ सुविषमं क्षरन्तौ प्रावृषीव हि ।	031a  
रश्मियुक्तौ महात्मानौ दीप्तिमन्तौ महाबलौ ॥	031c  
ददृशाते कुरुश्रेष्ठौ कालसूर्याविवोदितौ ।	032a  
व्याघ्राविव सुसंरब्धौ गर्जन्ताविवतोयदौ ॥	032c  
जहृषाते महाबाहू सिंहकेसरिणाविव ।	033a  
गजाविव सुसंरब्धौ ज्वलिताविव पावकौ ॥	033c  
ददृशाते महात्मानौ सशृङ्गाविव पर्वतौ ।	034a  
रोषात्प्रस्फुरमाणोष्ठौ निरीक्षन्तौ परस्परम् ॥	034c  
तौ समेतौ महात्मानौ गदाहस्तौ नरोत्तमौ ।]	035a  
उभौ परमसंहृष्टावुभौ परमसम्मतौ ॥	035c  
सदश्वाविव हेषन्तौ बृंहन्ताविव कुञ्जरौ ।	036a  
वृषभाविव गर्जन्तौ दुर्योधनवृकोदरौ ।	036c  
दैत्याविव बलोन्मत्तौ रेजतुस्तौ नरोत्तमौ ॥	036e  
ततो दुर्योधनो राजन्निदमाह युधिष्ठिरम् ।	037a  
सृञ्जयैः सह तिष्ठन्तं तपन्तमिव भास्करम् ॥	037c  
इदं व्यवसितं युद्धं मम भीमस्य चोभयोः ।	038a  
उपोपविष्टाः पश्यध्वं विमर्दं नृपसत्तमाः ॥	038c  
ततः समुपविष्टं तत्सुमहद्राजमण्डलम् ।	039a  
विराजमानं ददृशे दिवीवादित्यमण्डलम् ॥	039c  
तेषां मध्ये महाबाहुः श्रीमान्केशवपूर्वजः ।	040a  
उपविष्टो महाराज पूज्यमानः समन्ततः ॥	040c  
शुशुभे राजमध्यस्थो नीलवासाः सितप्रभः ।	041a  
नक्षत्रैरिव सम्पूर्णो वृतो निशि निशाकरः ॥	041c  
तौ तथा तु महाराज गदाहस्तौ सुदुःसहौ ।	042a  
अन्योन्यं वाग्भिरुग्राभिस्तक्षमाणौ व्यवस्थितौ ॥	042c  
अप्रियाणि ततोऽन्योन्यमुक्त्वा तौ कुरुसत्तमौ ।	043a  
उदीक्षन्तौ स्थितौ तत्र वृत्रशक्रौ यथाऽऽहवे ॥ ॥	043c  
	
इति श्रीमन्महाभारते शल्यपर्वणि गदायुद्धपर्वणि षट्पञ्चाशत्तमोऽध्यायः ॥ 56 ॥
	
9-56-8 वातिकाश्चारणा ये तु इति झ.पाठः । तत्र वातिकाः वातेन सह गच्छन्ति ते आकाशचारिणः । चारणाः सिद्धविशेषा इत्यर्थः ॥ । 9-56-11 स्वयनं सुगतिदम् ॥ 9-56-12 अनिरिणे अनूषरे ॥ 9-56-26 वासितासङ्गमे एककरिणीसङ्गमार्थे दृप्तौ मोहितौ ॥ 9-56-30 लोहिताङ्गौ द्वौ कुजाविवेत्यभूतोपमा ॥ 9-56-33 जहृषाते हर्षं प्रापतुः ॥
