अध्यायः 017

सङ्कुलयुद्धम् ॥ 1 ॥

सञ्जय उवाच ।	001  
शल्येऽथ निहते राजन्मद्रराजपदानुगाः ।	001a  
रथाः सप्तशता वीरा दुद्रुवुर्महतो बलात् ॥	001c  
दुर्योधनस्तु द्विरदमारुह्याचलसन्निभम् ।	002a  
छत्रेण ध्रियमाणेन वीज्यमानश्च चामरैः ।	002c  
न गन्तव्यं न गन्तव्यमिति मद्रानवारयत् ॥	002e  
दुर्योधनेन ते वीरा वार्यमाणाः पुनः पुनः ।	003a  
युधिष्ठिरं जिघांसन्तः पाण्डूनां प्राविशन्बलम् ॥	003c  
ते तु शूरा महाराज कृतचित्ताश्च योधने ।	004a  
धनुःशब्दं महत्कृत्वा सहायुध्यन्त पाण्डवैः ॥	004c  
श्रुत्वा च निहतं शल्यं धर्मपुत्रं च पीडितम् ।	005a  
मद्रराजप्रिये युक्तैर्मद्रकाणां महारथैः ॥	005c  
आजगाम ततः पार्थो गाण्डीवं विक्षिपन्धनुः ।	006a  
पूरयन्रथघोषेण दिशः सर्वा महारथः ॥	006c  
ततोऽर्जुनश्च भीमश्च माद्रीपुत्रौ च पाण्डवौ ।	007a  
सात्यकिश्च नरव्याघ्रो द्रौपदेयाश्च सर्वशः ॥	007c  
धृष्टद्युम्नः शिखण्डी च पाञ्चालाः सह सोमकैः ।	008a  
युधिष्ठिरं परीप्सन्तः समन्तात्पर्यवारयन् ॥	008c  
ते समन्तात्परिवृताः पाण्डवैः पुरुषर्षभैः ।	009a  
क्षोभयन्ति स्म तां सेनां मकराः सागरं यथा ।	009c  
वृक्षानिव महावाताः कम्पयन्ति स्म तावकाः ॥	009e  
पुरोवातेन गङ्गेव क्षोभ्यमाणा महानदी ।	010a  
अक्षोभ्यत तदा राजन्पाण्डूनां ध्वजिनी ततः ॥	010c  
प्रस्कन्द्य सेनां महतीं महात्मानो महारथाः ।	011a  
बहवश्चुक्रुशुस्तत्र क्व स राजा युधिष्ठिरः ।	011c  
भ्रातरो वाऽस्य ते शूरा दृश्यन्ते नेह केचन ॥	011e  
धृष्टद्युम्नोऽथ शैनेयो द्रौपदेयाश्च सर्वशः ।	012a  
पाञ्चालाश्च महावीर्याः शिखण्डी च महारथः ॥	012c  
एवं तान्वादिनः शूरान्द्रौपदेया महारथाः ।	013a  
अभ्यघ्नन्युयुधानश्च मद्रराजपदानुगान् ॥	013c  
चक्रैर्विमथितैः केचित्केचिच्छिन्नैर्महाध्वजैः ।	014a  
सम्प्रदृश्यन्त समरे तावका निहताः परैः ॥	014c  
आलोक्य पाण्डवान्युद्धे योधा राजन्समन्ततः ।	015a  
वार्यमाणा ययुर्वेगात्पुत्रेण तव भारत ॥	015c  
दुर्योधनश्च तान्वीरान्वारयामास सान्त्वयन् ।	016a  
न चास्य शासनं केचित्तत्र चक्रुर्महारथाः ॥	016c  
ततो गान्धारराजस्य पुत्रः शकुनिरब्रवीत् ।	017a  
दुर्योधनं महाराज वचनं वचनक्षमम् ॥	017c  
किं नः सम्प्रेक्षमाणानां मद्राणां हन्यते बलम् ।	018a  
न युक्तमेतत्समरे त्वयि तिष्ठति भारत ॥	018c  
सहितैर्नाम योद्धव्यमित्येष समयः कृतः ।	019a  
अथ कस्मात्स्मरन्नेव घ्नतो मर्षयसे नृप ॥	019c  
दुर्योधन उवाच ।	020  
वार्यमाणा मया पूर्वं नैते चक्रुर्वचो मम ।	020a  
एते विनिहताः सर्वे प्रस्कन्नाः पाण्डुवाहिनीम् ॥	020c  
शकुनिरुवाच ।	021  
न भर्तुः शासनं वीरा रणे कुर्वन्त्यमर्षिताः ।	021a  
अलं क्रोद्धुमथैतेषां नायं काल उपेक्षितुम् ॥	021c  
यामः सर्वेऽत्र सम्भूय सवाजिरथकुञ्जराः ।	022a  
परित्रातुं महेष्वासान्मद्रराजपदानुगान् ॥	022c  
अन्योन्यं परिरक्षामो यत्नेन महता नृप ।	023a  
एवं सर्वेऽनुसञ्चिन्त्य प्रययुर्यत्र सैनिकाः ॥	023c  
सञ्जय उवाच ।	024  
एवमुक्तस्तदा राजा बलेन महता वृतः ।	024a  
प्रययौ सिंहनादेन कम्पयन्निव मेदिनीम् ॥	024c  
हत विध्यत गृह्णीत प्रहरध्वं निकृन्तत ।	025a  
इत्यासीत्तुमुलः शब्दस्तव सैन्यस्य भारत ॥	025c  
पाण्डवास्तु रणे दृष्ट्वा मद्रराजपदानुगान् ।	026a  
सहितानभ्यवर्तन्तं गुल्ममास्थाय मध्यमम् ॥	026c  
ते मुहूर्ताद्रणे वीरा हस्ताहस्ति विशाम्पते ।	027a  
निहताः प्रत्यदृश्यन्त मद्रराजपदानुगाः ॥	027c  
ततो नः सम्प्रयातानां हता मद्रास्तरस्विनः ।	028a  
हृष्टाः किलकिलाशब्दमकुर्वन्सहिताः परे ॥	028c  
अथोत्थितानि रुण्डानि समदृश्यन्त सर्वशः ।	029a  
पपात महती चोल्का मध्येनादित्यमण्डलम् ॥	029c  
रथैर्भग्नयुगाक्षैश्च निहतैश्च महारथैः ।	030a  
अश्वैर्निपातितैश्चैव सञ्छन्नाऽभूद्वसुन्धरा ॥	030c  
वातायमानैस्तुरगैर्युगासक्तैस्ततस्ततः ।	031a  
अकृष्यन्त महाराज योधास्तत्र रणाजिरे ॥	031c  
भग्नचक्रान्रथान्केचिदहरंस्तुरगा रणे ।	032a  
रथार्धं केचिदादाय दिशो दश विबभ्रमुः ।	032c  
तत्रतत्र व्यदृश्यन्त योक्त्रैः श्लिष्टाः स्म वाजिनः ॥	032e  
रथिनः पतमानाश्च दृश्यन्ते स्म नरोत्तमाः ।	033a  
गगनात्प्रच्युताः सिद्धाः पुण्यानामिव सङ्क्षये ॥	033c  
निहतेषु च शूरेषु मद्रराजानुगेषु वै ।	034a  
अस्मानापततश्चापि दृष्ट्वा पार्था महारथाः ॥	034c  
अभ्यवर्तन्त वेगेन जयगृद्धाः प्रहारिणः ।	035a  
बाणशब्दरवान्कृत्वा विमिश्राञ्शङ्खनिःस्वनैः ॥	035c  
अस्मांस्तु पुनरासाद्य लब्धलक्षाः प्रहारिणः ।	036a  
शरासनानि धुन्वानाः सिंहनादान्प्रचुक्रुशुः ॥	036c  
ततो हतमभिप्रेक्ष्य मद्रराजबलं महत् ।	037a  
मद्रराजं च समरे दृष्ट्वा शूरं निपातितम् ।	037c  
दुर्योधनबलं सर्वं पुनरासीत्पराङ्मुखम् ॥	037e  
वध्यमानं महाराज पाण्डवैर्जितकाशिभिः ।	038a  
दिशो भेजेऽथ सम्भ्रान्तं त्रासितं दृढधन्विभिः ॥ ॥	038c  

इति श्रीमन्महाभारते शल्यवपर्वणि शल्यवधपर्वणि अष्टादशदिवसयुद्धे सप्तदशोऽध्यायः ॥ 17 ॥

9-17-20 प्रस्कन्नाः प्रपन्नाः ॥
