अध्यायः 053

वृद्धकन्याचरित्रकथनम् ॥ 1 ॥

जनमेजय उवाच ।	001  
कथं कुमारी भगवंस्तपोयुक्ता ह्यभूत्पुरा ।	001a  
किमर्थं च तपस्तेपे को वाऽस्या नियमोऽभवत् ॥	001c  
सुदुष्करमिदं ब्रह्मंस्त्वत्तः श्रुतमनुत्तमम् ।	002a  
आख्याहि तत्त्वमखिलं यथा तपसि सा स्थिता ॥	002c  
वैशम्पायन उवाच ।	003  
ऋषिरासीन्महावीर्यः कुणिर्गार्ग्यो महायशाः ।	003a  
स तप्त्वा विपुलं राजंस्तपो वै तपतां वरः ।	003c  
तपसाऽथ सुतां सुभ्रूं समुत्पादितवान्विभुः ॥	003e  
तां च दृष्ट्वा मुनिः प्रीतः कुणिर्गार्ग्यो महायशाः ।	004a  
जगाम त्रिदिवं राजन्सन्त्यज्येह कलेवरम् ॥	004c  
सुभ्रूः सा ह्यथ कल्याणी पुण्डरीकनिभेक्षणा ।	005a  
महता तपसोग्रेण कृत्वाश्रममनिन्दिता ॥	005c  
उपवासैः पूजयन्ती पितॄन्देवांश्च सा पुरा ।	006a  
तस्यास्तु तपसोग्रेण महान्कालोऽत्यगान्नृप ॥	006c  
सा पित्रा दीयमानापि पतिं नैच्छदनिन्दिता ।	007a  
आत्मनः सदृशं सा तु भर्तारं नान्वपश्यत ॥	007c  
ततः सा तपसोग्रेण पीडयित्वाऽऽत्मनस्तनुम् ।	008a  
पितृदेवार्चनरता बभूव विजने वने ॥	008c  
साऽऽत्मानं मन्यमाना तु कृतकृत्यं श्रमान्विता ।	009a  
\'जगाम वृद्धभावं तु कौमारब्रह्मचारिणी\' ॥	009c  
वार्धकेन च राजेन्द्र तपसा चैव कर्शिता ।	010a  
सा नाशकद्यदा गन्तुं पदात्पदमपि स्वयम् ॥	010c  
चकार गमने बुद्धिं परलोकाय वै तदा ।	011a  
मोक्तुकामां तु तां दृष्ट्वा शरीरं नारदोऽब्रवीत् ॥	011c  
असंस्कृतायाः कन्यायाः कुतो लोकास्तवानघे ।	012a  
एवं तु श्रुतमस्माभिर्देवलोके महाव्रते ॥	012c  
तपः परमकं प्राप्तं न तु लोकास्त्वया जिताः ।	013a  
तन्नारदवचः श्रुत्वा साऽब्रवीदृषिसंसदि ॥	013c  
तपसोऽर्धं प्रयच्छामि पाणिग्राहस्य सत्तमाः ।	014a  
इत्युक्तेऽस्यास्तु जग्राह पाणिं गालवसम्भवः ॥	014c  
ऋषिः प्राक् शृङ्गवान्नाम समयं चेममब्रवीत् ।	015a  
समयेन तवाद्याहं पाणिं स्प्रक्ष्यामि शोभने ॥	015c  
यद्येकरात्रं वस्तव्यं त्वया सह मयेति ह ।	016a  
तथेति सा प्रतिश्रुत्य तस्मै पाणिं ददौ तदा ॥	016c  
यथादृष्टेन विधिना हुत्वा चाग्निं विधानतः ।	017a  
चक्रे च पाणिग्रहणं तस्योद्वाहं च गालविः ॥	017c  
सा रात्रावभवद्राजंस्तरुणी वरवर्णिनी ।	018a  
दिव्याभरणवस्त्रा च दिव्यगन्धानुलेपना ॥	018c  
तां दृष्ट्वा गालविः प्रीतो दीपयन्तीमिव श्रिया ।	019a  
उवास च क्षपामेकां प्रभाते साऽब्रवीच्च तम् ॥	019c  
यस्त्वया समयो विप्र कृतो मे तपतां वर ।	020a  
तेनोषिताऽस्मि भद्रं ते स्वस्ति तेऽस्तु व्रजाम्यहम् ॥	020c  
सा तु ध्यात्वाऽब्रवीद्भूयो योऽस्मिंस्तीर्थे समाहितः ।	021a  
वसते रजनीमेकां तर्पयित्वा दिवौकसः ॥	021c  
चत्वारिंशतमष्टौ च द्वौ चाष्टौ सम्यगाचरेत् ।	022a  
यो ब्रह्मचर्यं वर्षाणि फलं तस्य लभेत सः ॥	022c  
एवमुक्त्वा ततः साध्वी देहं त्यक्त्वा दिवं गता ।	023a  
ऋषिरप्यभवद्दीनस्तस्या रूपं विचिन्तयन् ॥	023c  
समयेन तपोऽर्धं च कृच्छ्रात्प्रतिगृहीतवान् ।	024a  
साधयित्वा तदाऽऽत्मानं तस्याः स गतिमाप्तवान् ।	024c  
दुःखितो भरतश्रेष्ठ तस्या रूपबलात्कृतः ॥	024e  
एतत्ते वृद्धकन्याया व्याख्यातं चरितं महत् ।	025a  
तथैव ब्रह्मचर्यं च स्वर्गस्य च गतिः शुभा ॥	025c  
तत्रस्थश्चापि शुश्राव हतं शल्यं हलायुधः ॥	026ac  
तत्रापि दत्त्वा दानानि द्विजातिभ्यः परन्तपः ।	027a  
शुशोच शल्यं सङ्ग्रामे निहतं पाण्डवैस्तदा ॥	027c  
समन्तपञ्चकद्वारात्ततो निष्क्रम्य माधवः ।	028a  
पप्रच्छर्षिगणारामः कुरुक्षेत्रस्य यत्फलम् ॥	028c  
ते पृष्टा यदुसिंहेन कुरुक्षेत्रफलं विभो	029a  
समाचख्युर्महात्मानस्तस्मै सर्वं यथातथम् ॥ ॥	029c  
	
इति श्रीमन्महाभारते शल्यपर्वणि ह्रदप्रवेशपर्वणि त्रिपञ्चाशतमोऽध्यायः ॥ 53 ॥

9-53-3 तपसा संयुता सुभ्रूः समुत्पना महात्मनः इति छ. पाठः ॥ 9-53-22 चत्वारिंशतमष्टौ चेति । प्रतिवेदं द्वादशवर्षाणीति वेदचतुष्टयाध्ययनायाष्टाचत्वारिंशद्वर्षाणि । ततो द्वौ वत्सरौ स्नातकेन गुरोरानृण्यार्थं सेवा कार्या । ततोऽष्टवार्षिकीं कन्यां परिणीय तस्या यौवनावध्यष्टवर्षाणीत्यष्टपञ्चाशद्वर्षाणि ब्रह्मचर्यं सर्वस्येष्टम् ॥ 9-53-24 सङ्गतिमन्वियात् इति छ. पाठः ॥
