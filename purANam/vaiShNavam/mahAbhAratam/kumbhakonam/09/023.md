अध्यायः 023

अर्जुनेन दुर्योधनागर्हणपूर्वकं तत्सेनानिबर्हणम् ॥ 1 ॥

सञ्जय उवाच ।	001  
अल्पावशिष्टे सैन्ये तु पाण्डवैर्निहते बले ।	001a  
अश्वैः सप्तसहस्रैस्तु उपावर्तत सौबलः ॥	001c  
स यात्वा वाहिनीं तूर्णं चोदयानः स्वकान्युधि ।	002a  
युध्यध्वमिति संहृष्टाः पुनःपुनररिन्दमाः ॥	002c  
अपृच्छत्क्षत्रियांस्तत्र क्व नु राजा महाबलः ।	003a  
शकुनेस्तद्वचः श्रुत्वा तमूचुर्भरतर्षभ ॥	003c  
असौ तिष्ठति कौरव्यो रणमध्ये महाबलः ।	004a  
यत्रैतत्सुमहच्छत्रं पूर्णचन्द्रसमप्रभम् ॥	004c  
यत्र ते सतनुत्राणा रथास्तिष्ठन्ति दंशिताः ।	005a  
यत्रैष तुमुलः शब्दः पर्जन्यनिनदोपमः ॥	005c  
तत्र गच्छ द्रुतं राजंस्ततो द्रक्ष्यसि कौरवम् ।	006a  
एवमुक्तस्तु तैर्योधैः शकुनिः सौबलस्तदा ॥	006c  
प्रययौ तत्र यत्रास्ते पुत्रस्तव नराधिप ।	007a  
सर्वतः संवृतो वीरैः समरे चित्रयोधिभिः ॥	007c  
ततो दुर्योधनं दृष्ट्वा रथानीके व्यवस्थितम् ।	008a  
स रथांस्तावकान्सर्वान्हर्षयञ्शकुनिस्ततः ॥	008c  
दुर्योधनमिदं वाक्यं हृष्टरूपो विशाम्पते ।	009a  
कृतकार्यमिवात्मानं मन्यमानोऽब्रवीन्नृपम् ॥	009c  
जहि राजन्रथानीकमश्वाः सर्वे जिता मया ।	010a  
नात्यक्त्वा जीवितं सङ्ख्ये शक्यो जेतुं युधिष्ठिरः ॥	010c  
हते तस्मिन्रथानीके पाण्डवेनाभिपालिते ।	011a  
गजानेतान्हनिष्यामः पदातींश्चेतरांस्तथा ॥	011c  
श्रुत्वा तु वचनं तस्य तावका जयगृद्धिनः ।	012a  
जवेनाभ्यपतन्हृष्टाः पाण्डवानामनीकिनीम् ॥	012c  
बद्धनिस्त्रिंशहस्ताश्च प्रगृहीतशरासनाः ।	013a  
शरासनानि धून्वानाः सिंहनादान्प्रचक्रिरे ॥	013c  
ततो ज्यातलनिर्घोषः पुनरासीद्विशाम्पते ।	014a  
प्रादुरासीच्छराणां च सुमुक्तानां सुदारुणः ॥	014c  
तान्समीपगतान्दृष्ट्वा जनानुद्यतकार्मुकान् ।	015a  
उवाच देवकीपुत्रं कुन्तीपुत्रो धनञ्जयः ॥	015c  
चोदयाश्वानसम्भ्रान्तः प्रविशैतद्बलार्णवम् ।	016a  
अन्तमद्य गमिष्यामि शत्रूणां निशितैः शरैः ॥	016c  
अष्टादश दिनान्यद्य युद्धस्यास्य जनार्दन ।	017a  
वर्तमानस्य महतः समासाद्य परस्परम् ॥	017c  
अनन्तकल्पा ध्वजिनी भूत्वा ह्येषां महात्मनाम् ।	018a  
क्षयमद्य गता युद्धे पश्य दैवं यथाविधम् ॥	018c  
समुद्रकल्पं च बलं धार्तराष्ट्रस्य माधव ।	019a  
अस्मनासाद्य सञ्जातं गोष्पदोपममच्युत ॥	019c  
हते भीष्मे धीर्ममासीच्छमः स्यादिति माधव ।	020a  
न च तत्कृतवान्मूढो धार्तराष्ट्रः सुबालिशः ॥	020c  
उक्तं भीष्मेण यद्वाक्यं हितं तथ्यं च माधव ।	021a  
तच्चापि नासौ कृतवान्वीतबुद्धिः सुयोधनः ॥	021c  
तस्मिंस्तु निहते भीष्मे प्रच्युते पृथिवीपतौ ।	022a  
न जाने कारणं किन्तु येन युद्धमवर्तत ॥	022c  
मूढांस्तु सर्वथा मन्ये धार्तराष्ट्रान्सुबालिशान् ।	023a  
पतिते शन्तनोः पुत्रे येऽकार्षुः संयुगं पुनः ॥	023c  
अनन्तरं च निहते द्रोणे ब्रह्मविदां वरे ।	024a  
राधेये च विकर्णे च नैव शाम्यति वैशसम् ॥	024c  
अल्पावशिष्टे सैन्येऽस्मिन्सूतपुत्रे च पातिते ।	025a  
सपुत्रे वै नरव्याघ्रे नैव शाम्यति वैशसम् ॥	025c  
श्रुतायुषि हते वीरे जलसन्धे च मागधे ।	026a  
श्रुतायुधे च नृपतौ नैव शाम्यति वैशसम् ॥	026c  
भूरिश्रवसि शल्ये च साल्ये चैव जनार्दन ।	027a  
आवन्त्येषु च वीरेषु नैव शाम्यति वैशसम् ॥	027c  
जयद्रथे च निहते राक्षसे चाप्यलायुधे ।	028a  
बाह्लिके सोमदत्ते च नैव शाम्यति वैशसम् ॥	028c  
भगदत्ते हते शूरे काम्भोजे च सुदारुणे ।	029a  
दुःशासने च निहते नैव शाम्यति वैशसम् ॥	029c  
दृष्ट्वा विनिहताञ्शूरान्पृथङ्माण्डलिकान्नृपान् ।	030a  
बलिनश्च रणे कृष्ण नैव शाम्यति वैशसम् ॥	030c  
अक्षौहिणीपतीन्दृष्ट्वा भीमसेननिपातितान् ।	031a  
मोहाद्वा यदि वा लोभान्नैव शाम्यति वैशसम् ॥	031c  
\'हतप्रवीरां विध्वस्तां दृष्ट्वा चेमां चमूं रणे ।	032a  
अलम्बले च निहते नैव शाम्यति वैशसम् ॥	032c  
भ्रातॄन्विनिहतान्दृष्ट्वा वयस्यान्मातुलानपि ।	033a  
पुत्रान्विनिहतान्दृष्ट्वा नैव शाम्यति वैशसम्\' ॥	033c  
को नु राजकुले जातः कौरवेषु विशेषतः ।	034a  
निरर्थकं महद्वैरं कुर्यादन्यः सुयोधनात् ॥	034c  
गुणतोऽभ्यधिकाञ्ज्ञात्वा बलतः शौर्यतोपि वा ।	035a  
अमूढः को नु युध्येत जानन्प्राज्ञो हिताहितम् ॥	035c  
किन्नु तस्य मनो ह्यासीत्त्वयोक्तस्य हितं वचः ।	036a  
प्रशमे पाण्डवैः सार्धं सोन्यस्य शृणुयात्कथम् ॥	036c  
येन शान्तनवो भीष्मो द्रोणो विदुर एव च ।	037a  
प्रत्याख्याताः शम्मस्यार्थे किन्नु तस्याद्य भेषजम् ॥	037c  
मौर्ख्याद्येन पिता वृद्धः प्रत्याख्यातो जनार्दन ।	038a  
तथा माता हितं वाक्यं भाषमाणा हितैषिणी ॥	038c  
प्रत्याख्याता ह्यसत्कृत्य स कस्मै रोचयेद्वचः ।	039a  
कुलान्तकरणो व्यक्तं जात एष जनार्दन ॥	039c  
तथास्य दृश्यते चेष्टा नीतिश्चैव विशाम्पते ।	040a  
नैष दास्यति नो राज्यमिति मे मतिरच्युत ॥	040c  
उक्तोऽहं बहुशस्तात विदुरेण महात्मना ।	041a  
न जीवन्दास्यते भागं धार्तराष्ट्रः सुयोधनः ॥	041c  
यावत्प्राणा धरिष्यन्ति धार्तराष्ट्रस्य दुर्मतेः ।	042a  
तावद्युष्मास्वपापेषु प्रचरिष्यति पापकम् ॥	042c  
न च युक्तोऽन्यथा जेतुमृते युद्धेन माधव ।	043a  
इत्यब्रवीत्सदा मां हि विदुरः सत्यदर्शनः ॥	043c  
तत्सर्वमद्य जानामि व्यवसायं दुरात्मनः ।	044a  
यदुक्तं वचनं तेन विदुरेण महात्मना ॥	044c  
यो हि श्रुत्वा वचः पथ्यं जामदग्न्याद्यथातथम् ।	045a  
अवामन्यत दुर्बुद्धिर्ध्रुवं नाशमुखे स्थितः ॥	045c  
उक्तं हि बहुभिः सिद्धैर्जातमात्रे सुयोधने ।	046a  
एनं प्राप्य दुरात्मानं क्षयं क्षत्रं गमिष्यति ॥	046c  
तदिदं वचनं तेषां निरुक्तं वै जनार्दन ।	047a  
क्षयं याता हि राजानो दुर्योधनकृते भृशम् ॥	047c  
सोऽद्य सर्वान्रणे योधान्निहनिष्यामि माधव ॥	048ac  
क्षत्रियेषु हतेष्वाशु शून्ये च शिबिरे कृते ।	049a  
वधाय चात्मनोऽस्माभिः संयुगं रोचयिष्यति ॥	049c  
तदन्तं हि भवेद्वैरमनुमानेन माधव ।	050a  
एवं पश्यामि वार्ष्णेय चिन्तयन्प्रज्ञया स्वया ।	050c  
विदुरस्य च वाक्येन चेष्टया च दुरात्मनः ॥	050e  
तस्माद्याहि चमूं वीर यावद्धन्मि शितैः शरैः ।	051a  
दुर्योधनं महाबाहो वाहिनीं चास्य संयुगे ॥	051c  
क्षेममद्य करिष्यामि धर्मराजस्य माधव ।	052a  
हत्वैतद्दुर्बलं सैन्यं धार्तराष्ट्रस्य पश्यतः ॥	052c  
सञ्जय उवाच ।	053  
अभीशुहस्तो दाशार्हस्तथोक्तः सव्यसाचिना ।	053a  
तद्बलौघममित्राणामभीतः प्राविशद्बलात् ॥	053c  
शरासनवनं घोरं शक्तिकण्टकसङ्कुलम् ।	054a  
गदापरिघपाषाणं रथनागमहाद्रुमम् ॥	054c  
हयपत्तिलताकीर्णं गाहमानो महायशाः ।	055a  
व्यचरत्तत्र गोविन्दो रथेनातिपताकिना ॥	055c  
ते हयाः पाण्डुरा राजन्वहन्तोऽर्जुनमाहवे ।	056a  
दिक्षु सर्वास्वदृश्यन्त दाशार्हेण प्रचोदिताः ॥	056c  
ततः प्रायाद्रथेनाजौ सव्यसाची परन्तपः ।	057a  
किरञ्शरशतांस्तीक्ष्णान्वारिधारा घनो यथा ॥	057c  
प्रादुरासीन्महाञ्शब्दः शराणां नतपर्वणाम् ।	058a  
इषुभिश्छाद्यमानानां समरे सव्यसाचिना ॥	058c  
असज्जन्तस्तनुत्रेषु शरौघाः प्रापतन्भुवि ।	059a  
इन्द्राशनिसमस्पर्शा गाण्डीवप्रेषिताः शराः ॥	059c  
नरान्नागान्समाहत्य हयांश्चापि विशाम्पते ।	060a  
अपतन्त रणे बाणाः पतङ्गा इव घोषिणः ॥	060c  
आसीत्सर्वमवच्छन्नं गाण्डीवप्रेषितैः शरैः ।	061a  
न प्राज्ञायन्त समरे दिशो वा प्रदिशोपि वा ॥	061c  
सर्वमासीज्जगत्पूर्णं पार्थनामाङ्कितैः शरैः ।	062a  
रुक्मपुङ्खैस्तैलधौतैः कर्मारपरिमार्जितैः ॥	062c  
ते दह्यमानाः पार्थेन पावकेनेव कुञ्जराः ।	063a  
पार्थं न प्राजहुर्घारा वध्यमानाः शितैः शरैः ॥	063c  
शरचापधरः पार्थः प्रज्वलन्निव भास्करः ।	064a  
ददाह समरे योधान्कक्षमग्निरिव ज्वलन् ॥	064c  
यथा वनान्ते वनपैर्विसृष्टः कक्षं दहेत्कृष्णगतिः सुघोषः ।	065a  
भूरिद्रुमं शुष्कलतावितानं भृशं समृद्धो ज्वलनः प्रतापी ॥	065c  
एवं स नाराचगणम्प्रतापी शरार्चिरुच्चावचतिग्मतेजाः ।	066a  
ददाह सर्वां तव पुत्रसेनाममृष्यमाणस्तरसा तरस्वी ॥	066c  
तस्येषवः प्राणहराः सुमुक्ता नासज्जन्वै वर्मसु रुक्मपुङ्खाः ।	067a  
न च द्वितीयं प्रमुमोच बाणं नरे हये वा परमद्विपे वा ॥	067c  
अनेकरूपाकृतिभिर्हि बाणैर्महारथानीकमनुप्रविश्य ।	068a  
स एव एकस्तव पुत्रस्य सेनां जघान दैत्यानिव वज्रपाणिः ॥ ॥	068c  

इति श्रीमन्महाभारते शल्यपर्वणि शल्यवधपर्वणि अष्टादशदिवसयुद्धे त्रयोविंशोऽध्यायः ॥ 23 ॥

9-23-42 पापकं प्रचरिष्यति आचरिष्यति धार्तराष्ट्र इति शेषः ॥
