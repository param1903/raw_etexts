अध्यायः 033
	
युधिष्ठिरेण दुर्योधनम्प्रति स्वेष्वन्यतमपराजयेनापि तस्य राज्यप्राप्तिवचने कृष्णेन तम्प्रति सकोपं भीमेनापि दुर्योधनपराजये स्वस्य संशयोक्तिः ॥ 1 ॥ भीमेन कृष्णम्प्रति स्वसामर्थ्यप्रकथनपूर्वकं स्वेन दुर्योधनवधस्य सुकरत्वे कथिते कृष्णादिभिस्तत्प्रशंसनम् ॥ 2 ॥ भीमदुर्योधनयोर्वीरवादपुर्वकं युद्धोद्यमः ॥ 3 ॥
	
सञ्जय उवाच ।	001  
एवं दुर्योधने राजन्गर्जमाने मुहुर्मुहुः ।	001a  
युधिष्ठिरस्य सङ्क्रुद्धो वासुदेवोऽब्रवीदिदम् ॥	001c  
यदि नाम ह्ययं यूद्धे वरयेत्त्वां युधिष्ठिर ।	002a  
अर्जुनं नकुलं चैव सहदेवमथापि वा ॥	002c  
किमिदं साहसं राजंस्त्वया व्याहृतमीदृशम् ।	003a  
एकमेव निहत्याजौ भव राजा कुरुष्विति ॥	003c  
एतेन हि कृता योग्या वर्षाणीह त्रयोदश ।	004a  
आयसे पुरुषे राजन्भीमसेनजिघांसया ॥	004c  
कथं नाम भवेत्कार्यमस्माद्धि भरतर्षभ ।	005a  
साहसं कृतवांस्त्वं तु ह्यनुक्रोशान्नृपोत्तम ॥	005c  
नान्यमस्यानुपश्यामि प्रतियोद्धारमाहवे ।	006a  
ऋते वृकोदरात्पार्थात्स च नातिकृतश्रमः ॥	006c  
तदिदं द्यूतमारब्धं पुनरेव यथा पुरा ।	007a  
विषमं शकुनेश्चैव तव चैव विशेषतः ॥	007c  
बली भीमः समर्थश्च कृती राजा सुयोधनः ।	008a  
बलवान्वा कृती वेति कृती राजन्विशिष्यते ॥	008c  
सोऽयं राजंस्त्वया शत्रुः समे पथि निवेशितः ।	009a  
न्यस्तश्चात्मा सुविषमे कृच्छ्रमापादिता वयम् ॥	009c  
कोऽनु सर्वान्विनिर्जित्य शत्रूनेकेन वैरिणा ।	010a  
[कृच्छ्रप्राप्तेन च तथा हारयेद्राज्यमागतम् ।]	010c  
पातितश्चैकबाणेन शोचयेदेवमाहवे ॥	010e  
न हि पश्यामि तं लोके योऽद्य दुर्योधनं रणे ।	011a  
गदाहस्तं विजेतुं वै शक्तः स्यादमरोपि हि ॥	011c  
फल्गुनो वा भवान्वाथ माद्रीपुत्रावथापि वा ।	012a  
न समर्थानहं मन्ये गदाहस्तस्य संयुगे ॥	012c  
न त्वं भीमो न नकुलः सहदेवोऽथ फल्गुनः ।	013a  
जेतुं न्यायेन शक्तो वै कृती राजा सुयोधनः ॥	013c  
स कथं वदसे शत्रुं युध्यस्व गदयेति हि ।	014a  
एकं च नो निहत्याजौ भव राजेति भारत ॥	014c  
वृकोदरं समासाद्य संशयो वै जये हि नः ।	015a  
न्यायतो युध्यमानानां कृती ह्येष महाबलः ॥	015c  
[नूनं न राज्यभागेषा पाण्डोः कुन्त्याश्च सन्ततिः ।	016a  
अत्यन्तवनवासाय सृष्टा भैक्ष्याय वा पुनः ॥]	016c  
भीमसेन उवाच ।	017  
मधुसूदन माकार्षीविषादं यदुनन्दन ।	017a  
अद्य पारं गमिष्यामि वैरस्य भृशदुर्गमम् ॥	017c  
अहं सुयोधनं सङ्ख्ये हनिष्यामि न संशयः ।	018a  
विजयो वै ध्रुवः कृष्ण धर्मराजस्य दृश्यते ॥	018c  
अध्यर्धेन गुणेनेयं गदा गुरुतरी मम ।	019a  
न तथा धार्तराष्ट्रस्य माकार्षीर्माधव व्यथाम् ॥	019c  
अनया गदया चाहं संयुगे योद्धुमुत्सहे ।	020a  
भवन्तः प्रेक्षकाः सर्वे मम सन्तु जनार्दन ॥	020c  
सामरानपि लोकांस्त्रीन्नानाशस्त्रधरान्युधि ।	021a  
योधयेयं रणे कृष्ण किमुताद्य सुयोधनम् ॥	021c  
सञ्जय उवाच ।	022  
तथा सम्भाषमाणं तु वासुदेवो वृकोदरम् ।	022a  
हृष्टः सम्पूजयामास वचनं चेदमब्रवीत् ॥	022c  
त्वामाश्रित्य महाबाहो धर्मराजो युधिष्ठिरः ।	023a  
निहतारिः स्वकां दीप्तां श्रियं प्राप्नोत्यसंशयम् ॥	023c  
त्वया विनिहताः सर्वे धृतराष्ट्रसुता रणे ।	024a  
राजानो राजपुत्राश्च नागाश्च विनिपातिताः ॥	024c  
कलिङ्गा मागधाः प्राच्या गान्धाराः कुरवस्तथा ।	025a  
त्वामासाद्य महायुद्धे निहताः पाण्डुनन्दन ॥	025c  
हत्वा दुर्योधनं चापि प्रयच्छोर्वीं ससागराम् ।	026a  
धर्मराजाय कौन्तेय यथा विष्णुः शचीपतेः ॥	026c  
त्वां च प्राप्य रणे पापो धार्तराष्ट्रो विनङ्क्ष्यति ।	027a  
त्वमस्य सक्थिनी भङ्क्त्वा प्रतिज्ञां पालयिष्यसि ॥	027c  
यत्नेन ह त्वया पापो योद्धव्यो धृतराष्ट्रजः ।	028a  
कृती च बलवांश्चैव युद्धशौण्डश्च नित्यदा ॥	028c  
ततस्तु सात्यकी राजन्पूजयामास पाण्डवम् ।	029a  
विविधाभिश्च तं वाग्भिर्भीमसेनं जनेश्वर ॥	029c  
पाञ्चालाः पाण्डवेयाश्च धर्मराजपुरोगमाः ।	030a  
तद्वचो भीमसेनस्य सर्व एवाभ्यपूजयन् ॥	030c  
ततो भीमबलो भीमो युधिष्ठिरमथाब्रवीत् ।	031a  
सृञ्जयैः सह तिष्ठन्तं तपन्तमिव भास्करम् ॥	031c  
अहमेतेन सङ्गम्य संयुगे योद्धुमुत्सहे ।	032a  
न हि शक्तो रणे जेतुं मामेष पुरुषाधमः ॥	032c  
अद्य क्रोधं विमोक्ष्यामि निहितं हृदये भृशम् ।	033a  
सुयोधने धार्तराष्ट्रे खाण्डवेऽग्निमिवार्जुनः ॥	033c  
शल्यमद्योद्धरिष्यामि तव पाण्डव हृच्छयम् ।	034a  
निहते गदया पापे अद्य राजन्सुखी भव ॥	034c  
अद्य कीर्तिमयीं मालां प्रितमोक्ष्ये तवानघ ।	035a  
प्राणाञ्श्रियं च राज्यं च मोक्ष्यतेऽद्य सुयोधनः ॥	035c  
राजा च धृतराष्ट्रोऽद्य श्रुत्वा पुत्रं मया हतम् ।	036a  
स्मरिष्यत्यशुभं कर्म यत्तच्छकुनिबुद्धिजम् ॥	036c  
इत्युक्त्वा भरतश्रेष्ठो गदामुद्यम्य वीर्यवान् ।	037a  
उदतिष्ठत युद्धाय शक्रो वृत्रमिवाह्वयन् ॥	037c  
[तदाह्वानममृष्यन्वै तव पुत्रोऽतिवीर्यवान् ।	038a  
प्रत्युपस्थित एवाशु मत्तो मत्तमिव द्विपम् ॥	038c  
गदाहस्तं तव सुतं युद्धाय समुपस्थितम् ।	039a  
ददृशुः पाण्डवाः सर्वे कैलासमिव शृङ्गिणम्] ॥	039c  
तमेकाकिनमासाद्य धार्तराष्ट्रं महाबलम् ।	040a  
वियूथमिव मातङ्गं समहृष्यन्त पाण्डवाः ॥	040c  
[न सम्भ्रमो न च भयं न च ग्लानिर्न च व्यथा ।	041a  
आसीद्दुर्योधनस्यापि स्थितः सिंह इवाहवे] ॥	041c  
समुद्यतगदं दृष्ट्वा कैलासमिव शृङ्गिणम् ।	042a  
भीमसेनस्तदा राजन्दुर्योधनमथाब्रवीत् ॥	042c  
राज्ञापि धृतराष्ट्रेण त्वया चास्मासु यत्कृतम् ।	043a  
स्मर तद्दुष्कृतं कर्मं यद्भूतं वारणावते ॥	043c  
द्रौपदी च परामृष्टा समामध्ये रजस्वला ।	044a  
द्यूते च वञ्चितो राजा शकुनेर्बुद्धिलाघवात् ॥	044c  
यानि चान्यानि दुष्टात्मन्पापानि कृतवानसि ।	045a  
अनागःसु च पार्थेषु तस्य पश्य महत्फलम् ॥	045c  
त्वत्कृते निहतः शेते शरतल्पे महायशाः ।	046a  
गाङ्गेयो भरतश्रेष्ठः सर्वेषां नः पितामहः ॥	046c  
हतो द्रोणश्च कर्णश्च हतः शल्यः प्रतापवान् ।	047a  
वैराग्नेरादिकर्ता च शकुनिर्निहतो रणे ॥	047c  
भ्रातरस्ते हताः शूराः पुत्राश्च सहसैनिकाः ।	048a  
राजानश्च हताः शूराः समरेष्वनिवर्तिनः ॥	048c  
एते चान्ये च निहता बहवः क्षत्रियर्षभाः ।	049a  
प्रातिकामी तथा पापो द्रौपद्याः क्लेशकृद्धतः ॥	049c  
अवशिष्टस्त्वमेवैकः कुलघ्नोऽधमपूरुषः ।	050a  
त्वामप्यद्य हनिष्यामि गदया नात्र संशयः ॥	050c  
अद्य तेऽहं रणे दर्पं सर्वं नाशयिता नृप ।	051a  
राज्याशां विपुलां चापि पाण्डवेषु च दुष्कृतम् ॥	051c  
दुर्योधन उवाच ।	052  
किं कत्थितेन बहुना युध्यस्वाद्य मया सह ।	052a  
अद्य तेऽहं विनेष्यामि युद्धश्रद्धां वृकोदर ॥	052c  
किं न पश्यसि मां पाप गदायुद्धे व्यवस्थितम् ।	053a  
हिमवच्छिखराकारां प्रगृह्य महतीं गदाम् ॥	053c  
गदिनं कोऽद्य मां पाप हन्तुमुत्सहते रिपुः ।	054a  
न्यायतो युध्यमानश्च देवेष्वपि पुरन्दरः ॥	054c  
मा वृथा गर्ज कौन्तेय शारदाभ्रमिवाजलम् ।	055a  
दर्शयस्व बलं युद्धे यावन्नासून्निहन्मि ते ॥	055c  
तस्य तद्वचनं श्रुत्वा पाण्डवाः सहसृञ्जयाः ।	056a  
सर्वे सम्पूजयामासुस्तद्वचो विजिगीषवः ॥	056c  
उन्मत्तमिव मातङ्गं तलशब्देन मानवाः ।	057a  
भूयः संहर्षयामासू राजन्दुर्योधनं द्विषः ॥	057c  
बृंहन्ति कुञ्जरास्तत्र हया हेषन्ति चासकृत् ।	058a  
शस्त्राणि सम्प्रदीप्यन्ते पाण्डवानां जयैषिणाम् ॥ ॥	058c  

इति श्रीमन्महाभारते शल्यपर्वणि ह्रदप्रवेशपर्वणि त्रयस्त्रिंशोऽध्यायः ॥ 33 ॥

9-33-4 योग्या अभ्यासः । योग्यः प्रवीणेत्याद्युपक्रम्य स्त्र्यभ्यासार्कयोषितोरिति मेदिनी ॥ 9-33-7 शकुनेश्च तव च यथापुरा तथैवेदमिति सम्बन्धः ॥ 9-33-10 पणित्वा चैकपाणेन रोचयेदेव माहवम् इति झ.पाठः ॥
