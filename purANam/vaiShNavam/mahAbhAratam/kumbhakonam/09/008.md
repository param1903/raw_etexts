अध्यायः 008

अष्टादशदिवसयुद्धारभ्यः ॥ 1 ॥ सङ्कुलयुद्धम् ॥ 2 ॥

सञ्जय उवाच ।	001  
ततः प्रववृते युद्धं कुरूणां भयवर्धनम् ।	001a  
सृञ्जयैः सह राजेन्द्र घोरं देवासुरोपमम् ॥	001c  
नरा रथा गजौघाश्च वाजिनश्च सहस्रशः ।	002a  
वाजिनश्च पराक्रान्ताः समाजग्मुः परस्परम् ॥	002c  
गजानां भीमरूपाणां द्रवतां निःस्वनो महान् ।	003a  
अश्रूयत यथा काले जलदानां नभस्तले ॥	003c  
नागैरभ्याहताः केचित्सरथा रथिनोऽपतन् ।	004a  
व्यद्रवन्त रणे भीता द्राव्यमाणा मदोत्कटैः ॥	004c  
हयौघान्पादरक्षांश्च रथिनस्तत्र शिक्षिताः ।	005a  
शरैः सम्प्रेषयामासुः परलोकाय भारत ॥	005c  
सादिनः शिक्षिता राजन्परिवार्य महारथान् ।	006a  
विचरन्तो रणेऽभ्यघ्नन्प्रासशक्त्यृष्टिभिस्तथा ॥	006c  
धन्विनः पुरुषाः केचित्परिवार्य महारथान् ।	007a  
एकं बहव आसाद्य प्रैषयन्यमसादनम् ॥	007c  
नागान्रथवरांश्चान्ये परिवार्य महारथाः ।	008a  
सोत्तरा युधि निर्जघ्नुर्द्रवमाणं महारथम् ॥	008c  
तथा च रथिनं क्रुद्धं विकिरन्तं शरान्बहून् ।	009a  
नागा जघ्नुर्महाराज परिवार्य समन्ततः ॥	009c  
नागा नागमभिद्रुत्य रथी च रथिनं रणे ।	010a  
शक्तितोमरनाराचैर्निजघ्नुस्तत्र भारत ॥	010c  
पादातानवमृद्नन्तो रथवारणवाजिनः ।	011a  
रणमध्ये व्यदृश्यन्त कुर्वन्तो महदाकुलम् ॥	011c  
हयाश्च पर्यधावन्त चामरैरुपशोभिताः ।	012a  
हंसा हिमवतः प्रस्थे पिबन्त इव मेदिनीम् ॥	012c  
तेषां तु वाजिनां भूमिः खुरैश्चित्रा विशाम्पते ।	013a  
अशोभत यथा नारी करजैः क्षतविक्षता ॥	013c  
वाजिनां खुरशब्देन रथनेमिस्वनेन च ।	014a  
पत्तीनां चापि शब्देन नागानां बृंहितेन च ॥	014c  
वादित्राणां च घोषेण शङ्खानां निनदेन च ।	015a  
अभवन्नादिता भूमिर्निर्घातैरिव भारत ॥	015c  
धनुषां कूजमानानां शस्त्रौघानां च पात्यताम् ।	016a  
कवचानां प्रभाभिश्च न प्राज्ञायत किञ्चन ॥	016c  
बहवो बाहवश्छिन्ना नागराजकरोपमाः ।	017a  
उद्वेष्टन्ते विचेष्टन्ते वेगं कुर्वन्ति दारुणम् ॥	017c  
शिरसां च महाराज पततां धरणीतले ।	018a  
च्युतानामिव तालेभ्यः फलानां श्रूयते स्वनः ॥	018c  
शिरोभिः पतितैर्भाति रुधिरार्द्रैर्वसुन्धरा ।	019a  
तपनीयनिभैः काले नलिनैरिव भारत ॥	019c  
उद्वृत्तनयनैस्तैस्तु गतसत्वैः सुविक्षतैः ।	020a  
व्यभ्राजत मही राजन्पुण्डरीकैरिवावृता ॥	020c  
बाहुभिश्चन्दनादिग्धैः सकेयूरैर्महारधनैः ।	021a  
पतितैर्भाति राजेन्द्र महाशक्रध्वजैरिव ॥	021c  
ऊरुभिश्च नरेन्द्राणां विनिकृत्तैर्महाहवे ।	022a  
हस्तिहस्तोपमैर्जज्ञे संवृतं तद्रणाङ्कणम् ॥	022c  
कबन्धंशतसङ्कीर्णं छत्रचामरसङ्कुलम् ।	023a  
सेनावनं तच्छुशुभे वनं पुष्पाचितं यथा ॥	023c  
तत्र योधा महाराज विचरन्तो ह्यभीतवत् ।	024a  
दृश्यन्ते रुधिराक्ताङ्गाः पुष्पिता इव किंशुकाः ॥	024c  
मातङ्गाश्चाप्यदृश्यन्त शरतोमरपीडिताः ।	025a  
पतन्तस्तत्र तत्रैव छिन्नाभ्रसदृशा रणे ॥	025c  
गजानीकं महाराज वध्यमानं महात्मभिः ।	026a  
व्यदीर्यत दिशः सर्वा वातनुन्ना धना इव ॥	026c  
ते गजा धनसङ्काशाः पेतुरुर्व्यां समन्ततः ।	027a  
वज्रनुन्ना इव बभुः पर्वता युगसङ्क्षये ॥	027c  
हयानां सादिभिः सार्धं पतितानां महीतले ।	028a  
राशयः स्म प्रदृश्यन्ते गिरिमात्रांस्ततस्ततः ॥	028c  
सञ्जज्ञे रणभूमौ तु परलोकवहा नदी ।	029a  
शोणितोदा रथावर्ता ध्वजवृक्षास्थिशर्करा ॥	029c  
भुजनक्रा धनुःस्रोता हस्तिशैला हयोपला ।	030a  
मेदोमज्जाकर्दमिनी छत्रहंसा गदोडुपा ॥	030c  
कवचोष्णीषसञ्छन्ना पताकारुचिरद्रुमा ।	031a  
चक्रचक्रावलीजुष्टा त्रिवेणूरगसंवृता ॥	031c  
शूराणां हर्षजननी भीरूणां भयवर्धनी ।	032a  
प्रावर्तत नदी रौद्रा कुरुसृञ्जयसङ्गमे ॥	032c  
तां नदीं परलोकाय वहन्तीमतिभैरवाम् ।	033a  
तेरुर्वाहननौभिस्ते शूराः परिघबाहवः ॥	033c  
वर्तमाने तदा युद्धे निर्मर्यादे विशाम्पते ।	034a  
चतुरङ्गक्षये घोरे युद्धे देवासुरोपमे ॥	034c  
व्याक्रोशन्बान्धवानन्ये तत्र तत्र परन्तप ।	035a  
क्रोशद्भिर्दयितैरन्ये भयार्ता न निवर्तिरे ॥	035c  
निर्मर्यादे तथा युद्धे वर्तमाने भयानके ।	036a  
अर्जुनो भीमसेनश्च मोहयाञ्चक्रतुः परान् ॥	036c  
सा वध्यमाना महती सेना तव नराधिप ।	037a  
अमुह्यत्तत्र तत्रैव योषिन्मदवशादिव ॥	037c  
मोहयित्वा च तां सेनां भीमसेनधनञ्जयौ ।	038a  
दध्मतुर्वारिजौ तत्र सिंहनादांश्च चक्रतुः ॥	038c  
श्रुत्वैव तु महाशब्दं धृष्टद्युम्नशिखण्डिनौ ।	039a  
धर्मराजं पुरस्कृत्य मद्रराजमभिद्रुतौ ॥	039c  
तत्राश्चर्यमपश्याम घोररूपं महद्भयम् ।	040a  
शल्येन सङ्गताः शूरा यदयुध्यन्त भागशः ॥	040c  
माद्रीपुत्रौ तु रभसौ कृतास्त्रौ युद्धदुर्मदौ ।	041a  
अभ्ययातां त्वरायुक्तौ जिगीषन्तौ बलं तव ॥	041c  
ततोऽभ्यावर्तत बलं तावकं भरतर्षभ ।	042a  
शरैः प्रणुन्नं बहुधा पाण्डवैर्जितकाशिभिः ॥	042c  
वध्यमाना चमूः सा तु पुत्राणां प्रेक्षतां तव ।	043a  
भेजे दश दिशो राजन्प्रणुन्ना शरवृष्टिभिः ॥	043c  
हाहाकारो महाञ्जज्ञे योधानां तत्र भारत ।	044a  
तिष्ठतिष्ठेति चाप्यासीद्द्रावितानां महात्मनाम् ॥	044c  
क्षत्रियाणां तथाऽन्योन्यं संयुगे जयमिच्छताम् ।	045a  
प्राद्रवन्नेव सम्भग्नाः पाण्डवैस्तव सैनिकाः ॥	045c  
त्यक्त्वा युद्धे प्रियान्पुत्रान्भ्रातॄनथ पितामहान् ।	046a  
मातुलान्भागिनेयांश्च वयस्यानपि भारत ॥	046c  
हयान्द्विपांस्त्वरयन्तो योधा जग्मुः समन्ततः ।	047a  
आत्मत्राणकृतोत्साहास्तावका भरतर्षभ ॥ ॥	047c  

इति श्रीमन्महाभारते शल्यपर्वणि शल्यवधपर्वणि अष्टादशदिवसयुद्धे अष्टमोऽध्यायः ॥ 8 ॥

9-8-35 न निवर्तिरे न निवर्तिताः ॥
