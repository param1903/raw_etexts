अध्यायः 002

धृतराष्ट्रेण सञ्जयस्य पुरतो दुर्योधनवचनानुस्मरणेन विलापः ॥ 1 ॥

वैशम्पायन उवाच ।	001  
विसृष्टास्वथ नारीषु धृतराष्ट्रोऽम्बिकासुतः ।	001a  
विललाप महाराज दुःखाद्दुःखतरं गतः ॥	001c  
सधूममिव निःश्वस्य करौ धुन्वन्पुनःपुनः ।	002a  
बहु सञ्चिन्तयित्वा तु सञ्जयं वाक्यमब्रवीत् ॥	002c  
धृतराष्ट्र उवाच ।	003  
अहो बत महद्दुःखं यदहं पाण्डवान्रणे ।	003a  
क्षेमिणश्चाव्ययांश्चैव त्वत्तः सूत शृणोमि वै ॥	003c  
वज्रसारमयं नूनं हृदयं सुदृढं मम ।	004a  
यच्छ्रुत्वा निहतान्पुत्रान्दीर्यते न सहस्रधा ॥	004c  
चिन्तयित्वा वचस्तेषां बालक्रीडां च सञ्जय ।	005a  
अद्य चैव हताञ्श्रुत्वा दीर्यते मे भृशं मनः ॥	005c  
अन्धत्वाद्यदि पुत्राणां न मे रूपिनिदर्शनम् ।	006a  
पुत्रस्नेहकृता प्रीतिर्नित्यमेतेषु धारिता ॥	006c  
बालभावमतिक्रम्य यौवनस्थांश्च तानहम् ।	007a  
श्रियं प्राप्तांश्च ताञ्श्रुत्वा हृष्ट आसं तदाऽनघ ॥	007c  
तानद्य निहताञ्श्रुत्वा हतैश्वर्यान्हतौजसः ।	008a  
न लभेयं क्वचिच्छान्तिं पुत्राधिभिरभिप्लुतः ॥	008c  
एह्येहि वत्स राजेन्द्र ममानाथस्य पुत्रक ।	009a  
त्वया हीनो महाबाहो कां नु यास्याम्यहं गतिम् ॥	009c  
कथं त्वं पृथिवीपालांस्त्यक्त्वा तात समागतान् ।	010a  
शेषे विनिहतो भूमौ प्राकृतः कुनृपो यथा ॥	010c  
गतिर्भूत्वा महाराज ज्ञातीनां सुहृदां तथा ।	011a  
अन्धं वृद्धं च मां वीर विहाय क्व नु यास्यसि ॥	011c  
सा कृपा सा च ते प्रीतिः सा च राजसु मानिता ।	012a  
कथं त्वं निहतः पार्थैः संयुगेष्वपराजितः ॥	012c  
को नु मामुत्थितः काले ताततातेति वक्ष्यति ।	013a  
महाराजेति सततं लोकनाथेति चासकृत् ॥	013c  
परिष्वज्य च कं कण्ठे स्नेहेन क्लिन्नलोचनः ।	014a  
अनुशास्ताऽस्मि कौरव्य तत्साधु वद मे वचः ॥	014c  
ननु नामाहमश्रौषं वचनं तव पुत्रक ।	015a  
भूयसी मम पृथ्वीयं तात पार्थस्य नो तथा ॥	015c  
भगदत्तः कृपः शल्य आवन्त्योऽथ जयद्रथः ।	016a  
भूरिश्रवाः सोमदत्तो महाराजश्च बाह्लिकः ॥	016c  
अश्वत्थामा च भोजश्च मागधश्च महाबलः ।	017a  
बृहद्बलश्च क्राथश्च शकुनिश्चापि सौबलः ॥	017c  
म्लेच्छाश्च शतसाहस्राः शकाश्च यवनैः सह ।	018a  
सुदक्षिणश्च काम्भोजस्त्रिगर्ताधिपतिस्तथा ॥	018c  
भीष्मः पितामहश्चैव भारद्वाजोऽथ गौतमः ।	019a  
श्रुतायुश्चाश्रुतायुश्च शतायुश्चापि वीर्यवान् ॥	019c  
जलसन्धोऽथार्ष्यशृङ्गी राक्षसश्चाप्यलायुधः ।	020a  
अलम्बुसो वीरबाहुः सुबाहुश्च महारथः ॥	020c  
एते चान्ये च बहवो राजानो राजसत्तम ।	021a  
मदर्थं प्रहरिष्यन्ति प्राणांस्त्यक्त्वा धनानि च ॥	021c  
तेषां मध्ये स्थितो युद्धे भ्रातृभिः परिवारितः ।	022a  
योधयिष्याम्यहं पार्थान्पाञ्चालांश्चैव सर्वशः ॥	022c  
चेदींश्च नृपशार्दूल द्रौपदेयांश्च संयुगे ।	023a  
सात्यकिं कुन्तिभोजं च राक्षसं च घटोत्कचम् ॥	023c  
एकोऽप्येषां महाराज समर्थः सन्निवारणे ।	024a  
समरे पाण्डवेयानां सङ्क्रुद्धो ह्यभिधावताम् ॥	024c  
किं पुनः सहिता वीराः कृतवैराश्च पाण्डवैः ।	025a  
अथवा सर्व एवैते पाण्डवस्यानुयायिभिः ॥	025c  
योत्स्यन्ते सह राजेन्द्र हनिष्यन्ति च तान्मृधे ।	026a  
कर्ण एको मया सार्धं निहनिष्यति पाण्डवान् ॥	026c  
ते वै नृपतयो वीराः स्थास्यन्ति मम शासने ॥	027ac  
यश्च तेषां प्रणेता वै वासुदेवो महाबलः ।	028a  
न स सन्नह्यते राजन्निति मामब्रवीद्वचः ॥	028c  
एवं च वदतः सूत बहुशो मम सन्निधौ ।	029a  
युक्तितो ह्यनुपश्यामि निहतान्पाण्डवान्रणे ॥	029c  
तेषां मध्ये स्थिता यत्र हन्यन्ते मम पुत्रकाः ।	030a  
व्यायच्छमानाः समरे किमन्यद्भागधेयतः ॥	030c  
भीष्मश्च निहतो यत्र लोकनाथः प्रतापवान् ।	031a  
शिखण्डिनं समासाद्य मृगेन्द्र इव जम्बुकम् ॥	031c  
द्रोणश्च ब्राह्मणो यत्र सर्वशस्त्रास्त्रपारगः ।	032a  
निहतः पाण्डवैः सङ्ख्ये किमन्यद्भागधेयतः ॥	032c  
कर्णश्च निहतः सङ्ख्ये दिव्यास्त्रज्ञो महाबलः ।	033a  
भूरिश्रवा हतो पत्र सोमदत्तश्च संयुगे ।	033c  
बाह्लिकश्च महाराज किमन्यद्भागधेयतः ॥	033e  
भगदत्तो हतो यत्र गजयुद्धविशारदः ।	034a  
जयद्रथश्च निहतः किमन्यद्भागधेयतः ॥	034c  
सुदक्षिणो हतो यत्र जलसन्धश्च पौरवः ।	035a  
श्रुतायुश्चाश्रुतायुश्च किमन्यद्भागधेयतः ॥	035c  
महाबलस्तथा पाण्ड्यः सर्वशस्त्रभृतां वरः ।	036a  
निहतः पाण्डवैः सङ्ख्ये किमन्यद्भागधेयतः ॥	036c  
बृहद्बलो हतो यत्र मागधश्च महाबलः ।	037a  
उग्रायुधश्च विक्रान्तः प्रतिमानं धनुष्मताम् ॥	037c  
आवन्त्यो निहतो यत्र त्रैगर्तश्च जनाधिपः ।	038a  
संशप्तकाश्च निहताः किमन्यद्भागधेयतः ॥	038c  
अलम्बुसस्तथा राजन्राक्षसश्चाप्यलायुधः ।	039a  
आर्ष्यशृङ्गिश्च निहतः किमन्यद्भागधेयतः ॥	039c  
नारायणा हता यत्र गोपाला युद्धदुर्मदाः ।	040a  
म्लेच्छाश्च बहुसाहस्राः किमन्यद्भागधेयतः ॥	040c  
शकुनिः सौबलो यत्र कैतव्यश्च महाबलः ।	041a  
निहतः सबलो वीरः किमन्यद्भागधेयतः ॥	041c  
एते चान्ये च बहवः कृतास्त्रा युद्धदुर्मदाः ।	042a  
राजानो राजपुत्राश्च शूराः परिघबाहवः ।	042c  
निहता बहवो यत्र किमन्यद्भागधेयतः ॥	042e  
यत्र शूरा महेष्वासाः कृतास्त्रा युद्धदुर्मदाः ।	043a  
बहवो निहताः सूत महेन्द्रसमविक्रमाः ॥	043c  
नानादेशसमावृत्ताः क्षत्रिया यत्र सञ्जय ।	044a  
निहताः समरे सर्वे किमन्यद्भागधेयतः ॥	044c  
पुत्राश्च मे विनिहताः पौत्राश्चैव महाबलाः ।	045a  
वयस्या भ्रातरश्चैव किमन्यद्भागधेयतः ॥	045c  
भागधेयसमायुक्तो ध्रुवमुत्पद्यते नरः ।	046a  
यस्तु भाग्यसमायुक्तः स शुभं प्राप्नुयान्नरः ॥	046c  
अहं वियुक्तस्तैर्भाग्यैः पुत्रैश्चैवेह सञ्जय ।	047a  
कथमद्य भविष्यामि वृद्धः शत्रुवशं गतः ॥	047c  
नान्यदत्र परं मन्ये वनवासादृते प्रभो ।	048a  
सोऽहं वनं गमिष्यामि निर्बन्धुर्ज्ञातिसङ्क्षये ॥	048c  
न हि मेऽन्यद्भवेच्छ्रेयो वनाभ्युपगमादृते ।	049a  
इमामवस्थां प्राप्तस्य लूनपक्षस्य सञ्जय ॥	049c  
दुर्योधनो हतो यत्र शल्यश्च निहतो युधि ।	050a  
दुःशासनो विविंशश्च विकर्णश्च महाबलः ॥	050c  
कथं हि भीमसेनस्य श्रोष्येऽहं शब्दमुत्तमम् ।	051a  
एकेन समरे येन हतं पुत्रशतं मम ॥	051c  
असकृद्वदतस्तस्य दुर्योधनवधेन च ।	052a  
दुःखशोकाभिसन्तप्तो न श्रोष्ये परुषा गिरः ॥	052c  
वैशम्पायन उवाच ।	053  
एवं स शोकसन्तप्तः पार्थिवो हतबान्धवः ।	053a  
मुहुर्मुहुर्मुह्यमानः पुत्राधिभिरभिप्लुतः ॥	053c  
विलप्य सुचिरं कालं धृतराष्ट्रोऽम्बिकासुतः ।	054a  
दीर्घमुष्णं स निःश्वस्य चिन्तयित्वा पराभवम् ॥	054c  
दुःखेन महता राजन्सन्तप्तो भरतर्षभः ।	055a  
पुनर्गावल्गणिं सूतं पर्यपृच्छद्यथातथम् ॥	055c  
धृतराष्ट्र उवाच ।	056  
भीष्मद्रोणौ हतौ श्रुत्वा सूतपुत्रं च पातितम् ।	056a  
सेनापतिं प्रणेतारं कमकुर्वत मामकाः ॥	056c  
यं यं सेनाप्रणेतारं युधि कुर्वन्ति मामकाः ।	057a  
अचिरेणैव कालेन तं तं निघ्नन्ति पाण्डवाः ॥	057c  
रणमूर्ध्नि हतो भीष्मः पश्यतां वः किरीटिना ।	058a  
एवमेव हतो द्रोणः सर्वेषामेव पश्यताम् ॥	058c  
एवमेव हतः कर्णः सूतपुत्रः प्रतापवान् ।	059a  
सराजकानां सर्वेषां पश्यतां वः किरीटिना ॥	059c  
पूर्वमेवाहमुक्तो वै विदुरेण महात्मना ।	060a  
दुर्योधनापराधेन प्रजेयं विनशिष्यति ॥	060c  
केचिन्न सम्यक्पश्यन्ति मूढाः सम्यगवेक्ष्य च ।	061a  
तदिदं मम मूढस्य तथाभूतं वचः स्म तत् ॥	061c  
यदब्रवीत्स धर्मात्मा विदुरो दीर्घदर्शिवान् ।	062a  
तत्तथा समनुप्राप्तं वचनं सत्यवादिनाः ॥	062c  
दैवोपहतचित्तेन यन्मयाऽनुष्ठितं पुरा ।	063a  
अनयस्य फलं तस्य ब्रूहि गावल्गणे पुनः ॥	063c  
को वा मुखमनीकानामासीत्कर्णे निपातिते ।	064a  
अर्जुनं वासुदेवं च को वा प्रत्युद्ययौ रथी ॥	064c  
केऽरक्षन्दक्षिणं चक्रं मद्रराजस्य संयुगे ।	065a  
वामं च योद्वुकामस्य के वा वीरस्य पृष्ठतः ॥	065c  
कथं च वः समेतानां मद्रराजो महारथः ।	066a  
निहतः पाण्डवैः सङ्ख्ये पुत्रो वा मम सञ्जय ॥	066c  
ब्रूहि सर्वं यथातत्त्वं भरतानां महाक्षयम् ।	067a  
यथा च निहतः सङ्ख्ये पुत्रो दुर्योधनो मम ॥	067c  
पाञ्चालाश्च यथा सर्वे निहताः सपदानुगाः ।	068a  
धृष्टद्युम्नः शिखण्डी च द्रौपद्याः पञ्च चात्मजाः ॥	068c  
पाण्डवाश्च यथा मुक्तास्तथोभौ माधवौ युधि ।	069a  
कृपश्च कृतवर्मा च भारद्वाजस्य चात्मजः ॥	069c  
यद्यथा यादृशं चैव युद्धं वृत्तं च साम्प्रतम् ।	070a  
अखिलं श्रोतुमिच्छामि कुशलो ह्यसि सञ्जय ॥ ॥	070c  

इति श्रीमन्महाभारते कर्णपर्वणि शल्यवधपर्वणि द्वितीयोऽध्यायः*॥ 2 ॥*

9-2-2 सधूममिव अत्युष्णित्यर्थः ॥ 9-2-14 परिष्वज्य च मां कण्ठे स्नेहेन क्लिन्नलोचनः । अनुशाधीति कौरव्य तत्साधु वद मे वचः इति झ.पाठः ॥ 9-2-37 प्रतिमानं केतुभूतः ॥ 9-2-61 केचित्सम्यक्प्रपश्यन्ति मूढास्तु न तथा परे इति ख.पाठः । सम्यगवेक्ष्य निपुणं विभाव्यापि मूढास्तथाभूतं तद्वचः केचिन्न पश्यन्तीति सम्बन्धः । तथाभूतं यथार्थम् ॥
