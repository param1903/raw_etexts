शल्यपर्व

अध्यायः 001

दुर्योधनेन शल्यस्य सैनापत्येऽभिषेचनपूर्वकं पुनर्युद्धाय निर्याणम् ॥ 1 ॥ सञ्जयाच्छल्यदुर्योधनादिवधश्रवणेन मूर्च्छितस्य धृतराष्ट्रस्य विदुरेण समाश्वासनम् ॥ 2 ॥

श्रीवेदव्यासाय नमः ॥	001  
नारायणं नमस्कृत्य नरं चैव नरोत्तमम् ।	001a  
देवीं सरस्वतीं (व्यासं) चैव ततो जयमुदीरयेत् ॥	001c  
जनमेजय उवाच ।	001  
एवं निपातिते कर्णे समरे सव्यसाचिना ।	001a  
अल्पावशिष्टाः कुरवः किमकुर्वत वै द्विज ॥	001c  
विदीर्यमाणं च बलं दृष्ट्वा राजा सुयोधनः ।	002a  
पाण्डवैः प्राप्तकालं च किं प्रापद्यत कौरवः ॥	002c  
एतदिच्छाम्यहं श्रोतुं तदाचक्ष्व द्विजोत्तम ।	003a  
न हि तृप्यामि पूर्वेषां शृण्वानश्चरितं महत् ॥	003c  
वैशम्पायन उवाच ।	004  
ततः कर्णे हते राजन्धार्तराष्ट्रः सुयोधनः ।	004a  
भृशं शोकार्णवे मग्नो निराशः सर्वतोऽभवत् ॥	004c  
हाकर्ण हाकर्ण इति शोचमानो मुहुर्मुहुः ।	005a  
कृच्छ्रात्स्वशिबिरं प्रायाद्धतशिष्टैर्नृपैः सह ॥	005c  
स समाश्वास्यमानोऽपि हेतुभिः शास्त्रनिश्चितैः ।	006a  
राजन्विभूतिमिच्छद्भिः सूतपुत्रमनुस्मरन् ॥	006c  
स दैवं बलवन्मत्वा प्रभाते विमले सति ।	007a  
सङ्ग्रामे निश्चयं कृत्वा पुनर्युद्वाय निर्ययौ ॥	007c  
शल्यं सेनापतिं कृत्वा विधिवद्राजसत्तमम् ।	008a  
रणाय निर्ययौ राजा हतशिष्टैर्नृपैः सह ॥	008c  
ततः सुतुमुलं युद्धं कुरुपाण्डवसेनयोः ।	009a  
बभूव भरतश्रेष्ठ देवासुररणोपमम् ॥	009c  
ततः शल्यो महाराज कृत्वा कदनमाहवे ।	010a  
पाण्डुसैन्येऽथ मध्याह्ने धर्मराजेन पातितः ॥	010c  
ततो दुर्योधनो राजा हतबन्धू रणाजिरात् ।	011a  
अपसृत्य ह्रदं घोरं विवेश रिपुजाद्भुयात् ॥	011c  
अथापराह्णे तस्याह्नः परिवार्य महारथैः ।	012a  
ह्रदादाहूय युद्वाय भीमसेनेन पातितः ॥	012c  
तस्मिंस्तु निहते वीरे महेष्वासास्त्रयो रणे ।	013a  
कृतवर्मा कृपो द्रौणिर्जघ्नुः पाण्डवसैनिकान् ॥	013c  
ततः पूर्वाह्णसमये शिबिरादेत्य सञ्जयः ।	014a  
प्रविवेश पुरीं दीनो दुःखशोकसमन्वितः ॥	014c  
स प्रविश्य पुरीं सूतो भूजावुच्छ्रित्य दुःखितः ।	015a  
वेपमानस्ततो राज्ञः प्रविवेश निवेशनम् ॥	015c  
धावतश्चाप्यपश्यत्स तत्रत्यान्पुरुषर्षभान् ।	016a  
नष्टचित्तानिवोन्मत्ताञ्शोकेन भृशदुःखितान् ॥	016c  
दृष्ट्वैव च नराञ्शीघ्रं व्याजहारातिदुःखितः ।	017a  
अहो बत विपन्नोऽस्मि निधनेन महात्मनः ॥	017c  
अहो सुबलवान्कालो गतिश्च परमा तथा ।	018a  
शुक्रतुल्यबलाः सर्वे यत्राहन्यन्त पार्थिवाः ॥	018c  
तं दृष्ट्वैव पुरे राजञ्जनः सर्वः स्म सञ्जयम् ।	019a  
प्ररुरोद भयोद्विग्नो हा राजन्निति सुस्वरम् ॥	019c  
आकुमारं नरव्याघ्र तत्पुरं वै समन्ततः ।	020a  
आर्तनादं महच्चक्रे श्रुत्वा विनिहतं नृपम् ॥	020c  
तथा स विह्वलः सूतः प्रविश्य नृपतिक्षयम् ।	021a  
ददर्श नृपतिश्रेष्ठं प्रज्ञाचक्षुषमीश्वरम् ॥	021c  
दृष्ट्वा चासीनमनघं समन्तात्परिवारितम् ।	022a  
स्नुषामिर्भरतश्रेष्ठ गान्धार्या विदुरेण च ।	022c  
तथाऽन्यैश्च सुहृद्भिश्च ज्ञातिभिश्च हितैषिभिः ॥	022e  
तमेव चार्थं ध्यायन्तं कर्णस्य निधनं प्रति ।	023a  
रुदन्नेवाब्रवीद्वाक्यं राजानं जनमेजय ॥	023c  
नातिहृष्टमनाः सूतो बाष्पसन्दिग्धया गिरा ।	024a  
सञ्जयोऽहं नरव्याघ्र नमस्ते भरतर्षभ ॥	024c  
मद्राधिपो हतः शल्यः शकुनिः सौबलस्तथा ।	025a  
उलूकः पुरुषव्याघ्र कैतव्यो दृढविक्रमः ॥	025c  
संशप्तका हताः सर्वे काम्भोजाश्च शकैः सह ।	026a  
म्लेच्छाश्च पार्वतीयाश्च यवनाश्च निपातिताः ॥	026c  
प्राच्या हता महाराज दाक्षिणात्याश्च सर्वशः ।	027a  
उदीच्याश्च हताः सर्वे प्रतीच्याश्च नरोत्तमाः ।	027c  
राजानो राजपुत्राश्च सर्वे विनिहता नृप ॥	028a  
कर्णपुत्रो हतः शूरः सत्यसेनो महाबलः ॥	028c  
दुर्योधनो हतो राजा ययोक्तं पाण्डवेन ह ।	029a  
भग्नसक्थो महाराज शेते पांसुषु रूषितः ॥	029c  
धृष्टद्युम्नो हतो  राजञ्शिखण्डी चापराजितः ।	030a  
उत्तमौजा युधामन्युस्तथा सर्वे प्रभद्रकाः ॥	030c  
पाञ्चालश्च नरव्याघ्र चेदयश्च निषूदिताः ।	031a  
तव पुत्रा हताः सर्वे द्रौपदेयाश्च भारत ॥	031c  
नरा विनिहताः सर्वे गजाश्च विनिपातिताः ।	032a  
रथिनत्र नरव्याघ्र हयाश्च निहता युधि ॥	032c  
निःशेषं शिबिरं राजंस्तावकानां कृतं प्रभो ।	033a  
पाण्डवानां च शूराणां समासाद्य परस्परम् ॥	033c  
प्रायः स्त्रीशेषमभवज्जगत्कालेन मोहितम् ।	034a  
सप्त पाण्डवतः शिष्टा धार्तराष्ट्रास्त्रयोरथाः ॥	034c  
ते चैव भ्रातरः पञ्च वासुदेवोऽथ सात्यकिः ।	035a  
कृपश्च कृतवर्मा च द्रौणिश्च जयतां वरः ॥	035c  
एते शेषा महाराज रथिनो नृपसत्तम ।	036a  
अक्षौहिणीनामष्टानां दशानां च न संशयः ॥	036c  
एते शेषा महाराज सर्वेऽन्ये निधनं गताः ।	037a  
कालेन निहतं सर्वं जगद्वै भरतर्षभ ।	037c  
दुर्योधनं वै पुरतः कृत्वा सर्वे नरा हताः ॥	037e  
वैशम्पायन उवाच ।	038  
एतच्छ्रुत्वा वचः क्रूरं धृतराष्ट्रो जनेश्वरः ।	038a  
निपपात स राजेन्द्रो गतसत्वो महीतले ॥	038c  
तस्मिन्निपतिते वीरे विदुरोऽपि महायशाः ।	039a  
निपपात महाराज शोकव्यसनकर्शितः ॥	039c  
गान्धारी च महाभागा सर्वाश्च कुरुयोषितः ।	040a  
पतिताः सहसा भूमौ श्रुत्वा घोरतरं वचः ॥	040c  
निःसञ्ज्ञं पतितं भूमौ तदाऽऽसीद्राजमण्डलम् ।	041a  
विलापमुक्तोपहतं चित्रं न्यस्तं पटे यथा ॥	041c  
कृच्छ्रेण तु ततो राजा धृतराष्ट्रो महीपतिः ।	042a  
शनैरलभत प्राणान्पुत्रव्यसनकर्शितः ॥	042c  
लब्ध्वा तु स नृपः प्राणान्वेपमानः सुदुःखितः ।	043a  
निरीक्ष्य च दिशः सर्वाः क्षत्तारं वाक्यमब्रवीत् ॥	043c  
विद्धि क्षत्तर्महाप्राज्ञ त्वं गतिर्भरतर्षभ ।	044a  
ममानाथस्य सुभृशं पुत्रैर्हीनस्य सर्वशः ।	044c  
एवमुक्त्वा ततो भूयो विसञ्ज्ञो निपपात ह ॥	044e  
तं तथा पतितं दृष्ट्वा बान्धवा येऽस्य केचन ।	045a  
शीतैस्ते सिषिचुस्तोयैर्विव्यजुर्व्यजनैरपि ॥	045c  
स तु दीर्घेण कालेन प्रत्याश्वस्तो नराधिपः ।	046a  
तूष्णीमासीन्महीपालः पुत्रव्यसनकर्शितः ॥	046c  
निःश्वसञ्जिह्मग इव कुम्भक्षिप्तोऽभवन्नृपः ॥	047ac  
सञ्जयोऽप्यरुदत्तत्र दृष्ट्वा राजानमातुरम् ।	048a  
तथा सर्वाः स्त्रियश्चैव गान्धारी च यशस्विनी ॥	048c  
ततो दीर्घेण कालेन विदुरं वाक्यमब्रवीत् ।	049a  
धृतराष्ट्रो नरश्रेष्ठ मुह्यमानो मुहुर्मुहुः ॥	049c  
गच्छन्तु योषितः सर्वा गान्धारी च यशस्विनी ।	050a  
तथेमे सुहृदः सर्वे मुह्यते मे मनो भृशम् ॥	050c  
एवमुक्तस्ततः क्षत्ता ताः स्त्रियो भरतर्षभ ।	051a  
विसर्जयामास शनैर्मुह्यमानः पुनःपुनः ॥	051c  
निश्चक्रमुस्ततः सर्वाः स्त्रियो भरतसत्तम ।	052a  
सुहृदश्च तथा सर्वे दृष्ट्वा राजानमातुरम् ॥	052c  
ततो नरपतिस्तत्र लब्ध्वा सञ्ज्ञां परन्तपः ।	053a  
गतिर्मे को भवेदद्य इति चिन्तासमाकुलः ।	053c  
अपृच्छत्सञ्जयं तत्र रोदमानं भृशातुरम् ॥	053e  
प्राञ्जलिं सञ्जयं दृष्ट्वा रोदमानं मुहुर्मुहुः ।	054a  
ज्ञातीन्स्त्रियोऽथ निर्याप्य प्रविश्य विदुरः पुनः ॥	054c  
राजानं शोचमानस्तु तं शोचन्तं मुहुर्मुहुः ।	055a  
समाश्वासयत क्षत्ता वचसा मधुरेण च ॥ ॥	055c  

इति श्रीमन्महाभारते कर्णपर्वणि शल्यवधपर्वणि प्रथमोऽध्यायः ॥ 1 ॥

9-1-12 अपराह्णे अपरार्धे ॥ 9-1-41 विलापयुक्तोपहतं इति ङ.पाठः । विलापयुक्तं सुमहत् इति घ. पाठः ॥ 
