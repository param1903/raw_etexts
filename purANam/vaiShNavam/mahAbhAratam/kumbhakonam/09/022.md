अध्यायः 022

सङ्कुलयुद्धम् ॥ 1 ॥

सञ्जय उवाच ।	001  
वर्तमाने तदा युद्धे घोररूपे भयानके ।	001a  
अभज्यत बलं तत्र तव पुत्रस्य पाण्डवैः ॥	001c  
तांस्तु सर्वानयन्तेन सन्निवार्य महारथाः ।	002a  
पुत्रास्ते योधयामासुः पाण्डवानामनीकिनीम् ॥	002c  
निवृत्ताः सहसा योधास्तव पुत्रजयैषिणः ।	003a  
सन्निवृत्तेषु तेष्वेवं युद्धमासीत्सुदारुणम् ।	003c  
तावकानां परेषां च देवासुररणोपमम् ॥	003e  
परेषां तावकानां च नासीत्कश्चित्पराङ्मुखः ॥	004ac  
अनुमानेन युध्यन्ते सञ्ज्ञाभिश्च परस्परम् ।	005a  
तेषां क्षयो महानासीद्युध्यतामितरेतरम् ॥	005c  
ततो युधिष्ठिरो राजा क्रोधेन महता युतः ।	006a  
जिगीषमाणः सङ्ग्रामे धार्तराष्ट्रान्सराजकान् ॥	006c  
त्रिभिः शारद्वतं विद्ध्वा रुक्मपुङ्खैः शिलाशितैः ।	007a  
चतुर्भिर्निजघानाश्वान्कल्याणान्कृतवर्मणः ॥	007c  
अश्वत्थामा तु हार्दिक्यमपोवाह यशस्विनम् ।	008a  
अथ शारद्वतोऽष्टाभिः प्रत्यविध्यद्युधिष्ठिरम् ॥	008c  
ततो दुर्योधनो राजा रथान्सप्तशतान्रणे ।	009a  
प्रैषयद्यत्र राजाऽसौ धर्मपुत्रो युधिष्ठिरः ॥	009c  
ते रथा रथिभिर्युक्ता मनोमारुतरंहसः ।	010a  
अभ्यद्रवन्त सङ्ग्रामे कौन्तेयस्य रथं प्रति ॥	010c  
ते समन्तान्महाराज परिवार्य युधिष्ठिरम् ।	011a  
अदृश्यं सायकैश्चक्रुर्मेघा इव दिवाकरम् ॥	011c  
तं दृष्ट्वा धर्मराजानं कौरवेयैस्तथावृतम् ।	012a  
नामृष्यन्त सुसंरब्धाः शिखण्डिप्रमुखा रथाः ॥	012c  
रथैरश्ववरैर्युक्तैः किङ्किणीजालसंवृतैः ।	013a  
आजग्मुरथ रक्षन्तः कुन्तीपुत्रं युधिष्ठिरम् ॥	013c  
ततः प्रववृते रौद्रः सङ्ग्रामः शोणितोदकः ।	014a  
पाण्डवानां कुरूणां च यमराष्ट्रविवर्धनः ॥	014c  
रथान्सप्तशतान्हत्वा कुरूणामाततायिनाम् ।	015a  
पाण्डवाः सह पाञ्चालैः पुनरेवाभ्यवारयन् ॥	015c  
तत्र युद्धं महच्चासीत्तव पुत्रस्य पाण्डवैः ।	016a  
न च तत्तादृशं दृष्टं नैव चापि परिश्रुतम् ॥	016c  
वर्तमाने तदा युद्धे निर्मर्यादे समन्ततः ।	017a  
वध्यमानेषु योधेषु तावकेष्वितरेषु च ॥	017c  
विनदत्सु च योधेषु शङ्खवर्यैश्च पूरितैः ।	018a  
उत्क्रुष्टैः सिंहनादैश्च गर्जितैश्चैव धन्विनाम् ॥	018c  
अतिप्रवृत्ते युद्धे च छिद्यमानेषु मर्मसु ।	019a  
धावमानेषु योधेषु जयगृद्धिषु मारिष ॥	019c  
संहारे सर्वतो जाते पृथिव्यां शोकसम्भवे ।	020a  
बह्वीनामुत्तमस्त्रीणां सीमन्तोद्धरणे कृते ॥	020c  
निर्मर्यादे महायुद्धे वर्तमाने सुदारुणे ।	021a  
प्रादुरासन्विनाशाय तदोत्पाताः सुदारुणाः ॥	021c  
चचाल शब्दं कुर्वाणा सपर्वतवना मही ।	022a  
सदण्डाः सोल्मुका राजन्कीर्यमाणाः समन्ततः ॥	022c  
उल्काः पेतुर्दिवो भूमावाहत्य रविमण्डलम् ।	023a  
विष्वग्वाताः प्रादुरासन्नीचैः शर्करवर्षिणः ॥	023c  
अश्रूणि मुमुचुर्नागा वेपथुं चास्पृशन्भृशम् ।	024a  
एतान्घोराननादृत्य समुत्पातान्सुदारुणान् ॥	024c  
पुनर्युद्धाय संयत्ताः क्षत्रियास्तस्थुरव्यथाः ।	025a  
रमणीये कुरुक्षेत्रे पुण्ये स्वर्गं यियासवः ॥	025c  
ततो गान्धारराजस्य पुत्रः शकुनिरब्रवीत् ।	026a  
युध्यध्वमग्रतो यावत्पृष्ठतो हन्मि पाण्डवान् ॥	026c  
ततो नः सम्प्रायातानां मद्रयोधास्तरस्विनः ।	027a  
हृष्टाः किलाकिलाशब्दमकुर्वत परे तथा ॥	027c  
अस्मांस्तु पुनरासाद्य लब्धलक्षा दुरासदाः ।	028a  
शरासनानि धुन्वन्तः शरवर्षैरवाकिरन् ॥	028c  
ततो हतं परैस्तत्र मद्रराजबलं तदा ।	029a  
दुर्योधनबलं दृष्ट्वा पुनरासीत्पराङ्मुखम् ॥	029c  
गान्धारराजस्तु पुनर्वाक्यमाह ततो बली ।	030a  
निवर्तध्वमधर्मज्ञा युध्यध्वं किं सृतेन वः ॥	030c  
अनीकं दशसाहस्रमश्वानां भरतर्षभ ।	031a  
आसीद्गान्धारराजस्य विशालप्रासयोधिनाम् ॥	031c  
बलेन तेन विक्रम्य वर्तमाने जनक्षये ।	032a  
पृष्ठतः पाण्डवानीकमभ्यघ्नन्निशितैः शरैः ॥	032c  
तदभ्रमिव वातेन क्षिप्यमाणं समन्ततः ।	033a  
अभज्यत महाराज पाण्डूनां सुमहद्बलम् ॥	033c  
ततो युधिष्ठिरः प्रेक्ष्य भग्नं स्वबलमन्तिकात् ।	034a  
अभ्यनोदयदव्यग्रः सहदेवं महाबलम् ॥	034c  
असौ सुबलपुत्रो नो जघनं पीड्य दंशितः ।	035a  
सैन्यानि सूदयत्येष पश्य पाण्डव दुर्मतिः ॥	035c  
गच्छ त्वं द्रौपदेयैश्च शकुनिं सौबलं जहि ।	036a  
रथानीकमहं धक्ष्ये पाञ्चालसहितोऽनघ ॥	036c  
गच्छन्तु कुञ्जराः सर्वे वाजिनश्च सह त्वया ।	037a  
पादाताश्च त्रिसाहस्राः शकुनिं तैर्वृतो जहि ॥	037c  
ततो गजाः सप्तशताश्चापपाणिभिरास्थिताः ।	038a  
पञ्च चाश्वसहस्राणि सहदेवश्च वीर्यवान् ॥	038c  
पादाताश्च त्रिसाहस्रा द्रौपदेयाश्च सर्वशः ।	039a  
रणे ह्यभ्यद्रवंस्ते तु शकुनिं युद्धदुर्मदम् ॥	039c  
ततस्तु सौबलो राजन्नभ्यतिक्रम्य पाण्डवान् ।	040a  
जघान पृष्ठतः सेनां जयगृद्वः प्रतापवान् ॥	040c  
अश्वारोहास्तु संरब्धाः पाण्डवानां तरस्विनाम् ।	041a  
प्राविशन्सौबलानीकमभ्यतिक्रम्य तान्रथान् ॥	041c  
ते तत्र सादिनः शूराः सौबलस्य महद्बलम् ।	042a  
रणमध्ये व्यतिष्ठन्त शरवर्षैरवाकिरन् ॥	042c  
तदुद्यतगदाप्रासमकापुरुषसेवितम् ।	043a  
प्रावर्तत महद्युद्धं राजन्दुर्मन्त्रिते तव ॥	043c  
उपारमन्त ज्याशब्दाः प्रेक्षका रथिनोऽभवन् ।	044a  
न हि स्वेषां परेषां वा विशेषः प्रत्यदृश्यत ॥	044c  
शूरबाहुविसृष्टानां शक्तीनां भरतर्षभ ।	045a  
ज्योतिषामिव सम्पातमपश्यन्कुरुपाण्डवाः ॥	045c  
ऋष्टिभिर्विमलाभिश्च तत्रतत्र विशाम्पते ।	046a  
सम्पतन्तीभिराकाशमावृतं बह्वशोभत ॥	046c  
प्रासानां पततां राजन्रूपमासीत्समन्ततः ।	047a  
शलभानामिवाकाशे तदा भरतसत्तम ॥	047c  
रुधिरोक्षितसर्वाङ्गा विप्रविद्धैर्नियन्तृभिः ।	048a  
हयाः परिपतन्तिस्म शतशोऽथ सहस्रशः ॥	048c  
अन्योन्यं परिपिष्टाश्च समासाद्य परस्परम् ।	049a  
सुविक्षताः स्म दृश्यन्ते वमन्तो रुधिरं मुखैः ॥	049c  
ततोऽभवत्तमो घोरं सैन्येन रजसा वृतम् ।	050a  
तानपाक्रमतोऽद्राक्षं तस्माद्देशादरिन्दम ॥	050c  
अश्वान्राजन्मनुष्यांश्च रजसा संवृते सति ।	051a  
भूमौ निपतिताश्चान्ये वमन्तो रुधिरं बहु ॥	051c  
केशाकेशि समालग्ना न शेकुश्चेष्टितुं नराः ।	052a  
अन्योन्यमश्वपृष्ठेभ्यो विकर्षन्तो महाबलाः ॥	052c  
मल्ला इव समासाद्य निजघ्नुरितरेतरम् ।	053a  
अश्वैश्च व्यपकृष्यन्त बहवोऽत्र गतासवः ॥	053c  
भूमौ निपतिताश्चान्ये बहवो विजयैषिणः ।	054a  
तत्रतत्र व्यदृश्यन्त पुरुषाः शूरमानिनः ॥	054c  
रक्तोक्षितैश्छिन्नभुजैरवकृष्टशिरोरुहैः ।	055a  
व्यदृश्यत मही कीर्णा शतशोऽथ सहस्रशः ॥	055c  
दूरं न शक्यं तत्रासीद्गन्तुमश्वेन केनचित् ।	056a  
साश्वारोहैर्हतैरश्वैरावृते वसुधातले ॥	056c  
रुधिरोक्षितसन्नाहैरात्तशस्त्रैरुदायुधैः ।	057a  
नानाप्रहरणैर्घोरैः परस्परवधैषिभिः ।	057c  
सुसन्निकृष्टे सङ्ग्रामे हतभूयिष्ठसैनिके ॥	057e  
स मुहूर्तं ततो युद्ध्वा सौबलोऽथ विशाम्पते ।	058a  
षट्साहस्रैर्हयैः शिष्टेरपायाच्छकुनिस्ततः ॥	058c  
तथैव पाण्डवानीकं रुधिरेण समुक्षितम् ।	059a  
षट्साहस्रैर्हयैः शिष्टैरपायाच्छ्रान्तवाहनम् ॥	059c  
अश्वारोहाश्च पाण्डूनामब्रुवन्रुधिरोक्षिताः ।	060a  
सुसन्निकृष्टे सङ्ग्रामे भूयिष्ठे त्यक्तजीविताः ॥	060c  
न हि शक्यं रथैर्योद्धुं कुत एव महागजैः ।	061a  
रथानेव रथा यान्तु कुञ्जराः कुञ्जरानपि ॥	061c  
प्रतियातो हि शकुनिः स्वमनीकमवस्थितः ।	062a  
न पुनः सौबलो राजा योद्धुमभ्यागमिष्यति ॥	062c  
ततस्तु द्रौपदेयाश्च ते च मत्ता महाद्विपाः ।	063a  
प्रययुर्यत्र पाञ्चाल्यो धृष्टद्युम्नो महारथः ॥	063c  
सहदेवोऽपि कौरव्य रजोमेघे समुत्थिते ।	064a  
एकाकी प्रययौ तत्र यत्र राजा युधिष्ठिरः ॥	064c  
ततस्तेषु प्रयातेषु शकुनिः सौबलः पुनः ।	065a  
पार्श्वतोऽभ्यहनत्क्रुद्धो धृष्टद्युम्नस्य वाहिनीम् ॥	065c  
तत्पुनस्तुमुलं युद्धं प्राणांस्त्यक्त्वाऽभ्यवर्तत ।	066a  
तावकानां परेषां च परस्परवधैषिणाम् ॥	066c  
ते चान्योन्यमवैक्षन्त तस्मिन्वीरसमागमे ।	067a  
योधाः पर्यपतन्राजञ्शतशोऽथ सहस्रशः ॥	067c  
असिभिश्छिद्यमानानां शिरसां लोकसङ्क्षये ।	068a  
प्रादुरासीन्महाञ्शब्दस्तालानां पततामिव ॥	068c  
विमुक्तानां शरीराणां छिन्नानां पततां भुवि ।	069a  
सायुधानां च बाहूनामूरूणां च विशाम्पते ।	069c  
आसीत्कटकटाशब्दः सुमहान्रोमहर्षणः ॥	069e  
निघ्नन्तो निशितैः शस्त्रैर्भ्रातॄन्पुत्रान्सखीनपि ।	070a  
योधाः परिपतन्ति स्म यथाऽऽमिषकृते खगाः ॥	070c  
अन्योन्यं प्रतिसंरब्धाः समासाद्य परस्परम् ।	071a  
अहम्पूर्वमहम्पूर्वमिति निघ्नन्सहस्रशः ॥	071c  
संयातेनासनभ्रष्टैरश्वारोहैर्गतासुभिः ।	072a  
हयाः परिपतन्ति स्म शतशोऽथ सहस्रशः ॥	072c  
स्फुरतां प्रतिपिष्टानामश्वानां शीघ्रगामिनाम् ।	073a  
स्तनतां च मनुष्याणां सन्नद्धानां विशाम्पते ॥	073c  
शक्त्यृष्टिप्रासशब्दश्च तुमुलः समपद्यत ।	074a  
भिन्दतां परमर्माणि राजन्दुर्मन्त्रिते तव ॥	074c  
श्रमाभिभूताः संरब्धा श्रान्तवाहाः पिपासवः ।	075a  
विक्षताश्च शितैः शस्त्रैरभ्यवर्न्तत तावकाः ॥	075c  
मत्ता रुधिरगन्धेन बहवोऽत्र विचेतसः ।	076a  
जघ्नुः परान्स्वकांश्चैव प्राप्तान्प्राप्ताननन्तरान् ॥	076c  
बहवश्च गतप्राणाः क्षत्रिया जयगृद्धिनः ।	077a  
भूमावभ्यपतन्राजञ्शरवृष्टिभिरावृताः ॥	077c  
वृकगृध्रशृगालानां तुमुले मोदनेऽहनि ।	078a  
आसीद्बलक्षयो घोरस्तव पुत्रस्य पश्यतः ॥	078c  
नराश्वकायैः सञ्छन्ना भूमिरासीद्विशाम्पते ।	079a  
रुधिरोदकचित्रा च भीरूणां भयवर्धिनी ॥	079c  
असिभिः पट्टसैः शूलैस्तक्षमाणाः पुनःपुनः ।	080a  
तावकाः पाण्वेयाश्च न न्यवर्तन्त भारत ॥	080c  
प्रहरन्तो यथाशक्ति यावत्प्राणस्य धारणम् ।	081a  
योधाः परिपतन्ति स्म वमन्तो रुधिरं मुखैः ॥	081c  
शिरो गृहीत्वा केशेषु कबन्धः स प्रदृश्यते ।	082a  
उद्यम्य च शितं खड्गं रुधिरेण परिप्लुतम् ॥	082c  
तथोत्थितेषु बहुषु कबन्धेषु नराधिप ।	083a  
तथा रुधिरगन्धेन योधाः कश्मलमाविशन् ॥	083c  
मन्दीभूते ततः शब्दे पाण्डवानां महद्बलम् ।	084a  
अल्पावशिष्टैस्तुरगैरभ्यवर्तत सौबलः ॥	084c  
ततोऽभ्यधावंस्त्वरिताः पाण्डवा जयगृद्विनः ।	085a  
पदातयश्च नागाश्च सादिनश्चोद्यतायुधाः ॥	085c  
कोष्ठकीकृत्य चाप्येनं परिक्षिप्य च सर्वशः ।	086a  
शस्त्रैर्नानाविधैर्जघ्नुर्युद्धपारं तितीर्षवः ॥	086c  
त्वदीयास्तांस्तु सम्प्रेक्ष्य सर्वतः समभिद्रुतान् ।	087a  
रथाश्वपत्तिद्विरदाः पाण्डवानभिदुद्रुवुः ॥	087c  
केचित्पदातयः पद्भिर्मुष्टिभिश्च परस्परम् ।	088a  
निजघ्नुः समरे शूराः क्षीणशस्त्रास्ततोऽपतन् ॥	088c  
रथेभ्यो रथिनः पेतुर्द्विपेभ्यो हस्तिसादिनः ।	089a  
विमानेभ्यो दिवो भ्रष्टाः सिद्धाः पुण्यक्षयादिव ॥	089c  
एवमन्योन्यमायत्ता योधा जघ्नुर्महाहवे ।	090a  
पितॄन्भ्रातॄन्वयस्यांश्च पुत्रानपि तथा परे ॥	090c  
एवमासीदमर्यादं युद्धं भरतसत्तम ।	091a  
प्रासासिबाणकलिलं वर्तमाने सुदारुणे ॥ ॥	091c  

इति श्रीमन्महाभारते शल्यपर्वणि शल्यवधपर्वणि अष्टादशदिवसयुद्धे द्वाविंशोऽध्यायः ॥ 22 ॥
