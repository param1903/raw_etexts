अध्यायः 020

सात्यकिना कृतवर्मपराजयः ॥ 1 ॥

सञ्जय उवाच ।	001  
तस्मिंस्तु निहते शूरे साल्वे समितिशोभने ।	001a  
तवाभज्यद्बलं वेगाद्वातेनेव महाद्रुमः ॥	001c  
तत्प्रभग्नं बलं दृष्ट्वा कृतवर्मा महारथः ।	002a  
दधार समरे शूरः शत्रुसैन्यं महाबलः ॥	002c  
सन्निवृत्तास्तु ते शूरा दृष्ट्वा सात्वतमाहवे ।	003a  
शैलोपमं स्थिरं राजन्कीर्यमाणं शरैर्युधि ॥	003c  
ततः प्रववृते युद्धं कुरूणां पाण्डवैः सह ।	004a  
निवृत्तानां महाराज मृत्युं कृत्वा निवर्तनम् ॥	004c  
तत्राश्चर्यमभूद्युद्वं सात्वतस्य परैः सह ।	005a  
यदेको वारयामास पाण्डुसेनां दुरासदाम् ॥	005c  
तेषामन्योन्यसुहृदां कृते कर्मणि दुष्करे ।	006a  
सिंहनादः प्रहृष्टानां दिविस्पृक्सुमहानभूत् ॥	006c  
तेन शब्देन वित्रस्तान्पाञ्चालान्भरतर्षभ ।	007a  
शिनेर्नप्ता महाबाहुरन्वपद्यत सात्यकिः ॥	007c  
स समासाद्य राजानं क्षेमधूर्तिं महाबलम् ।	008a  
सप्तभिर्निशितैर्बाणैरनयद्यमसादनम् ॥	008c  
तमायान्तं महाबाहुं प्रवपन्तं शिताञ्शरान् ।	009a  
जवेनाभ्यपतद्धीमान्हार्दिक्यः शिनिपुङ्गवम् ॥	009c  
तौ सिंहाविव नर्दन्तौ धन्विनौ रथिनां वरौ ।	010a  
अन्योन्यमभिधावन्तौ शस्त्रप्रवरधारिणौ ॥	010  
पाण्डवाः सहपाञ्चाला योधाश्चान्ये नृपोत्तमाः ।	011a  
प्रेक्षकाः समपद्यन्त तयोः पुरुषसिंहयोः ॥	011c  
नाराचैर्वत्सदन्तैश्च वृष्ण्यन्धकमहारथौ ।	012a  
अभिजघ्नतुरन्योन्यं प्रहृष्टाविव कुञ्जरौ ॥	012c  
चरन्तौ विविधान्मार्गान्हार्दिक्यशिनिपुङ्गवौ ।	013a  
मुहुरन्तर्दधाते तौ बाणवृष्ट्या परस्परम् ॥	013c  
चापवेगबलोद्धूतान्मार्गणान्वृष्णिसिंहयोः ।	014a  
आकाशे समपश्याम पतङ्गानिव शीघ्रगान् ॥	014c  
तमेकं सत्यकर्माणमासाद्य हृदिकात्मजः ।	015a  
अविध्यन्निशितैर्बाणैश्चतुर्भिश्चतुरो हयान् ॥	015c  
स दीर्घबाहुः सङ्क्रुद्धस्तोत्रार्दित इव द्विपः ।	016a  
अष्टभिः कृतवर्माणमविध्यत्परमेषुभिः ॥	016c  
ततः पूर्णायतोत्सृष्टैः कृतवर्मा शिलाशितैः ।	017a  
सात्यकिं त्रिभिराहत्य धनुरेकेन चिच्छिदे ॥	017c  
निकृत्तं तद्धनुःश्रेष्ठमपास्य शिनिपुङ्गवः ।	018a  
अन्यदादत्त वेगेन शैनेयः सशरं धनुः ॥	018c  
तदादाय धनुःश्रेष्ठं वरिष्ठः सर्वधन्विनाम् ।	019a  
आरोप्य च धनुः शीघ्रं महावीर्यो महाबलः ॥	019c  
अमृष्यमाणो धनुषश्छेदनं कृतवर्मणा ।	020a  
कुपितोऽतिरथः शीघ्रं कृतवर्माणमभ्ययात् ॥	020c  
ततः सुनिशितैर्बाणैर्दशभिः शिनिपुङ्गवः ।	021a  
जघान सूतं चाश्वांश्च ध्वजं च कृतवर्मणः ॥	021c  
ततो राजन्महेष्वासः कृतवर्मा महारथः ।	022a  
हताश्वसूतं सम्प्रेक्ष्य रथं हेमपरिष्कृतम् ॥	022c  
रोषेण महताऽऽविष्टः शूलमुद्यम्य मारिष ।	023a  
चिक्षेप भुजवेगेन जिघांसुः शिनि पुङ्गवम् ॥	023c  
तच्छूलं सात्वतो ह्याजौ निर्भिद्य निशितैः शरैः ।	024a  
चूर्णितं पातयामास मोहयन्निव माधवम् ।	024c  
ततोऽपरेण भल्लेन हृद्येनं समताडयत् ॥	024e  
सुयुद्धे युयुधानेन हताश्वो हतसारथिः ।	025a  
कृतवर्मा कृतास्त्रेण धरणीमन्वपद्यत ॥	025c  
तस्मिन्सात्यकिना वीरे द्वैरथे विरथीकृते ।	026a  
समपद्यत सर्वेषां सैन्यानां सुमहद्भयम् ॥	026c  
पुत्राणां तव चात्यर्थं विषादः समजायत ।	027a  
हतसूते हताश्वे तु विरथे कृतवर्मणि ॥	027c  
हताश्वं च समालक्ष्य हतसूतमरिन्दम ।	028a  
अभ्यधावत्कृपो राजञ्जिघांसुः शिनिपुङ्गवम् ॥	028c  
तमारोप्य रथोपस्थे मिषतां सर्वधन्विनाम् ।	029a  
अपोवाह महाबाहुं तूर्णमायोधनादपि ॥	029c  
शैनेयेऽधिष्ठिते राजन्विरथे कृतवर्मणि ।	030a  
दुर्योधनबलं सर्वं पुनरासीत्पराङ्मुखम् ॥	030c  
तत्परे नान्वबुध्यन्त सैन्येन रजसा वृताः ।	031a  
तावकाः प्रद्रुता राजन्दुर्योधनमृते नृपम् ॥	031c  
दुर्योधनस्तु सम्प्रेक्ष्य भग्नं स्वबलमन्तिकात् ।	032a  
जवेनाभ्यपतत्तूर्णं सर्वांश्चैको न्यवारयत् ॥	032c  
पाण्डूंश्च सर्वान्सङ्क्रुद्धो धृष्टद्युम्नं च पार्षतम् ।	033a  
शिखण्डिनं द्रौपदेयान्पाञ्चालानां च ये गणाः ॥	033c  
केकयान्सोमकांश्चैव सृञ्जयांश्चैव मारिष ।	034a  
असम्भ्रमं दुराधर्षः शितैर्बाणैरवाकिरत् ॥	034c  
अतिष्ठदाहवे यत्तः पुत्रस्तव महाबलः ।	035a  
यथा यज्ञे महानग्निर्मन्त्रपूतः प्रकाशते ।	035c  
तथा दुर्योधनो राजा सङ्ग्रामे सर्वतोऽभवत् ॥	035e  
तं परे नाभ्यवर्तन्त मर्त्या मृत्युमिवाहवे ।	036a  
अथान्यं रथमास्थाय हार्दिक्यः समपद्यत ॥ ॥	036c  

इति श्रीमन्महाभारते शल्यपर्वणि शल्यवधपर्वणि अष्टादशदिवसयुद्धे विंशोऽध्यायः ॥ 20 ॥

9-20-3 सात्वतं कृतवर्माणम् ॥
