अध्यायः 055
	
मित्रावरुणाश्रमे नारदाद्भीमदुर्योधनयोर्गदायुद्धोपक्रमश्राविणा बलरामेण तद्दिदृक्षया कुरुक्षेत्रं प्रत्यागमनम् ॥ 1 ॥

वैशम्पायन उवाच ।	001  
कुरुक्षेत्रं ततो दृष्ट्वा दत्त्वा देयांश्च सात्वतः ।	001a  
आश्रमं सुमहत्पुण्यमगमज्जनमेजय ॥	001c  
मधूकाम्रवणोपेतं प्लक्षन्यग्रोधसङ्कुलम् ।	002a  
चिरबिल्वयुतं पुण्यं पनसार्जुनसङ्कुलम् ॥	002c  
तं दृष्ट्वा यादवश्रेष्ठः प्रवरं पुण्यलक्षणम् ।	003a  
पप्रच्छ तानृषीन्सर्वान्कस्याश्रमवरस्त्वयम् ॥	003c  
ते तु सर्वे महात्मानमूचू राजन्हलायुधम् ।	004a  
शृणु विस्तरशो राम यस्यायं पूर्वमाश्रमः ॥	004c  
अत्र विष्णुः पुरा देवस्तप्तवांस्तप उत्तमम् ।	005a  
अत्रास्य विधिवद्यज्ञाः सर्वे वृत्ताः सनातनाः ॥	005c  
अत्रैव ब्राह्मणी वृद्धा कौमारब्रह्मचारिणी ।	006a  
योगयुक्ता दिवं याता तपोयुक्ता विशाम्पते ॥	006c  
बभूव श्रीमती राजञ्शाण्डिल्यस्य महात्मनः ।	007a  
सुता धृतव्रता साध्वी नियता ब्रह्मचारिणी ॥	007c  
साऽपि प्राप्य परं योगं गता स्वर्गमनुत्तमम् ।	008a  
भुक्त्वाऽश्रमेऽश्वमेधस्य फलं फलवतः शुभम् ॥	008c  
गता स्वर्गं महाराज पूजिता च महात्मभिः ।	009a  
अभिगम्याश्रमं पुण्यं स दृष्ट्वा यदुनन्दनः ॥	009c  
ऋषींस्तानभिवाद्याथ पार्श्वे हिमवतोऽच्युतः ।	010a  
सन्ध्याकार्याणि सर्वाणि निर्वर्त्यारुरुहेऽचलम् ॥	010c  
नातिदूरं ततो गत्वा नगं तालध्वजो बली ।	011a  
पुण्ये तीर्थवरे स्नात्वा विस्मयं परमं गतः ॥	011c  
प्रभवं च सरस्वत्याः प्लक्षप्रस्रवणं बलः ।	012a  
सम्प्राप्तः कारपचनं तीर्थप्रवरमुत्तमम् ॥	012c  
हलायुधस्तु तत्रापि दत्त्वा दानं महाबलः ।	013a  
आप्लुतः सलिले पुण्ये सुशीते विमले शुचौ ।	013c  
सन्तर्पयामास पितॄन्देवांश्च रणदुर्मदः ॥	013e  
तत्रोष्यैकां तु रजनीं यतिभिर्ब्राह्मणैः सह ।	014a  
मित्रावरुणयोः पुण्यं जगामाश्रममच्युतः ॥	014c  
इन्द्रोऽग्निरर्यमा चैव यत्र प्राक् प्रीतिमाप्नुवन् ।	015a  
तं देशं कारपचनात्स तस्मादाजगामह ॥	015c  
स्नात्वा तत्र च धर्मात्मा परां प्रीतिमवाप्य च ।	016a  
ऋषिभिश्चैव सिद्धैश्च सहितो वै महाबलः ।	016c  
उपविष्टः कथाः शुभ्राः शुश्राव यदुपुङ्गवः ॥	016e  
तथा तु तिष्ठतां तेषां नारदो भगवानृषिः ।	017a  
आजगामाथ तं देशं यत्र रामो व्यवस्थितः ॥	017c  
जटामण्डलसंवीतः कुशचीरी महातपाः ।	018a  
हेमदण्डधरो राजन्कमण्डलुधरस्तथा ॥	018c  
महतीं सुखशब्दां तां गृह्य वीणां मनोरमाम् ।	019a  
नृत्ये गीते च कुशलो देवब्राह्मणपूजितः ॥	019c  
प्रभवः कलहानां च नित्यं च कलहप्रियः ।	020a  
तं देशमगमद्यत्र श्रीमान्रामो व्यवस्थितः ॥	020c  
प्रत्युत्थाय च तं रामः पूजयित्वा यतव्रतम् ।	021a  
देवर्षिं पर्यपृच्छत्स यथावृत्तं कुरून्प्रति ॥	021c  
तदाऽस्याकथयद्राजन्नारदः सर्ववेदवित् ।	022a  
सर्वमेतद्यथावृत्तमतीतं कुरुसङ्क्षयम् ॥	022c  
ततोऽब्रवीद्रौहिणेयो नारदं दीनया गिरा ।	023a  
किमवस्थं तु तत्क्षत्रं ये तु तत्राभवन्नृपाः ॥	023c  
श्रुतमेतन्मया पूर्वं सर्वमेव तपोधन ।	024a  
विस्तरश्रवणे जातं कौतूहलमतीव मे ॥	024c  
नारद उवाच ।	025  
पूर्वमेव हतो भीष्मो द्रोणः सिन्धुपतिस्तथा ।	025a  
हतो वैकर्तनः कर्णः पुत्राश्चास्य महारथाः ॥	025c  
भूरिश्रवा रौहिणेय मद्रराजश्च वीर्यवान् ।	026a  
एते चान्ये च बहवो हतास्तत्र महाबलाः ॥	026c  
प्रियान्प्राणान्परित्यज्य प्रियार्थं कौरवस्य वै ।	027a  
राजानो राजपुत्राश्च समरेष्वनिवर्तिनः ॥	027c  
अहतांस्तु महाबाहो शृणु मे तत्र माधव ॥	028a  
धार्तराष्ट्रबले शेषास्त्रयः समितिमर्दनाः ।	028c  
कृपश्च कृतवर्मा च द्रोणपुत्रश्च वीर्यवान् ।	029a  
तेऽपि वै विद्रुता राम दिशो दश भयात्तदा ॥	029c  
दुर्योधनो हते सैन्ये विद्रुतेषु पदातिषु ।	030a  
ह्रदं द्वैपायनं नाम विवेश भृशदुःखितः ॥	030c  
शयानं धार्तराष्ट्रं तु सलिले स्तम्भिते तदा ।	031a  
पाण्डवाः सह कृष्णेन वाग्भिरुग्राभिरार्दयन् ॥	031c  
स तुद्यमानो बलवान्वाग्भी राम समन्ततः ।	032a  
उत्थितः स ह्रदाद्वीरः प्रगृह्य महतीं गदाम् ॥	032c  
स चाप्युपगतो योद्धुं भीमेन सह साम्प्रतम् ।	033a  
भविष्यति तयोरद्य युद्धं राम सुदारुणम् ॥	033c  
यदि कौतूहलं तेऽस्ति व्रज माधव मा चिरम् ।	034a  
पश्य युद्धं महाघोरं शिष्ययोर्यदि मन्यसे ॥	034c  
वैशम्पायन उवाच ।	035  
नारदस्य वचः श्रुत्वा तानभ्यर्च्य द्विजर्षभान् ।	035a  
सर्वान्विसर्जयामास ये तेनाभ्यागताः सह ।	035c  
गम्यतां द्वारकां चेति सोऽन्वशादनुयायिनः ॥	035e  
सोऽवतीर्याचलश्रेष्ठात्प्लक्षप्रस्रवणाच्छुभात् ।	036a  
ततः प्रीतमनाः रामः श्रुता तीर्थफलं महत् ।	036c  
विप्राणां सन्निधौ श्लोकमगायदिममच्युतः ॥	036e  
सरस्वतीवाससमा कुतो रतिः सरस्वतीवाससमाः कुतो गुणाः ।	037a  
सरस्वतीं प्राप्य दिवं गता जनाः सदा स्मरिष्यन्ति नदीं सरस्वतीम् ॥	037c  
सरस्वती सर्वनदीषु पुण्या सरस्वती लोकशुभावहा सदा ।	038a  
सरस्वतीं प्राप्य जनाः सुदुष्कृतं सदा न शोचन्ति परत्र चेह च ॥	038c  
ततो मुहुर्मुहुः प्रीत्या प्रेक्षमाणः सरस्वतीम् ।	039a  
हयैर्युक्तं रथं शुभ्रमारुरोह परन्तपः ॥	039c  
स शीघ्रगामिना तेन रथेन यदुपुङ्गवः ।	040a  
दिदृक्षुरभिसम्प्राप्तः शिष्ययुद्धमुपस्थितम् ॥	040c  
एवं तदभवद्युद्धं तुमुलं जनमेजयं ।	041a  
यत्र दुःखान्वितो राजा धृतराष्ट्रोऽब्रवीदिदम् ॥	041c  
धृतराष्ट्र उवाच ।	042  
रामं सन्निहितं श्रुत्वा गदायुद्ध उपस्थिते ।	042a  
मम पुत्रः कथं भीमं प्रत्ययुध्यत सञ्जय ॥ ॥	042c  
	
इति श्रीमन्महाभारते शल्यपर्वणि ह्रदप्रवेशपर्वणि पञ्चपञ्चाशत्तमोऽध्यायः ॥ 55 ॥ समाप्तं ह्रदप्रवेशपर्व ॥ 2 ॥
	
9-55-10 स्कन्धावाराणि सर्वाणीति क.ङ.छ.पाठः ॥ 9-55-12 प्लक्षप्रस्रवणं विलमिति क.पाठः ॥ 9-55-19 कच्छपीं सुखशब्दां तामिति क.छ.झ.पाठः ॥ 9-55-30 दुर्योधनो हते शल्ये विद्रुतेषु कृपादिषु इति झ.पाठः ॥ 9-55-38 सरस्वतीं हीनविदेशवासिनः सदा रमरिष्यन्ति इति ङ.पाठः । सरस्वतीहीनविदेशवासिनः इति क.पाठः ॥
