अध्यायः 043
	
वसिष्ठापवाहतीर्थस्य तन्नामप्राप्तिप्रकारकथनम् ॥ 1 ॥

जनमेजय उवाच ।	001  
वसिष्ठापवाहो ब्रह्मन्वै भीमवेगः कथं नु सः ।	001a  
किमर्थं च सरिच्छ्रेष्ठा तमृषिं प्रत्यवाहयत् ॥	001c  
कथमस्याभवद्वैरं कारणं किं च तत्प्रभो ।	002a  
शंस पृष्टो महाप्राज्ञ न हि तृप्यामि कथ्यति ॥	002c  
वैशम्पायन उवाच ।	003  
विश्वामित्रस्य विप्रर्षेर्वसिष्ठस्य च भारत ।	003a  
भृशं वैरमभूद्राजंस्तपःस्पर्धाकृतं महत् ॥	003c  
आश्रमो वै वसिष्ठस्य स्थाणुतीर्थेऽभवन्महान् ।	004a  
पूर्वतः पार्श्वतश्चासीद्विश्वामित्रस्य धीमतः ॥	004c  
यत्र स्थाणुर्महाराज तप्तवान्परमं तपः ।	005a  
तत्रास्य कर्म तद्धोरं प्रवदन्ति मनीषिणः ॥	005c  
यत्रेष्ट्वा भगवान्स्थाणुः पूजयित्वा सरस्वतीम् ।	006a  
स्थापयामास तत्तीर्थं स्थाणुतीर्थमिति प्रभो ॥	006c  
तत्र तीर्थे सुराः स्कन्दमभ्यषिञ्चन्नराधिप ।	007a  
सैनापत्येन महता सुरारिविनिबर्हणम् ॥	007c  
तस्मिन्सारस्वते तीर्थे विश्वामित्रो महामुनिः ।	008a  
वसिष्ठं चालयामास तपसोग्रेण तच्छृणु ॥	008c  
विश्वामित्रवसिष्ठौ तावहन्यहनि भारत ।	009a  
स्पर्धां तपःकृतां तीव्रां चक्रतुस्तौ तपोधनौ ॥	009c  
तत्राप्यधिकसन्तप्तो विश्वामित्रो महामुनिः ।	010a  
दृष्ट्वा तेजो वसिष्ठस्य चिन्तामभिजगाम ह ॥	010c  
तस्य बुद्धिरियं ह्यासीद्धर्मनित्यस्य भारत ।	011a  
इयं सरस्वती तूर्णं मत्समीपं तपोधनम् ॥	011c  
आनयिष्यति वेगेन वसिष्ठं जपतां वरम् ।	012a  
इहागतं द्विजश्रेष्ठं हनिष्यामि न संशयः ॥	012c  
एवं निश्चित्य भगवान्विश्वामित्रो महामुनिः ।	013a  
सस्मार सरितां श्रेष्ठां क्रोधसंरक्तलोचनः ॥	013c  
सा ध्याता मुनिना तेन व्याकुलत्वं जगाम ह ।	014a  
गत्वा चैनं महावीर्यं महाकोपं च भामिनी ॥	014c  
तदा तं वेपमानाङ्गी विवर्णा प्राञ्जलिर्भृशम् ।	015a  
उपतस्थे मुनिवरं विश्वामित्रं सरस्वती ॥	015c  
हतवीरा यथा नारी साऽभवद्दुःखिता भृशम् ।	016a  
ब्रूहि किं करवाणीति प्रोवाच मुनिसत्तमम् ॥	016c  
तामुवाच मुनिः क्रुद्धो वसिष्ठं शीघ्रमानय ।	017a  
यावदेनं निहन्म्यद्य तच्छ्रुत्वा व्यथिता नदी ॥	017c  
साञ्जलिं तु ततः कृत्वा पुण्डरीकनिभेक्षणा ।	018a  
प्राकम्पत भृशं भीता वायुनेवाहता लता ॥	018c  
तथारूपां तु तां दृष्ट्वा मुनिराह महानदीम् ।	019a  
अविचारं वसिष्ठं त्वमानयस्त्वान्तिकं मम ॥	019c  
सा तस्य वचनं श्रुत्वा ज्ञात्वा पापं चिकीर्षितम् ।	020a  
वसिष्ठस्य प्रभावं च जानन्त्यप्रतिमं भुवि ॥	020c  
साऽभिगम्य वसिष्ठं च इदमर्थमचोदयत् ।	021a  
यदुक्ता सरितांश्रेष्ठा विश्वामित्रेण धीमता ॥	021c  
उभयोः शापयोर्भीता वेपमाना पुनःपुनः ।	022a  
चिन्तयित्वा महाशापमृषिवित्रासिता भृशम् ॥	022c  
तां कृशां च विवर्णां च दृष्ट्वा चिन्तासमन्विताम् ।	023a  
उवाच राजन्धर्मात्मा वसिष्ठो द्विपदां वरः ॥	023c  
पाह्यात्मानं सरिच्छेष्ठे वह मां शीघ्रगामिनी ।	024a  
विश्वामित्रः शपेद्धि त्वां मा कृथास्त्वं विचारणाम् ॥	024c  
तस्य तद्वचनं श्रुत्वा कृपाशीलस्य सा सरित् ।	025a  
चिन्तयामास कौरव्य किं कृत्वा सुकृतं भवेत् ॥	025c  
तस्याश्चिन्ता समुत्पन्ना वसिष्ठो मय्यतीव हि ।	026a  
कृतवान्हि दयां नित्यं तस्य कार्यं हितं मया ॥	026c  
अथ कूले स्वके राजञ्जपन्तमृषिसत्तमम् ।	027a  
जुह्वानं कौशिकं प्रेक्ष्य सरस्वत्यभ्यचिन्तयत् ॥	027c  
इदमन्तरमित्येवं ततः सा सरितां वरा ।	028a  
कूलापहारमकरोत्स्वेन वेगेन सा सरित् ॥	028c  
तेन कूलापहारेण मैत्रावरुणिरौह्यत ।	029a  
उह्यमानः स तुष्टाव तदा राजन्सरस्वतीम् ॥	029c  
पितामहस्य सरसः प्रवृत्ताऽसि सरस्वति ।	030a  
व्याप्तं चेदं जगत्सर्वं तवैवाम्भोभिरुत्तमैः ॥	030c  
त्वमेवाकाशगा देवि मेघेषु सृजसे पयः ।	031a  
सर्वाश्चापस्त्वमेवेति यथा वयमधीमहि ॥	031c  
पुष्टिर्द्युतिस्तथा कीर्तिः सिद्धिर्बुद्धिरमा तथा ।	032a  
त्वमेव वाणी स्वाहा त्वं तवायत्तमिदं जगत् ।	032c  
त्वमेव सर्वभूतेषु वससीह चतुर्विधा ॥	032e  
वैशम्पायन उवाच ।	033  
एवं सरस्वती राजन्स्तूयमाना महर्षिणा ।	033a  
वेगेनोवाह तं विप्रं विश्वामित्राश्रमं प्रति ॥	033c  
न्यवेदयत चाभीक्ष्णं विश्वामित्राय तं मुनिम् ॥	034ac  
तमानीतं सरस्वत्या दृष्ट्वा कोपसमन्वितः ।	035a  
अथान्वेषत्प्रहरणं वसिष्ठान्तकरं तदा ॥	035c  
तं तु क्रुद्धमभिप्रेक्ष्य ब्रह्मवध्याभयान्नदी ।	036a  
अपोवाह वसिष्ठं तु प्राचीं दिशमतन्द्रिता ।	036c  
उभयोः कुर्वती वाक्यं वञ्चयित्वा च गाधिजम् ॥	036e  
ततोपवाहितं दृष्ट्वा वसिष्ठमृषिसत्तमम् ।	037a  
अब्रवीत्त्वथ सङ्क्रुद्धो विश्वामित्रः सरस्वतीम् ॥	037c  
यस्मान्मां त्वं सरिच्छ्रेष्ठे वञ्चयित्वा पुनर्गता ।	038a  
शोणितं वह कल्याणि राक्षसानां च सम्मतम् ॥	038c  
ततः सरस्वती शप्ता विश्वामित्रेण धीमता ।	039a  
अवहच्छोणितोन्मिश्रं तोयं संवत्सरं तदा ॥	039c  
अथर्षयश्च देवाश्च गन्धर्वाप्सरसस्तदा ।	040a  
सरस्वतीं तथा दृष्ट्वा बभूवुर्भृशदुःखिताः ॥	040c  
एवं वसिष्ठापवाहो लोके ख्यातो जनाधिप ।	041a  
आगच्छच्च पुनर्मार्गं स्वमेव सरितां वरा ॥ ॥	041c  

इति श्रीमन्महाभारते शल्यपर्वणि ह्रदप्रवेशपर्वणि त्रिचत्वारिंशोऽध्यायः ॥ 43 ॥
