अध्यायः 045
	
कुमारोत्पत्तिवर्णनम् ॥ 1 ॥

जनमेजय उवाच ।	001  
सरस्वत्याः प्रभावोऽयमुक्तस्ते द्विजसत्तम ।	001a  
कुमारस्याभिषेकं तु ब्रह्मन्नाख्यातुमर्हसि ॥	001c  
यस्मिन्देशे च काले च यथा च वदतां वर ।	002a  
यैश्चाभिषिक्तो भगवान्विधिना येन च प्रभुः ॥	002c  
स्कन्दो यथा च दैत्यानामकरोत्कदनं महत् ।	003a  
तथा मे सर्वमाचक्ष्व परं कौतूहलं हि मे ॥	003c  
वैशम्पायन उवाच ।	004  
कुरुवंशस्य सदृशं कौतूहलमिदं तव ।	004a  
हर्षमुत्पादयत्वेव वचो मे जनमेजय ॥	004c  
हन्त ते कथयिष्यामि शृण्वानस्य नराधिप ।	005a  
अभिषेकं कुमारस्य प्रभावं च महात्मनः ॥	005c  
तेजो माहेश्वरं स्कन्नमग्नौ प्रपतितं पुरा ।	006a  
तत्सर्वं भगवानग्निर्नाशकद्धर्तुमक्षयम् ॥	006c  
तेन सीदति तेजस्वी दीप्तिमान्हव्यवाहनः ।	007a  
न चैनं धारयामास ब्रह्मणे उक्तवान्प्रभुः ॥	007c  
स गङ्गामुपसङ्गम्य नियोगाद्ब्रह्मणः प्रभुः ।	008a  
गर्भमाहितवान्दिव्यं भास्करोपमतेजसम् ॥	008c  
अथ गङ्गापि तं गर्भमसहन्ती विधारणे	009a  
उत्ससर्ज गिरौ रम्ये हिमवत्यमरार्चिते ॥	009c  
स तत्र ववृधे लोकानावृत्य ज्वलनात्मजः ।	010a  
ददृशुर्ज्वलनाकारं तं गर्भमथ कृत्तिकाः ॥	010c  
शरस्तम्बे महात्मानमनलात्मजमीश्वरम् ।	011a  
ममायमिति ताः सर्वाः पुत्रार्थिन्योऽभिचुक्रुशुः ॥	011c  
तासां विदित्वा भावं तं मातॄणां भगवान्प्रभुः ।	012a  
प्रस्नुतानां पयः षड्भिर्वदनैरपिबत्तदा ॥	012c  
तं प्रभावं समालक्ष्य तस्य बालस्य कृत्तिकाः ।	013a  
परं विस्मयमापन्ना देव्यो दिव्यवपुर्धराः ॥	013c  
यत्रोत्सृष्टश्च गर्भः स गङ्गया निरिमूर्धनि ।	014a  
स शैलः काञ्चनः सर्वः सम्बभौ मेरुवत्तदा ॥	014c  
वर्धता चैव गर्भेण पृथिवी तेन रञ्जिता ।	015a  
अतश्च सर्वे संवृत्ता गिरयः काञ्चनात्मकाः ॥	015c  
कुमारः सुमहावीर्यः कार्तिकेय इति स्मृतः ।	016a  
गाङ्गेयः पूर्वमभवन्महाकायो बलान्वितः ॥	016c  
शमेन तपसा चैव वीर्येण च समन्वितः ।	017a  
ववृधेऽतीव राजेन्द्र चन्द्रवत्प्रियदर्शनः ॥	017c  
स तस्मिन्काञ्चने दिव्ये शरस्तम्बे श्रिया वृतः ।	018a  
स्तूयमानः सदा शेते गन्धर्वैर्मुनिभिस्तथा ॥	018c  
तथैनमन्वनृत्यन्त देवकन्याः सहस्रशः ।	019a  
दिव्यवादित्रनृत्यज्ञाः स्तुवन्त्यश्चारुदर्शनाः ॥	019c  
अन्वयुश्चाग्नयः सर्वे गङ्गा च सरितां वरा ।	020a  
दधार पृथिवी चैनं बिभ्रती रूपमुत्तमम् ।	020c  
जातकर्मादिकास्तस्य क्रियाश्चक्रे बृहस्पतिः ।	021a  
वेदश्चैनं चतुर्मूर्तिरुपतस्थे कृताञ्जलिः ॥	021c  
धनुर्वेदश्चतुष्पादः सास्त्रग्रामः ससङ्ग्रहः ।	022a  
तत्रैनं समुपातिष्ठत्साक्षाद्वाणी च केवला ॥	022c  
स ददर्श महात्मानं देवदेवमुमापतिः ।	023a  
शैलपुत्र्या समागम्य भूतसङ्घशतैर्वृतः ॥	023c  
निकाया भूतसङ्घानां परमाद्भुतदर्शनाः ।	024a  
विकृता विकृताकारा विकृताभरणध्वजाः ॥	024c  
व्याघ्रसिंहर्क्षवदना बिडालमकराननाः ।	025a  
वृषदंशमुखाश्चान्ये गजोष्ट्रवदनास्तथा ॥	025c  
उलूकवदनाः केचिद्गृध्रगोमायुदर्शनाः ।	026a  
क्रौञ्चपारावतनिभैर्वदनै राङ्कवैरपि ॥	026c  
श्वाविच्छल्यकगोधानामजैडकगवां तथा ।	027a  
सदृशानि वपूंष्यन्ये तत्रतत्र व्यधारयन् ॥	027c  
केचिच्छेलाम्बुदप्रख्याश्चक्रालातगदायुधाः ।	028a  
केचिदञ्जनपुञ्जाभाः केचिच्छ्वेताचलप्रभाः ॥	028c  
सप्तमातृगणाश्चैव समाजग्मुर्विशाम्पते ।	029a  
साध्या विश्वेऽथ मरुतो वसवः पितरस्तथा ॥	029c  
रुद्रादित्यास्तथा सिद्धा भुजगा दानवाः खगाः ।	030a  
ब्रह्मा स्वयम्भूर्भगवान्सपुत्रः सहविष्णुना ॥	030c  
शक्रस्तथाऽभ्ययाद्द्रष्टुं कुमारममितप्रभम् ।	031a  
नारदप्रमुखाश्चापि देवगन्धर्वसत्तमाः ॥	031c  
देवर्षयश्च सिद्धाश्च बृहस्पतिपुरोगमाः ।	032a  
पितरो जगतः श्रेष्ठा देवानामपि देवताः ।	032c  
तेऽपि तत्र समाजग्मुर्यामा धामाश्च सर्वशः ॥	032e  
स तु बालोऽपि बलवान्महायोगबलान्वितः ।	033a  
अभ्याजगाम देवेशं शूलहस्तं पिनाकिनम् ॥	033c  
तमाव्रजन्तमालक्ष्य शिवस्यासीन्मनोगतम् ।	034a  
युगपच्छैलपुत्र्याश्च गङ्गायाः पावकस्य च ॥	034c  
कं नु पूर्वमयं बालो गौरवादभ्युपैष्यति ।	035a  
अपि मामिति सर्वेषां तेषामासीन्मनोगतम् ॥	035c  
तेषामेतमभिप्रायं चतुर्णामुपलक्ष्य सः ।	036a  
युगपद्योगमास्थाय ससर्ज विविधास्तनूः ॥	036c  
ततोऽभवच्चतुर्मूर्तिः क्षणेन भगवान्प्रभुः ।	037a  
तस्य शाखो विशाखश्च नैगमेयश्च पृष्ठतः ॥	037c  
एवं स कृत्वा ह्यात्मानं चतुर्धा भगवान्प्रभुः ।	038a  
यतो रुद्रस्ततः स्कन्दो जगामाद्भुतदर्शनः ॥	038c  
विशाखस्तु ययौ देवीं ततो गिरिवरात्मजाम् ।	039a  
शाखो ययौ स भगवान्दिव्यमूर्तिर्विभावसुम् ॥	039c  
नैगमेयोऽगमद्गङ्गां कुमारः पावकप्रभः ॥	040ac  
सर्वे भासुरदेहास्ते चत्वारः समरूपिणः ।	041a  
तान्समभ्ययुरव्यग्रास्तदद्भुतमिवाभवत् ॥	041c  
हाहाकारो महानासीद्देवदानवरक्षसाम् ।	042a  
तद्दृष्ट्वा महदाश्चर्यमद्भुतं रोमहर्षणम् ॥	042c  
ततो रुद्रश्च देवी च पावकश्च पितामहम् ।	043a  
गङ्गया सहिताः सर्वे प्रणिपेतुर्जगत्पतिम् ॥	043c  
प्रणिपत्य ततस्ते तु विधिवद्राजपुङ्गव ।	044a  
इदमूचुर्वचो राजन्कार्तिकेयप्रियेप्सया ॥	044c  
अस्य बालस्य भगवन्नाधिपत्यं यथेप्सितम् ।	045a  
अस्मत्प्रियार्थं देवेश सदृशं दातुमर्हसि ॥	045c  
ततः स भगवान्धीमान्सर्वलोकपितामहः ।	046a  
मनसा चिन्तयामास किमयं लभतामिति ॥	046c  
ऐश्वर्याणि च सर्वाणि देवगन्धर्वरक्षसाम् ।	047a  
भूतयक्षविहङ्गानां पन्नगानां च सर्वशः ॥	047c  
सर्वमेवादिदेशासौ कौरवेय महात्मनः ।	048a  
समर्थं च तमैश्वर्ये महामतिरमन्यत ॥	048c  
ततो मुहूर्तं स ध्यात्वा देवानां श्रेयसि स्थितः ।	049a  
सैनापत्यं ददौ तस्मै सर्व भूतेषु भारत ॥	049c  
सर्वदेवनिकायानां ये राजानः परिश्रुताः ।	050a  
तान्सर्वान्व्यादिदेशास्मै सर्वभूतपितामहः ॥	050c  
ततः कुमारमादाय देवा ब्रह्मपुरोगमाः ।	051a  
अभिषेकार्थमाजग्मुः शैलेन्द्रं सहितास्ततः ॥	051c  
पुण्यां हैमवतीं देवीं सरिच्छ्रेष्ठां सरस्वतीम् ।	052a  
समन्तपञ्चके या वै त्रिषु लोकेषु विश्रुता ॥	052c  
तत्र तीरे सरस्वत्याः पुण्ये सर्वगुणान्विते ।	053a  
निषेदुर्देवगन्धर्वाः सर्वे सम्पूर्णमानसाः ॥ ॥	053c  
	
इति श्रीमन्महाभारते शल्यपर्वणि ह्रदप्रवेशपर्वणि पञ्चचत्वारिंशोऽध्यायः ॥ 45 ॥

9-45-6 तत्सर्वभक्षो भगवान्नाशकद्दग्धुमक्षयमिति झ.पाठः ॥ 9-45-7 तेनासीदति तेजस्वी इति झ.ङ.पाठः ॥ 9-45-25 बिडालवृषदंशौ मार्जारजातिभेदौ तत्सदृशाननौ ॥ 9-45-27 श्वानशल्यकगोधानामिति क.पाठः ॥ 9-45-37 तस्य स्कन्दस्य पृष्ठतः पश्चात् शाखविशाखनैगमेयाः आसन् । ते स्कन्देन सह चत्वारः ॥ 9-45-39 वायुमूर्तिर्विभावसुमिति झ.पाठः ॥ 9-45-42 अद्भुतमदृष्टपूर्वम् ॥
