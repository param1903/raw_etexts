अध्यायः 034

गदायुद्धारम्भे बलभद्रागमनम् ॥ 1 ॥ तस्मिन्पाण्ढवादिभिरर्चितोपविष्टे पुनर्गदायुद्धारम्भः ॥ 2 ॥

सञ्जय उवाच ।	001  
तस्मिन्युद्धे महाराज सुसंवृत्ते सुदारुणे ।	001a  
उपविष्टेषु सर्वेषु पाण्डवेषु महात्मसु ॥	001c  
ततस्तालध्वजो रामस्तयोर्युद्ध उपस्थिते ।	002a  
श्रुत्वा तच्छिष्ययो राजन्नाजगाम हलायुधः ॥	002c  
तं दृष्ट्वा परमप्रीताः पाण्डवाः सहकेशवाः ।	003a  
उपगम्योपसङ्गृह्य विधिवत्प्रत्यपूजयन् ॥	003c  
पूजयित्वा ततः पश्चादिदं वचनमब्रुवन् ।	004a  
शिष्ययोः कौशलं युद्धे पश्य रामेति पार्थिव ॥	004c  
अब्रवीच्च तदा रामो दृष्ट्वा कृष्णं सपाण्डवम् ।	005a  
दुर्योधनं च कौरव्यं गदापाणिमवस्थितम् ॥	005c  
राम उवाच ।	006  
चत्वारिंशदहान्यद्य द्वे च मे निःसृतस्य वै ।	006a  
पुष्येण सम्प्रयातोऽस्मि श्रवणे पुनरागतः ।	006c  
शिष्ययोर्वै गदायुद्धं द्रुष्टुकामोऽस्मि माधव ॥	006e  
ततो युधिष्ठिरो राजा परिष्वज्य हलायुधम् ।	007a  
स्वागतं कुशलं चास्मै पर्यपृच्छद्यथातथम् ॥	007c  
कृष्णौ चापि महेष्वासावभिवाद्य हलायुधम् ।	008a  
सस्वजाते परिप्रीतौ प्रीयमाणौ यशस्विनौ ॥	008c  
माद्रीपुत्रौ तथा शूरौ द्रौपद्याः पञ्च चात्मजाः ।	009a  
अभिवाद्य स्थिता राजन्रौहिणेयं महाबलम् ॥	009c  
भीमसेनोऽथ बलवान्पुत्रस्तव जनाधिप ।	010a  
तथैव चोद्यतगदौ पूजयामासतुर्बलम् ॥	010c  
स्वागतेन च ते तत्र प्रतिपूज्य पुनःपुनः ।	011a  
पश्य युद्धं महाबाहो इति ते राममब्रुवन् ॥	011c  
एवमुचुर्महात्मानं रौहिणेयं नराधिपाः ॥	012a  
परिष्वज्य तदा रामः पाण्डवान्सह सृञ्जयान् ।	012c  
अपृच्छत्कुशलं सर्वान्पार्थिवांश्चामितौजसः ।	013a  
तथैव ते समासाद्य पप्रच्छुस्तमनामयम् ॥	013c  
प्रत्यभ्यर्च्य हली सर्वान्क्षत्रियांश्च महात्मनः ।	014a  
कृत्वा कुशलसम्प्रश्नं संविदं च यथावयः ॥	014c  
जनार्दनं सात्यकिं च प्रेम्णा सम्परिषस्वजे ।	015a  
मूर्ध्नि चैतावुपाघ्राय कुशलं पर्यपृच्छत ॥	015c  
तौ च तं विधिवद्राजन्पूजयामासतुर्गुरुम् ।	016a  
ब्रह्माणामिव देवेशमिन्द्रोपेन्द्रौ मुदान्वितौ ॥	016c  
ततोऽब्रवीद्धर्मसुतो रौहिणेयमरिन्दमम् ।	017a  
इदं भ्रात्रोर्महायुद्धं पश्य रामेति भारत ॥	017c  
तेषां मध्ये महाबाहुः श्रीमान्केशवपूर्वजः ।	018a  
न्यविशत्परमप्रीतः पूज्यमानो महारथैः ॥	018c  
स बभौ राजमध्यस्थो नीलवासाः सितप्रभः ।	019a  
दिवीव नक्षत्रगणैः परिवीतो निशाकरः ॥	019c  
ततस्तयोः सन्निपातस्तुमुलो रोमहर्षणः ।	020a  
आसीदन्तकरो राजन्वैरस्यान्तं विधित्सतोः ॥ ॥	020c  

इति श्रीमन्महाभारते शल्यपर्वणि ह्रदप्रवशपर्वणि अष्टादशदिवसयुद्धे चतुस्त्रिंशोऽध्यायः ॥ 34 ॥
