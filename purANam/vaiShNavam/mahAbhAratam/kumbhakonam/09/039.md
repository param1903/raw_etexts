अध्यायः 039

सरस्वत्याः सप्तधाविभागे कारणाभिधानम् ॥ 1 ॥ सप्तभागानां कस्मिंश्चित्तीर्थे एकीभवनात्तत्तीर्थस्य सप्तसारस्वतनामप्राप्तिः ॥ 2 ॥ मङ्कणमुनिचरितप्रतिपादनम् ॥ 3 ॥

जनमेजय उवाच ।	001  
सप्तसारस्वतं कस्मात्कश्च मङ्कणको मुनिः ।	001a  
कथं सिद्धः स भगवान्कश्चास्य नियमोऽभवत् ॥	001c  
कस्य वंशे समुत्पन्नः किं चाधीतं द्विजोत्तम ।	002a  
एतन्मे सर्वमाचक्ष्व यथातत्त्वं महामुने ॥	002c  
वैशम्पायन उवाच ।	003  
सप्तनद्यः सरस्वत्या याभिर्व्याप्तमिदं जगत् ।	003a  
आहूता बलवद्भिर्हि तत्रतत्र सरस्वती ॥	003c  
सुप्रभा काञ्चनाक्षी च विशाला च मनोरमा ।	004a  
सरस्वती चौघवती सुरेणुर्विमलोदका ॥	004c  
पितामहस्य महतो वर्तमाने महामखे ।	005a  
वितते यज्ञवाटे च संसिद्धेषु द्विजातिषु ॥	005c  
पुण्याहघोषैर्विमलैर्वेदानां निनदैस्तथा ।	006a  
देवेषु चैव व्यग्रेषु तस्मिन्यज्ञविधौ तदा ॥	006c  
तत्र चैव महाराज दीक्षिते प्रपितामहे ।	007a  
यजतस्तस्य सत्रेण सर्वकामसमृद्धिना ॥	007c  
मनसा चिन्तिता ह्यर्था धर्मार्थकुशलैस्तदा ।	008a  
उपतिष्ठन्ति राजेन्द्र द्विजातींस्तत्रतत्र ह ॥	008c  
जगुश्च तत्र गन्धर्वा ननृतुश्चाप्सरोगणाः ।	009a  
वादित्राणि च दिव्यानि वादयामासुरञ्जसा ॥	009c  
तस्य यज्ञस्य सम्पत्त्या तुतुषुर्देवतागणाः ।	010a  
विस्मयं परमं जग्मुः किमु मानुषयोनयः ॥	010c  
वर्तमाने यथा यज्ञे पुष्करस्थे पितामहे ।	011a  
अब्रुवन्नृषयो राजन्नायं यज्ञो महागुणः ॥	011c  
न दृश्यते सरिच्छ्रेष्ठा यस्मादिह सरस्वती ।	012a  
तच्छ्रुत्वा भगवान्प्रीतः सस्माराथ सरस्वतीम् ॥	012c  
पितामहेन यजता आहूता पुष्करेषु वै ।	013a  
सुप्रभा नाम राजेन्द्र नाम्ना तत्र सरस्वती ॥	013c  
तां दृष्ट्वा मुनयस्तुष्टास्त्वरायुक्तां सरस्वतीम् ।	014a  
पितामहं मानयन्तीं क्रतुं ते बहुमेनिरे ॥	014c  
एवमेषा सरिच्छ्रेष्ठा पुष्करेषु सरस्वती ।	015a  
पितामहार्थं सम्भूता तुष्ट्यर्थं च मनीषिणाम् ॥	015c  
नैमिषे मुनयो राजन्समागम्य समासते ।	016a  
तत्र चित्राः कथा ह्यासन्वेदं प्रति जनेश्वर ॥	016c  
यत्र ते मुनयो ह्यासन्नानास्वाध्यायवेदिनः ।	017a  
ते समागम्य मुनयः सस्मरुर्वै सरस्वतीम् ॥	017c  
सा तु ध्याता महाराज मुनिभिः सत्रयाजिभिः ।	018a  
समागतानां राजेन्द्र साहाय्यार्थं महात्मनाम् ।	018c  
आजगाम महाभागा तत्र पुण्या सरस्वती ॥	018e  
नैमिषे काञ्चनाक्षी तु मुनीनां सत्रयाजिनाम् ।	019a  
आगता सरितां श्रेष्ठा तत्र भारत पूजित ॥	019c  
गयस्य यजमानस्य गयेष्वेव महाक्रतुम् ।	020a  
आहूता सरितां श्रेष्ठा गययज्ञे सरस्वती ॥	020c  
गयस्य यजमानस्य गयेष्वेव महाक्रतुम् ।	021a  
विशालां तु गयस्याहुर्ऋषयः संशितव्रताः ॥	021c  
सरित्सा हिमवत्पार्श्वात्प्रस्रुता शीघ्रगामिनी ।	022a  
औद्दालकेस्तथा यज्ञे यजतस्तस्य भारत ॥	022c  
समेते सर्वतः स्फीते मुनीनां मण्डले तदा ।	023a  
उत्तरे कोसलाभागे पुण्ये राजन्महात्मनः ॥	023c  
औद्दालकेन यजता पूर्वं ध्याता सरस्वती ।	024a  
आजगाम सरिच्छेष्ठा तं देशं मुनिकारणात् ॥	024c  
पूज्यमाना मुनिगणैर्वल्कलाजिनसंवृतैः ।	025a  
मनोहरेति विख्याता सा हि तैर्मनसा वृता ॥	025c  
[सुरेणुर्ऋषभे द्वीपे पुण्ये राजर्षिसेविते ।]	026a  
कुरोश्च यजमानस्य कुरुक्षेत्रे महात्मनः ।	026c  
आजगाम महाभागा सरिच्छ्रेष्ठा सरस्वती ॥	026e  
ओघवत्यपि राजेन्द्र वसिष्ठेन महात्मना ।	027a  
समाहूता कुरुक्षेत्रे दिव्यतोया सरस्वती ॥	027c  
दक्षेण यजता चापि गङ्गाद्वारे सरस्वती ।	028a  
सुवेणिरिति विख्याता प्रस्रुता शीघ्रगामिनी ॥	028c  
विमलोदा भगवती ब्रह्मणा यजता पुनः ।	029a  
समाहूता ययौ तत्र पुण्ये हैमवते गिरौ ॥	029c  
एकीभूतास्ततस्तास्तु तस्मिंस्तीर्थे समागताः ।	030a  
सप्तसारस्वतं तीर्थं ततस्तु प्रथितं भुवि ॥	030c  
इति सप्तसरस्वत्यो नामतः परिकीर्तिताः ।	031a  
सप्तसारस्वतं चैव तीर्थं पुण्यं तथा स्मृतम् ॥	031c  
शृणु मङ्कणकस्यापि कौमारब्रह्मचारिणः ।	032a  
आपगामवगाढस्य राजन्प्रक्रीडितं महत् ॥	032c  
दृष्ट्वा यदृच्छया तत्र स्त्रियमम्भसि भारत ।	033a  
स्नायन्तीं रुचिरापाङ्गीं दिग्वाससमनिन्दिताम् ।	033c  
सरस्वत्यां महाराज चस्कन्दे वीर्यमम्भसि ॥	033e  
तद्रेतः स तु जग्राह कलशे वै महातपाः ।	034a  
\'ऋषिः परमधर्मात्मा तदा पुरुषसत्तम\' ॥	034c  
सप्तधा प्रविभागं तु कलशस्थं जगाम ह ।	035a  
तत्रर्षयः सप्त जाता जज्ञिरे मरुतां गणाः ॥	035c  
वायुवेगो वायुबलो वायुहा वायुमण्डलः ।	036a  
वायुज्वालो वायुरेता वायुचक्रश्च वीर्यवान् ।	036c  
एवमेते समुत्पन्ना मरुतां जनयिष्णवः ॥	036e  
इदमन्यच्च राजेन्द्र शृण्वाश्चर्यतरं भुवि ।	037a  
महर्षेश्चरितं यादृक् त्रिषु लोकेषु विश्रुतम् ॥	037c  
पुरा मङ्कणकः सिद्धः कुशाग्रेणेति नः श्रुतम् ।	038a  
क्षतः किल करे राजंस्तस्य शाकरसोऽस्रवत् ॥	038c  
स वै शाकरसं दृष्ट्वा हर्षाविष्टः प्रनृत्तवान् ॥	039ac  
ततस्तस्मिन्प्रनृत्ते वै स्थावरं जङ्गमं च यत् ।	040a  
प्रनृत्तमुभयं वीर तेजसा तस्य मोहितम् ॥	040c  
ब्रह्मादिभिः सुरै राजन्नृषिभिश्च तपोधनैः ।	041a  
विज्ञप्तो वै महादेव ऋषेरर्थे नराधिप ।	041c  
नायं नृत्येद्यथा देव तथा त्वं कर्तुमर्हसि ॥	041e  
ततो देवो मुनिं दृष्ट्वा हर्षाविष्टमतीव ह ।	042a  
सुराणां हितकामार्थं महादेवोऽभ्यभाषत ॥	042c  
भोभो ब्राह्मण धर्मज्ञ किमर्थं नृत्यते भवान् ।	043a  
हर्षस्थानं किमर्थं च तवेदमधिकं मुने ।	043c  
तपस्विनो धर्मपथे स्थितस्य द्विजसत्तम ॥	043e  
ऋषिरुवाच ।	044  
किं न पश्यसि मे ब्रह्मन्कराच्छाकरसं स्रुतम् ।	044a  
यं दृष्ट्वा सम्प्रनृत्तो वै हर्षेण महता विभो ॥	044c  
तं प्रहस्याब्रवीद्देवो मुनिं रागेण मोहितम् ।	045a  
अहं न विस्मयं विप्र गच्छामीति प्रपश्य माम् ॥	045c  
एवमुक्त्वा मुनिश्रेष्ठं महादेवेन धीमता ।	046a  
अङ्गुल्यग्रेण राजेन्द्रस्वाङ्गुष्ठस्ताडितोऽभवत् ॥	046c  
ततो भस्म क्षताद्राजन्निर्गतं हिमसन्निभम् ॥	047ac  
तद्दृष्ट्वा व्रीडितो राजन्स मुनिः पादयोर्गतः ।	048a  
मेने देवं महादेवमिदं चोवाच विस्मितः ॥	048c  
नान्यं देवादहं मन्ये रुद्रात्परतरं महत् ।	049a  
सुरासुरस्य जगतो गतिस्त्वमसि शूलधृक् ॥	049c  
त्वया सृष्टमिदं विश्वं वदन्तीह मनीषिणः ।	050a  
त्वामेव सर्वं विशति पुनरेव युगक्षये ॥	050c  
देवैरपि न शक्यस्त्वं परिज्ञातुं कुतो मया ।	051a  
त्वयि सर्वे स्म दृश्यन्ते भावा ये जगति स्थिताः ॥	051c  
त्वामुपासन्त वरदं देवा ब्रह्मादयोऽनघ ।	052a  
सर्वस्त्वमसि देवानां कर्ता कारयिता च ह ॥	052c  
त्वत्प्रसादात्सुराः सर्वे मोदन्तीहाकुतोभयाः ।	053a  
\'त्वं प्रभुः परमैश्वर्यादधिकं भासि शङ्करः ॥	053c  
त्वयि ब्रह्मा च विष्णुश्च लोकान्सन्धाय तिष्ठतः ।	054a  
त्वन्मूलं च जगत्सर्वं भूतस्थावरजङ्गमम् ॥	054c  
स्वर्गं च परमं स्थानं नृणामभ्युदयार्थिनाम् ।	055a  
ददासि च प्रसन्नस्त्वं भक्तानां परमेश्वर ॥	055c  
अनावृत्तिपदं नॄणां नित्यं निश्रेयसार्थिनाम् ।	056a  
ददासि कर्मिणां कर्म भावयन्ध्यानयोगतः ॥	056c  
न वृथाऽस्ति महादेव प्रसादस्ते महेश्वर ।	057a  
यस्मात्त्वयोपकरणात्करोमि कमलेक्षण ॥	057c  
प्रपद्ये शरणं शम्भुं सर्वदा सर्वतः स्थितम् ।	058a  
कर्मणा मनसा वाचा तमेवाभिभजाम्यहम् ॥	058c  
जनमेजय उवाच ।\'	059  
एवं स्तुत्वा महादेवं स ऋषिः प्रणतोऽभवत् ॥	059ac  
यदिदं चापलं देव कृतमेतत्स्मयादिकम् ।	060a  
ततः प्रसादयमि त्वां तपो मे न क्षरेदिति ॥	060c  
ततो देवः प्रीतमनास्तमृषिं पुनरब्रवीत् ।	061a  
तपस्ते वर्धतां विप्र मत्प्रसादात्सहस्रधा ॥	061c  
आश्रमे चेह वत्स्यामि त्वया सार्धमहं सदा ।	062a  
सप्तसारस्वते चास्मिन्यो मामर्चिष्यते नरः ॥	062c  
न तस्य दुर्लभं किञ्चिद्धवितेह परत्र वा ।	063a  
सारस्वतं च ते लोकं गमिष्यन्ति न संशयः ॥	063c  
एतन्मङ्कणकस्यापि चरितं भूरितेजसः ।	064a  
स हि पुत्रः सुकन्यायामुत्पन्नो मातरिश्वना ॥ ॥	064c  

इति श्रीमन्महाभारते शल्यपर्वणि ह्रदप्रवेशपर्वणि एकोनचत्वारिंशोऽध्यायः ॥ 39 ॥
	
9-39-4 विशाला सुतनुस्तथा । सरस्वत्योघमाला च सुवेणी निर्मलोदका इति ङ.पाठः । सरस्वत्यूर्मिमाला च सुवेणी विमलोदका इति क.पाठः ॥ 9-39-17 सस्मरुः स्मृतवन्तः ॥ 9-39-20 गयेषु गयदेशेषु ॥ 9-39-25 मनोरमेति विख्याता सा हि तैर्मनसा कृता इति झ.पाठः ॥ 9-39-28 सुरेणुरिति झ.पाठः ॥ 9-39-32 राजन्प्रजपितं महत् इति क.पाठः ॥ 9-39-33 स्नायन्तीं स्नान्तीम् ॥ 9-39-36 मरुतां प्राणवायूनां एकोनपञ्चाशताम् । एतेषां तपसा मरुतो दित्यामुत्पन्ना इति कल्पान्तरविषयोऽयमर्थः ॥ 9-39-60 स्मयादिकं गर्दादिकम् ॥
