अध्यायः 048
	
देवैर्वरुणस्य जलाधिपत्येऽभिषेचनम् ॥ 1 ॥ बलभद्रस्याग्नितीर्थकौबेरतीर्थगमनं तन्महिमानुवर्णनं च ॥ 2 ॥
	
जनमेजय उवाच ।	001  
अत्यद्भुतमिदं ब्रह्मञ्श्रुतवानस्मि तत्त्वतः ।	001a  
अभिषेकं कुमारस्य विस्तरेण यथाविधि ॥	001c  
यच्छ्रुत्वा पूतमात्मानं विजानामि तपोधन ।	002a  
प्रहृष्टानि च रोमाणि प्रसन्नं च मनो मम ॥	002c  
अभिषेकं कुमारस्य दैत्यानां च वधं तथा ।	003a  
श्रुत्वा मे परमा प्रीतिर्भूयः कौतूहलं हि मे ॥	003c  
अपाम्पतिः कथं ह्यस्मिन्नभिषिक्तः पुरा सुरैः ।	004a  
तन्मे ब्रूहि महाप्रज्ञ कुशलो ह्यसि सत्तम ॥	004c  
वैशम्पायन उवाच ।	005  
शृणु राजन्निदं चित्रं पूर्वकाले यथाऽभवत् ॥	005ac  
आदौ कृतयुगे राजन्वर्तमाने यथाविधि ।	006a  
वरुणं देवताः सर्वाः समेत्येदमथाब्रुवन् ॥	006c  
यथाऽस्मान्सुरराट् शक्रो भयेभ्यः पाति सर्वदा ।	007a  
तथा त्वमपि सर्वासां सरितां वै पतिर्भव ॥	007c  
वासश्च ते सदा देव सागरे मकरालये ।	008a  
समुद्रोऽयं तव वशे भविष्यति नदीपतिः ॥	008c  
सोमेन सार्धं च तव हानिवृद्वी भविष्यतः ।	009a  
एवमस्त्विति तान्देवान्वरुणो वाक्यमब्रवीत् ॥	009c  
समागम्य ततः सर्वे वरुणं सागरालयम् ।	010a  
अपाम्पतिं प्रचक्रुर्हि विधिदृष्टेन कर्मणा ॥	010c  
अभिषिच्य ततो देवा वरुणं यादसाम्पतिम् ।	011a  
जग्मुः स्वान्येव स्थानानि पूजयित्वा जलेश्वरम् ॥	011c  
अभिषिक्तस्ततो देवैर्वरुणोऽपि महायशाः ।	012a  
सरितः सागरांश्चैव नदांश्चापि सरांसि च ।	012c  
पालयामास विधिना यथा देवाञ्शतक्रतुः ॥	012e  
ततस्तत्राप्युपस्पृश्य दत्त्वा च विविधं वसु ।	013a  
अग्नितीर्थं महाप्राज्ञो जगामाथ प्रलम्बहा ।	013c  
नष्टो न दृश्यते यत्र शमीगर्भे दुताशनः ॥	013e  
लोकालोकविनाशे च प्रादुर्भूते तदाऽनघ ।	014a  
उपतस्थुः सुरा यत्र सर्वलोकपितामहम् ॥	014c  
अग्निः प्रनष्टो भगवान्कारणं च न विद्महे ।	015a  
सर्वभूतक्षयो राजन्सम्पादय विभोऽनलम् ॥	015c  
जनमेजय उवाच ।	016  
किमर्थं भगवानग्निः प्रनष्टो लोकभावनाः ।	016a  
विज्ञातश्च कथं देवैस्तन्ममाचक्ष्व तत्त्वतः ॥	016c  
वैशम्पायन उवाच ।	017  
भृगोः शापाद्भृशं भीतो जातवेदाः प्रतापवान् ।	017a  
शमीगर्भमथासाद्य ननाश भगवांस्ततः ॥	017c  
प्रनष्टे तु तदा वह्नौ देवाः सर्वे सवासवाः ।	018a  
अन्वैषन्त तदा नष्टं ज्वलनं भृशदुःखिताः ॥	018c  
ततोऽग्नितीर्थमासाद्य शमीगर्भस्थमेव हि ।	019a  
ददृशुर्ज्वलनं तत्र वसमानं यथाविधि ॥	019c  
देवाः सर्वे नरव्याघ्र बृहस्पतिपुरोगमाः ।	020a  
ज्वलनं तं समासाद्य प्रीताऽभूवन्सवासवाः ॥	020c  
पुनर्यथागतं जग्मुः सर्वभक्षश्च सोऽभवत् ।	021a  
भृगोः शापान्महाभाग यदुक्तं ब्रह्मवादिना ॥	021c  
तत्राप्याप्लुत्य मतिमान्ब्रह्मशापान्मुमोच ह ॥	022ac  
तत्राप्लुत्य ततो ब्रह्मा सह देवैः प्रभुः पुरा ।	023a  
ससर्ज चान्नानि तथा देवतानां यथाविधि ॥	023c  
तत्र स्नात्वा च दत्त्वा च वसूनि विविधानि च ।	024a  
कौबेरं प्रययौ तीर्थं यत्र तप्त्वा महत्तपः ॥	024c  
धनाधिपत्यं सम्प्राप्तो राजन्नैलबिलः प्रभुः ॥	025ac  
तत्रस्थमेव तं राजन्धनानि निधयस्तथा ।	026a  
उपतस्थुर्नरश्रेष्ठ तत्तीर्थं लाङ्गली बलः ॥	026c  
गत्वा स्नात्वा च विधिवद्ब्राह्मणेभ्यो धनं ददौ ।	027a  
ददृशे तत्र तत्स्थानं कौबेरे काननोत्तमे ॥	027c  
पुरा यत्र तपस्तप्तं विपुलं सुमहात्मना ।	028a  
यक्षराज्ञा कुबेरेण वरा लब्धाश्च पुष्कलाः ॥	028c  
धनाधिपत्यं सख्यं च रुद्रेणामिततेजसा ।	029a  
सुरत्वं लोकपालत्वं पुत्रं च नलकूबरम् ॥	029c  
यत्र लेभे महाबाहो धनाधिपतिरञ्जसा ।	030a  
अभिषिक्तश्च तत्रैव समागम्य मरुद्गणैः ॥	030c  
वाहनं चास्य तद्दत्तं हंसयुक्तं मनोजवम् ।	031a  
विमानं पुष्पकं दिव्यं नैर्ऋतैश्वर्यमेव च ॥	031c  
तत्राप्लुत्य बलो राजन्दत्त्वा दायांश्च पुष्कलान् ।	032a  
जगाम त्वरितो रामस्तीर्थं स्वेतानुलेपनः ॥	032c  
निषेवितं सर्वसत्वैर्नाम्ना बदरपाचनम् ।	033a  
नानर्तुकवनोपेतं सदा पुष्पफलं शुभम् ॥ ॥	033c  
	
इति श्रीमन्महाभारते शल्यपर्वणि ह्रदप्रवेशपर्वणि अष्टचत्वारिंशोऽध्यायः ॥ 48 ॥
	
9-16-25 ऐलबिलः कुबेरः ॥
