अध्यायः 014

सङ्कुलयुद्धम् ॥ 1 ॥

सञ्जय उवाच ।	001  
दुर्योधनो महाराज धृष्टद्युम्नश्च पार्षतः ।	001a  
चक्रतुः सुमहद्युद्धं शरशक्तिसमाकुलम् ॥	001c  
ततो राजन्समापेतुः शरधाराः सहस्रशः ।	002a  
अम्बुदानां यथा काले जलधाराः समन्ततः ॥	002c  
राजा च पार्षतं विद्ध्वा शरैः पञ्चभिराशुगैः ।	003a  
द्रोणहन्तारमुग्रेषुं पुनर्विव्याध सप्तभिः ॥	003c  
धृष्टद्युम्नस्तु समरे बलवान्दृढविक्रमः ।	004a  
सप्तत्या विशिखानां वै दुर्योधनमपीडयत् ॥	004c  
पीडितं वीक्ष्य राजानं सोदर्या भरतर्षभ ।	005a  
महत्या सेनया सार्धं परिवव्रुः स्म पार्षतम् ॥	005c  
स तैः परिवृतः शूरः सर्वतोऽतिरथै र्भृशम् ।	006a  
व्यचरत्समरे राजन्दर्शयन्नस्त्रलाघवम् ॥	006c  
शिखण्डी कृतवर्माणं गौतमं च महारथम् ।	007a  
प्रभद्रकैः समायुक्तो योधयामास धन्विनौ ॥	007c  
तत्रापि सुमहद्युद्धं घोररूपं विशाम्पते ।	008a  
प्राणान्सन्तजतां युद्धे प्राणद्यूताभिदेवने ॥	008c  
शल्यः सायकवर्षाणि विमुञ्चन्सर्वतोदिशम् ।	009a  
पाण्डवान्पीडयामास ससात्यकिवृकोदरान् ॥	009c  
तथा तौ तु यमौ यमतुल्यपराक्रमौ ।	010a  
योधयामास राजेन्द्र वीर्येणास्त्रबलेन च ॥	010c  
शल्यसायकनुन्नानां पाण्डवानां महामृधे ।	011a  
त्रातारं नाध्यगच्छन्त केचित्तत्र महारथाः ॥	011c  
ततस्तु नकुलः शूरो धर्मराजे प्रपीडिते ।	012a  
अभिदुद्राव वेगेन मातुलं माद्रिनन्दनः ॥	012c  
सञ्छाद्य समरे वीरं नकुलः परवीरहा ।	013a  
विव्याध चैनं दशभिः स्मयमानः स्तनान्तरे ॥	013c  
सर्वपारसवैर्बाणैः कर्मारपरिमार्जितैः ।	014a  
स्वर्णपुङ्खैः शिलाधौतैर्धनुर्यन्त्रप्रचोदितैः ॥	014c  
शल्यस्तु पीडितस्तेन स्वस्रीयेण हि मातुलः ।	015a  
नकुलं पीडयामास पत्रिभिर्नतपर्वभिः ॥	015c  
ततो युधिष्ठिरो राजा भीमसेनोऽथ सात्यकिः ।	016a  
सहदेवश्च माद्रेणो मद्रराजमुपाद्रवन् ॥	016c  
तानापतत एवाशु पूरयाणान्रथस्वनैः ।	017a  
दिशश्च विदिशश्चैव कम्पयानांश्च मेदिनीम् ।	017c  
प्रतिजग्राह समरे सेनापतिरमित्रजित् ॥	017e  
युधिष्ठिरं त्रिभिर्विद्ध्वा भीमसेनं च पञ्चभिः ।	018a  
सात्यकिं च शतेनाजौ सहदेवं त्रिभिः शरैः ॥	018c  
ततस्तु सशरं चापं नकुलस्य महात्मनः ।	019a  
मद्रेश्वरः क्षुरप्रेण मध्ये चिच्छेद मारिष ॥	019c  
तदपास्य धनुश्छिन्नं ततः शल्यस्य सायकैः ।	020a  
अथान्यद्धनुरादाय माद्रीपुत्रो महारथः ।	020c  
मद्रराजरथं तूर्णं पूरयामास पत्रिभिः ॥	020e  
युधिष्ठिरस्तु मद्रेशं सहदेवश्च मारिष ।	021a  
दशभिर्दशभिर्बाणैरुरस्येनमविध्यताम् ॥	021c  
भीमसेनस्तु तं षष्ट्या सात्यकिर्दशभिः शरैः ।	022a  
मद्रराजमभिद्रुत्य जघ्नतुः कङ्कपत्रिभिः ॥	022c  
मद्रराजस्ततः क्रुद्धः सात्यकिं नवभिः शरैः ।	023a  
विव्याध भूयः सप्तत्या शराणां नतपर्वणाम् ॥	023c  
अथास्य सशरं चापं मुष्टौ चिच्छेद मारिष ।	024a  
हयांश्च चतुरः सङ्ख्ये प्रेषयामास मृत्यवे ॥	024c  
विरथं सात्यकिं कृत्वा मद्रराजो महारथः ।	025a  
विशिखानां शतेनैनमाजघान समन्ततः ॥	025c  
माद्रीपुत्रं च संरब्धो भीमसेनं च पाण्डवम् ।	026a  
युधिष्ठिरं च कौरव्य विव्याध दशभिः शरैः ॥	026c  
तत्राद्भुतमपश्याम मद्रराजस्य पौरुषम् ।	027a  
यदेनं सहिताः पार्था नाभ्यवर्तन्त संयुगे ॥	027c  
अथान्यं रथमास्थाय सात्यकिः सत्यविक्रमः ।	028a  
पीडितान्पाण्डवान्दृष्ट्वा मद्रराजवशं गतान् ।	028c  
अभिदुद्राव वेगेन मद्राणामधिपं बलात् ॥	028e  
आपतन्तं रथं तस्य शल्यः समितिशोभनः ।	029a  
प्रत्युद्ययौ रथेनैव मत्तो मत्तमिव द्विपम् ॥	029c  
स सन्निपातस्तुमुलो बभूवाद्भुतदर्शनः ।	030a  
सात्यकेश्चैव शूरस्य मद्राणामधिपस्य च ।	030c  
यादृशो वै पुरा वृत्तः शम्बरामरराजयोः ॥	030e  
सात्यकिः प्रेक्ष्य समरे मद्रराजमवस्थितम् ।	031a  
विव्याध दशभिर्बाणैस्तिष्ठतिष्ठेति चाब्रवीत् ॥	031c  
मद्रराजस्तु सुभृशं विद्धस्तेन महात्मना ।	032a  
सात्यकिं प्रतिविव्याध चित्रपुङ्खैः शितैः शरैः ॥	032c  
ततः पार्था महेष्वासाः सात्वताऽभिसृतं नृपम् ।	033a  
अभ्यवर्तन्रथैस्तूर्णं मातुलं वधकाङ्क्षया ॥	033c  
तत आसीत्परामर्दस्तुमुलः शोणितोदकः ।	034a  
शूराणां युध्यमानानां सिंहानामिव नर्दताम् ॥	034c  
तेषामासीन्महाराज व्यधिक्षेपः परस्परम् ।	035a  
सिंहानामामिषेप्सूनां कूजतामिव संयुगे ॥	035c  
तेषां बाणसहस्रौघैराकीर्णा वसुधाऽभवत् ।	036a  
अन्तरिक्षं च सहसा बाणभूतमभूत्तदा ॥	036c  
शरान्धकारं सहसा कृतं तेन समन्ततः ।	037a  
अभ्रच्छायेव सञ्जज्ञे शरैर्मुक्तैर्महात्मभिः ॥	037c  
तत्र राजञ्शरैर्मुक्तैर्निर्मुक्तैरिव पन्नैगः ।	038a  
स्वर्णपुङ्खैः प्रकाशद्भिर्व्यरोचन्त दिशस्तदा ॥	038c  
तत्राद्भुतं परं चक्रे शल्यः शत्रुनिबर्हणः ।	039a  
यदेकः समरे शूरो योधयामास वै बहून् ॥	039c  
मद्रराजभुजोत्सृष्टैः कङ्कबर्हिणवाजितैः ।	040a  
सम्पतद्भिः शरैर्घोररैवाकीर्यत मेदिनी ॥	040c  
तत्र शल्यरथं राजन्विचरन्तं महाहवे ।	041a  
अपश्याम यथापूर्वं शक्रस्यासुरसङ्क्षये ॥ ॥	041c  

इति श्रीमन्महाभारते शल्यपर्वणि शल्यवधपर्वणि अष्टादशदिवसयुद्धे चतुर्दशोऽध्यायः ॥ 14 ॥
