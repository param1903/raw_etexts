अध्यायः 044
	
विश्वामित्रशापाद्रुधिरजलायाः सरस्वत्या ऋषिभिस्तपसा शोधनम् ॥ 1 ॥ इन्द्रेण सरस्वत्यरुणासङ्गमे यजनादिना ब्रह्महत्यापरिहरणम् ॥ 2 ॥ बलरामस्य तत्र स्नानादिपूर्वकं तस्मात्सोमतीर्थगमनम् ॥ 3 ॥
	
वैशम्पायन उवाच ।	001  
स शप्ता तेन क्रुद्धेन विश्वामित्रेण धीमता ।	001a  
तस्मिंस्तीर्थवरे शुभ्रं शोणितं समुपावहत् ॥	001c  
अथाजग्मुस्ततो राजन्राक्षसास्तत्र भारत ।	002a  
तत्र ते शोणितं सर्वे पिबन्तः सुखमासते ॥	002c  
तृप्ताश्च सुभृशं तेन सुखिता विगतज्वराः ।	003a  
नृत्यन्तश्च हसन्तश्च यथा स्वर्गजितस्तथा ॥	003c  
कस्यचित्त्वथ कालस्य ऋषयः सुतपोधनाः ।	004a  
तीर्थयात्रां समाजग्मुः सरस्वत्यां महीपते ॥	004c  
तेषु सर्वेषु तीर्थेषु स्वाप्लुत्य मुनिपुङ्गवाः ।	005a  
प्राप्य प्रीतिं परां चापि तपोलुब्धा विशारदाः ॥	005c  
प्रययुर्हि ततो राजन्येन तीर्थमसृग्वहम् ।	006a  
अथागम्य महाभागास्तत्तीर्थं दारुणं तदा ॥	006c  
दृष्ट्वा तोयं सरस्वत्याः शोणितेन परिप्लुतम् ।	007a  
पीयमानं च रक्षोभिर्बहुभिर्नृपसत्तम ॥	007c  
तान्दृष्ट्वा राक्षसान्राजन्मुनयः संशितव्रताः ।	008a  
परित्राणे सरस्वत्याः परं यत्नं प्रचक्रिरे ॥	008c  
ते तु सर्वे महाभागाः समागम्य महाव्रताः ।	009a  
आहूय सरितां श्रेष्ठामिदं वचनमब्रुवन् ॥	009c  
कारणं ब्रूहि कल्याणि किमर्थं ते हृदो ह्ययम् ।	010a  
एवमग्राह्यतां यातः श्रुत्वाऽध्यास्यामहे वयम् ॥	010c  
ततः सा सर्वमाचष्ट यथावृत्तं प्रवेपती ।	011a  
दुःखितामथ तां दृष्ट्वा ऊचुस्ते वै तपोधनाः ॥	011c  
कारणं श्रुतमस्माभिः शापश्चैव श्रुतोऽनघे ।	012a  
करिष्यन्ति तु यत्प्राप्तं सर्व एव तपोधनाः ॥	012c  
एवमुक्त्वा सरिच्छ्रेष्ठामूचुस्तेऽथ परस्परम् ।	013a  
विमोचयामहे सर्वे शापादेतां सरस्वतीम् ॥	013c  
ते सर्वे ब्राह्मणा राजंस्तपोभिर्नियमैस्तथा ।	014a  
उपवासैश्च विविधैर्यमैः कष्टव्रतैस्तथा ॥	014c  
आराध्य पशुभर्तारं महादेवं जगत्पतिम् ।	015a  
मोक्षयामासुस्तां देवीं सरिच्छ्रेष्ठां सरस्वतीम् ॥	015c  
तेषां तु सा प्रभावेण प्रकृतिस्था सरस्वती ।	016a  
प्रसन्नसलिला जज्ञे यथा पूर्वं तथैव हि ।	016c  
निर्मुक्ता च सरिच्छ्रेष्ठा विबभौ सा यथा पुरा ॥	016e  
दृष्ट्वा तोयं सरस्वत्या मुनिभिस्तैस्तथा कृतम् ।	017a  
तानेव शरणं जग्मू राक्षसाः क्षुधितास्तथा ॥	017c  
कृत्वाञ्जलिं ततो राजन्राक्षसाः क्षुधयाऽर्दिताः ।	018a  
ऊचुस्तान्वै मुनीन्सर्वान्कृपायुक्तान्पुनःपुनः ॥	018c  
वयं च क्षुधिताश्चैव धर्माद्धीनाश्च शाश्वतात् ।	019a  
न च नः कामकारोऽयं यद्वयं पापकारिणा ॥	019c  
युष्माकं चाप्रसादेन दुष्कृतेन च कर्मणा ।	020a  
पक्षोऽयं वर्धतेऽस्माकं यतः स्मो ब्रह्मराक्षसाः ।	020c  
योषितां चैव पापेन योनिदोषकृतेन च ॥	020e  
एवं हि वैश्यशूद्राणां क्षत्रियाणां तथैव च ।	021a  
ये ब्राह्मणान्प्रद्विषन्ति ते भवन्तीह राक्षसाः ॥	021c  
\'शक्तिमन्तोऽपि ये केचिदाश्रितानां च रक्षणम् ।	022a  
न कुर्वन्ति मनुष्यास्ते सम्भवन्तीह राक्षसाः\' ॥	022c  
आचार्यमृत्विजं चैव गुरुं वृद्धजनं तथा ।	023a  
प्रणिनो येऽवमन्यन्ते ते भवन्तीह राक्षसाः ॥	023c  
तत्कुरुध्वमिहास्माकं तारणं द्विजसत्तमाः ।	024a  
शक्ता भवन्तः सर्वेषां लोकानामपि तारणे ॥	024c  
तेषां तु वचनं श्रुत्वा तुष्टुवुस्तां महानदीम् ।	025a  
मोक्षार्थं रक्षसां तेषामूचुः प्रयतमानसाः ॥	025c  
ऋषय ऊचुः ।	026  
क्षुतं कीटावपन्नं च यच्चोच्छिष्टाचितं भवेत् ।	026a  
सकेशमवधूतं च रुदितोपहतं च यत् ॥	026c  
श्वभिः संसृष्टमन्नं च भागोऽसौ रक्षसामिह ।	027a  
तस्माज्ज्ञात्वा सदा विद्वानेतान्यत्नाद्विवर्जयेत् ।	027c  
राक्षसान्नमसौ भुङ्क्ते यो भुङ्क्ते ह्यन्नमीदृशम् ॥	027e  
शोधयित्वा ततस्तीर्थमृषयस्ते तपोधनाः ।	028a  
मोक्षार्थं राक्षसानां च नदीं तां प्रत्यचोदयन् ॥	028c  
महर्षीणां मतं ज्ञात्वा ततः सा सरितां वरा ।	029a  
अरुणामानयामास स्वां तनुं पुरुषर्षभ ॥	029c  
तस्यान्तेराक्षसाः स्नात्वा तनूस्त्यक्त्वा दिवं गताः ।	030a  
अरुणायां महाराज ब्रह्मवध्यापहा हि सा ॥	030c  
एतमर्थमभिज्ञाय देवराजः शतक्रतुः ।	031a  
तस्मिंस्तीर्थे वरे स्नात्वा विमुक्तः पाप्मना किल ॥	031c  
जनमेजय उवाच ।	032  
किमर्थं भगवाञ्शक्रो ब्रह्मवध्यामवाप्तवान् ।	032a  
कथमस्मिंश्च तीर्थे वै आप्लुत्याकल्मषोऽभवत् ॥	032c  
वैशम्पायन उवाच ।	033  
शृणुष्वैतदुपाख्यानं यथावृत्तं जनेश्वर ।	033a  
यथा बिभेद समयं नमुचेर्वासवः पुरा ॥	033c  
जमुचिर्वासवाद्भीतः सूर्यरश्मिं समाविशत् ।	034a  
तेनेन्द्रः सख्यमकरोत्समयं चेदमब्रवीत् ॥	034c  
न चार्द्रेण न शुष्केण न रात्रौ नापि चाहनि ।	035a  
वधिष्याम्यसुरश्रेष्ठ सखे सत्येन ते शपे ॥	035c  
एवं स कृत्वा समयं दृष्ट्वा नीहारमीश्वरः ।	036a  
चिच्छेदास्य शिरो राजन्नपां फेनेन वासवः ॥	036c  
तच्छिरो नमुचेश्छिन्नं पृष्ठतः शक्रमन्वियात् ।	037a  
भोभो मित्रह पापेति ब्रुवाणं शक्रमन्तिकात् ॥	037c  
एवं स शिरसा तेन चोद्यमानः पुनः पुनः ।	038a  
पितामहाय सन्तप्त एतमर्थं न्यवेदयत् ॥	038c  
तमब्रवील्लोकगुरुररुणायां यथाविधि ।	039a  
इष्ट्वोपस्पृश देवेन्द्र तीर्थे पापभयापहे ॥	039c  
[एषा पुण्यजला शक्र कृता मुनिभिरेव तु ।	040a  
निगूढमस्यागमनमिहासीत्पूर्वमेव तु ॥	040c  
ततोऽभ्येत्यारुणां देवीं प्लावयामास वारिणा ।	041a  
सरस्वत्यारुणायाश्च पुण्योऽयं सङ्गमो महान् ॥	041c  
इह त्वं यज देवेन्द्र दद दानान्यनेकशः ।	042a  
अत्राप्लुत्य सुघोरात्त्वं पातकाद्विप्रमोक्ष्यसे ॥]	042c  
इत्युक्तः स सरस्वत्याः कुञ्जे वै जनमेजय ।	043a  
इष्ट्वा यथावद्बलभिदरुणायामुपास्पृशत् ॥	043c  
स मुक्तः पाप्मना तेन ब्रह्मवध्याकृतेन च ।	044a  
जगाम संहृष्टमनास्त्रिदिवं त्रिदशेश्वरः ॥	044c  
शिरस्तच्चापि नमुचेस्तत्रैवाप्लुत्य भारत ।	045a  
लोकान्कामदुघात्प्राप्तमक्षयान्राजसत्तम ॥	045c  
वैशम्पायन उवाच ।	046  
तत्राप्युपस्पृश्य बलो महात्मा दत्त्वा च दानानि पृथग्विधानि ।	046a  
अवाप्य धर्मं परमार्यकर्मा जगाम सोमस्य महत्सुतीर्थम् ॥	046c  
यत्रायजद्राजसूयेन सोमः साक्षात्पुरा विधिवत्पार्थिवेन्द्र ।	047a  
अत्रिर्धीमान्ब्रह्मपुत्रो बभूव होता यस्मिन्क्रतुमुख्ये महात्मा ॥	047c  
यस्यान्तेऽभूत्सुमहद्दानवानां दैतेयानां राक्षसानां च देवैः ।	048a  
सङ्ग्रामो वै तारकाख्यः सुतीव्रो यत्र स्कन्दस्तारकाख्यं जघान ॥	048c  
सैनापत्यं लब्धवान्दैवतानां महासेनो यत्र दैत्यान्तकर्ता ।	049a  
साक्षाच्चैवं न्यवसत्कार्तिकेयः सदा कुमारो यत्र स प्लक्षराजः ॥ ॥	049c  
	
इति श्रीमन्महाभारते शल्यपर्वणि ह्रदप्रवेशपर्वणि चतुश्चत्वारिंशोऽध्यायः ॥ 44 ॥

9-44-10 अध्यास्यामहे अध्यवसायं करिष्यामहे ॥ 9-44-49 सदा कुमारो यत्र नक्षत्रधर्मा इति क.पाठः । यत्र नक्षत्रकामः इति ङ.पाठः ॥
