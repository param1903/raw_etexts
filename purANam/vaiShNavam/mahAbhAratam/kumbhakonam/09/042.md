अध्यायः 042
	
बलदेवस्यावाकीर्णतीर्थगमनम् ॥ 1 ॥ बकमुनिचरित्रकथनम् ॥ 2 ॥ बलदेवस्य ततो वसिष्ठापवाहतीर्थगमनम् ॥ 3 ॥

वैशम्पायन उवाच ।	001  
ब्रह्मयोनिभिराकीर्णं जगाम यदुनन्दनः ।	001a  
यत्र दाल्भ्यो बको राजन्पश्वर्थं सुमहातपाः ।	001c  
जुहाव धृतराष्ट्रस्य राष्ट्रं कोपसमन्वितः ॥	001e  
तपसा घोररूपेण कर्शयन्देहमात्मनः ।	002a  
क्रोधेन महताऽऽविष्टो धर्मात्मा वै प्रतापवान् ॥	002c  
पुरा हि नैमिशीयानां सत्रे द्वादशवार्षिके ।	003a  
वृत्ते विश्वजितोऽन्ते वै पाञ्चालानृषयोऽगमन् ॥	003c  
तत्रेश्वरमयाचन्त दक्षिणार्थं मनस्विनः ।	004a  
\'तत्र ते लेभिरे राजन्पाञ्चालेभ्यो महर्षयः ।\'	004c  
बलान्वितान्वत्सतरान्निर्व्याधीन्सप्तविंशतिम् ॥	004e  
तानब्रवीद्बलो दाल्भ्यो विभजध्वं पशूनिति ।	005a  
पशूनेतानहं त्यक्त्वा भिक्षिष्ये राजसत्तमम् ॥	005c  
एवमुक्त्वा वको राजन्नृषीन्सर्वान्प्रतापवान् ।	006a  
जगाम धृतराष्ट्रस्य भवनं ब्राह्मणोत्तमः ॥	006c  
स समीपगतो भूत्वा धृतराष्ट्रं जनेश्वरम् ।	007a  
अयाचत पशून्दाल्भ्यः स चैनं रुषितोऽब्रवीत् ॥	007c  
यदृच्छया मृता दृष्ट्वा गास्तदा नृपसत्तमः ।	008a  
एतान्पशून्नय क्षिप्रं ब्रह्मबन्धो यदीच्छसि ॥	008c  
ऋषिस्त्वथ बकः क्रुद्धश्चिन्तयामास धर्मवित् ।	009a  
अहो बत नृशंसं वै वाक्यमुक्तोऽस्मि संसदि ॥	009c  
चिन्तयित्वा मुहूर्तेन रोषाविष्टो द्विजोत्तमः ।	010a  
मतिं चक्रे विनाशाय धृतराष्ट्रस्य भूपतेः ॥	010c  
स तूत्कृत्य मृतानां वै मांसानि मुनिसत्तमः ।	011a  
जुहाव धृतराष्ट्रस्य राष्ट्रं नरपतेः पुरा ॥	011c  
अवाकर्णे सरस्वत्यास्तीर्थे प्रज्वाल्य पावकम् ।	012a  
बको दाल्भ्यो महाराज नियमं परमं स्थितः ॥	012c  
स तैरेव जुहावाग्नौ राष्ट्रं मांसैर्महातपः ॥	013ac  
तस्मिंस्तु विधिवत्सत्रे सम्प्रवृत्ते सुदारुणे ।	014a  
अक्षीयत ततो राष्ट्रं धृतराष्ट्रस्य पार्थिव ॥	014c  
छिद्यमानं यथा कान्तं वनं परशुना विभो ।	015a  
बभूवापद्गतं तच्च व्यवकीर्णमचेतनम् ॥	015c  
दृष्ट्वा तथाऽवकीर्णं तु राष्ट्रं च मनुजाधिपः ।	016a  
बभूव दुर्मना राजा चिन्तयामास च प्रभुः ॥	016c  
मोक्षार्थमकरोद्यत्नं ब्राह्मणैः सहितः पुरा ।	017a  
न च श्रयोऽध्यगच्छत्तु क्षीयते राष्ट्रमेव च ॥	017c  
यदा स पार्थिवः खिन्नस्ते च विप्रास्तदाऽनघ ॥	018ac  
यदा चापि न शक्नोति राष्ट्रं मोक्षयितुं नृपः ।	019c  
अथ विप्रादिकांस्तत्र पप्रच्छ जनमेजय ॥	019a  
ततो विप्रादिकाः प्राहुः पशुविप्रकृतस्त्वया ।	020a  
मांसैरभिजुहोतीदं तव राष्ट्रं मुनिर्बकः ॥	020c  
तेन ते हूयमानस्य राष्ट्रस्यास्य क्षयो महान् ।	021a  
तस्यैतत्तपसः कर्म येन तेऽद्य लयो महान् ॥	021c  
\'यदीच्छसि महाबाहो शान्तिं राष्ट्रस्य भूमिप ।	022a  
अपां कुञ्जे सरस्वत्यास्तं प्रसादय पार्थिव ॥	022c  
वैशम्पायन उवाच ।	023  
सरस्वतीं ततो गत्वा स राजा बकमब्रवीत् ।	023a  
निपत्य शिरसा भूमौ प्राञ्जलिर्भरतर्षभ ॥	023c  
प्रसादये त्वां भगवन्नपराधं क्षमस्व मे ।	024a  
मम दीनस्य लुब्धस्य मौर्ख्येण हतचेतसः ।	024c  
त्वं गतिस्त्वं च मे नाथः प्रसादं कर्तुमर्हसि ॥	024e  
तं तथा विलपन्तं तु शोकोपहतचेतसम् ।	025a  
दृष्ट्वा तस्य कृपा जज्ञे राष्ट्रं तस्य व्यमोचयत् ॥	025c  
ऋषिः प्रसन्नस्तस्याभूत्संरम्भं च विहाय सः ।	026a  
मोक्षार्थं तस्य राज्यस्य जुहाव पुनराहुतिम् ॥	026c  
मोक्षयित्वा ततो रार्ष्ट्रं प्रतिगृह्य पशून्बहून् ।	027a  
हृष्टात्मा नैमिशारण्यं जगाम पुनरेव सः ॥	027c  
धृतराष्ट्रोऽपि धर्मात्मा स्वस्थचेता महामनाः ।	028a  
स्वमेव नगरं राजन्प्रतिपेदे महर्द्धिमत् ॥	028c  
तत्र तीर्थे महाराज बृहस्पतिरुदारधीः ।	029a  
असुराणामभावाय भवाय च दिवौकसाम् ॥	029c  
मांसैरभिजुहावेष्टिमक्षीयन्त ततोऽसुराः ।	030a  
दैवतैरपि सम्भग्ना जितकाशिभिराहवे ॥	030c  
तत्रापि विधिवद्दत्त्वा ब्राह्मणेभ्यो महायशाः ।	031a  
वाजिनः कुञ्जरांश्चैव रथांश्चाश्वतरीयुतान् ॥	031c  
रत्नानि च महार्हाणि धनं धान्यं च पुष्कलम् ।	032a  
ययौ तीर्थं महाबाहुर्यायातं पृथिवीपते ॥	032c  
तत्र यज्ञे ययातेश्च महाराज सरस्वती ।	033a  
सर्पिः पयश्च सुस्राव नाहुषस्य महात्मनः ॥	033c  
तत्रेष्ट्वा पुरुषव्याघ्रो ययातिः पृथिवीपतिः ।	034a  
आक्रामदूर्ध्वं मुदितो लेभे लोकांश्च पुष्कलान् ॥	034c  
पुनस्तत्र च राज्ञस्तु ययातेर्यजतः प्रभोः ।	035a  
औदार्यं परमं कृत्वा भक्तिं चात्मनि शाश्वतीम् ।	035c  
ददौ कामान्ब्राह्मणेभ्यो यान्यान्यो मनसेच्छति ॥	035e  
यो यत्र स्थित एवेह आहूतो यज्ञसंस्तरे ।	036a  
तस्यतस्य सरिच्छ्रेष्ठा गृहादि शयनादिकम् ।	036c  
षड्रसं भोजनं चैव दानं नानाविधं तथा ॥	036e  
ते मन्यमाना राज्ञस्तु सम्प्रदानमनुत्तमम् ।	037a  
राजानं तुष्टुवुः प्रीता दत्त्वा चैवाशिषः शुभाः ॥	037c  
तत्र देवाः सगन्धर्वाः प्रीता यज्ञस्य सम्पदा ।	038a  
विस्मिता मानुषाश्चासन्दृष्ट्वा तां यज्ञसम्पदम् ॥	038c  
ततस्तालकेतुर्महाधर्मकेतुर्महात्मा कृतात्मा महादाननित्यः ।	039a  
वसिष्ठापवाहं महाभीमवेगं धृतात्मा जितात्मा समभ्याजगाम ॥ ॥	039c  

इति श्रीमन्महाभारते शल्यपर्वणि ह्रदप्रवेशपर्वणि द्विचत्वारिंशोऽध्यायः ॥ 42 ॥

9-42-1 ब्रह्मयोनेरवाकीर्णमिति झ.पाठः । तत्र ब्रह्मयोनेः ब्राह्मण्योत्पादकात्तीर्थादवाकीर्णं नाम दाल्भ्यसेवितं तीर्थं जगामेत्यर्थः ॥ 9-42-3 पाञ्चालान्विश्वजितो महत्मान्ते अगमन् ॥ 9-42-4 ईश्वरं पाञ्चालराजम् ॥ 9-42-5 एतान्पाञ्चालराजदत्तान् । स्वयं  तत्र भागं न गृहीतवानित्यर्थः ॥ 9-42-19 अथ वै प्राश्निकांस्तत्रेति झ पाठः ॥
