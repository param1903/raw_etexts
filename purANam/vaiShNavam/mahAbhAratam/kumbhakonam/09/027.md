अध्यायः 027

सहदेवेन शकुन्युलूकयोर्वधः ॥ 1 ॥

सञ्जय उवाच ।	001  
तस्मिन्प्रवृत्ते सङ्ग्रामे गजवाजिनरक्षये ।	001a  
शकुनिः सौबलो राजन्सहदेवं समभ्ययात् ॥	001c  
ततोऽस्यापततस्तूर्णं सहदेवः प्रतापवान् ।	002a  
शरौघान्प्रेषयामास पतङ्गानिव शीघ्रगान् ।	002c  
उलूकं च रणे राजन्विव्याध दशभिः शरैः ॥	002e  
शकुनिश्च महाराज भीमं विद्ध्वा त्रिभिः शरैः ।	003a  
नवत्या निशितैर्बाणैः सहदेवमवाकिरत् ॥	003c  
ते शूराः समरे राजन्समासाद्य परस्परम् ।	004a  
विव्यधुर्निशितैर्बाणैः कङ्कबर्हिणवाजितैः ।	004c  
स्वर्णपुङ्खैः शिलधौतैराकर्णप्रहितैः शरैः ॥	004e  
तेषां चापगुणोत्सृष्टा शरवृष्टिर्विशाम्पते ।	005a  
आच्छादयद्दिशः सर्वा धाराभिरिव तोयदः ॥	005c  
ततः क्रुद्धो रणे भीमः सहदेवश्च भारत ।	006a  
चेरतुः कदनं सङ्ख्ये कुर्वन्तौ सुमहाबलौ ॥	006c  
ताभ्यां शरशतैश्छनं तद्बलं तव भारत ।	007a  
सान्धकारमिवाकाशमभवत्तत्रतत्र ह ॥	007c  
अश्वैर्विपरिधावद्भिः शरच्छन्नैर्विशाम्पते ।	008a  
तत्रतत्र कृतो मार्गो विकर्षद्भिर्हतान्बहून् ॥	008c  
निहतानां हयानां च सहैव हयसादिभिः ।	009a  
वर्मभिर्विनिकृत्तैश्च प्रासैश्छिन्नैश्च मारिष ॥	009c  
ऋष्टिभिः शक्तिभिश्चैव सासिप्रासपरश्वथैः ।	010a  
सञ्छन्ना पृथिवी जज्ञे कुसुमैः शबला इव ॥	010c  
योधास्तत्र महाराज समासाद्य परस्परम् ।	011a  
व्यचरन्त रणे क्रुद्धा विनिघ्नन्तः परस्परम् ॥	011c  
उद्वृत्तनयनै रोषात्सन्दष्टौष्ठपुटैर्मुखैः ।	012a  
सकुण्डलैर्मही च्छन्ना पद्मकिञ्चल्कसन्निभैः ॥	012c  
भुजैश्छिन्नैर्महाराज नागराजकरोपमैः ।	013a  
साङ्गदैः सतनुत्रैश्च सासिप्रासपरश्वथैः ॥	013c  
कबन्धैरुत्थितैश्छिन्नैर्नृत्यद्भिश्चापरैर्युधि ।	014a  
क्रव्यादगणसञ्छन्ना घोराऽभूत्पृथिवी विभो ॥	014c  
अल्पावशिष्टे सैन्ये तु कौरवेयान्महाहवे ।	015a  
प्रहृष्टाः पाण्डवा भूत्वा निन्यिरे यमसादनम् ॥	015c  
एतस्मिन्नन्तरे शूरः सौबलेयः प्रतापवान् ।	016a  
प्रासेन सहदेवस्य शिरसि प्राहरद्भृशम् ॥	016c  
स विह्वलो महाराज रथोपस्थ उपाविशत् ॥	017ac  
सहदेवं तथा दृष्ट्वा भीमसेनः प्रतापवान् ।	018a  
सर्वसैन्यानि सङ्क्रुद्धो वारयामास भारत ॥	018c  
निर्बिभेद च नाराचैः शतशोऽथ सहस्रशः ।	019a  
स निर्भिद्याकरोच्चैव सिंहनादमरिन्दमः ॥	019c  
तेन शब्देन वित्रस्ताः सर्वे सहयवारणाः ।	020a  
प्राद्रवन्सहसा भीताः शकुनेश्च पदानुगाः ॥	020c  
प्रभग्नानथ तान्दृष्ट्वा राजा दुर्योधनोऽब्रवीत् ।	021a  
निवर्तध्वमधर्मज्ञा युध्यध्वं किं सृतेन वः ॥	021c  
इह कीर्तिं समाधाय प्रेत्य लोकान्समश्नुते ।	022a  
प्राणाञ्जहाति यो धीरो युद्धे पृष्ठमदर्शयन् ॥	022c  
एवमुक्तास्तु ते राज्ञा सौबलस्य पदानुगाः ।	023a  
पाण्डवानभ्यवर्तन्त मृत्युं कृत्वा निवर्तनम् ॥	023c  
द्रवद्भिस्तत्र राजेन्द्र कृतः शब्दोऽतिदारुणः ।	024a  
क्षुब्धसागरसङ्काशः क्षुभितैः सर्वतो दिशम् ॥	024c  
तांस्ततः पुरतो दृष्ट्वा सौबलस्य पदानुगान् ।	025a  
प्रत्युद्ययुर्महाराज पाण्डवा विजयोद्यताः ॥	025c  
प्रत्याश्वस्य च दुर्धर्षः सहदेवो विशाम्पते ।	026a  
शकुनिं दशभिर्विद्ध्वा हयांश्चास्य त्रिभिः शरैः ।	026c  
धनुश्चिच्छेद च शरैः सौबलस्य हसन्निव ॥	026e  
अथान्यद्धनुरादाय शकुनिर्युद्धदुर्मदः ।	027a  
विव्याध नकुलं षष्ट्या भीमसेनं च सप्तभिः ॥	027c  
उलूकोऽपि महाराज भीमं विव्याध सप्तभिः ।	028a  
सहदेवं च सप्तत्या परीप्सन्पितरं रणे ॥	028c  
तं भीमसेनः समरे विव्याध नवभिः शरैः ।	029a  
शकुनिं च चतुःषष्ट्या पार्श्वस्थांश्च त्रिभिस्त्रिभिः ॥	029c  
ते हन्यमाना भीमेन नाराचैस्तैलपायितैः ।	030a  
सहदेवं रणे क्रुद्धाश्छादयञ्शरवृष्टिभिः ।	030c  
पर्वतं वारिधाराभिः सविद्युत इवाम्बुदाः ॥	030e  
ततोऽस्यापततः शूरः सहदेवः प्रतापवान् ।	031a  
उलूकस्य महाराज भल्लेनापाहरच्छिरः ॥	031c  
स जगाम रथाद्भूमिं सहदेवेन पातितः ।	032a  
रुधिराप्लुतसर्वाङ्गो नन्दयन्पाण्डवान्युधि ॥	032c  
पुत्रं तु निहतं दृष्ट्वा शकुनिस्तत्र भारत ।	033a  
साश्रुकण्ठो विनिःश्वस्य क्षत्तुर्वाक्यमनुस्मरन् ॥	033c  
चिन्तयित्वा मुहूर्तं स बाष्पपूर्णेक्षणः श्वसन् ।	034a  
सहदेवं समासाद्य त्रिभिर्विव्याध सायकैः ॥	034c  
तानपास्य शरान्मुक्ताञ्शरसङ्घैः प्रतापवान् ।	035a  
सहदेवो महाराज धनुश्चिच्छेद संयुगे ॥	035c  
छिन्ने धनुषि राजेन्द्र शकुनिः सौबलस्तदा ।	036a  
प्रगृह्य विपुलं खड्गं सहदेवाय प्राहिणोत् ॥	036c  
तमापतन्तं सहसा घोररूपं विशाम्पते ।	037a  
द्विधा चिच्छेद समरे सौबलस्य हसन्निव ॥	037c  
असिं दृष्ट्वा द्विधा च्छिन्नं प्रगृह्य महतीं गदाम् ।	038a  
प्राहिणोत्सहदेवाय सा मोघा न्यपतद्भुवि ॥	038c  
ततः शक्तिं महाघोरां कालरात्रीमिवोद्यताम् ।	039a  
प्रेषयामास सक्रुद्धः पाण्डवं प्रति सौबलः ॥	039c  
तामापतन्तीं सहसा शरैः कनकभूषणैः ।	040a  
त्रिधा चिच्छेद समरे सहदेवो हसन्निव ॥	040c  
सा पपात त्रिधा च्छिन्ना भूमौ कनकभूषणा ।	041a  
शीर्यमाणा यथा दीप्ता गगनाद्वै शतह्रदा ॥	041c  
शक्तिं विनिहतां दृष्ट्वा सौबलं च भयार्दितम् ।	042a  
दुद्रुवुस्तावकाः सर्वे भये जाते ससौबलाः ॥	042c  
अथोत्क्रुष्टं महच्चासीत्पाण्डवैर्जितकाशिभिः ।	043a  
धार्तराष्ट्रास्ततः सर्वे प्रायशो विमुखाऽभवन् ॥	043c  
तान्वै विमनसो दृष्ट्वा माद्रीपुत्रः प्रतापवान् ।	044a  
शरैरनेकसाहस्रैर्वारयामास संयुगे ॥	044c  
ततो गान्धारकैर्गुप्तं पुष्टैरश्वैर्जये धृतम् ।	045a  
आससाद रणे यान्तं सहदेवोऽथ सौबलम् ॥	045c  
स्वमंशमवशिष्टं तं संस्मृत्य शकुनिं नृप ।	046a  
रथेन काञ्चनाङ्गेन सहदेवः समभ्ययात् ॥	046c  
अधिज्यं बलवत्कृत्वा व्याक्षिपन्सुमहद्धनुः ।	047a  
स सौबलमभिद्रुत्य गार्ध्रपत्रैः शिलाशितैः ॥	047c  
भृशमभ्यहन्त्कुद्धस्तोत्रैरिव महाद्विपम् ।	048a  
उवाच चैनं मेधावी विगृह्य स्मारयन्निव ॥	048c  
क्षत्रधर्मे स्थिरो भूत्वा युध्यस्व पुरुषो भव ।	049a  
यत्तदा भाषसे मूढ गृह्णन्नक्षान्सभातले ।	049c  
फलमद्य प्रपद्यस्व कर्मणस्तस्य दुर्मते ॥	049e  
निहतास्ते दुरात्मानो येऽस्मानवहसन्पुरा ।	050a  
दुर्योधनः कुलाङ्गारः शिष्टस्त्वं चास्य मातुलः ॥	050c  
अद्य ते निहनिष्यामि क्षुरेणोन्मथितं शिरः ।	051a  
वृक्षात्फलमिवाविद्धं लगुडेन प्रमाथिना ॥	051c  
एवमुक्त्वा महाराज सहदेवो महाबलः ।	052a  
सङ्क्रुद्धो रणशार्दूलो वेगेनाभिजगाम तम् ॥	052c  
अभिगम्य सुदुर्धर्षः सहदेवो युधां पतिः ।	053a  
विकृष्य बलवच्चापं क्रोधेन प्रज्वलन्निव ॥	053c  
शकुनिं दशभिर्विद्ध्वा चतुर्भिश्चास्य वाजिनः ।	054a  
छत्रं ध्वजं धनुश्चास्य च्छित्त्वा सिंह इवानदत् ॥	054c  
छिन्नध्वजधनुश्छत्रः सहदेवेन सौबलः ।	055a  
कृतो विद्धश्च बहुभिः सर्वमर्मसु सायकैः ॥	055c  
ततो भूयो महाराज सहदेवः प्रतापवान् ।	056a  
शकुनेः प्रेषयान्मास शरवृष्टिं दुरासदाम् ॥	056c  
ततस्तु क्रुद्धः सुबलस्य पुत्रो माद्रीसुतं सहदेवं विमर्दे ।	057a  
प्रासेन जाम्बूनदभूषणेन जिघांसुरेकोऽभिपपात शीघ्रम् ॥	057c  
माद्रीसुतस्तस्य समुद्यतं तं प्रासं सुवृत्तौ च भुजौ रणाग्रे ।	058a  
भल्लैस्त्रिभिर्युगपत्सञ्चकर्त ननाद चोच्चैस्तरसाऽऽजिमध्ये ॥	058c  
तस्याशुकारी सुसमाहितेन सुवर्णपुङ्खेन दृढायसेन ।	059a  
भल्लेन सर्वावरणातिगेन शिरः शरीरात्प्रममाथ भूयः ॥	059c  
शरेण कार्तस्वरभूषितेन दिवाकराभेण सुसंहितेन ।	060a  
हृतोत्तमाङ्गो युधि पाण्डवेन पपात भूमौ सुबलस्य पुत्रः ॥	060c  
स तच्छिरो वेगवता शरेण सुवर्णपुङ्खेन शिलाशितेन ।	061a  
प्रावेरयत्कुपितः पाण्डुपुत्रो यत्तत्कुरूणामनयस्य मूलम् ॥	061c  
भुजौ सुवृत्तौ प्रचकर्त वीरः पश्चात्कबन्धं रुधिरावसिक्तम् ।	062a  
विस्पन्दमानं निपपात घोरं रथोत्तमात्पार्थिव पार्थिवस्य ॥	062c  
हृतोत्तमाङ्गं शकुनिं समीक्ष्य भूमौ शयानं रुधिरार्द्रगात्रम् ।	063a  
योधास्त्वदीया भयनष्टसत्वा दिशः प्रजग्मुः प्रगृहीतशस्त्राः ॥	063c  
प्रविद्रुताः शुष्कमुखा विसञ्ज्ञा गाण्डीवघोषेण समाहताश्च ।	064a  
भयार्दिता भग्नरथाश्वनागाः पदातयश्चैव सधार्तराष्ट्राः ॥	064c  
ततो रथाच्छकुनिं पातयित्वा मुदान्विता भारत पाण्डवेयाः	065a  
शङ्खान्प्रदध्मुः समरेऽतिहृष्टाः सकेशवाः सैनिकान्हर्षयन्तः ॥	065c  
तं चापि सर्वे प्रतिपूजयन्तो दृष्ट्वा ब्रुवाणाः सहदेवमाजौ ।	066a  
दिष्ट्या हतो नैकृतिको महात्मा सहात्मजो वीर रणे त्वयेति ॥ ॥	066c  

इति श्रीमन्महाभारते शल्यपर्वणि शल्यवधपर्वणि अष्टादशदिवसयुद्धे सप्तविंशोऽध्यायः ॥ 27 ॥

9-27-7 अलङ्कृतमिवाकाशं इति क.पाठः ॥ 9-27-49 यत्तदा हृष्यसे मृढ ग्लहन्नक्षैः सभातले इति झ.पाठः ॥
