अध्यायः 012

शल्यपराक्रमवर्णनम् ॥ 1 ॥

सञ्जय उवाच ।	001  
पीडिते धर्मराजे तु मद्रराजेन मारिष ।	001a  
सात्यकिर्भीमसेनश्च माद्रीपुत्रौ च पाण्डवौ ।	001c  
परिवार्य रथैः शल्यं पीडयामासुराहवे ॥	001e  
तमेकं बहुभिर्दृष्ट्वा पीड्यमानं महारथैः ।	002a  
साधुवादो महाञ्जज्ञे सिद्धाश्चासन्प्रहर्षिताः ॥	002c  
आश्चर्यमित्यभाषन्त मुनयश्चापि सङ्गताः ॥	003ac  
भीमसेनो रणे शल्यं शल्यभूतं पराक्रमे ।	004a  
एकेन विद्ध्वा बाणेन पुनर्विव्याध सप्तभिः ॥	004c  
सात्यकिश्च शतेनैनं धर्मपुत्रपरीप्सया ।	005a  
मद्रेश्वरमवाकीर्य सिंहनादमथानदत् ॥	005c  
नकुलः पञ्चभिश्चैनं सहदेवश्च पञ्चभिः ।	006a  
विद्ध्वा तं तु पुनस्तूर्णं ततो विव्याध सप्तभिः ॥	006c  
स तु शूरो रणे यत्तः पीडितस्तैर्महारथैः ।	007a  
विकृष्य कार्मुकं घोरं भारघ्नं वेगवत्तरम् ॥	007c  
सात्यकिं पञ्चविंशत्या शल्यो विव्याध मारिष ।	008a  
भीमसेनं तु सप्तत्या नकुलं सप्तभिस्तथा ॥	008c  
ततः स विशिखं चापं सहदेवस्य धन्विनः ।	009a  
छित्त्वा भल्लेन समरे विव्याधैनं त्रिसप्तभिः ॥	009c  
सहदेवस्तु समरे मातुलं भूरिवर्चसम् ।	010a  
सज्यमन्यद्धनुः कृत्वा पञ्चभिः समताडयत् ।	010c  
शरैराशीविषाकारैर्ज्वलज्ज्वलनसन्निभैः ॥	010e  
सारथिं चास्य समरे शरेणानतपर्वणा ।	011a  
विव्याध भृशसङ्क्रुद्धस्तं वै भूयस्त्रिभिः शरैः ॥	011c  
भीमसेनस्तु सप्तत्या सात्यकिर्नवभिः शरैः ।	012a  
धर्मराजस्तथा षष्ट्या गात्रे शल्यं समार्पयत् ॥	012c  
ततः शल्यो महाराज निर्विद्धस्तैर्महारथैः ।	013a  
सुस्राव रुधिरं गात्रैर्गैरिकं पर्वतो यथा ॥	013c  
तांश्च सर्वान्महेष्वासान्पञ्चभिः पञ्चभिः शरैः ।	014a  
विव्याध तरसा राजंस्तदद्भुतमिवाभवत् ॥	014c  
ततोऽपरेण भल्लेन धर्मपुत्रस्य मारिष ।	015a  
धनुश्चिच्छेद समरे सज्ज्यं स सुमहारथः ॥	015c  
अथान्यद्धनुरादाय धर्मपुत्रो युधिष्ठिरः ।	016a  
साश्वसूतध्वजरथं शल्यं प्राच्छादयच्छरैः ॥	016c  
स च्छाद्यमानः समरे धर्मपुत्रस्य सायकैः ।	017a  
युधिष्ठिरमथाविध्यद्दशभिर्निशितैः शरैः ॥	017c  
सात्यकिस्तु ततः क्रुद्धो धर्मपुत्रे शरार्दिते ।	018a  
मद्राणामधिपं शूरं शरैर्विव्याध पञ्चभिः ॥	018c  
स सात्यकेः प्रचिच्छेद क्षुरप्रेण महद्धनुः ।	019a  
भीमसेनमुखांस्तांश्च त्रिभिस्त्रिभिरताडयत् ॥	019c  
तस्य क्रुद्धो महाराज सात्यकिः सत्यविक्रमः ।	020a  
तोमरं प्रेषयामास स्वर्णदण्डं महारणे ॥	020c  
भीमसेनोऽथ नाराचं ज्वलन्तमिव पन्नगम् ।	021a  
नकुलः समरे शक्तिं सहदेवो गदां शुभाम् ।	021c  
धर्मराजः शतघ्नीं च जिघांसुः शल्यमाहवे ॥	021e  
तानापतत एवाशु पञ्चानां वै भुजच्युतान् ।	022a  
वारयामास समरे शस्त्रसङ्घैः स मद्रराट् ॥	022c  
सात्यकिप्रहितं शल्यो भल्लैश्चिच्छेद तोमरम् ।	023a  
प्रहितं भीमसेनेन शरं कनकभूषणम् ॥	023c  
द्विधा चिच्छेद समरे कृतहस्तः प्रतापवान् ।	024a  
नकुलप्रेषितां शक्तिं हेमदण्डां भयावहाम् ॥	024c  
गदां च सहदेवेन शरौघैः समवारयत् ।	025a  
शराभ्यां च शतघ्नीं तां राज्ञश्चिच्छेद भारत ॥	025c  
पश्यतां पाण्डुपुत्राणां सिंहनादं ननाद च ।	026a  
नामृष्यत्तत्र शैनेयः शत्रोर्विजयमाहवे ॥	026c  
अथान्यद्धनुरादाय सात्यकिः क्रोधमूर्च्छितः ।	027a  
द्वाभ्यां मद्रेश्वरं विद्ध्वा सारथिं च त्रिभिः शरैः ॥	027c  
ततः शल्यो रणे राजन्सर्वांस्तान्दशभिः शरैः ।	028a  
विव्याध भृशसङ्क्रुद्धस्तोत्रैरिव महाद्विपान् ॥	028c  
ते वार्यमाणाः समरे मद्रराज्ञा महारथाः ।	029a  
न शेकुः सम्मुखे स्थातुं तस्य शत्रुनिषूदनाः ॥	029c  
ततो दुर्योधनो राजा दृष्ट्वा शल्यस्य विक्रमम् ।	030a  
निहतान्पाण्डवान्मेने पाञ्चालानथ सृञ्जयान् ।	030c  
\'तथाविधं महाराज मद्रराजस्य विक्रमम् ।	031a  
असह्यं मानवैर्युद्धे तद्बभूव नरर्षभ ॥\'	031c  
ततो राजन्महाबाहुर्भीमसेनः प्रतापवान् ।	032a  
सन्त्यज्य मनसा प्राणान्मद्राधिपमयोधयत् ॥	032c  
नकुलः सहदेवश्च सात्यकिश्च महारथः ।	033a  
परिवार्य तदा शल्यं समन्ताद्व्यकिरञ्शरैः ॥	033c  
स चतुर्भिर्महेष्वासैः पाण्डवानां महारथः ।	034a  
वृतस्तान्योधयामास मद्रराजः प्रतापवान् ॥	034c  
तस्य धर्मसुतो राजन्क्षुरप्रेण महाहवे ।	035a  
चक्ररक्षं जघानाशु मद्रराजस्य पार्थिवः ॥	035c  
तस्मिंस्तु निहते शूरे चक्ररक्षे महारथे ।	036a  
मद्रराजोऽपि बलवान्सैनिकानावृणोच्छरैः ॥	036c  
समावृतांस्ततस्तांस्तु राजन्वीक्ष्य स्वसैनिकान् ।	037a  
चिन्तयामास समरे धर्मपुत्रो युधिष्ठिरः ॥	037c  
कथं नु न भवेत्सत्यं तन्माधववचो महत् ।	038a  
अपि क्रुद्धो रणे राजन्क्षपयेत बलं मम ॥	038c  
\'अहं मद्भ्रातरश्चैव सात्यकिश्च महारथः ।	039a  
पाञ्चालाः सृञ्जयाश्चैव न शक्तास्म हि मद्रपम् ॥	039c  
निहनिष्यति चैवाद्य मातुलोऽस्मान्महाबलः ।	040a  
गोविन्दवचनं सत्यं कथं भवति किन्त्विदम् ॥	040c  
ततः सरथनागाश्वा पाण्डवाः पाण्डुपूर्वज ।	041a  
मद्रराजं समासेदुः पीडयन्तः समन्ततः ॥	041c  
नानाशस्त्रौघबहुलां शस्त्रवृष्टिं समुद्यताम् ।	042a  
व्यधमत्समरे राजा महाभ्राणीव मारुतः ॥	042c  
ततः कनकपुङ्खां तां शल्यक्षिप्तां वियद्गताम् ।	043a  
शरवृष्टिमपश्याम शलभानामिवायतिम् ॥	043c  
ते शरा मद्रराजेन प्रेषिता रणमूर्धनि ।	044a  
सम्पतन्तः स्म दृश्यन्ते शलभानां व्रजा इव ॥	044c  
मद्रराजधनुर्मुक्तैः शरैः कनकभूषणैः ।	045a  
निरन्तरमिवाकाशं सम्बभूव जनाधिप ॥	045c  
न पाण्डवानां नास्माकं तत्र किञ्चिद्व्यदृश्यत ।	046a  
बाणान्धकारे महति कृते तत्र महाहवे ॥	046c  
मद्रराजेन बलिना लाघवाच्छरवृष्टिभिः ।	047a  
चाल्यमानं तु तं दृष्ट्वा पाण्डवानां बलार्णवम् ।	047c  
विस्मयं परमं जग्मुर्देवगन्धर्वदानवाः ॥	047e  
स तु तान्सर्वतो यत्ताञ्शरैः सञ्छाद्य मारिष ।	048a  
धर्मराजमवच्छाद्य सिंहवद्व्यनदन्मुहुः ॥	048c  
ते च्छन्नाः समरे तेन पाण्डवानां महारथाः ।	049a  
नाशक्नुवंस्तदा युद्धे प्रत्युद्यातुं महारथम् ॥	049c  
धर्मराजपुरोगास्तु भीमसेनमुखा रथाः ।	050a  
निजघ्नुः समरे शूरंशल्यमाहवशोभिनम् ॥ ॥	050c  

इति श्रीमन्महाभारते शल्यपर्वणि शल्यवधपर्वणि अष्टादशदिवसयुद्धे द्वादशोऽध्यायः ॥ 12 ॥

9-12-25 सहदेवेन प्रेषितामिति पूर्वस्मात्सम्बध्यते ॥ 9-12-27 सारथिं च विव्याधेत्युत्तरस्मादपकृष्यते ॥ 9-12-38 कथनु समरे शक्यं-नहि क्रुद्धो रणे इति झ.पाठः ॥
