अध्यायः 063

पाञ्चालादिषु स्वस्वशिबिराण्युपगतेषु पाण्डवैर्दुर्योधनशिबिरमेत्य स्वस्वरथेभ्योऽवतरणम् ॥ 1 ॥ कृष्णे रथात्प्रथमं पार्थमवतार्य पश्चात्स्वयमप्यवतीर्णे अग्निना तद्रथस्य भस्मीकरणम् ॥ 2 ॥ कृष्णेनार्जुनम्प्रति रथदाहस्य कारणकथनम् ॥ 3 ॥ कृष्णचोदनया पाण्डवैरोघवतीतीरे रात्रौ निवसनम् ॥ 4 ॥ कृष्णेन युधिष्ठिरचोदनया गान्धार्याश्वासनाय हास्तिनपुरागमनम् ॥ 5 ॥

सञ्जय उवाच ।	001  
ततस्ते प्रययुः सर्वे निवासाय महीक्षितः ।	001a  
शङ्खान्प्रध्मापयन्तो वै हृष्टाः परिघबाहवः ॥	001c  
पाण्डवान्गच्छतश्चापि शिबिरं नो विशाम्पते ।	002a  
महेष्वासोऽन्वगात्पश्चाद्युयुत्सुः सात्यकिस्तथा ॥	002c  
धृष्टद्युम्नः शिखण्डी च द्रौपदेयाश्च सर्वशः ।	003a  
सर्वे चान्ये महेष्वासा ययुः स्वशिबिराण्युत ॥	003c  
ततस्ते प्राविशन्पार्था हतत्विट्कं हतेश्वरम् ।	004a  
दुर्योधनस्य शिबिरं रङ्गवन्निःसृते जने ॥	004c  
गतोत्सवं पुरमिव हृतनागमिव ह्रदम् ।	005a  
स्त्रीवर्षवरभूयिष्ठं वृद्धामात्यैरधिष्ठितम् ॥	005c  
तत्रैतान्पर्युपातिष्ठन्दुर्योधन पुरःसराः ।	006a  
कृताञ्जलिपुटा राजन्काषायमलिनाम्बराः ॥	006c  
शिबिरं समनुप्राप्य कुरुराजस्य पाण्डवाः ।	007a  
अवतेरुर्महाराज रथेभ्यो रथसत्तमाः ॥	007c  
ततो गाण्डीवधन्वानमभ्यभाषत केशवः ।	008a  
स्थितः प्रियहिते नित्यमतीव भरतर्षभ ॥	008c  
अवरोपय गाण्डीवमक्षयौ च महेषुधी ।	009a  
अथाहमवरोक्ष्यामि पश्चाद्भरतसत्तम ।	009c  
स्वयं चैवावरोह त्वमेतच्छ्रेयस्तवानघ ॥	010a  
तच्चाकरोत्तथा वीरः पाण्डुपुत्रो धनञ्जयः ॥	010c  
अथ पश्चात्ततः कृष्णो रश्मीनुत्सृज्य वाजिनाम् ।	011a  
अवारोहत मेधावी रथाद्गाण्डीवधन्वनः ॥	011c  
अथावतीर्णे भूतानामीश्वरे सुमहात्मनि ।	012a  
कपिरप्याश्वपाक्रामत्सहदेवैर्ध्वजालयैः ॥	012c  
स दग्धो द्रोणकर्णाभ्यां दिव्यैरस्त्रैर्महारथः ।	013a  
अथ दीप्तोऽग्निना ह्याशु प्रजज्वाल महीपते ॥	013c  
सोपासङ्गः सरश्मिश्च साश्वः सयुगबन्धनः ।	014a  
भस्मीभूतोऽपतद्भूमौ रथो गाण्डीवधन्वनः ॥	014c  
तं तथा भस्मभूतं तु दृष्ट्वा पाण्डुसुताः प्रभो ।	015a  
अभवन्विस्मिता राजन्नर्जुनश्चेदमब्रवीत् ॥	015c  
कृताञ्जलिः सप्रणयं प्रणिपत्याभिवाद्य ह ।	016a  
गोवन्द कस्माद्भगवन्रथो दग्धोऽयमग्निना ॥	016c  
किमेतन्महदाश्चर्यमभवद्यदुनन्दन ।	017a  
तन्मे ब्रूहि महाबाहो श्रोतव्यं यदि मन्यसे ॥	017c  
वासुदेव उवाच ।	018  
द्रोणकर्णास्त्रनिर्दग्धः पूर्वमेवायमर्जुन ।	018a  
मदास्थितत्वात्समरे न विशीर्णः परन्तप ॥	018c  
इदानीं तु विशीर्णोऽयं दग्धो ब्रह्मास्त्रतेजसा ।	019a  
मया विमुक्तः कौन्तेय त्वय्यद्य कृतकर्मणि ॥	019c  
सञ्जय उवाच ।	020  
ईषदुत्स्मयमानस्तु भगवान्केशवोऽरिहा ।	020a  
परिष्वज्य च राजानं युधिष्ठिरमभाषत ॥	020c  
दिष्ट्या जयसि कौन्तेय दिष्ट्या ते शत्रवो जिताः ।	021a  
दिष्ट्या गाण्डीवधन्वा च भीमसेनश्च पाण्डवः ॥	021c  
त्वं चापि कुशली राजन्माद्रीपुत्रौ च पाण्डवौ ।	022a  
मुक्ता वीरक्षयादिस्मात्सङ्ग्रामान्निहतद्विषः ।	022c  
क्षिप्रमुत्तरकालानि कुरु कार्याणि भारत ॥	022e  
उपयातमुपप्लाव्यं सह गाण्डीवधन्वना ।	023a  
आनीय मधुपर्कं मां यत्पुरा त्वमवोचथाः ॥	023c  
एष भ्राता सखा चैव तव कृष्ण धनञ्जयः ।	024a  
रक्षितव्यो महाबाहो सर्वास्वापत्स्विति प्रभो ॥	024c  
तव चैव ब्रुवाणस्य तथेत्येवाहमब्रुवम् ॥	025a  
स सव्यसाची गुप्तस्ते विजयी च जनेश्वर ।	025c  
भ्रातृभिः सह राजेन्द्र शूरः सत्यपराक्रमः ।	026a  
मुक्तो वीरक्षयादस्मात्सङ्ग्रामाद्रोमहर्षणात् ॥	026c  
एवमुक्तस्तु कृष्णेन धर्मराजो युधिष्ठिरः ।	027a  
हृष्टरोमा महाराज प्रत्युवाच जनार्दनम् ॥	027c  
युधिष्ठिर उवाच ।	028  
प्रमुक्तं द्रोणकर्णाभ्यां ब्रह्मास्त्रमरिमर्दन ।	028a  
कस्त्वदन्यः सहेत्साक्षादपि वज्री पुरन्दरः ॥	028c  
भवतस्तु प्रसादेन सङ्ग्रामे बहवो हताः ।	029a  
महारणगतः पार्थो यच्च नासीत्पराङ्मुखः ॥	029c  
तथा तव महाबाहो पर्यायैर्बहुभिर्मया ।	030a  
कर्मणामनुसन्धानात्तेजस्वी जगति श्रुता ॥	030c  
उपप्लाव्ये महर्षिर्मे कृष्णद्वैपायनोऽब्रवीत् ।	031a  
यतो धर्मस्ततः कृष्णो यतः कृष्णस्ततो जयः ॥	031c  
\'एवमुक्तस्ततः कृष्णः प्रत्युवाच युधिष्ठिरम् ।	032a  
अक्षौहिण्यो दशाष्टौ च तव तेषां च भारत ।	032c  
न तुल्याश्चार्जुनस्येह बलेन कुरुनन्दन ॥	032e  
स एष सर्वाण्यस्त्राणि दिव्यानि प्राप्य शङ्करात् ।	033a  
मत्समो वा विशिष्टो वा रणे त्वमिति पाण्डवः ।	033c  
अनुज्ञातः पाण्डुसुतः पुनः प्रत्यागमन्महीम् ॥	033e  
भूतं भव्यं भविष्यच्च अनुज्ञातस्त्वया विभो ।	034a  
निमेषार्धान्नरव्याघ्रो नयेदिति मतिर्मम ॥	034c  
द्रोणं भीष्मं कृपं कर्णं द्रोणपुत्रं जयद्रथम् ।	035a  
निहन्तुं शक्नुयात्क्रुद्धो निमेषार्धाद्धनञ्जयः ॥	035c  
सदेवासुरगन्धर्वान्सयक्षोरगराक्षसान् ।	036a  
त्रीन्वा लोकान्विजेतुं स शक्तः किमिह मानुषान् ॥	036c  
विधिना विहितं चासौ मया सञ्चोदितोऽपि सन् ।	037a  
न चकार मतिं हन्तुं ततस्ते बलवत्तराः ॥	037c  
अत्र गीता मया सुष्ठु गिरः सत्या महीपते ।	038a  
दर्शितं मयि सर्वं च तेनासौ जितवान्रिपून् ॥	038c  
अर्जुनोऽपि महाबाहुर्मया तुल्यो महीपते ।	039a  
स महेश्वरलब्धास्त्रः किं न कुर्याद्विभुः प्रभो ॥\'	039c  
इत्येवमुक्ते ते वीराः शिबिरं तव भारत ।	040a  
प्रविश्य प्रत्यपद्यन्त कोशरत्नर्धिसञ्चयान् ॥	040c  
रजतं जातरूपं च मणीनथ च मौक्तिकान् ।	041a  
भूषणान्यथ मुख्यानि कम्बलान्यजिनानि च ॥	041c  
\'गजानश्वान्रथांश्चैव महान्ति शयनानि च\' ।	042a  
दासीदासमसङ्ख्येयं राज्योपकरणानि च ॥	042c  
ते प्राप्य धनमक्षय्यं त्वदीयं भरतर्षभ ।	043a  
उदक्रोशन्महाभागा नरेन्द्र विजितारयः ॥	043c  
ते तु वीराः समाश्वस्य वाहनान्यवमुच्य च ।	044a  
अतिष्ठन्त मुहुः सर्वे पाण्डवा विगतज्वराः ॥	044c  
अथाब्रवीन्महाराज वासुदेवो महायशाः ।	045a  
अस्माभिर्मङ्गलार्थाय वस्तव्यं शिबिराद्बहिः ॥	045c  
तथेत्युक्त्वा हि ते सर्वे पाण्डवाः सात्यकिस्तथा ।	046a  
वासुदेवेन सहिता मङ्गलार्थं बहिर्ययुः ॥	046c  
ते समासाद्य सरितं पुण्यामोघवतीं नृप ।	047a  
न्यवसन्नथ तां रात्रिं पाण्डवा हतशत्रवः ॥	047c  
युधिष्ठिरस्ततो राजा प्राप्तकालमचिन्तयत् ॥	048ac  
तत्र ते गमनं प्राप्तं रोचते तव माधव ।	049a  
गान्धार्याः क्रोधदीप्तायाः प्रशमार्थमरिन्दम ॥	049c  
हेतुकारणयुक्तैश्च वाक्यैः कालसमीरितैः ।	050a  
क्षिप्रमेव महाभाग गान्धारीं प्रशमिष्यसि ।	050c  
पितामहश्च भगवान्व्यासस्तत्र भविष्यति ॥	050e  
ततः सम्प्रेषयामासुर्यादवं नागसाह्वयम् ॥	051ac  
स च प्रायाज्जवेनाशु वासुदेवः प्रतापवान् ।	052a  
दारुकं रथमारोप्य येन राजाऽम्बिकासुतः ॥	052c  
तमूचुः सम्प्रयास्यन्तं शैब्यसुग्रीववाहनम् ।	053a  
प्रत्याश्वासय गान्धारीं हतपुत्रां यशस्विनीम् ॥	053c  
स प्रायात्पाण्डवैरुक्तस्तत्पुरं सात्वतां वरः ।	054a  
आससाद ततः क्षिप्रं गान्धारीं निहतात्मजाम् ॥ ॥	054c  

इति श्रीमन्महाभारते शल्यपर्वणि गदायुद्धपर्वणि त्रिषष्टितमोऽध्यायः ॥ 63 ॥

9-63-5 वर्षवरः षण्ढः ॥ 9-63-6 दुर्योधनस्य पुरसराः दुर्योधनपुरः सराः ॥ 9-63-30 तेजस्वीति गतिः श्रुता इति छ.पाठः । तथैव च महाबाहो मनुसन्तानं तेजसश्च गतीः शुभाः इति झ.पाठः ॥
