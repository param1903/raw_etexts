अध्यायः 038

बलभद्रस्य सरस्वतीतीरस्थानानातीर्थयात्राप्रकारवर्णनम् ॥ 1 ॥ तत्तत्तीर्थमहिमानुवर्णनं च ॥ 2 ॥

वैशम्पायन उवाच ।	001  
ततो विनशनं राजन्नाजगाम हलायुधः ।	001a  
शूद्राभीरान्प्रति द्वेषाद्यत्र नष्टा सरस्वती ।	001c  
तस्मात्तामृषयो नित्यं प्राहुर्विनशनेति च ॥	001e  
तत्राप्युपस्पृश्य बलः सरस्वत्यां महाबलः ।	002a  
सुभूमिकं ततोऽगच्छत्सरस्वत्यास्तटे वरे ॥	002c  
तत्र चाप्सरसः शुभ्रा नित्यकालमतन्द्रिताः ।	003a  
क्रीडाभिर्विमलाभिश्च क्रीडन्ति विमलाननाः ॥	003c  
तत्र देवाः सगन्धर्वा मासिमासि जनेश्वर ।	004a  
अभिगच्छन्ति तत्तीर्थं पुण्यं ब्राह्मणसेवितम् ॥	004c  
तत्र नृत्यन्ति गन्धर्वास्तथैवाप्सरसां गणाः ।	005a  
समेत्य सहिता राजन्यथाप्राप्तं यथासुखम् ॥	005c  
तत्र मोदन्ति देवाश्च पितरश्च सवीरुधः ।	006a  
पुण्यैः पुष्पैः सदा दिव्यैः कीर्यमाणाः पुनः पुनः ॥	006c  
आक्रीडभूमिः सा राजंस्तासामप्सरसां शुभा ।	007a  
सुभूमिकेति विख्याता सरस्वत्यास्तटे वरे ॥	007c  
तत्र स्नात्वा च दत्त्वा च वसु विप्रेषु माधवः ।	008a  
श्रुत्वा गीतं च तद्दिव्यं वादित्राणां च निःस्वनम् ॥	008c  
शय्याश्च विपुला दृष्ट्वा देवगन्धर्वरक्षसाम् ।	009a  
गन्धर्वाणां ततस्तीर्थमागच्छद्रोहिणीसुतः ॥	009c  
विश्वावसुमुखास्तत्र गन्धर्वाप्सरसां गणाः ।	010a  
नृत्तवादित्रगीतं च कुर्न्वति सुमनोरमम् ॥	010c  
तत्र दत्त्वा हलधरो विप्रेभ्यो विविधं वसु ।	011a  
अजाविकं गोखरोष्ट्रं सुवर्णं रजतं तथा ॥	011c  
भोजयित्वा द्विजान्कामैः सन्तर्प्य च महाधनैः ।	012a  
प्रययौ सहितो विप्रैः स्तूयमानश्च माधवः ॥	012c  
तस्माद्गन्धर्वतीर्थाच्च महाबाहुररिन्दमः ।	013a  
गर्गस्रोतो महातीर्थमाजगामैककुण्डली ॥	013c  
तत्र गर्गेण वृद्धेन तपसा भावितात्मना ।	014a  
कालज्ञानगतिश्चैव ज्योतिषां च व्यतिक्रमः ॥	014c  
उत्पाता दारुणाश्चैक शुभाश्च जनमेजय ।	015a  
सरस्वत्याः शुभे तीर्थे विदिता वै महात्मना ॥	015c  
तस्य नाम्ना च तत्तीर्थं गर्गस्रोत इति स्मृतम् ॥	016ac  
तत्र गर्गं महाभागमृषयः सुव्रता नृप ।	017a  
उपासाञ्चक्रिरे नित्यं कालज्ञानं प्रति प्रभो ॥	017c  
तत्र गत्वा महाराज बलः श्वेतानुलेपनः ।	018a  
विधिवद्धि धनं दत्त्वा मुनीनां भावितात्मनाम् ॥	018c  
उच्चावचांस्तथा भक्ष्यान्विप्रेभ्यो विप्रदाय सः ।	019a  
नीलवासास्तदाऽगच्छच्छङ्घतीर्थं महायशाः ॥	019c  
तत्रापश्यन्महाशङ्खं महामेरुमिवोच्छ्रितम् ।	020a  
श्वेतपर्वतसङ्काशमृषिसङ्घैर्निषेवितम् ।	020c  
सरस्वत्यास्तटे जातं नगं तालध्वजो बली ॥	020e  
यक्षा विद्याधराश्चैव राक्षसाश्चामितौजसः ।	021a  
पिशाचाश्चामितबला यत्र सिद्धाः सहस्रशः ॥	021c  
ते सर्वे ह्यशनं त्यक्त्वा फलं तस्य वनस्पतेः ।	022a  
व्रतैश्च नियमैश्चैव कालेकाले स्म भुञ्जते ॥	022c  
प्राप्तैश्च नियमैस्तैस्तैर्विचरन्तः पृथक्पृथक् ।	023a  
अदृश्यमाना मनुजैर्व्यचरन्पुरुषर्षभ ॥	023c  
एवं ख्यातो नरव्याघ्र लोकेऽस्मिन्स वनस्पतिः ।	024a  
तत्र तीर्थं सरस्वत्याः पावनं लोकविश्रुतम् ॥	024c  
तस्मिंश्च यदुशार्दूलो दत्त्वा तीर्थे पयस्विनीः ।	025a  
ताम्रायसानि भाण्डानि वस्त्राणि विविधानि च ॥	025c  
पूजयित्वा द्विजांश्चैव पूजितश्च तपोधनैः ।	026a  
पुण्यं नैसर्गिकं राजन्नाजगाम हलायुधः ॥	026c  
तत्र गत्वा मुनीन्दृष्ट्वा नानावेषधरान्बलः ।	027a  
आप्लुत्य सलिले चापि पूजयामास वै द्विजान् ॥	027c  
तथैव दत्त्वा विप्रेभ्यः परिभोगान्सुपुष्कलान् ।	028a  
ततः प्रायाद्बलो राजन्दक्षिणेन सरस्वतीम् ॥	028c  
गत्वा चैवं महाबाहुर्नातिदूरे महायशाः ।	029a  
धर्मात्मा नागधन्वानं तीर्थमागमदच्युतः ॥	029c  
यत्र पन्नगराजस्य वासुकेः सन्निवेशनम् ।	030a  
महाद्युतेर्महाराज बहुभिः पन्नगैर्वृतम् ॥	030c  
ऋषिणां हि सहस्राणि तत्र नित्यं चतुर्दश ।	031a  
यत्र देवाः समागम्य वासुकिं पन्नगोत्तमम् ।	031c  
सर्वपन्नगराजानमभ्यषिञ्चन्यथाविधि ॥	031e  
पन्नगेभ्यो भयं तत्र विद्यते न स्म पौरव ॥	032ac  
तत्रापि विधिवद्दत्वा विप्रेभ्यो रत्नसञ्चयान् ।	033a  
प्रायात्प्राचीं दिशं राजंस्तत्र तीर्थान्यनेकशः ॥	033c  
सहस्रशतसङ्ख्यानि प्रथितानि पदेपदे ।	034a  
आप्लुत्य तत्र तीर्थेषु यथोक्तं तत्र चर्षिभिः ॥	034c  
दत्त्वा वसु द्विजाग्र्येभ्यो निर्जगाम महाबलः ।	035a  
तत्रस्थानृषिसङ्घांस्तानभिवाद्य हलायुधः ॥	035c  
ततो रामोऽगमत्तीर्थमृषिभिः सेवितं महत् ।	036a  
यत्र भूयो निववृते प्राङ्मुखा वै सरस्वती ॥	036c  
ऋषीणां नैमिषेयाणामवेक्षार्थं महात्मनाम् ।	037a  
निवृत्तां तां सरिच्छ्रेष्ठां तत्र दृष्ट्वा तु लाङ्गली ।	037c  
बभूव विस्मितो राजन्बलः श्वेतानुलेपनः ॥	037e  
जनमेजय उवाच ।	038  
कस्मात्सरस्वती ब्रह्मन्निवृत्ता प्राङ्मुखी भवत् ।	038a  
व्याख्यातमेतदिच्छामि सर्वमध्वर्युसत्तम ॥	038c  
कस्मिंश्चित्कारणे तत्र विस्मितो यदुनन्दनः ।	039a  
निवृत्ता हेतुना केन कथमेव सरिद्वरा ॥	039c  
वैशम्पायन उवाच ।	040  
पूर्वं कृतयुगे राजन्नैमिषेयास्तपस्विनः ।	040a  
वर्तमाने सुविपुले सत्रे द्वादशवार्षिके ॥	040c  
ऋषयो बहवो राजंस्तत्सत्रमभिपेदिरे ।	041a  
उषित्वा च महाभागास्तस्मिन्सत्रे यथाविधि ॥	041c  
निवृत्ते नैमिषे ये वै सत्रे द्वादशवार्षिके ।	042a  
आजग्मुर्ऋषयस्तत्र बहवस्तीर्थकारणात् ॥	042c  
ऋषीणां बहुलत्वात्तु सरस्वत्या विशाम्पते ।	043a  
तीर्थानि नगरायन्ते कूले वै दक्षिणोत्तरे ॥	043c  
समन्तपञ्चकं यावत्तावत्ते द्विजसत्तमाः ।	044a  
तीर्थलोभान्नरव्याघ्र नद्यास्तीरं समाश्रिताः ॥	044c  
जुह्वतां तत्र तेषां तु मुनीनां भावितात्मनाम् ।	045a  
स्वाध्यायेनातिमहता बभूवुः पूरिता दिशः ॥	045c  
अग्निहोत्रैस्ततस्तेषां हूयमानैर्महात्मनाम् ।	046a  
अशोभत सरिच्छ्रेष्ठा दीप्यमानैः समन्ततः ॥	046c  
वालखिल्या महाराज अश्मकुट्टाश्च तापसाः ।	047a  
दन्तोलूखलिनश्चान्ये सम्प्रक्षालास्तथा परे ॥	047c  
वायुभक्षा जलाहाराः पर्णभक्षाश्च तापसाः ।	048a  
नानानियमयुक्ताश्च तथा स्थण्डिलशायिनः ॥	048c  
आसन्वै मुनयस्तवत्र सरस्वत्याः समीपतः ।	049a  
शोभयन्तः सरिच्छ्रेष्ठां गङ्गामिव दिवौकसः ॥	049c  
शतशश्च समापेतुर्ऋषयः सत्रयाजिनः ।	050a  
तेऽवकाशं न ददृशुः सरस्वत्या महाव्रताः ।	050c  
तेऽवकाशं च ददृशुः कुरुक्षेत्रं (त्रे) महाव्रताः ॥	050e  
ततो यज्ञोपवीतैः स्वैस्तत्र कृत्वा सरस्वतीम् ।	051a  
जुहुवुश्चाग्निहोत्रांश्च चक्रुश्च विविधाः क्रियाः ॥	051c  
ततस्तमृषिसङ्घातं निराशं चिन्तयान्वितम् ।	052a  
दर्शयामास राजेन्द्र तेषामर्थे सरस्वती ॥	052c  
ततः कुञ्जान्बहून्कृत्वा सन्निवृत्ता सरस्वती ।	053a  
ऋषीणां पुण्यतपसां कारुण्याज्जनमेजय ॥	053c  
ततो निवृत्त्य राजेन्द्र तेषामर्थे सरस्वती ।	054a  
भूयः प्रतीच्यभिमुखी प्रसुस्राव सरिद्वरा ॥	054c  
अमोघा गमनं कृत्वा तेषां भूयो जगाम ह ।	055a  
अत्यद्भुतं महच्चक्रे तदा राजन्महानदी ॥	055c  
एवं स कुञ्जो राजन्वै नैमिषीय इति स्मृतः ।	056a  
कुरुश्रेष्ठ कुरुक्षेत्रे कुरुष्व महतीं क्रियाम् ॥	056c  
तत्र कुञ्जान्बहून्दृष्ट्वा निवृत्तां च सरस्वतीम् ।	057a  
बभूव विस्मयस्तत्र रामस्याथ महात्मनः ॥	057c  
उपस्पृश्य तु तत्रापि विधिवद्यदुनन्दनः ।	058a  
दत्त्वा देयान्द्विजातिभ्यो भाण्डानि विविधानि च ॥	058c  
भक्ष्यं भोज्यं कच विविधं ब्राह्मणेभ्यः प्रदाय च ।	059a  
ततः प्रायाद्बलो राजन्पूज्यमानो द्विजातिभिः ॥	059c  
सरस्वतीतीर्थवरं नानाद्विजगणायुतम् ।	060a  
बदरेङ्गुदश्यामाकाप्लक्षाश्वत्थबिभीतकैः ॥	060c  
कङ्कोलैश्च पलाश्चैश्च करीरैः पीलुभिस्तथा ।	061a  
सरस्वतीतीर्थरुहैस्तरुभिर्विविधैस्तथा ॥	061c  
करुषकवरैश्चैव बिल्वैराम्रातकैस्तथा ।	062a  
अतिमुक्तकषण्डैश्च पारिजातैश्च शोभितम् ॥	062c  
कदलीवनभूयिष्ठं दृष्टिकान्तं मनोहरम् ।	063a  
वाय्वम्बुफलपर्णादैर्दन्तोलूखलिकैरपि ॥	063c  
तथाऽश्मकुट्टैर्वातेयैर्मुनिभिर्बहुभिर्वृतम् ।	064a  
स्वाध्यायघोषसङ्घुष्टं मृगयूथशताकुलम् ॥	064c  
अहिंस्रैर्धर्मपरमैर्नृभिरत्यर्थसेवितम् ।	065a  
सप्तसारस्वतं तीर्थमाजगाम हलायुधः ।	065c  
यत्र मङ्कणकः सिद्धस्तपस्तेपे महामुनिः ॥ ॥	065e  

इति श्रीमन्महाभारते शल्यपर्वणि ह्रदप्रवेशपर्वणि अष्टविंशोऽध्यायः ॥ 38 ॥

9-38-1 शूद्राभीरान्द्विष्टमाना इति क.पाठः ॥ 9-38-3 शुभ्राः शुचयः ॥ 9-38-9 छायाश्च विपुला इति ङ.पाठः ॥ 9-38-10 गन्धर्वाप्सरसान्विताः इति ङ.पाठः ॥ 9-38-17 कालज्ञानं प्रति कालज्ञानार्थम् ॥ 9-38-20 शङ्खं शङ्खनामानम् । नगं वृक्षम् ॥ 9-38-26 पुण्यं द्वैतवनं इति झ.पाठः ॥ 9-38-37 अवेक्षार्थमिष्टसिद्ध्यर्थम् ॥ 9-38-38 इच्छामि श्रोतुमिति शेषः ॥ 9-38-51 यज्ञोपवीतैः यज्ञसूत्रैः निराशं सरस्वतीजललाभे इत्यर्थः ॥ 9-38-53 कुञ्जान् आत्मनो वासस्थानानि तीर्थविशेषानित्यर्थः ॥
