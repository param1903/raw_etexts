अध्यायः 061
	
भीमे अपनयबुद्ध्या क्रुद्धेन बलरामेण लाङ्गलमुद्यम्य तम्प्रत्यभिगमनम् ॥ 1 ॥ कृष्णेन तत्सान्त्वनं ततो बलस्य द्वारकागमनम् ॥ 2 ॥ युधिष्ठिरस्य कृष्णेन भीमेन च संलापः ॥ 3 ॥

धृतराष्ट्र उवाच ।	001  
अधर्मेण हतं दृष्ट्वा राजानं माधवोत्तमः ।	001a  
किमब्रवीत्तदा सूत बलदेवो महाबलः ॥	001c  
गदायुद्धविशेषज्ञो गदायुद्धविशारदः ।	002a  
कृतवान्रौहिणेयो यत्तन्ममाचक्ष्व सञ्जय ॥	002c  
सञ्जय उवाच ।	003  
शिरस्यभिहतं दृष्ट्वा भीमसेनेन ते सुतम् ।	003a  
रामः प्रहरतां श्रेष्ठश्चुक्रोध बलवद्बली ॥	003c  
ततो मध्ये नरेन्द्राणामूर्ध्वबाहुर्हलायुधः ।	004a  
कुर्वन्नार्तस्वरं घोरं धिग्धिग्भीमेत्युवाच ह ॥	004c  
अहो धिग्यदधो नाभेः प्रहृतं धर्मविग्रहे ।	005a  
नैतद्दृष्टं गदायुद्धे कृतवान्यद्वृकोदरः ॥	005c  
अधो नाभ्या न हन्तव्यमिति शास्त्रस्य निश्चयः ।	006a  
अयं तु शास्त्रमुत्सृज्य स्वच्छन्दात्सम्प्रवर्तते ॥	006c  
तस्य तत्तद्ब्रुवाणस्य रोषः समभवन्महान् ।	007a  
[ततो राजानमालोक्य रोषसंरक्तलोचनः ।	007c  
बलदेवो महाराज ततो वचनमब्रवीत् ॥	007e  
न चैष पतितः कृष्ण केवलं मत्समोऽसमः ।	008a  
आश्रितस्य तु दौर्बल्यादाश्रयः परिभर्त्स्यते ॥]	008c  
ततो लाङ्गलमुद्यम्य भीममभ्यद्रवद्बली ॥	009ac  
तस्योर्ध्वबाहोः सदृशं रूपमासीन्महात्मनः ।	010a  
बहुधातुविचित्रस्य श्वेतस्येव महागिरेः ॥	010c  
\'भ्रातृभिः सहितो वीरैः सार्जुनैरस्त्रकोविदैः ।	011a  
न विव्यथे महाराज दृष्ट्वा हलधरं बली\' ॥	011c  
अथ रामं निजग्राह केशवो विनयान्वितः ।	012a  
बाहुभ्यां पीनवृत्ताभ्यां प्रयत्नाद्बलवद्बली ॥	012c  
सितासितौ यदुवरौ शुशुभातेऽधिकं तदा ।	013a  
\'सङ्गताविव राजेन्द्र कैलासाञ्जनपर्वतौ ।	013c  
नभोगतौ यथा राजंश्चन्द्रसूर्यौ दिनक्षये ॥	013e  
उवाच चैनं संरब्धं शमयन्निव केशवः ॥	014ac  
आत्मवृद्धिर्मित्रवृद्धिर्मित्रमित्रोदयस्तथा ।	015a  
विपरीतं द्विषत्स्वेतत्षड्विधा वृद्धिरात्मनः ॥	015c  
आत्मन्यपि च मित्रे च विपरीतं यदा भवेत् ।	016a  
तदा विद्यान्मनोग्लानिमाशु शान्तिकरो भवेत् ॥	016c  
अस्माकं सहजं मित्रं पाण्डवाः शुद्धपौरुषाः ।	017a  
स्वकाः पितृष्वसुः पुत्रास्ते परैर्निकृता भृशम् ॥	017c  
प्रतिज्ञापालनं धर्मः क्षत्रियस्येति वेत्थ तत् ॥	018ac  
सुयोधनस्य गदया भक्ताऽस्म्यूरू महाहवे ।	019a  
इति पूर्वं प्रतिज्ञातं भीमेन हि सभातले ॥	019c  
मैत्रेयेणाभिशप्तश्च पूर्वमेव महर्षिणा ।	020a  
ऊरू ते भेत्स्यते भीमो गदयेति परन्तप ।	020c  
अतो दोषं न पश्यामि मा क्रुध्यस्व प्रलम्बहन् ॥	021a  
यौनः स्वैः सुखहार्दैश्च सम्बन्धः सह पाण्डवैः ।	021c  
तेषां वृद्ध्या हि वृद्धिर्नो मा क्रुधः पुरुषर्षभ ॥	022a  
वासुदेववचः श्रुत्वा सीरभृत्प्राह धर्मवित् ॥	022c  
धर्मश्च धारितः सद्भिः स च द्वाभ्यां नियच्छति ।	023a  
अर्थश्चाप्यतिलुब्धस्य कामश्चातिप्रसङ्गिणः ॥	023c  
धर्मार्थौ धर्मकामौ च कामार्थौ चाप्यपीडयन् ।	024a  
धर्मार्थकामान्योऽभ्येति सोत्यन्तं सुखमश्नुते ॥	024c  
तदिदं व्याकुलं सर्वं कृतं धर्मस्य पीडनात् ।	025a  
भीमसेनेन गोविन्द कामं त्वं तु यथाऽऽत्थ माम् ॥	025c  
कृष्ण उवाच ।	026  
अरोषणो हि धर्मात्मा सततं धर्मवत्सलः ।	026a  
भवान्प्रख्यायते लोके तस्मात्संशाम्य मा क्रुधः ॥	026c  
प्राप्तं कलियुगं विद्धि प्रतिज्ञां पाण्डवस्य च ।	027a  
आनृण्यं यातु वैरस्य प्रतिज्ञायाश्च पाण्डवः ।	027c  
\'ततः पुरुषशार्दूलो हत्वा नैकृतिकं रणे ॥	027e  
निकृत्या निकृतिप्रज्ञं यो हन्याद्वैरिणं रणे ।	028a  
अधर्मो विद्यते नात्र यद्भीमो हतवान्रिपुम् ॥	028c  
युध्यमानं रणे वीरं कुरुवृष्णियशस्करम् ।	029a  
अनेन कर्णः सन्दिष्टः पृष्ठतो धनुरच्छिनत् ॥	029c  
ततः सञ्छिन्नधन्वानं विरथं पौरुषे स्थितम् ।	030a  
व्यायुधीकृत्य बहवः सौभद्रमपलायिनम् ॥	030c  
जन्मप्रभृति लुब्धश्च पापात्मा चैष दुर्मतिः ।	031a  
निहतो भीमसेनेन दुर्बुद्धिः कुलपांसनः ॥	031c  
प्रतिज्ञां भीमसेनेन त्रयोदशसमार्जिताम् ।	032a  
किमर्थं नाभिजानाति युध्यमानो हि शत्रुभिः ॥	032c  
ऊर्ध्वमाक्रम्य वेगेन जिघांसन्तं वृकोदरः ।	033a  
बिभेद गदया चोरू न स्थाने न च मण्डले\' ॥	033c  
सञ्जय उवाच ।	034  
धर्मच्छलमिमं श्रुत्वा केशवात्स विशाम्पते ।	034a  
नैव प्रीतमाना रामो वचनं प्राह संसदि ॥	034c  
हत्वाऽधर्मेण राजानं धर्मात्मानं सुयोधनम् ।	035a  
जिह्मयोधीति लोकेऽस्मिन्ख्यातिं यास्यति पाण्डवः ॥	035c  
दुर्योधनोऽपि धर्मात्मा गतिं यास्यति शाश्वतीम् ।	036a  
ऋजुयोधी हतो राजा धर्मराष्ट्रो नराधिपः ॥	036c  
युद्धदीक्षां प्रविश्याजौ रणयज्ञं वितत्य च ।	037a  
हुत्वाऽऽत्मानममित्राग्नौ प्राप चावभृथं यशः ।	037c  
\'स्वर्गं गन्ता महाराजः ससुहृज्ज्ञातिबान्धवः\' ॥	037e  
इत्युक्त्वा रथमास्थाय रौहिणेयः प्रतापवान् ।	038a  
श्वेताभ्रशिखराकारः प्रययौ द्वारकां प्रति ॥	038c  
पाञ्चालाश्च सवार्ष्णेयाः पाण्डवाश्च विशाम्पते ।	039a  
रामे द्वारवतीं याते नातिप्रमनसोऽभवन् ॥	039c  
ततो युधिष्ठिरं दीनं चिन्तापरमधोमुखम् ।	040a  
शोकोपहतसङ्कल्पं वासुदेवोऽब्रवीदिदम् ॥	040c  
वासुदेव उवाच ।	041  
धर्मराज किमर्थं त्वमधर्ममनुमन्यसे ।	041a  
हतबन्धोर्यदेतस्य पतितस्य विचेतसः ॥	041c  
दुर्योधनस्य भीमेन मृद्यमानं शिरः पदा ।	042a  
उपप्रेक्षसि कस्मात्त्वं धर्मज्ञः सन्नराधिप ॥	042c  
युधिष्ठिर उवाच ।	043  
न ममैतत्प्रियं कृष्ण यद्राजानं वृकोदरः ।	043a  
पदा मूर्ध्न्यस्पृशत्क्रोधान्न च हृष्ये कुलक्षये ॥	043c  
निकृत्या निकृता नित्यं धृतराष्ट्रसुतैर्वयम् ।	044a  
बहूनि परुषाण्युक्त्वा वनं प्रस्थापिता वयम् ॥	044c  
भीमसेनस्य तद्दुःखमतीव हृदि वर्तते ।	045a  
इति सञ्चिन्त्य वार्ष्णेय मयैतत्समुपेक्षितम् ॥	045c  
तस्माद्धत्वाऽकृतप्रज्ञं लुब्धं कामवशानुगम् ।	046a  
लभतां पाण्डवः कामं धर्मोऽधर्मोऽथवा कृतः ॥	046c  
सञ्जय उवाच ।	047  
इत्युक्तवति कौन्तेये धर्मराजे युधिष्ठिरे ।	047a  
वासुदेवो महाबाहुर्युधिष्ठिरमभाषत ।	047c  
काममस्त्वेतदिति वै कृच्छ्राद्यदुकुलोद्वहः ॥	047e  
इत्युक्त्वा वासुदेवोऽपि वायुपुत्रप्रियेप्सया ।	048a  
अन्वमोदत तत्सर्वं यद्भीमेन कृतं युधि ॥	048c  
\'अर्जुनोऽपि महाबाहुरप्रीतेनान्तरात्मना ।	049a  
नोवाच किञ्चिद्वचनं भ्रातरं साध्वसाधु वा\' ॥	049c  
भीमसेनोऽपि हत्वाऽऽजौ तव पुत्रममर्षणः ।	050a  
अभिवाद्याग्रतः स्थित्वा सम्प्रहृष्टः कृताञ्जलिः ॥	050c  
प्रोवाच सुमहातेजा धर्मराजं युधिष्ठिरम् ।	051a  
हर्षादुत्फुल्लनयनो जितकाशी विशाम्पते ॥	051c  
तवाद्य पृथिवी सर्वा क्षेमा निहतकण्टका ।	052a  
तां प्रशाधि महाराज स्वधर्ममनुपालय ॥	052c  
यस्तु कर्ताऽस्य वैरस्य निकृत्या निकृतिप्रियः ।	053a  
सोऽयं विनिहतः शेते पृथिव्यं पृथिवीपते ॥	053c  
दुःशासनप्रभृतयः सर्वे ते चोग्रवादिनः ।	054a  
राधेयः शकुनिश्चैव हताश्च तव शत्रवः ॥	054c  
सेयं रत्नसमाकीर्णा मही सवनपर्वता ।	055a  
उपावृत्ता महाराज त्वामद्य निहतद्विषम् ॥	055c  
युधिष्ठिर उवाच ।	056  
गतो वैरस्य निधनं हतो राजा सुयोधनः ।	056a  
कृष्णस्य मतमास्थाय विजितेयं वसुन्धरा ॥	056c  
दिष्ट्या गतस्त्वमानृण्यं मातुः कोपस्य चोभयोः ।	057a  
दिष्ट्या जयसि दुर्धर्ष दिष्ट्या शत्रुर्निपातितः ॥ ॥	057c  
	
इति श्रीमन्महाभारते शल्यपर्वणि गदायुद्धपर्वणि एकषष्टितमोऽध्यायः ॥ 61 ॥
	
9-61-15 आत्मवृद्धिः शत्रुक्षयः स्वमित्रस्य वृद्धिः शत्रुमित्रस्य क्षयः स्वमित्रमित्रस्य वृद्धिः शत्रुमित्रमित्रस्य क्षयः एवं षड्विधा आत्मनो वृद्धिः ॥ 9-61-16 यदि चोदात्मनो ग्लानिस्तदा शान्तिकर इति क.पाठः ॥ 9-61-19 भक्ता भङ्क्ष्ये ॥ 9-61-21 यौनः योनिनिमित्तः सम्बन्धः । अस्माकं पितामहः पाण्डवानां मातामहश्चैक इति यौनसम्बन्धः ॥ 9-61-22 सीरभृत् रामः ॥ 9-61-23 धर्मइति । नियच्छति नियममेति अर्थकामाभ्यां धर्मः सङ्कोचमेतीत्सर्थः ॥ 9-61-24 धर्मार्थौ कामे नापीडयन् धर्मकावर्थेनापीडयन् कामार्थौ धर्मेण चापीडयन्नित्यर्थः ॥ 9-61-25 कामं यथेष्टं त्वं मां प्रति उक्तवानसि नतु धर्म्यं ॥ 9-61-27 कलियुगारम्भे एतावत्पापं नातीव खेदावहमिति भावः ॥ 9-61-41 अधर्ममनुपश्यसीति क.छ.पाठः ॥ 9-61-46 धर्मोऽधर्मे च वा कृते इति झ.पाठः ॥
