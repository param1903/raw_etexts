अध्यायः 062
	
पाञ्चालादिभिर्भीमस्तुतिः ॥ 1 ॥ कृष्णादुर्योधनयोः परस्परगर्हणम् ॥ 2 ॥ दुर्योधनेनात्मस्तुतौ तन्मूर्धि गन्धर्वैः पुष्पवर्षणम् ॥ 3 ॥ भीष्मादिमरणेन दुःखितानां पाण्डवानां कृष्णेन समाश्वासनम् ॥ 4 ॥

धृतराष्ट्र उवाच ।	001  
हतं दुर्योधनं दृष्ट्वा भीमसेनेन संयुगे ।	001a  
पाण्डवाः सृञ्जयाश्चैव किमकुर्वत सञ्जय ॥	001c  
सञ्जय उवाच ।	002  
हतं दुर्योधनं दृष्ट्वा भीमसेनेन संयुगे ।	002a  
सिंहेनेव महाराज मत्तं वनगजं यथा ॥	002c  
प्रहृष्टमनसस्तत्र कृष्णेन सह पाण्डवाः ।	003a  
पाञ्चालाः सृञ्जयाश्चैव निहते कुरुनन्दने ।	003c  
आविध्यन्नुत्तरीयाणि सिंहनादांश्च नेदिरे ॥	003e  
नैतान्हर्षसमाविष्टानियं सेहे वसुन्धरा ॥	004ac  
धनूंष्येके व्याक्षिपन्त ज्याश्चाप्यन्ये तथाऽक्षिपन् ।	005a  
दध्मुरन्ये महाशङ्खानन्ये जघ्नुश्च दुन्दुभीन् ॥	005c  
चिक्रीडुश्च तथैवान्ये जहसुश्च तवाहिताः ।	006a  
अब्रुवंश्चासकृद्वीरा भीमसेनमिदं वचः ॥	006c  
दुष्करं भवता कर्म रणेऽद्य सुमहत्कृतम् ।	007a  
कौरवेयं रणे हत्वा गदयाऽतिकृतश्रमम् ॥	007c  
इन्द्रेणेव हि वृत्रस्य वधं परमसंयुगे ।	008a  
त्वया कृतममन्यन्त शत्रोर्वधमिमं जनाः ॥	008c  
चरन्तं विविधान्मार्गान्मण्डलानि च सर्वशः ।	009a  
दुर्योधनमिमं शूरं कोऽन्यो हन्याद्वृकोदरात् ॥	009c  
वैरस्य च गतः पारं त्वमिहान्यैः सुदुर्गमम् ।	010a  
अशक्यमेतदन्येन सम्पादयितुमीदृशम् ॥	010c  
कुञ्जरेणेव मत्तेन वीरसङ्ग्राममूर्धनि ।	011a  
दुर्योधपशिरो दिष्ट्या पादेन मृदितं त्वया ॥	011c  
सिंहेन महिषस्येव कृत्वा सङ्गरमुत्तमम् ।	012a  
दुःशासनस्य रुधिरं दिष्ट्या पीतं त्वयाऽनघ ॥	012c  
ये विप्रकुर्वन्राजानं धर्मात्मानं युधिष्ठिरम् ।	013a  
मूर्ध्नि तेषां कृतः पादो दिष्ट्या ते स्वेन कर्मणा ॥	013c  
अमित्राणामधिष्ठानाद्वधाद्दुर्योधनस्य च ।	014a  
भीम दिष्ट्या पृथिव्यां ते प्रथितं सुमहद्यशः ॥	014c  
एवं नूनं हते वृत्रे शक्रं नन्दन्ति वन्दिनः ।	015a  
तथा त्वां निहतामित्रं वयं नन्दाम भारत ॥	015c  
दुर्योधनवधे यानि रोमाणि हृषितानि नः ।	016a  
अद्यापि न विकृष्यन्ते तानि तद्विद्धि भारत ।	016c  
इत्यब्रुन्भीमसेनं वातिकास्तत्र सङ्गताः ॥	016e  
तान्हृष्टान्पुरुषव्याघ्रान्पाञ्चालान्पाण्डवैः सह ।	017a  
ब्रुवतोऽसदृशं तत्र प्रोवाच मधुसूदनः ॥	017c  
न न्याय्यं निहतं शत्रुं भूयो हन्तुं नराधिपाः ।	018a  
असकृद्वाग्भिरुग्राभिर्निहतो ह्येष मन्दधीः ॥	018c  
तदैवैष हतः पापो यदैव निरपत्रपः ।	019a  
लुब्धः पापसहायश्च सुहृदां शासनातिगः ॥	019c  
बहुशो विदुरद्रोणकृपगाङ्गेयसृञ्जयैः ।	020a  
पाण्डुभ्यः प्रार्थ्यमानोऽपि पित्र्यमंशं न दत्तवान् ॥	020c  
नैव तेभ्योऽद्य मित्रं वा शत्रुर्वा पुरुषाधमः ।	021a  
किमनेन वितुन्नेन वाग्भिः काष्ठसधर्मणा ॥	021c  
रथेष्वारोहत क्षिप्रं गच्छामो वसुधाधिपाः ।	022a  
दिष्ट्या हतोऽयं पापात्मा सामात्यज्ञातिबान्धवः ॥	022c  
इति श्रुत्वा त्वधिक्षेपं कृष्णाद्दुर्योधनो नृपः ।	023a  
अमर्षवशमापन्न उदतिष्ठद्विशाम्पते ॥	023c  
स्फिग्देशेनोपविष्टः स दोर्भ्यां विष्टभ्य मेदिनीम् ।	024a  
दृष्टिं भ्रूसङ्कटां कृत्वा वासुदेवे न्यपातयत् ॥	024c  
अर्धोन्नतशरीरस्य रूपमासीन्नृपस्य तु ।	025a  
क्रुद्धस्याशीविषस्येव च्छिन्नपुच्छस्य भोगिनः ॥	025c  
प्राणान्तकरिणीं घोरां वेदनामप्यचिन्तयन् ।	026a  
दुर्योधनो वासुदेवं वाग्भिरुग्राभिरार्दयत् ॥	026c  
कंसदासस्य दायाद न ते लज्जाऽस्त्यनेन वै ।	027a  
अधर्मेण गदायुद्धे यदर्हं विनिपातितः ।	027c  
ऊरूभिन्धीति भीमस्य स्मृतिं मिथ्याप्रयच्छता ॥	027e  
किं न विज्ञातमेतन्मे यदर्जुनमवोचथाः ।	028a  
घातयित्वा महीपालानृजुयुद्धान्सहस्रशः ।	028c  
जिह्मैरुपायैर्बहुभिर्न ते लज्जा न ते घृणा ॥	028e  
अहन्यहनि शूराणां कुर्वाणः कदनं महत् ।	029a  
शिखण्डिनं पुरस्कृत्य घातितस्ते पितामहः ॥	029c  
अश्वत्थाम्नः सनामानं हत्वा नागं सुदुर्मते ।	030a  
आचार्यो न्यासितः शस्त्रं किं तन्न विदितं मया ॥	030c  
स चानेन नृशंसेन धृष्टद्युम्नेन वीर्यवान् ।	031a  
पात्यमानस्त्वया दृष्टो न चैनं त्वमवारयः ॥	031c  
वधार्थं पाण्डुपुत्रस्य याचितां शक्तिमेव च ।	032a  
घटोत्कचे व्यंसयतः कस्त्वत्तः पापकृत्तमः ॥	032c  
छिन्नहस्तः प्रायगतस्तथा भूरिश्रवा बली ।	033a  
त्वयाऽभिसृष्टेन हतः शैनेयेन दुरात्मना ॥	033c  
कुर्वाणश्चोत्तमं कर्म कर्णः पार्थजिगीषया ।	034a  
व्यंसनेनाश्वसेनस्य पन्नगेन्द्रस्य वै पुनः ॥	034c  
पुनश्च पतिते चक्रे व्यसनार्तः पराजितः ।	035a  
पातितः समरे कर्णश्चक्रव्याग्रोऽग्रणीर्नृणाम् ॥	035c  
यदि मां चापि कर्णं च भीष्मद्रोणौ च संयुगे ।	036a  
ऋजुना प्रतियुध्येथा न ते स्याद्विजयो ध्रुवम् ॥	036c  
त्वया पुनरनार्येण जिह्ममार्गेण पार्थिवाः ।	037a  
स्वधर्ममनुतिष्ठन्तो वयं चान्ये च घातिताः ॥	037c  
\'त्वया मायाविना कृष्ण मायां कर्मप्रमोषिणीम् ।	038a  
कृत्वा हतः सिन्धुपतिः किं तन्न विदितं मम\' ॥	038c  
वासुदेव उवाच ।	039  
हतस्त्वमसि गान्धारे सभ्रातृसुतबान्धवः ।	039a  
सगणः ससुहृच्चैव पापं मार्गमनुष्ठितः ॥	039c  
तवैव दुष्कृतैर्वीरौ भीष्मद्रोणौ निपातितौ ।	040a  
कर्णश्च निहतः सङ्ख्ये तव शीलानुवर्तकः ॥	040c  
याच्यमानं मया मूढ पित्र्यमंशं न दित्ससि ।	041a  
पाण्डवेभ्यः स्वराज्यं च लोभाच्छकुनिनिश्चयात् ॥	041c  
विषं ते भीमसेनाय दत्तं सर्वे च पाण्डवाः ।	042a  
प्रदीपिता जतुगृहे मात्रा सह सुदुर्मते ॥	042c  
सभायां याज्ञसेनी च कृष्टा द्यूते रजस्वला ।	043a  
तदैव तावद्दुष्टात्मन्वध्यस्त्वं निरपत्रप ॥	043c  
अनक्षज्ञं च धर्मज्ञं सौबलेनाक्षवेदिना ।	044a  
निकृत्या यत्पराजैषीस्तस्मादसि हतो रणे ॥	044c  
जयद्रथेन पापेन यत्कृष्णा क्लेशिता वने ।	045a  
यातेषु मृगयां चैव तृणबिन्दोरथाश्रमम् ॥	045c  
अभिमन्युश्च यद्बाल एको बहुभिराहवे ।	046a  
त्वद्दोषैर्निहतः पाप तस्मादसि हतो रणे ॥	046c  
\'कुर्वाणं कर्म समरे पाण्डवानर्थकाङ्क्षिणम् ।	047a  
यच्छिखण्ड्यवधीद्भीष्मं मित्रार्थे न व्यतिक्रमः ॥	047c  
स्वधर्मं पृष्ठतः कृत्वा आचार्यस्त्वत्प्रियेप्सया ।	048a  
पार्षतेन हतः सङ्ख्ये वर्तमानोऽसतां पथि ॥	048c  
प्रतिज्ञामात्मनः सत्यां चिकीर्षन्समरे रिपुम् ।	049a  
हतवान्सात्वतो विद्वान्सौमदत्तिं महारथम् ॥	049c  
अर्जुनः समरे राजन्युध्यमानः कदाचन ।	050a  
निन्दितं पुरुषव्याघ्रः करोति न कथञ्चन ॥	050c  
लब्ध्वाऽपि बहुधा छिद्रं वीरवृत्तमनुस्मरन् ।	051a  
निजघान रणे कर्णं मैवं वोचः सुदुर्मते ॥	051c  
देवानां मतमाज्ञाय तेषां प्रियहितेप्सया ।	052a  
अर्जुनस्य महानागं मया व्यंसितमस्त्रजम् ॥	052c  
त्वं च भीष्मश्च कर्णश्च द्रोणो द्रौणायनिस्तथा ।	053a  
विराटनगरे तस्य ह्यानृशंस्येन जीविताः ॥	053c  
स्मर पार्थस्य विक्रान्तं गन्धर्वेषु कृतं तथा ।	054a  
अधर्मं नात्र गान्धारे पाण्डवैर्यत्कृतं त्वयि ॥	054c  
स्वबाहुबलमास्थाय स्वधर्मेण परन्तपाः ।	055a  
जितवन्तो रणे वीराः पापोसि निधनं गतः\' ॥	055c  
[यान्यकार्याणि चास्माकं कृतानिति प्रभाषसे ।	056a  
वैगुण्येन तवात्यर्थं सर्वं हि तदनुष्ठितम् ॥	056c  
बृहस्पतेरुशनसो नोपदेशः श्रुतस्त्वया ।	057a  
वृद्धा नोपासिताश्चैव हितं वाक्यं न ते श्रुतम् ॥	057c  
लोभेनातिबलेन त्वं तृष्णया च वशीकृतः ।	058a  
कृतवानस्यकार्याणि विपाकस्तस्य भुज्यताम् ॥]	058c  
दुर्योधन उवाच ।	059  
अधीतं विधिवद्दत्तं भूः प्रभुक्ता ससागरा ।	059a  
मूर्ध्नि स्थितममित्राणां को नु स्वन्ततरो मया ॥	059c  
यदिष्टं क्षत्रबन्धूनां स्वधर्ममनुपश्यताम् ।	060a  
तदिदं निधनं प्राप्तं को नु स्वन्ततरो मया ॥	060c  
देवार्हा मानुषा भोगाः प्राप्ता असुलभा नृपैः ।	061a  
ऐश्वर्यं चोत्तमं प्राप्तं को नु स्वन्ततरो मया ॥	061c  
ससुहृत्सानुबन्धश्च स्वर्गं गन्ताऽहमच्युत ।	062a  
यूयं गर्हितसङ्कल्पाः शोचन्तो वर्तयिष्यथ ॥	062c  
\'न मे विषादो भीमेन पादेन शिर आहतम् ।	063a  
काका वा कङ्कगृध्रा वा निधास्यन्ति पदं क्षणात्\' ॥	063c  
सञ्जय उवाच ।	064  
अस्य वाक्यस्य निधने कुरुराजस्य धीमतः ।	064a  
अपतत्सुमहद्वर्षं पुष्पाणां पुण्यगन्धिनाम् ॥	064c  
अवादयन्त गन्धर्वा वादित्रं सुमनोहरम् ॥	065ac  
जगुश्चाप्सरसो राज्ञो यशः सम्बद्धमेव च ।	066a  
सिद्धाश्च मुमुचुर्वाचः साधुसाध्विति पार्थिव ॥	066c  
ववौ च सुरभिर्वायुः पुण्यगन्धो मृदुःसुखः ।	067a  
व्यराजंश्च दिशः सर्वा नभो वैदूर्यसन्निभम् ॥	067c  
अत्यद्भुतानि ते दृष्ट्वा वासुदेवपुरोगमाः ।	068a  
दुर्योधनस्य पूजां तु दृष्ट्वा व्रीडामुपागमन् ॥	068c  
हतांश्चाधर्मतः श्रुत्वा शोकार्ताः शुशुचुर्हि ते ।	069a  
भीष्मं द्रोणं तथा कर्णं भूरिश्रवसमेव च ॥	069c  
तांस्तु चिन्तापरान्दृष्ट्वा पाण्डवान्दीनचेतसः ।	070a  
प्रोवाचेदं वचः कृष्णो मेघदुन्दुभिनिस्वनः ॥	070c  
नैष शक्योऽतिशीघ्रास्त्रस्ते च सर्वे महारथाः ।	071a  
ऋजुयुद्धेन विक्रान्ता हन्तुं युष्माभिराहवे ॥	071c  
उपायान्निहता ह्येते मया तस्मान्नराधिपाः ।	072a  
अन्यथा पाण्डवेयानां नाभविष्यज्जयः क्वचित् ॥	072c  
ते हि सर्वे महेष्वासाश्चत्वारोऽतिरथा मुवि ।	073a  
अशक्या धर्मतो हन्तुं लोकपालैरपि स्वयम् ॥	073c  
तथैवायं गदापाणिर्धार्तराष्ट्रो गतश्रमः ।	074a  
अशक्यो धर्मतो हन्तुं कालेनापि दि दण्डिना ॥	074c  
नैतन्मनसि कर्तव्यं यदयं निहतो नृपः ।	075a  
मिथ्याचर्याच्छलोपायैर्बहवः शत्रवो हताः ॥	075c  
पूर्वैरनुगतो मार्गो देवैरसुरघातिभिः ।	076a  
सद्भिश्चानुगतः पन्थाः सर्वैरनुगमिष्यते ॥	076c  
\'एवं विधात्रा विहितं स्वयमेषां महात्मनाम् ।	077a  
दैवं पुरुषकारेण न शक्यमतिवर्तितुम् ॥	077c  
भूतं भव्यं भविष्यच्च निमेषाद्यो हनिष्यति ।	078a  
कृतान्तमन्यथा कर्तुं नेच्छेत्सोऽयं धनञ्जय ॥\'	078c  
कृतकृत्याः स्म सायाह्ने निवासं रोचयामहे ।	079a  
साश्वनागरथाः सर्वे विश्राम्यन्तु नराधिपाः ॥	079c  
वासुदेववचः श्रुत्वा तदानीं पाण्डवैः सह ।	080a  
पाञ्चाला भृशसंहृष्टा विनेदुः सिंहसङ्घवत् ॥	080c  
ततः प्राध्मापयच्छङ्खं पाञ्चजन्यं जनार्दनः ।	081a  
\'देवदत्तं प्रहृष्टात्मा शङ्खप्रवरमर्जुनः ॥	081c  
अनन्तविजयं राजा कुन्तीपुत्रो युधिष्ठिरः ।	082a  
पोण्ड्रं दध्मौ महाशङ्खं भीमकर्मा वृकोदरः ॥	082c  
नकुलः सहदेवश्च सुघोषमणिपुष्पकौ ।	083a  
धृष्टद्युम्नस्तथा जैत्रं सात्यकिर्नन्दिवर्धनम् ॥	083c  
तेषां नादेन महता शङ्खानां भरतर्षभ ।	084a  
आपुपूरे नभः सर्वं पृथिवी च चचाल ह ॥	084c  
ततः शङ्खाश्च भेर्यश्च पणवानकगोमुखाः ।	085a  
पाण्डुसैन्येष्ववाद्यन्त स शब्दस्तुमुलोऽभवत् ॥	085c  
अस्तुवन्पाण्डवानन्ये निर्भीश्च स्तुतिमङ्गलैः\' ।	086a  
हृष्टा दुर्योधनं दृष्ट्वा निहतं पुरुषर्षभाः ॥ ॥	086c  
	
इति श्रीमन्महाभारते शल्यपर्वणि गदायुद्धपर्वणि द्विषष्टितमोऽध्यायः ॥ 62 ॥

9-62-21 नैष योग्योऽद्य मित्रं वेति झ.पाठः ॥
