अध्यायः 016

युधिष्ठिरेण शल्यशल्यानुजयोर्वधः ॥ 1 ॥

सञ्जय उवाच ।	001  
तं भीमसेनश्च शिनेश्च नप्ता माद्र्याश्च पुत्रौ पुरुषप्रवीरौ ।	001a  
समागतं भीमबलेन राज्ञा पर्यापुरन्योन्यमथाह्वयन्त ॥	001c  
ततस्तु शूराः समरे नरेन्द्र नरेश्वरं प्राप्य युधां वरिष्ठम् ।	002a  
आवार्य चैनं समरे नृवीरा जघ्नुः शितैः पत्रिभिरुग्रवेगैः ॥	002c  
संरक्षितो भीमसेनेन राजा माद्रीसुताभ्यामथ माधवेन ।	003a  
मद्राधिपं पत्रिभिरुग्रवेगैः स्तनान्तरे धर्मसुतो निजघ्ने ॥	003c  
ततो रणे तावकानां रथौघाः समीक्ष्य मद्राधिपतिं शरार्तम् ।	004a  
पर्यावव्रुः प्रवराः सर्वयोधा दुर्योधनस्यानुमते पुरस्तात् ॥	004c  
ततो द्रुतं मद्रजनाधिपो रणे युधिष्ठिरं सप्तभिरभ्यविद्ध्यत् ।	005a  
तं चापि पार्थो नवभिः पृषत्कैर्विव्याध राजंस्तुमुले महात्मा ॥	005c  
आकर्णपूर्णायतसम्प्रयुक्तैः शरैस्तदा संयति तैलधौतैः ।	006a  
अन्योन्यमाच्छादयतां महारथौ मद्राधिपश्चापि युधिष्ठिरश्च ॥	006c  
ततस्तु तूर्णं समरे महारथौ परस्परस्यान्तरमीक्षमाणौ ।	007a  
शरैर्भृशं विव्यधतुर्नृपोत्तमौ महबलौ शत्रुभिरप्रधृष्यौ ॥	007c  
तयोर्धनुर्ज्यातलनिःस्वनो महान्महेन्द्रवज्राशनितुल्यनिःस्वनः ।	008a  
परस्परं बाणगणैर्महात्मनोःप्रवर्षतोर्मद्रपपाण्डुवीरयोः ॥	008c  
तौ चेरतुर्व्याघ्रशिशुप्रकाशौ महावनेष्वामिषगृद्धिनाविव ।	009a  
विषाणिनौ नागवराविवोभौ ततक्षतुः संयति जातदर्पौ ॥	009c  
ततस्तु मद्राधिपतिर्महात्मा युधिष्ठिरं भीमबलं प्रसह्य ।	010a  
विव्याध वीरं हृदयेऽतिवेगं शरेण सूर्याग्निसमप्रभेण ॥	010c  
ततोऽतिविद्धोऽथ युधिष्ठिरोऽपि सुसम्प्रयुक्तेन शरेण राजन् ।	011a  
जघान मद्राधिपतिं महात्मामुदं च लेभे वृषभः कुरूणाम् ॥	011c  
ततो मुहूर्तादिव पार्थिवेन्द्रोलब्ध्वा सञ्ज्ञां क्रोधसंरक्तनेत्रः ।	012a  
शरेण पार्थं त्वरितो जघानसहस्रनेत्रप्रतिमप्रभावः ॥	012c  
त्वरंस्ततो धर्मसुतो महात्माशल्यस्य कोपान्नवभिः पृषत्कैः ।	013a  
भित्त्वा ह्युरस्तपनीयं च वर्मजघान षड्भिस्त्वपरैः पृषत्कैः ॥	013c  
ततस्तु मद्राधिपतिः प्रकृष्टन्धनुर्विकृष्य व्यसृजत्पृषत्कान् ।	014a  
द्वाभ्यां शराभ्यां च तथैव राज्ञश्चिच्छेद चापं कुरुपुङ्गवस्य ॥	014c  
नवं ततोऽन्यत्समरे प्रगृह्यराजा धनुर्धोरतरं महात्मा ।	015a  
शल्यं तु विव्याध शरैः समन्ताद्यथा महेन्द्रो नमुचिं शिताग्रैः ॥	015c  
ततस्तु शल्यो नवभिः पृषत्कैर्भीमस्य राज्ञश्च युधिष्ठिरस्य ।	016a  
निकृत्य रौक्मे पटुवर्मणी तयोर्विदास्यामास भुजौ महात्मा ॥	016c  
ततोऽपरेण ज्वलनार्कतेजसाक्षुरेण राज्ञो धनुरुन्ममाथ ।	017a  
कृपश्च तस्यैव जघान सूतंषड्भिः शरैः सोऽभिमुखः पपात ॥	017c  
मद्राधिपश्चापि युधिष्ठिरस्यशरैश्चतुर्भिर्निजघान वाहान् ।	018a  
वाहांश्च हत्वा व्यकरोन्महात्मायोधक्षयं धर्मसुतस्य राज्ञः ॥	018c  
\'यदद्भुतं कर्म न शक्यमन्यैःसुदुःसहं तत्कृतवन्तमेकम् ।	019a  
शल्यो नरेन्द्रः सविषण्णभावाद्विचिन्तयामास मृदङ्गकेतुः ॥	019c  
किमेतदिन्द्रावरजस्य वाक्यम्मोघं भवत्यद्य विधेर्बलेन ।	020a  
जहीति शल्यं ह्यवदत्तदाऽऽजौन लोकनाथस्य वचोऽन्यथा स्यात् ॥\'	020c  
तथा कृते राजनि भीमसेनोमद्राधिपस्याथ ततो महात्मा ।	021a  
छित्त्वा धनुर्वेगवता शरेण द्वाभ्यामविध्यत्सुभृशं नरेन्द्रम् ॥	021c  
तथापरेणास्य जहार यन्तुः कायाच्छिरः संहननीयमध्यात् ।	022a  
जघान चाश्वांश्चतुरः सुशीघ्रं तथा भृशं कुपितो भीमसेनः ॥	022c  
तमग्रणीः सर्वधनुर्धराणामेकं चरन्तं समरेऽतिवेगम् ।	023a  
भीमः शतेन व्यकिरच्छराणां माद्रीपुत्रः सहदेवस्तथैव ॥	023c  
तैः सायकैर्मोहितं वीक्ष्य शल्यं भीमः शरैरस्य चकर्त वर्म ।	024a  
स भीमसेनेन निकृत्तवर्मा मद्राधिपश्चर्म सहस्रतारम् ॥	024c  
प्रगृह्य खड्गं च रथान्महात्मा प्रस्कन्द्य कुन्तीसुतमभ्यधावत् ।	025a  
छित्त्वा रथेषां नकुलस्य सोऽथ युधिष्ठिरं भीमबलोऽभ्यधावत् ॥	025c  
तं चापि राजानमथोत्पतन्तं क्रुद्धं यथैवान्तकमापतन्तम् ।	026a  
धृष्टद्युम्नो द्रौपदेयाः शिखण्डी शिनेश्च नप्ता सहसा परीयुः ॥	026c  
अथास्य चर्माप्रतिमं न्यकृन्तद्भीमो महात्मा नवभिः पृषत्कैः ।	027a  
खड्गं च भल्लैर्निचकर्त मुष्टौ नदन्प्रहृष्टस्तव सैन्यमध्ये ॥	027c  
तत्कर्म भीमस्य समीक्ष्य हृष्टास्ते पाण्डवानां प्रवरा रथौघाः ।	028a  
नादं च चक्रुर्भृशमुत्स्मयन्तः शङ्खांश्च दध्मुः शशिसन्निकाशान् ॥	028c  
तेनाथ शब्देन विभीषणेन तथाऽभितप्तं बलमप्रधृष्यम् ।	029a  
स्वेदाभिभूतं रुधिरोक्षिताङ्गं विसञ्ज्ञकल्पं च तदा विषण्णम् ॥	029c  
स मद्रराजः सहसा विकीर्णो भीमाग्रगैः पाण्डवयोधमुख्यैः ।	030a  
युधिष्ठिरस्याभिमुखं जवेन सिंहो यथा मृगहेतोः प्रयातः ॥	030c  
स धर्मराजो निहताश्वसूतः क्रोधेन दीप्तो ज्वलनप्रकाशः ।	031a  
दृष्ट्वा च मद्राधिपतिं स्म तूर्णं समभ्यधावत्तमरिं बलेन ॥	031c  
गोविन्दवाक्यं त्वरितं विचिन्त्य दध्रे मतिं शल्यविनाशनाय ।	032a  
स धर्मराजो निहताश्वसूतो रथे तिष्ठञ्शक्तिमथान्वकर्षत् ॥	032c  
तच्चापि शल्यस्य निशाम्य कर्म तमात्मनो भागमथावशिष्टम् ।	033a  
कृत्वा मनः शल्यवधे महात्मा यथोक्तमिन्द्रावरजस्य चक्रे ॥	033c  
स धर्मराजो मणिहेमदण्डां जग्राह शक्तिं कनकप्रकाशाम् ।	034a  
नेत्रे च दीप्ते सहसा विवृत्य मद्राधिपं क्रुद्धमना निरैक्षत् ॥	034c  
निरीक्षितो धर्मसुतेन राज्ञा पूतात्मना निर्हृतकल्मषेण ।	035a  
आसीन्न यद्भस्मसान्मद्रराजस्तदद्भुतं मे प्रतिभाति राजन् ॥	035c  
ततस्तु शक्तिं रचिरोग्रदण्डां मणिप्रवेकोज्ज्वलितां प्रदीप्ताम् ।	036a  
चिक्षेप वेगात्सुभृशं महात्मा मद्राधिपाय प्रवरः कुरूणाम् ॥	036c  
दीप्तामथैनां प्रहितां बलेन सविस्फुलिङ्गां सहसापतन्तीम् ।	037a  
प्रैक्षन्त सर्वे कुरवः समेता दिवो युगान्ते महतीमिवोल्काम् ॥	037c  
तां कालरात्रीमिव पाशहस्तां यमस्य धात्रीमिव चोग्ररूपाम् ।	038a  
स ब्रह्मदण्डप्रतिमाममोघां ससर्ज यत्तो युधि धर्मराजः ॥	038c  
गन्धस्रगग्र्यासनपानभोजनैरभ्यर्चितां पाण्डुसुतैः प्रयत्नात् ।	039a  
सांवर्तकाग्निप्रतिमां ज्वलन्तीं कृत्यामथर्वाङ्गिरसीमिवोग्राम् ॥	039c  
ईशानहेतोः प्रतिनिर्मितां तां त्वष्ट्रा रिपूणामसुदेहभक्ष्याम् ।	040a  
भूम्यन्तरिक्षद्युजलाश्रयाणि प्रसह्य भूतानि निहन्तुमीशाम् ॥	040c  
घण्टापताकां मणिवज्रभूषां वैदूर्यचित्रां तपनीयदण्डाम् ।	041a  
त्वष्ट्रा प्रयत्नान्नियमेन क्लृप्तां ब्रह्मद्विषामन्तकरीममाोघाम् ॥	041c  
बलप्रयत्नादनिरोधवेगां मन्त्रैश्च घोरैरपि पूरयित्वा ।	042a  
ससर्ज मार्गेण च तां खगानां वधाय मद्राधिपतेस्तदानीम् ॥	042c  
हतो ह्यसावित्यभिगर्जमानो रुद्रोऽन्धकायान्तकरं यथेषुम् ।	043a  
प्रसार्य बाहुं सुदृढं सुपाणिं क्रोधेन नृत्यन्निव धर्मराजः ॥	043c  
\'स्फुरत्प्रभामण्डलिनोंशुजालैर्धर्मात्मनो मद्रविनाशकाले ।	044a  
पुरत्रयप्रोत्सरणे पुरस्तान्माहेश्वरं रूपमभूत्तदानीम् ॥	044c  
आवर्तनाकुञ्चितबाहुदण्डः सन्ध्याविहारी तनुवृत्तमध्यः ।	045a  
विशालवक्षा भगवान्हरो यथा सुदुर्निरीक्ष्योऽभवदर्जुनाग्रजः\' ॥	045c  
तां सर्वशक्त्या प्रहितां सुशक्तिं युधिष्ठिरेणाप्रतिवार्यवीर्याम् ।	046a  
प्रतिग्रहायाभिननन्द शल्यः सम्यग्घुतामग्निरिवाज्यधाराम् ॥	046c  
सा तस्य वर्माभिविदार्य शुभ्रमुरो विशालं च तथैव भित्त्वा ।	047a  
विवेश गां तोयमिवाप्रसक्ता यशो विशालं नृपतेर्हरन्ती ॥	047c  
नासाक्षिकर्णास्यविनिः सृतेन प्रस्यन्दता च व्रणसम्भवेन ।	048a  
संसिक्तगात्रो रुधिरेण सोऽभूत्क्रौञ्चो यथा स्कन्दहतो महाद्रिः ॥	048c  
प्रसार्य बाहू च रथाद्गतो गां सञ्छिन्नवर्मा कुरुनन्दनेन ।	049a  
महेन्द्रवाहप्रतिमो महात्मा वज्राहतं शृङ्गमिवाचलस्य ॥	049c  
ततो निपतितः सोऽभूदिन्द्रध्वज इवोच्छ्रितः ।	050a  
बाहू प्रसार्याभिमुखो धर्मराजस्य मद्रराट् ।	050c  
स तथा भिन्नसर्वाङ्गो रुधिरेण समुक्षितः ॥	050e  
प्रत्युद्गत इव प्रेम्णा भूम्या स नरपुङ्गवः ।	051a  
प्रियया कान्तया कान्तः पतमान इवोरसि ॥	051c  
चिरं भुक्त्वा वसुमतीं प्रियां कान्तामिव प्रभुः ।	052a  
सर्वैरङ्गैः समाश्लिष्य प्रसुप्त इव चाभवत् ॥	052c  
धर्म्ये धर्मात्मना युद्धे निहतो धर्मसूनुना ।	053a  
सम्यक्स्फीत इवोत्सृष्टः प्रशान्तोऽग्निरिवाध्वरे ॥	053c  
शक्त्या विभिन्नहृदयं विप्रविद्धायुधध्वजम् ।	054a  
संशान्तमपि मद्रेशं लक्ष्मीर्नैव विमुञ्चति ॥	054c  
ततो युधिष्ठिरश्चापमादायेन्द्रधनुष्प्रभम् ।	055a  
व्यधमद्द्विषतः सङ्ख्ये खगराडिव पन्नगान् ।	055c  
देहान्सुनिशितैर्भल्लै रिपूणां नाशयन्क्षणात् ॥	055e  
ततः पार्थस्य बाणौघैरावृताः सैनिकास्तव ।	056a  
निमीलिताक्षाः क्षिण्वन्ति भृशमन्योन्यकर्शिताः ।	056c  
क्षरन्तो रुधिरं देहैर्विशस्त्रायुधजीविताः ॥	056e  
ततः शल्ये निपतिते मद्रराजानुजो युवा ।	057a  
भ्रातुस्तुल्यो गुणैः सर्वै रथी पाण्डवमभ्ययात् ॥	057c  
विव्याध च नरश्रेष्ठो नाराचैर्बहुभिस्त्वरन् ।	058a  
हतस्यापचितिं भ्रातुश्चिकीषुर्युद्धदुर्मदः ॥	058c  
तं विव्याधाशुगैः षड्भिर्धर्मराजस्त्वरन्निव ।	059a  
कार्मुकं चास्य चिच्छेद क्षुराभ्यां ध्वजमेव च ॥	059c  
ततोऽस्य दीप्यमानेन सुदृढेन शितेन च ।	060a  
प्रमुखे वर्तमानस्य भल्लेनापाहरच्छिरः ॥	060c  
सकुण्डलं तद्ददृशे पतमानं शिरो रथात् ।	061a  
पुण्यक्षयमनुप्राप्य पतन्स्वर्गादिव च्युतः ॥	061c  
तस्यापकृत्तशीर्षं तु शरीरं पतितं रथात् ।	062a  
रुधिरेणावसिक्ताङ्गं दृष्ट्वा सैन्यमभज्यत ॥	062c  
विचित्रकवचे तस्मिन्हते मद्रनृपानुजे ।	063a  
हाहाकारं प्रकुर्वाणाः कुरवोऽभिप्रदुद्रुवुः ॥	063c  
शल्यानुजं हतं दृष्ट्वा तावकास्त्यक्तजीविताः ।	064a  
वित्रेसुः पाण्डवभयात्प्रविध्वस्तास्तदा भृशम् ॥	064c  
तांस्तथा भज्यमानांस्तु कौरवान्भरतर्षभ ।	065a  
शिनेर्नप्ताऽकिरन्बाणैरभ्यवर्तत सात्यकिः ॥	065c  
तमायान्तं महेष्वासं दुष्प्रसह्यं दुरासदम् ।	066a  
हार्दिक्यस्त्वरितो राजन्प्रत्यगृह्णादभीतवत् ॥	066c  
तौ समेतौ महात्मानौ वार्ष्णेयौ वरवाजिनौ ।	067a  
हार्दिक्यः सात्यकिश्चैव सिंहाविव बलोत्कटौ ॥	067c  
इषुभिर्विमलाभासैश्छादयन्तौ परस्परम् ।	068a  
अर्चिर्भिरिव सूर्यस्य दिवाकरसमप्रभौ ॥	068c  
चापमार्गबलोद्वूतान्मार्गणान्वृष्णिसिंहयोः ।	069a  
आकाशगानपश्याम पतङ्गानिव शीघ्रगान् ॥	069c  
सात्यकिं दशभिर्विद्ध्वा हयांश्चास्य त्रिभिः शरैः ।	070a  
चापमेकेन चिच्छेद हार्दिक्यो नतपर्वणा ॥	070c  
तन्निकृत्तं धनुःश्रेष्ठमपास्य शिनिपुङ्गवः ।	071a  
अन्यदादत्त वेगेन धनुर्जलदनिःस्वनम् ॥	071c  
तदादाय धनुःश्रेष्ठं वरिष्ठः सर्वधन्विनाम् ।	072a  
हार्दिक्यं दशभिर्बाणैः प्रत्यविध्यत्स्तनान्तरे ॥	072c  
ततो युगं रथेषां च च्छित्त्वा भल्लैः सुसंयतैः ।	073a  
अश्वांस्तस्यावधीत्तूर्णमुभौ च पार्ष्णिसारथी ॥	073c  
हार्दिक्यं विरथं दृष्ट्वा कृपः शारद्वतः प्रभो ।	074a  
अपोवाह ततः क्षिप्रं रथमारोप्य वीर्यवान् ॥	074c  
मद्रराजे हते राजन्विरथे कृतवर्मणि ।	075a  
दुर्योधनबलं सर्वं पुनरासीत्पराङ्मुखम् ॥	075c  
स्वे परे नान्वबुध्यन्त सैन्येन रजसा वृते ।	076a  
बलं तु हतभूयिष्ठं त्रस्तमासीत्पराङ्मुखम् ॥	076c  
ततो मुहूर्तात्तेऽपश्यन्रजो भौमं समुत्थितम् ।	077a  
विविधैः शोणितस्रावैः प्रशान्तं पुरुषर्षभ ॥	077c  
ततो दुर्योधनो दृष्ट्वा भग्नं स्वबलमन्तिकात् ।	078a  
जवेनापततः पार्थानेकः सर्वानवारयत् ॥	078c  
पाण्डवान्सरथान्दृष्ट्वा धृष्टद्युम्नं च पार्षतम् ।	079a  
आनर्तं च दुराधर्षं शितैर्बाणैरवारयत् ॥	079c  
तं परे नाभ्यवर्तन्त मर्त्या मृत्युमिवागतम् ।	080a  
अथान्यं रथमास्थाय हार्दिक्योऽपि न्यवर्तत ॥	080c  
ततो युधिष्ठिरो राजा त्वरमाणो महारथः ।	081a  
चतुर्भिर्निजघानाश्वान्पत्रिभिः कृतवर्मणः ।	081c  
विव्याध गौतमं चापि षड्भिर्भल्लैः सुतेजनैः ॥	081e  
अश्वत्थामा ततो राज्ञा हताश्वं विरथीकृतम् ।	082a  
तमपोवाह हार्दिक्यं स्वरथेन युधिष्ठिरात् ॥	082c  
ततः शारद्वतः षड्भिः प्रत्यविध्यद्युधिष्ठिरम् ।	083a  
विव्याध चाश्वान्निशितैस्तस्याष्टाभिः शिलीमुखैः ॥	083c  
एवमेतन्महाराज युद्धशेषमवर्तत ।	084a  
तव दुर्मन्त्रिते राजन्सहपुत्रस्य भारत ॥	084c  
तस्मिन्महेष्वासधरे विशस्ते सङ्ग्राममध्ये कुरुपुङ्गवेन ।	085a  
पार्थाः समेताः परमप्रहृष्टाः शङ्खान्प्रदध्मुर्हतमीक्ष्य शल्यम् ॥	085c  
युधिष्ठिरं च प्रशशंसुराजौ पुरा सुरा वृत्रवधे यथेन्द्रम् ।	086a  
चक्रुश्च नानाविधवाद्यशब्दान्निनादयन्तो वसुधां समन्तात् ॥ ॥	086c  

इति श्रीमन्महाभारते शल्यपर्वणि शल्यवधपर्वणि अष्टादशदिवसयुद्धे षोडशोऽध्यायः ॥ 16 ॥

9-16-22 संहननीयो दृढसन्धिको मध्यो यस्य तस्मात्कायात् ॥ 9-16-47 तोयमिव सुप्रवेशाङ्गाम् । अप्रसक्ता अप्रतिहता । नृपतेः शल्यस्य ॥
