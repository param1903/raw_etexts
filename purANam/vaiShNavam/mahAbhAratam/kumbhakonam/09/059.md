अध्यायः 059
	
भीमसेनेन दुर्योधनस्योरुभेदनम् ॥ 1 ॥

सञ्जय उवाच ।	001  
समुदीर्णं ततो दृष्ट्वा सङ्ग्रामं कुरुमुख्ययोः ।	001a  
अब्रवीदर्जुनस्तत्र वासुदेवं यशस्विनम् ॥	001c  
अनयोर्वीरयोर्युद्धे को ज्यायान्भवतो मतः ।	002a  
कस्य वा को गुणो ज्यायानेतद्वद जनार्दन ॥	002c  
वासुदेव उवाच ।	003  
उपदेशोऽनयोस्तुल्यो भीमस्तु बलवत्तरः ।	003a  
कृती यत्नपरस्त्वेष धार्तराष्ट्रो वृकोदरात् ॥	003c  
भीमसेनस्तु धर्मेण युध्यमानो न जेष्यति ।	004a  
अन्यायेन तु युध्यन्वै हन्यादेव सुयोधनम् ॥	004c  
मायया निर्जिता देवैरसुरा इति नः श्रुतम् ।	005a  
विरोचनस्तु शक्रेण मायया निर्जितः स वै ॥	005c  
मायया चाक्षिपत्तेजो वृत्रस्य बलसूदनः ।	006a  
तस्मान्मायामयं वीर आतिष्ठतु वृकोदरः ॥	006c  
प्रतिज्ञातं च भीमेन द्यूतकाले धनञ्जय ।	007a  
ऊरू भेत्स्यामि ते सङ्ख्ये गदयेति सुयोधनम् ॥	007c  
सोऽयं प्रतिज्ञां तां चापि पारयत्वरिकर्शनः ।	008a  
मायाविनं तु राजानं माययैव निकृन्ततु ॥ |||	008c  
यद्येष बलमास्थाय न्यायेन प्रहरिष्यति ।	009a  
विषमस्थस्ततो राजा भविष्यति युधिष्ठिरः ॥	009c  
पुनरेव तु वक्ष्यामि पाण्डवेय निबोध मे ।	010a  
धर्मराजापराधेन भयं नः पुनरागतम् ॥	010c  
कृत्वा हि सुमहत्कर्म हत्वा भीष्ममुखान्कुरून् ।	011a  
जयः प्राप्तो यशः प्राग्र्यं वैरं च प्रतियातितम् ।	011c  
तदेवं विजयः प्राप्तः पुनः संशयितः कृतः ॥	011e  
अबुद्धिरेषां महती धर्मराजस्य पाण्डव ।	012a  
यदेकविजये वीर पणितं कृतमीदृशम् ॥	012c  
सुयोधनः कृती वीर एकायनगतस्तथा ॥	013ac  
अपि चोशनसा गीतः श्रूयतेऽयं पुरातनः ।	014a  
श्लोकस्तत्त्वार्थसहितस्तन्मे निगदतः शृणु ॥	014c  
पुनरावर्तमानानां भग्नानां जीवितैषिणाम् ।	015a  
भेतव्यमरिशेषाणामेकायनगता हि ते ॥	015c  
[साहसोत्पतितानां च निराशानां च जीविते ।	016a  
न शक्यमग्रतः स्थातुं शक्रेणापि धनञ्जय] ॥	016c  
सुयोधनमिमं भग्नं हतसैन्यं ह्रदं गतम् ।	017a  
पराजितं वनप्रेप्सुं निराशं राज्यलम्भने ।	017c  
कोऽन्विष्य संयुगे प्राज्ञः पुनर्द्वन्द्वे समाह्वयेत् ॥	017e  
अपि नो निर्जितं राज्यं न हरेत सुयोधनः ।	018a  
यस्त्रयोदशवर्षाणि गदया कृतनिश्रमः ।	018c  
चरत्यूर्ध्वं च तिर्यक्च भीमसेनिघांसया ॥	018e  
एनं चेन्न महाबाहुरन्यायेन हनिष्यति ।	019a  
एष वः कौरवो राजा धार्तराष्ट्रो भविष्यति ॥	019c  
सञ्जय उवाच ।	020  
धनञ्जयस्तु श्रुत्वैतत्केशवस्य महात्मनः ।	020a  
प्रेक्षतो भीमसेनस्य सव्यमूरुमताडयत् ॥	020c  
गृह्य सञ्ज्ञां ततो भीमो गदया व्यचरद्रणे ।	021a  
मण्डलानि विचित्राणि यमकानीतराणि च ॥	021c  
दक्षिणं मण्डलं सव्यं गोमूत्रिकमथापि च ।	022a  
व्यचरत्पाण्डवो राजन्नरिं सम्मोहयन्निव ॥	022c  
तथैव तव पुत्रोऽपि गदामार्गविशारदः ।	023a  
व्यचरल्लघु चित्रं च भीमसेनजिघांसया ॥	023c  
आधुन्वन्तौ गदे घोरे चन्दनागरुरूषिते ।	024a  
वैरस्यान्तं परीप्सन्तौ रणे क्रुद्धाविवान्तकौ ॥	024c  
अन्योन्यं तौ जिघांसन्तौ प्रवीरौ पुरुषर्षभौ ।	025a  
युयुधाते गरुत्मन्तौ यथा नागामिषैषिणौ ॥	025c  
मण्डलानि विचित्राणि चरतोर्नृपभीमयोः ।	026a  
गदासम्पातजास्तत्र प्रजज्ञुः पावकार्चिषः ॥	026c  
समं प्रहरतोस्तत्र शूरयोर्बलिनोर्मृधे ।	027a  
क्षुब्धयोर्वायुना राजन्द्वयोरिव समुद्रयोः ॥	027c  
तयोः प्रहरतोस्तुल्यं मत्तकुञ्जरयोरिव ।	028a  
गदानिर्घातसंह्रादः प्रहाराणामजायत ॥	028c  
तस्मिंस्तदा सम्प्रहारे दारुणे सङ्कुले भृशम् ।	029a  
उभावपि परिश्रान्तौ युध्यमानावरिन्दमौ ॥	029c  
तौ मुहूर्तं समाश्वस्य पुनरेव परन्तप ।	030a  
अभ्यहारयतां क्रुद्धौ प्रगृह्य महती गदे ॥	030c  
तयोः समभवद्युद्धं घोररूपमसंवृतम् ।	031a  
गदानिपातै राजेन्द्र तक्षतोर्वै परस्परम् ॥	031c  
समरे प्रद्रुतौ तौ तु वृषभाक्षौ तरस्विनौ ।	032a  
अन्योन्यं जघ्नतुर्वीरौ पङ्कस्थौ महिषाविव ॥	032c  
जर्झरीकृतसर्वाङ्गौ रुधिरेणाभिसम्प्लुतौ ।	033a  
ददृशाते हिमवति पुष्पिताविव किंशुकौ ॥	033c  
दुर्योधनस्तु पार्थेन विवरे सम्प्रदर्शिते ।	034a  
ईषदुत्स्मयमानस्तु सहसा प्रससार ह ॥	034c  
तमभ्याशगतं प्राज्ञः क्षणे प्रेक्ष्य वृकोदरः ।	035a  
अवाक्षिपद्गदां तस्मिन्वेगेन महता बती ॥	035c  
अवक्षेपं तु तं दृष्ट्वा पुत्रस्तव विशाम्पते ।	036a  
अपासर्पत्ततः स्थानात्सा मोघा न्यपतद्भुवि ॥	036c  
मोक्षयित्वा प्रहारं तं सुतस्तव सुसम्भ्रमात् ।	037a  
भीमसेनं च गदया प्राहरत्कुरुसत्तम ॥	037c  
तस्य विस्यन्दमानेन रुधिरेणामितौजसः ।	038a  
प्रहारगुरुपाताच्च मूर्छेव समजायत ॥	038c  
तन्नाबुध्यत पुत्रस्ते पीडितं पाण्डवं रणे ।	039a  
धारयामास भीमोऽपि शरीरमतिपीडितम् ॥	039c  
अमन्यत स्थितं ह्येनं प्रहरिष्यन्तमाहवे ।	040a  
अतो न प्राहरत्तस्मै पुनरेव तवात्मजः ॥	040c  
ततो मुहूर्तमाश्वस्य दुर्योधनमुपस्थितम् ।	041a  
वेगेनाभ्ययतद्राजन्गदामादाय पाण्डवः ॥	041c  
तमापतन्तं सम्प्रेक्ष्य संरब्धममितौजसम् ।	042a  
मोघमस्य प्रहारं तं चिकीर्षुर्भरतर्षभ ॥	042c  
अवस्थाने मतिं कृत्वा पुत्रस्तव महामनाः ।	043a  
इयेषोत्पतितुं राजञ्छलयिष्यन्वृकोदरम् ॥	043c  
अबुध्यद्भीमसेनस्तु राज्ञस्तस्य चिकीर्षितम् ।	044a  
अथास्य समभिद्रुत्य समुत्पत्य च सिंहवत् ॥	044c  
सृत्या वञ्चयतो राजन्पुनरेवोत्पतिष्यतः ।	045a  
ऊरुभ्यां प्राहिणोद्राजन्गदां वेगेन पाण्डवः ॥	045c  
सा वज्रनिष्पेषसमा प्रहिता भीमकर्मणा ।	046a  
ऊरू दुर्योधनस्याथ बभञ्ज प्रियदर्शनौ ॥	046c  
स पपात नरव्याघ्रो वसुधामनुनादयन् ।	047a  
भग्नोरुर्भीमसेनेन पुत्रस्तव महीपते ॥	047c  
ववुर्वाताः सनिर्घाताः पांसुवर्षं पपात च ।	048a  
चचाल पृथिवी चापि सवृक्षक्षुपपर्वता ॥	048c  
तस्मिन्निपतिते वीरे पत्यौ सर्वमहीक्षिताम् ।	049a  
महास्वना पुनर्दीप्ता सनिर्घाता भयङ्करी ।	049c  
पपात चोल्का महती पतिते पृथिवीपतौ ॥	049e  
तथा शोणितवर्षं च पांसुवर्षं च भारत ।	050a  
ववर्ष मघवांस्तत्र तव पुत्रे निपातिते ॥	050c  
यक्षाणां राक्षसानां च पिशाचानां तथैव च ।	051a  
अन्तरिक्षे महान्नादस्तत्र भारत शुश्रुवे ॥	051c  
तेन शब्देन घोरेण मृगाणामथ पक्षिणाम् ।	052a  
जज्ञे घोरतरः शब्दो बहूनां सर्वतोदिशम् ॥	052c  
ये तत्र वाजिनः शेषा गजाश्च मनुजैः सह ।	053a  
मुमुचुस्ते महानादं तव पुत्रे निपातिते ॥	053c  
भेरीशङ्खमृदङ्गानामभवच्च स्वनो महान् ।	054a  
अन्तर्भूमिगतश्चैव तव पुत्रे निपातिते ॥	054c  
[बहुपादैर्बहुभुजैः कबन्धैर्घोरदर्शनैः ।	055a  
नृत्यद्भिर्भयदैर्व्याप्ता दिशस्तत्राभवन्नृप ॥	055c  
ध्वजवन्तोऽस्त्रवन्तश्च शस्त्रवन्तस्तथैव च ।	056a  
प्राकम्पन्त ततो राजंस्तव पुत्रे निपातिते] ॥	056c  
ह्रदाः कूपाश्च रुधिरमुद्वेमुर्नृपसत्तम ।	057a  
नद्यश्च सुमहावेगाः प्रतिस्रोतोवहाऽभवन् ॥	057c  
पुल्लिङ्गा इव नार्यस्तु स्त्रीलिङ्गाः पुरुषाऽभवन् ।	058a  
दुर्योधने तदा राजन्पतिते तनये तव ॥	058c  
दृष्ट्वा तानद्भुतोत्पातान्पाञ्चालाः पाण्डवैः सह ।	059a  
आविग्नमनसः सर्वे बभूवुर्भरतर्षभ ॥	059c  
ययुर्देवा यथाकामं गन्धर्वाप्सरसस्तथा ।	060a  
कथयन्तोऽद्भुतं युद्धं सुतयोस्तव भारत ॥	060c  
तथैव सिद्धा राजेन्द्र तथा वातिकचारणाः ।	061a  
नरसिंहौ प्रशंसन्तौ विप्रजग्मुर्यथागतम् ॥ ॥	061c  
	
इति श्रीमन्महाभारते शल्यपर्वणि गदायुद्धपर्वणि एकोनषष्टितमोऽध्यायः ॥ 59 ॥

9-59-15 अरिशेषाणां पञ्चम्यर्थे षष्ठी ॥ 9-59-34 सहसैवाभिसारित इति क.छ.पाठः ॥ 9-59-45 धृत्या वञ्चयत इति क.छ.पाठः ॥ 9-59-48 क्षुपः क्षुद्रवृक्षः ॥
