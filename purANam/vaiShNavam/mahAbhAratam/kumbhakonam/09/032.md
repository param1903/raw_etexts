अध्यायः 032

युधिष्ठिरकटुभाषणरुष्टेन सुयोधनेन गदयासह हदादुत्थानम् ॥ 1 ॥ युधिष्ठिरदुर्योधनयोः संवादः ॥ 2 ॥

धृतराष्ट्र उवाच ।	001  
एवं सन्तर्ज्यमानस्तु मम पुत्रो महीपतिः ।	001a  
प्रकृत्या मन्युमान्वीरः कथमासीत्परन्तपः ॥	001c  
न हि सन्तर्जना तेन श्रुतपूर्वा कथञ्चन ।	002a  
राजभावेन मान्यश्च सर्वलोकस्य सोऽभवत् ॥	002c  
[यस्यातपत्रच्छायापि स्वका भानोस्तथा प्रभा ।	003a  
खेदायैवाभिमानित्वात्सहेत्सैवं कथं गरिः ॥]	003c  
इयं च पृथिवी सर्वा सम्लेच्छाटविका भृशम् ।	004a  
प्रसादाद्ध्रियते यस्य प्रत्यक्षं तव सञ्जय ॥	004c  
स तथा तर्ज्यमानस्तु पाण्डुपुत्रैर्विशेषतः ।	005a  
विहीनश्च स्वकैर्भृत्यैर्निर्जने चावृतो भृशम् ॥	005c  
स श्रुत्वा कटुका वाचो जययुक्ताः पुनःपुनः ।	006a  
किमब्रवीत्पाण्डवेयांस्तन्ममाचक्ष्व सञ्जय ॥	006c  
सञ्जय उवाच ।	007  
तर्ज्यमानस्तदा राजन्नुदकस्थस्तवात्मजः ।	007a  
युधिष्ठिरेण राजेन्द्र भ्रातृभिः सहितेन ह ॥	007c  
श्रुत्वा स कटुका वाचो विषमस्थो नराधिपः ।	008a  
दीर्घमुष्णं च निःश्वस्य सलिलस्थः पुनःपुनः ॥	008c  
सलिलान्तर्गतो राजा धुन्वन्हस्तौ पुनःपुनः ।	009a  
मनश्चकार युद्धाय राजानं चाभ्यभाषत ॥	009c  
यूयं ससुहृदः पार्थाः सर्वे सरथवाहनाः ।	010a  
अहमेकः परिद्यूनो विरथो हतवाहनः ॥	010c  
आत्तशस्त्रै रथोपेतैर्बहुभिः परिवारितः ।	011a  
कथमेकः पदातिः सन्नशस्त्रो योद्धुमुत्सहे ॥	011c  
एकैकशश्च मां यूयं योधयध्वं युधिष्ठिर ।	012a  
न ह्येको बहुभिर्वीरैर्न्याय्यो योधयितुं युधि ॥	012c  
विशेषतो विकवचः श्रान्तश्चापत्समाश्रितः ।	013a  
भृशं विक्षतगात्रश्च श्रान्तवाहनसैनिकः ॥	013c  
न मे त्वत्तो भयं राजन्न च पार्थाद्वृकोदरात् ।	014a  
फल्गुनाद्वासुदेवाद्वा पाञ्चालेभ्योऽथवा पुनः ॥	014c  
यमाभ्यां युयुधानाद्वा ये चान्ये तव सैनिकाः ।	015a  
एकः सर्वानहं क्रुद्धो वारयिष्ये युधि स्थितः ॥	015c  
धर्ममूला सतां कीर्तिर्मनुष्याणां जनाधिप ।	016a  
धर्मं चैवेह कीर्तिं च पालयन्प्रब्रवीम्यहम् ॥	016c  
अहमुत्थाय सर्वान्वै प्रतियोत्स्यामि संयुगे ।	017a  
अन्वभ्याशं गतान्सर्वान्निहनिष्यामि भारत ॥	017c  
अद्य वः सरथान्साश्वानशस्त्रो विरथोऽपि सन् ।	018a  
नक्षत्राणीव सर्वाणि सविता रात्रिसङ्क्षये ॥	018c  
तेजसा नाशयिष्यामि स्थिरीभवत पाण्डवाः ।	019a  
अद्यानृण्यं गमिष्यामि क्षत्रियाणां यशस्विनां ॥	019c  
बाह्लीकद्रोणभीष्माणां कर्णस्य च महात्मनः ।	020a  
जयद्रथस्य शूरस्य भगदत्तस्य चोभयोः ॥	020c  
मद्रराजस्य शल्यस्य भूरिश्रवस एव च ।	021a  
पुत्राणां भरतश्रेष्ठ शकुनेः सौबलस्य च ॥	021c  
मित्राणां सुहृदां चैव बान्धवानां तथैव च ।	022a  
अानृण्यमद्य गच्छामि हत्वा त्वां भ्रातृभिः सह ॥	022c  
सञ्जय उवाच ।	023  
एतावदुक्त्वा वचनं विरराम जनाधिपः ।	023a  
\'सलिलान्तर्गतः श्रीमान्पुत्रो दुर्योधनस्तव ॥\'	023c  
युधिष्ठिर उवाच ।	024  
दिष्ट्या त्वमपि जानीषे क्षत्रधर्मं सुयोधन ।	024a  
दिष्ट्या ते वर्तते बुद्धिर्युद्धायैव महाभुज ॥	024c  
दिष्ट्या शूरोऽसि गान्धारे दिष्ट्या जानासि सङ्गरम् ।	025a  
यस्त्वमेको हि नः सर्वान्सङ्गरे योद्धुमिच्छसि ॥	025c  
एक एकेन सङ्गम्य यत्ते सम्मतमायुधम् ।	026a  
तत्त्वमादाय युध्यस्व प्रेक्षकास्ते वयं स्थिताः ॥	026c  
अयमिष्टं च ते कामं वीर भूयो ददाम्यहम् ।	027a  
हत्वैकं भव नो राजा हतो वा स्वर्गमाप्नुहि ॥	027c  
दुर्योधन उवाच ।	028  
एकश्चेद्योद्धुमाक्रन्दे वरोऽद्य मम दीयताम् ।	028a  
आयुधानामियं चापि मता मे सततं गदा ॥	028c  
भ्रातॄणां भवतामेकः शक्यं मां योऽभिमन्यते ।	029a  
पदातिर्गदया सङ्ख्ये स युध्यतु मया सह ॥	029c  
वृत्तानि रथयुद्धानि विचित्राणि पदेपदे ।	030a  
इदमेकं गदायुद्धं भवत्वद्याद्भुतं महत् ॥	030c  
अन्नानामपि पर्यायं कर्तुमिच्छन्ति मानवाः ।	031a  
युद्धानामपि पर्यायो भवत्वनुमते तव ॥	031c  
गदया त्वां महाबाहो विजेष्यामि सहानुजम् ।	032a  
पाञ्चालान्सृञ्जयांश्चैव ये चान्ये तव सैनिकाः ।	032c  
न हि मे सम्भ्रमो जातु शक्रादपि युधिष्ठिर ॥	032e  
युधिष्ठिर उवाच ।	033  
उत्तिष्ठोत्तिष्ठ गान्धारे मां योधय सुयोधन ।	033a  
एक एकेन सङ्गम्य संयुगे गदया बली ॥	033c  
पुरुषो भव गान्धारे युध्यस्व सुसमाहितः ।	034a  
अद्य ते जीवितं नास्ति यदीन्द्रोपि तवाश्रयः ॥	034c  
सञ्जय उवाच ।	035  
एतत्स नरशार्दूलो नामृष्यत तवात्मजः ।	035a  
सलिलान्तर्गतः श्वभ्रे महानाग इव श्वसन् ॥	035c  
तथाऽसौ वाक्प्रतोदेन तुद्यमानः पुनःपुनः ।	036a  
वचो न ममृषे राजन्नुत्तमाश्वः कशामिव ॥	036c  
सङ्क्षोभ्य सलिलं वेगाद्गदामादाय वीर्यवान् ।	037a  
अद्रिसारमयीं गुर्वीं काञ्चनाङ्गदभूषणाम् ।	037c  
अन्तर्जलात्समुत्तस्थौ नागेन्द्र इव निःश्वसन् ॥	037e  
स भित्त्वा स्तम्भितं तोयं स्कन्धे कृत्वायसीं गदाम् ।	038a  
उदतिष्ठत पुत्रस्ते प्रतपन्रश्मिवानिव ॥	038c  
ततः शैक्यायसीं गुर्वी जातरूपपरिष्कृताम् ।	039a  
गदां परामृशद्धीमान्धार्तराष्ट्रो महाबलः ॥	039c  
गदाहस्तं तु तं दृष्ट्वा सशृङ्गमिव पर्वतम् ।	040a  
प्रजानामिव सङ्क्रुद्धं शूलपाणिमिव स्थितम् ॥	040c  
*सगदो भारतो भाति प्रतपन्भास्करो यथा* ॥	041ac  
तमुत्तीर्णं महाबाहुं गदाहस्तमरिन्दमम् ।	042a  
मेनिरे सर्वभूतानि दण्डपाणिमिवान्तकम् ॥	042c  
वज्रहस्तं यथा शक्रं शूलहस्तं यथा हरम् ।	043a  
ददृशुः शर्वपाञ्चालाः पुत्रं तव जनाधिप ॥	043c  
तमुत्तीर्णं तु सम्प्रेक्ष्य समहृष्यन्त सर्वशः ।	044a  
पाञ्चालाः पाण्डवेयाश्च तेऽन्योन्यस्य तलान्ददुः ॥	044c  
अवहासं तु तं मत्वा पुत्रो दुर्योधनस्तव ।	045a  
उद्धृत्य नयने क्रुद्धो दिधक्षुरिव पाण्डवान् ॥	045c  
त्रिशिखां भ्रुकुटीं कृत्वा सन्दष्टदशनच्छदः ।	046a  
प्रत्युवाच ततस्तान्वै पाण्डवान्सह केशवान् ॥	046c  
दुर्योधन उवाच ।	047  
अस्यावहासस्य फलं प्रतिभोक्ष्यथ पाण्डवाः ।	047a  
गमिष्यथ हताः सद्यः सपाञ्चाला यमक्षयम् ॥	047c  
सञ्जय उवाच ।	048   
उत्थिन्तश्च जलात्तस्मात्पुत्रो दुर्योधनस्तव ।	048a  
अतिष्ठत गदापाणी रुधिरेण समुक्षितः ॥	048c  
तस्य शोणितदिग्धस्य सलिलेन समुक्षितम् ।	049a  
शरीरं स्म तदा भाति स्रवन्निव महीधरः ॥	049c  
तमुद्यतगदं वीरं मेनिरे तत्र पाण्डवाः ।	050a  
वैवस्वतमिव क्रुद्धं शूलपाणिमिव स्थितम् ॥	050c  
स मेघनिनदो हर्षान्नर्दन्निव च गोवृषः ।	051a  
आजुहाव ततः पार्थान्गदया युधि वीर्यवान् ॥	051c  
दुर्योधन उवाच ।	052  
एकैकेन च मां यूयमासीदत युधिष्ठिर ।	052a  
न ह्येको बहुभिर्न्याय्यो वीरो योधयितुं युधि ॥	052c  
न्यस्तवर्मा विशेषेण श्रान्तश्चाप्सु परिप्लुतः ।	053a  
भृशं विक्षतगात्रश्च हतवाहनसैनिकः ॥	053c  
[अवश्यमेव योद्धव्यं सर्वैरेव मया सह ।	054a  
युक्तं त्वयुक्तमित्येतद्वेत्सि त्वं चैव सर्वदा] ॥	054c  
युधिष्ठिर उवाच ।	055  
मा भूदियं तव प्रज्ञा कथमेकं सुयोधन ।	055a  
यदाऽभिमन्युं बहवो जघ्नुर्युधि महारथाः ॥	055c  
[क्षत्रधर्मं भृशं क्रूरं निरपेक्षं सुनिर्घृणम् ।	056a  
अन्यथा तु कथं हन्युरभिमन्युं तथागतम् ॥	056c  
सर्वे भवन्तो धर्मज्ञाः सर्वे शूरास्तनुत्यजः ।	057a  
न्यायेन युध्यतां प्रोक्ता शक्रलोकगतिः परा ॥	057c  
यद्येकस्तु न हन्तव्यो बहुभिर्धर्म एव तु ।	058a  
तदाऽभिमन्युं बहवो निजघ्नुस्त्वन्मते कथम् ॥	058c  
सर्वो विमृशते जन्तुः कृच्छ्रस्थो धर्मदर्शनम् ।	059a  
पदस्थः पिहितं द्वारं परलोकस्य पश्यति ॥]	059c  
आमुञ्च कवचं वीर मूर्धजान्यमयस्व च ।	060a  
यच्चान्यदपि ते नास्ति तदप्यादत्स्व भारत ॥	060c  
इममेकं च ते कामं वीर भूयो ददाम्यहम् ।	061a  
पञ्चानां पाण्डवेयानां येन त्वं योद्धुमिच्छसि ॥	061c  
तं हत्वा वै भवान्राजा हतो वा स्वर्गमाप्नुहि ।	062a  
ऋते च जीविताद्वीर युद्धे किं कुर्म ते प्रियम् ॥	062c  
सञ्जय उवाच ।	063  
ततस्तव सुतो राजन्वर्म जग्राह काञ्चनम् ।	063a  
विचित्रं च शिरस्त्राणं जाम्बूनदपरिष्कृतम् ॥	063c  
सोऽवबद्धशिरस्त्राणः शुभकाञ्चनवर्मभृत् ।	064a  
रराज राजन्पुत्रस्ते काञ्चनः शैलराडिव ॥	064c  
सन्नद्धः सगतो राजन्सज्जः सङ्ग्राममूर्धनि ।	065a  
अब्रवीत्पाण्डवान्सर्वान्पुत्रो दुर्योधनस्तव ॥	065c  
भ्रातॄणां भवतामेको युध्यतां गदया मया ।	066a  
सहदेवेन वा योत्स्ये भीमेन नकुलेन वा ॥	066c  
अथवा फल्गुनेनाद्य त्वया वा भरतर्षभ ।	067a  
योत्स्येऽहं सङ्गरं प्राप्य विजेष्ये च रणाजिरे ॥	067c  
अहमद्य गमिष्यामि वैरस्यान्तं सुदुर्गमम् ।	068a  
गदया पुरुषव्याघ्र हेमपट्टनिबद्धया ॥	068c  
गदायुद्धे न मे कश्चित्सदृशोऽस्तीति चिन्तये ।	069a  
गदया वो हनिष्यामि सर्वानेव समागतान् ॥	069c  
न मे समर्थाः सर्वे वै योद्धुं न्यायेन केचन ।	070a  
न युक्तमात्मना वक्तुमेवं गर्वोद्धतं वचः ।	070c  
अथवा सफलं ह्येतत्करिष्ये भवतां पुरः ॥	070e  
अस्मिन्महूर्ते सत्यं वा मिथ्या वै तद्भविष्यति ।	071a  
गृह्णातु च गदां यो वै योत्स्यतेऽद्य मया सह ॥ ॥	071c  

इति श्रीमन्महाभारते शल्यपर्वणि द्वात्रिंशोऽध्यायः ॥ 32 ॥

9-32-3 आतपत्रेण दुर्योधनः सूर्याद्रक्षित इत्येष प्रवादोऽपि यस्य न स इति भावः ॥ 9-32-10 परिद्यूनः परिश्रान्तः ॥ 9-32-27 नः अस्माकं पञ्चानां मध्ये एकमपि हत्वा त्वं राजा भवेत्यन्वयः ॥ 9-32-34 अद्य ते जीवितं नास्ति यद्यपि त्वं मनोजवः इति क.ङ.पाठः ॥ 9-32-56 क्षत्रधर्मं अस्तीति शेषः । धर्मोऽस्त्री पुण्यआचारे इति मेदिनी ॥
