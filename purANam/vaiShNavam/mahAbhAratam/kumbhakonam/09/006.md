अध्यायः 006
 
दुर्योधनेन शल्यस्य सैनापत्येऽमिषेचनम् ॥ 1 ॥ कृष्णेन युधिष्ठिरम्प्रति शल्यवधविधानम् ॥ 2 ॥

सञ्जय उवाच ।	001  
एतच्छ्रुत्वा वचो राज्ञो मद्रराजः प्रतापवान् ।	001a  
दुर्योधनं तदा राजन्वाक्यमेतदुवाच ह ॥	001c  
दुर्योधन महाबाहो शृणु वाक्यविदां वर ।	002a  
यावेतौ मन्यसे कृष्णौ रथस्थौ रथिनांवरौ ।	002c  
न मे तुल्यावुभावेतौ बाहुवीर्ये कथञ्चन ॥	002e  
उद्यतां पृथिवीं सर्वां ससुरासुरमानवाम् ।	003a  
योधयेयं रणमुखे सङ्क्रुद्धः किमु पाण्डवान् ॥	003c  
विजेष्यामि रणे पार्थान्सोमकांश्च समागतान् ।	004a  
अहं सेनाप्रमेता ते भविष्यामि न संशयः ॥	004  
तं च व्यूहं विधास्यामि न क (त) रिष्यन्ति यं परे ।	005a  
इति सत्यं ब्रवीम्येष दुर्योधन न संशयः ॥	005c  
\'अद्यैवाहं रणे सर्वान्पाञ्चालान्सह पाण्डवैः ।	006a  
निहनिष्यामि वा राजन्स्वर्गं यास्यामि वा हतः ॥	006c  
अद्य पश्यन्तु मां लोका विचरन्तमभीतवत् ॥	007ac  
अद्य पाण्डुसुताः सर्वे वासुदेवः ससात्यकिः ।	008a  
पाञ्चालाश्चेदयश्चैव द्रौपदेयाश्च सर्वशः ।	008c  
धृष्टद्युम्नः शिखण्डी च सर्वे चापि प्रभद्रकाः ॥	008e  
विक्रमं मम पश्यन्तु धनुषश्च महद्बलम् ।	009a  
लाघवं चास्त्रवीर्यं च भुजयोश्च बलं युधि ॥	009c  
अद्य पश्यन्तु मे पार्थाः सिद्धाश्च सह चारणैः ।	010a  
यादृशं मे बलं बाह्वोः सम्पदस्त्रेषु या च मे ॥	010c  
अद्य मे विक्रमं दृष्ट्वा पाण्डवानां महारथाः ।	011a  
प्रतीकारपरा भूत्वा चेष्टन्ते विविधाः क्रियाः ॥	011c  
अद्य सैन्यानि पाण्डूनां द्रावयिष्ये समन्ततः ॥	012ac  
द्रोणभीष्मावति विभो सूतपुत्रं च संयुगे ।	013a  
विचरिष्ये रणमुखे प्रियार्थं तव कौरव ॥	013c  
सञ्जय उवाच ।	014  
एवमुक्तस्ततो राजा मद्राधिपतिमञ्जसा ।	014a  
अभ्यषिञ्चत सेनाया मध्ये भरतसत्तम ।	014c  
विधिना शास्त्रदृष्टेन क्लिष्टरूपो विशाम्पते ॥	014e  
अभिषिक्ते ततस्तस्मिन्सिंहनादो महानभूत् ।	015a  
तव सैन्येऽभ्यवाद्यन्त वादित्राणि च भारत ॥	015c  
हृष्टाश्चासंस्तथा योधा मद्रकाश्च महारथाः ।	016a  
तुष्टुवुश्चैव राजानं शल्यमाहवशोभिनम् ॥	016c  
जय राजंश्चिरं जीव जहि शत्रून्समागतान् ।	017a  
तव बाहुबलं प्राप्य धार्तराष्ट्रो महाबलः ।	017c  
निखिलां पृथिवीं सर्वां प्रशास्तु निहतद्विषम् ॥	017e  
त्वं हि शक्तो रणे जेतुं ससुरासुरमानवान् ।	018a  
मर्त्यधर्माण इह तु किमु सृञ्जयसोमकान् ॥	018c  
एवं सम्पूज्यमानस्तु मद्राणामधिपो बली ।	019a  
हर्षं प्राप तदा वीरो दुरापमकृतात्मभिः ॥	019c  
सञ्जय उवाच ।	020  
अभिषिक्ते तथा शल्ये तव सैन्येषु मानद ।	020a  
न कर्णव्यसनं किञ्चिन्मेनिरे तत्र भारत ॥	020c  
हृष्टाः सुमनसश्चैव बभूवुस्तत्र सैनिकाः ।	021a  
मेनिरे निहतान्पार्थान्मद्रराजवशङ्गतान् ॥	021c  
प्रहर्षं प्राप्य सेना तु तावकी भरतर्षभ ।	022a  
तां रात्रिं सुखिता सुप्ता हर्षचित्ता च साभवत् ॥	022c  
सैन्यस्य तव तं शब्दं श्रुत्वा राजा युधिष्ठिरः ।	023a  
वार्ष्णेयमब्रवीद्वाक्यं सर्वक्षत्रस्य पश्यतः ॥	023c  
मद्रराजः कृतः शल्यो धार्तराष्ट्रेण माधव ।	024a  
सेनापतिर्महेष्वासः सर्वसैन्येषु पूजितः ॥	024c  
एतज्ज्ञात्वा यथाभूतं कुरु माधव यत्क्षमम् ।	025a  
भवान्नेता च गोप्ता च विधत्स्व यदनन्तरम् ॥	025c  
तमब्रवीन्महाराज वासुदेवो जनाधिपम् ।	026a  
आर्तायनिमहं जाने यथातत्त्वेन भारत ॥	026c  
वीर्यवांश्च महातेजा महात्मा च विशेषतः ।	027a  
कृती च चित्रयोधी च संयुक्तो लाघवेन च ॥	027c  
यादृग्भीष्मस्तथा द्रोणो यादृक्कर्णश्च संयुगे ।	028a  
तादृशस्तद्विशिष्टो वा मद्रराजो मतो मम ॥	028c  
युध्यमानस्य तस्याहं चिन्तयानश्च भारत ।	029a  
योद्धारं नाधिगच्छामि तुल्यरूपं जनाधिप ॥	029c  
शिखण्ड्यर्जुनभीमानां सात्वतस्य च भारत ।	030a  
धृष्टद्युम्नस्य च तथा बलेनाभ्यधिको रणे ॥	030c  
मद्रराजो महाराजः सिंहद्विरदविक्रमः ।	031a  
विचरिष्यत्यभीः काले कालः क्रुद्धः प्रजास्विव ॥	031c  
तस्याद्य न प्रपश्यामि प्रतियोद्धारमाहवे ।	032a  
त्वामृते पुरुषव्याघ्र शार्दूलसमविक्रमम् ॥	032c  
स त्वमेको हि लोकेऽस्मिन्नान्यस्त्वत्तः पुमान्भवेत् ।	033a  
मद्रराजं रणे क्रुद्धं यो हन्यात्कुरुनन्दन ॥	033c  
अहन्यहनि युध्यन्तं क्षोभयन्तं बलं तव ।	034a  
तस्माज्जहि रणे शल्यं मघवानिव शम्बरम् ॥	034c  
सौतेः पश्चादसौ वीरो धार्तराष्ट्रेण सत्कृतः ।	035a  
तवैव हि जयो नूनं हते मद्रेश्वरे युधि ।	035c  
तस्मिन्हते हतं सर्वं धार्तराष्ट्रबलं महत् ॥	035e  
एतच्छ्रुत्वा महाराज वचनं मम साम्प्रतम् ।	036a  
प्रत्युद्याहि रणे पार्थ मद्रराजं महारथम् ॥	036c  
जहि चैनं महाबाहो वासवो नमुचिं यथा ॥	037ac  
न चैवात्र दया कार्या मातुलोऽयं ममेति वै ।	038a  
क्षत्रधर्मं पुरस्कृत्य जहि मद्रजनेश्वरम् ॥	038c  
द्रोणभीष्मार्णवं तीर्त्वा कर्णपातालसम्भवम् ।	039a  
मा निमज्जस्व सगणः शल्यमासाद्य गोष्पदम् ॥	039c  
यच्च ते तपसो वीर्यं यच्च क्षात्रं बलं तव ।	040a  
तद्दर्शय रणे सर्वं जहि चैनं महारथम् ॥	040c  
सञ्जय उवाच ।	041  
एतावदुक्त्वा वचनं केशवः परवीरहा ।	041a  
जगाम शिबिरं सायं पूज्यमानोऽथ पाण्डवैः ॥	041c  
केशवे तु तदा याते धर्मपुत्रो युधिष्ठिरः ।	042a  
विसृज्य सर्वान्भ्रातॄंश्च पाञ्चालानथ सोमकान् ।	042c  
सुष्वाप रजनीं तां तु विशल्य इव कुञ्जरः ॥	042e  
ते च सर्वे महेष्वासाः पाञ्चालाः पाण्डवास्तथा ।	043a  
कर्णस्य निधने हृष्टाः सुषुपुस्तां निशां तदा ॥	043c  
गतज्वरं महेष्वासं तीर्णपारं महारथम् ।	044a  
बभूव पाण्डवेयानां सैन्यं च मुदितं निशि ।	044c  
सूतपुत्रस्य निधनाज्जयं लब्ध्वा च मारिष ॥ ॥	044e  

इति श्रीमन्महाभारते कर्णपर्वणि शल्यवधपर्वणि षष्ठोऽध्यायः ॥ 6 ॥

9-6-14 क्लिष्टरूपः पराजयनिश्चयात् ॥ 9-6-18 मर्त्यधर्माणः मर्त्यधर्मणः ॥
