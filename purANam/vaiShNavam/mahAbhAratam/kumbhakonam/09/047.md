अध्यायः 047
	
कुमारमातृगणस्य नामकीर्तनम् ॥ 1 ॥ कुमारेण तारकासुरवधः क्रौञ्चपर्वतभेदनं च ॥ 2 ॥

वैशम्पायन उवाच ।	001  
शृणु मातृगणान्राजन्कुमारानुचरानिमान् ।	001a  
कीर्त्यमानान्मया वीर सपत्नगणसूदनान् ॥	001c  
यशस्विनीनां मातॄणां शृणु नामानि भारत	002a  
याभिर्व्याप्तास्त्रयोलोकाः कल्याणीभिश्च भागशः ॥	002c  
प्रभावती विशालाक्षी पालिता गोस्तनी तथा ।	003a  
श्रीमती बहुला चैव तथैव बहुपुत्रिका ॥	003c  
अप्सुजाता च गोपाली बृहदम्बालिका तथा ।	004a  
जयावती मालतिका ध्रुवरत्ना भयङ्करी ॥	004c  
वसुदामा च दामा च विशोका नन्दिनी तथा ।	005a  
एकचूडा महाचूडा चक्रनेमिश्च भारत ॥	005c  
उत्तेजनी जयत्सेना कमलाक्ष्यथ शोभना ।	006a  
शत्रुञ्जया तथा चैव क्रोधना शलभी खरी ॥	006c  
माधवी शुभवक्त्रा च तीर्थसेनिश्च भारत ।	007a  
गीतप्रिया च कल्याणी रुद्ररोमाऽमिताशना ॥	007c  
मेघस्वना भोगवती सुभ्रूश्च कनकावती ।	008a  
अलाताक्षी वीर्यवती विद्युज्जिह्वा च भारत ॥	008c  
पद्मावती सुनक्षत्रा कन्दरा बहुयोजना ।	009a  
सन्तानिका च कौरव्य कमला च महाबला ॥	009c  
सुदामा बहुदामा च सुप्रभा च यशस्विनी ।	010a  
नृत्यप्रिया च राजेन्द्र शतोलूखलमेखला ॥	010c  
शतघण्टा शतानन्दा भगनन्दा च भाविनी ।	011a  
वपुष्मती चन्द्रशीता भद्रकाली च भारत ॥	011c  
ऋक्षाम्बिका निष्कुटिका वामा चत्वरवासिनी ।	012a  
सुमङ्गला स्वस्तिमती बुद्धिकामा जयप्रिया ॥	012c  
धनदा सुप्रसादा च भवदा च जलेश्वरी ।	013a  
एडी भेडी समेडी च वेतालजननी तथा ॥	013c  
कण्डूतिः कालिका चैव देवमित्रा च भारत ।	014a  
वसुश्रीः कोटरा चैव चित्रसेना तथाऽचला ॥	014c  
कुक्कुटिका शङ्खलिका तथा शकुनिका नृप ।	015a  
कुण्डारिका कौकुलिका कुम्भिकाऽथ शतोदरी ॥ 	015c  
उत्क्राथिनी जलेला च महावेगा च कङ्कणा ।	016a  
मनोजवा कण्टकिनी प्रघसा पूतना तथा ॥	016c  
केशयन्त्री त्रुटिर्वामा क्रोशनाऽथ तडित्प्रभा ।	017a  
मन्दोदरी च मुण्डी च कोटरा मेघवाहिनी ॥	017c  
सुभगा लम्बिनी लम्बा ताम्रचूडा विकाशिनी ।	018a  
ऊर्ध्ववेणीधरा चैव पिङ्गाक्षी लोहमेखला ॥	018c  
पृथुवस्त्रा मधुलिका मधुकुम्भा तथैव च ।	019a  
पक्षालिका मत्कुलिका जरायुर्जर्जरानना ॥	019c  
ख्याता दहदहा चैव तथा धमधमा नृप ।	020a  
खण्डखण्डा च राजेन्द्र पूषणा मणिकुट्टिका ॥	020c  
अमोघा चैव कौरव्य तथा लम्बपयोधरा ।	021a  
वेणुवीणाधरा चैव पिङ्गाक्षी लोहमेखला ॥	021c  
शशोलूकमुखी कृष्णा खरजङ्घा महाजवा ।	022a  
शिशुमारमुखी श्वेता लोहिताक्षी विभीषणा ॥	022c  
जटालिका कामचरी दीर्घजिह्वा बलोत्कटा ।	023a  
कालेहिका वामनिका मुकुटा चैव भारत ॥	023c  
लोहिताक्षी महाकाया हरिपिण्डा च भूमिप ।	024a  
एकत्वचा सुकुसुमा कृष्णकर्णी च भारत ॥	024c  
क्षुरकर्णी चतुष्कर्णी कर्णप्रावरणा तथा ।	025a  
चतुष्पथनिकेता च गोकर्णी महिषानना ॥	025c  
खरकर्णी महाकर्णी भेरीस्वनमहास्वना ।	026a  
शङ्खकुम्भश्रवाश्चैव भगदा च महाबला ॥	026c  
गणा च सुगणा चैव तथा भीत्यथ कामदा ।	027a  
चतुष्पथरता चैव भूतितीर्थान्यगोचरी ॥	027c  
पशुदा वित्तदा चैव सुखदा च महायशाः ।	028a  
पयोदा गोमहिषदा सविशाला च भारत ॥	028c  
प्रतिष्ठा सुप्रतिष्ठा च रोचमाना सुरोचना ।	029a  
नौकर्णी मुखकर्णी च विशिरा मन्थिनी तथा ॥	029c  
एकचन्द्रा मेघकर्णा मेघमाला विरोचना ।	030a  
एताश्चान्याश्च बहवो मातरो भरतर्षभ ॥	030c  
कार्तिकेयानुयायिन्यो नानारूपाः सहस्रशः ।	031a  
दीर्घनख्यो दीर्घदन्त्यो दीर्घतुण्ड्यश्च भारत ॥	031c  
सबला मधुराश्चैव यौवनस्थाः स्वलङ्कृताः ।	032a  
माहात्म्येन च संयुक्ताः कामरूपधरास्तथा ॥	032c  
निर्मांसगात्र्यः श्वेताश्च तथा काञ्चनसन्निभाः ।	033a  
कृष्णमेघनिभाश्चान्या धूम्नाश्च भरतर्षभ ॥	033c  
अरुणाभा महाभोगा दीर्घकेश्यः सिताम्बराः ।	034a  
ऊर्ध्ववेणीधराश्चैव पिङ्गाक्ष्यो लम्बमेखलाः ॥	034c  
लम्बोदर्यो लम्बकर्णास्तथा लम्बपयोधराः ।	035a  
ताम्राक्ष्यस्ताम्रवर्णाश्च हर्यक्ष्यश्च तथाऽपराः ॥	035c  
वरदाः कामचारिण्यो नित्यं प्रमुदितास्तथा ।	036a  
याम्या रौद्रास्तथा सौम्याः कौबेर्योऽथ महाबलाः ॥	036c  
वारुण्योऽथ च माहेन्द्र्यस्तथाऽऽग्नेय्यः परन्तप ।	037a  
वायव्यश्चाथ कौमार्यो ब्राह्मश्च भरतर्षभ ॥	037c  
वैष्णव्यश्च तथा सौर्यो वाराह्यश्च महाबलाः ।	038a  
रूपेणाप्सरसां तुल्या मनोहार्यो मनोरमाः ॥	038c  
परपुष्टोपमा वाक्ये तथर्द्ध्या धनदोपमाः ।	039a  
शक्रवीर्योपमा युद्धे दीप्ता वह्निसमास्तथा ॥	039c  
शत्रूणां विग्रहे नित्यं भयदास्ता भवन्त्युत ।	040a  
कामरूपधराश्चैव जवे वायुसमास्तथा ॥	040c  
अचिन्त्यबलवीर्याश्च तथाऽचिन्त्यपराक्रमाः ।	041a  
वृक्षचत्वरवासिन्यश्चतुष्पथनिकेतनाः ॥	041c  
गुहाश्मशानवासिन्यः शैलप्रस्रवणालयाः ।	042a  
नानाभरणधारिण्यो नानामाल्याम्बरास्तथा ॥	042c  
नानाविचित्रवेषाश्च नानाभाषास्तथैव च ।	043a  
एते चान्ये च मातॄणां गणाः शत्रुभयङ्कराः ॥	043c  
अनुजग्मुर्महात्मानं त्रिदशेन्द्रस्य सम्मते ।	044a  
ततः शक्त्यस्त्रमददद्भगवान्पाकशासनः ॥	044c  
गुहाय राजशार्दूल विनाशाय सुरद्विषाम् ।	045a  
महास्वनां महाघण्टां द्योतमानां सितप्रभाम् ॥	045c  
अरुणादित्यवर्णां च पताकां भरतर्षभ ।	046a  
ददौ पशुपतिस्तस्मै सर्वभूतमहाचमूम् ॥	046c  
उग्रां नानाप्रहरणां तपोवीर्यबलान्विताम् ।	047a  
अजेयां स्वगणैर्युक्तां नाम्ना सेनां धनञ्जयाम् ॥	047c  
रुद्रतुल्यबलैर्युक्तां योधानामयुतैस्त्रिभिः ।	048a  
न सा विजानाति रणात्कदाचिद्विनिवर्तितुम् ॥	048c  
विष्णुर्ददौ वैजयन्तीं मालां बलविवर्धिनीम् ।	049a  
उमा ददौ विरजसी वाससी रविसप्रभे ॥	049c  
गङ्गा कमण्डलुं दिव्यममृतोद्भवमुत्तमम् ।	050a  
ददौ प्रीत्या कुमाराय दण्डं चैव बृहस्पतिः ॥	050c  
गरुडो दयितं पुत्रं मयूरं चित्रबर्हिणम् ।	051a  
अरुणस्ताम्रचूडं च प्रददौ चरणायुधम् ॥	051c  
छागं तु वरुणो राजा बलवीर्यसमन्वितम् ।	052a  
कृष्णाजिनं ततो ब्रह्मा ब्रह्मण्याय ददौ प्रभुः ।	052c  
समरेषु जयं चैव प्रददौ लोकभावनः ॥	052e  
सैनापत्यमनुप्राप्य स्कन्दो देवगणस्य ह ।	053a  
शुशुभे ज्वलितोर्चिष्मान्द्वितीय इव पावकः ॥	053c  
ततः पारिषदैश्चैव मातृभिश्च समन्वितः ।	054a  
ययौ दैत्यविनाशाय ह्लादयन्सुरपुङ्गवान् ॥	054c  
सा सेना नैर्ऋती भीमा सघण्टोच्छ्रितकेतना ।	055a  
सभेरीशङ्खमुरजा सायुधा सपताकिनी ॥	055c  
शारदी द्यौरिवाभाति ज्योतिर्भिरिव शोभिता ॥	056ac  
ततो देवनिकायास्ते नानाभूतगणास्तथा ।	057a  
वादयामासुरव्याग्रा भेरीः शङ्खांश्च पुष्कलान् ॥	057c  
पटहान्झर्झरांश्चैव क्रकचान्गोविषाणिकान् ।	058a  
आडम्बरान्गोमुखांश्च डिण्डिमांश्च महास्वनान् ॥	058c  
तुष्टुवुस्ते कुमारं तु सर्वे देवाः सवासवाः ।	059a  
जगुश्च देवगन्धर्वा ननृतुश्चाप्सरोगणाः ॥	059c  
ततः प्रीतो महासेनस्त्रिदशेभ्यो वरं ददौ ।	060a  
रिपून्दन्ताऽस्मि समरे ये वो वधचिकीर्षवः ॥	060c  
प्रतिगृह्य वरं देवास्तस्माद्विबुधसत्तमात् ।	061a  
प्रीतात्मानो महात्मानो मेनिरे निहतान्रिपून् ॥	061c  
सर्वेषां भूतसङ्घानां हर्षान्नादः समुत्थितः ।	062a  
अपूरयत लोकांस्त्रीन्वरे दत्ते महात्मना ॥	062c  
स निर्ययौ महासेनो महत्या सेनया वृतः ।	063a  
वधाय युधि दैत्यानां रक्षार्थं च दिवोकसाम् ॥	063c  
व्यवसायो जयो धर्मः सिद्धिर्लक्ष्मीर्धृतिः स्मृतिः ।	064a  
महासेनस्य सैन्यानामग्रे जग्मुर्नराधिप ॥	064c  
स तया भीमया देवः शुलमुद्गरहस्तया ।	065a  
ज्वलितालातधारिण्या चित्राभरणवर्मया ॥	065c  
गदामुसलनाराचशक्तितोमरहरतया ।	066a  
दृप्तसिंहनिनादिन्या विनद्य प्रययौ गुहः ॥	066c  
\'तं दष्ट्वा सर्वदैतेया राक्षसा दानवास्तथा ।	067a  
व्यद्रवन्त दिशः सर्वा भयोद्विग्नाः समन्ततः ॥	067c  
अभ्यद्रवन्त देवास्तान्विविधायुधपाणयः ।	068a  
दृष्ट्वा च स ततः क्रुद्धः स्कन्दस्तेजोबलान्वितः ॥	068c  
शक्त्यस्त्रं भगवान्भीमं पुनःपुनरवाकिरत् ।	069a  
आदधच्चात्मनस्तेजो हविषेद्ध इवानलः ॥	069c  
अभ्यस्यमाने शक्त्यस्त्रे स्कन्देनामिततेजसा ।	070a  
उल्काज्वाला महाराज पपात वसुधातले ॥	070c  
संह्रादयन्तश्च तथा निर्घाताश्चापतन्क्षितौ ।	071a  
यथान्तकालसमये सुघोराः स्युस्तथा नृप ॥	071c  
क्षिप्ता ह्येका यदा शक्तिः सुघोराऽनलसूनुना ।	072a  
ततः कोट्यो विनिष्पेतुः शक्तीनां भरतर्षभ ॥	072c  
ततः प्रीतो महासेनो जघान भगवान्प्रभुः ।	073a  
दैत्येन्द्रं तारकं नाम महाबलपराक्रमम् ॥	073c  
वृतं दैत्यायुतैर्वीरैर्बलिभिर्दशभिर्नृप ।	074a  
महिषं चाष्टभिः पद्मैर्वृतं सङ्ख्ये निजघ्निवान् ॥	074c  
त्रिपादं चायुतशतैर्जघान दशभिर्वृतम् ।	075a  
ह्रदोदरं निखर्वैश्च वृतं दशभिरीश्वरः ॥	075c  
जघानानुचरैः सार्धं विविधायुधपाणिभिः ।	076a  
तथाऽकुर्वन्त विपुलं नादं वध्यत्सु शत्रुषु ॥	076c  
कुमारानुचरा राजन्पूरयन्तो दिशो दश ।	077a  
ननृतुश्च ववल्गुश्च जहसुश्च मुदान्विताः ॥	077c  
शक्त्यस्त्रस्य तु राजेन्द्र ततोऽर्चिर्भिः समन्ततः ।	078a  
त्रैलोक्यं त्रासितं सर्वं जृम्भमाणाभिरेव च ॥	078c  
दग्धाः सहस्रशो दैत्या नादैः स्कन्दस्य चापरे । 	079a  
पताकयावधूताश्च हताः केचित्सुरद्विषः ॥	079c  
केचिद्धण्टारवत्रस्ता निषेदुर्वसुधातले ।	080a  
केचित्प्रहरणैश्छिन्ना विनिष्पेतुर्गतायुषः ॥	080c  
एवं सुरद्विषोऽनेकान्बलवानाततायिनः ।	081a  
जघान समरे वीरः कार्तिकेयो महाबलः ॥	081c  
बाणो नामाथ दैतेयो बलेः पुत्रो महाबलः ।	082a  
क्रौञ्चं पर्वतमाश्रित्य देवसङ्घानबाधत ॥	082c  
तमभ्ययान्महासेनः सुरशत्रुमुदारधीः ।	083a  
स कार्तिकेयस्य भयात्क्रौञ्चं शरणमीयिवान् ॥	083c  
ततः क्रौञ्चं महामन्युः क्रौञ्चनादनिनादितम् ।	084a  
शक्त्या बिभेद भगवान्कार्तिकेयोऽग्निदत्तया ॥	084c  
ससालस्कन्धशबलं त्रस्तवानरवारणम् ।	085a  
प्रोड्डीनोद्भ्रान्तविहगं विनिष्पतितपन्नगम् ॥	085c  
गोलाङ्गूलर्क्षसङ्घैश्च द्रवद्भिरनुनादितम् ।	086a  
कुरङ्गमविनिर्घोषनिनादितवनान्तरम् ॥	086c  
विनिष्पतद्भिः शरभैः सिंहैश्च सहसा द्रुतैः ।	087a  
शोच्यामपि दशां प्राप्तो रराजेव सपर्वतः ॥	087c  
विद्याधराः समुत्पेतुस्तस्य शृङ्गनिवासिनः ।	088a  
किन्नराश्च समुद्विग्नाः शक्तिपातरवोद्धताः ॥	088c  
ततो दैत्या विनिष्पेतुः शतशोऽथ सहस्रशः ।	089a  
प्रदीप्तात्पर्वतश्रेष्ठाद्विचित्राभरणस्रजः ॥	089c  
तान्निजघ्नुरतिक्रम्य कुमाराजुचरा मृधे ।	090a  
स चैव भगवान्क्रुद्धो दैत्येन्द्रस्य सुतं तदा ॥	090c  
सहानुजं जघानाशु वृत्रं देवपतिर्यथा ।	091a  
बिभेद क्रौञ्चं शक्त्या च पावकिः परवीरहा ॥	091c  
बहुधा चैकधा चैव कृत्वाऽऽत्मानं महाबलः ।	092a  
शक्तिः क्षिप्ता रणे तस्य पाणिमेति पुनः पुनः ॥	092c  
एवम्प्रभावो भगवांस्ते भूयश्च पावकिः ।	093a  
शौर्याद्द्विगुणयोगेन तेजसा यशसा श्रिया ॥	093c  
क्रौञ्चस्ते विनिर्भिन्नो दैत्याश्च शतशो हताः ॥	094ac  
ततः स भगवान्देवो निहत्य विबुधद्विषः ।	095a  
सभाज्यमानो विबुधैः परं हर्षमवाप ह ॥	095c  
ततो दुन्दुभयो राजन्नेदुः शङ्खाश्च भारत ।	096a  
मुमुचुर्देवयोषाश्च पुष्पवर्षमनुत्तमम् ।	096c  
योगिनामीश्वरं देवं शतशोऽथ सहस्रशः ॥	096e  
दिव्यगन्धमुपादाय ववौ पुण्यश्च मारुतः ।	097a  
गन्धर्वास्तुष्टुवुश्चैनं यज्वानश्च महर्षयः ॥	097c  
केचिदेनं व्यवस्यन्ति पितामहसुतं प्रभुम् ।	098a  
सनत्कुमारं सर्वेषां ब्रह्मयोनिं तमग्रजम् ॥	098c  
केचिन्महेश्वरसुतं केचित्पुत्रं विभावसोः ।	099a  
उमायाः कृत्तिकानां च गङ्गायाश्च वदन्त्युत ॥	099c  
एकधा च द्विधा चैव चतुर्धा च महाबलम् ।	100a  
योगिनामीश्वरं देवं शतशोऽथ सहस्रशः ॥	100c  
एतत्ते कथितं राजन्कार्तिकेयाभिषेचनम् ।	101a  
शृणु चैव सरस्वत्यास्तीर्थवंशस्य पुण्यताम् ॥	101c  
बभूव तीर्थप्रवरं हतेषु सुरशत्रुषु ।	102a  
कुमारेण महाराज त्रिविष्टपमिवापरम् ॥	102c  
ऐश्वर्याणि च तत्रस्थो ददावीशः पृथक्पृथक् ।	103a  
ददौ नैर्ऋतमुख्येभ्यस्त्रैलोक्यं पावकात्मजः ॥	103c  
एवं स भगवांस्तस्मिंस्तीर्थे दैत्यकुलान्तकः ।	104a  
अभिषिक्तो महाराज देवसेनापतिः सुरैः ॥	104c  
औशनं नाम तत्तीर्थं यत्र पूर्वमपाम्पतिः ।	105a  
अभिषिक्तः सुरगणैर्वरुणो भरतर्षभ ॥	105c  
अस्मिंस्तीर्थवरे स्नात्वा स्कन्दं चाभ्यर्च्य लाङ्गली ।	106a  
ब्राह्मणेभ्योददौ रुक्मं वासांस्याभरणानि च ॥	106c  
उषित्वा रजनीं तत्र माधवः परवीरहा ।	107a  
पूज्यतीर्थवरं तच्च स्पृष्ट्वा तोयं च लाङ्गली ॥	107c  
हृष्टः प्रीतमनाश्चैव ह्यभवन्माधवोत्तमः ।	108a  
एतत्ते सर्वमाख्यातं यन्मां त्वं परिपृच्छसि ॥	108c  
यथाऽभिषिक्तो भगवान्स्कन्दो देवैः समागतैः ।	109a  
\'सेनानीश्च कृतो राजन्बाल एव महाबलः\' ॥ ॥	109c  
	
इति श्रीमन्महाभारते शल्यपर्वणि ह्रदप्रवेशपर्वणि सप्तचत्वारिंशोऽध्यायः ॥ 47 ॥
