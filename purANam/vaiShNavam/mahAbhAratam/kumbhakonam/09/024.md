अध्यायः 024

धृष्टद्युम्नपराजितेन दुर्योधनेनाश्वारोहणेन पलायनम् ॥ 1 ॥ अश्वत्थामादिभिस्तदन्वेषणम् ॥ 2 ॥

सञ्जय उवाच ।	001  
युध्यतां यतमानानां शूराणामनिवर्तिनाम् ।	001a  
सङ्कल्पमकरोन्मोघं गाण्डीवेन धनञ्जयः ॥	001c  
इन्द्राशनिसमस्पर्शानविषह्यान्महौजसः ।	002a  
विसृजन्दृश्यते बाणान्धारा मुञ्चन्निवाम्बुदः ॥	002c  
तत्सैन्यं भरतश्रेष्ठ वध्यमानं किरीटिना ।	003a  
सम्प्रदुद्राव सङ्ग्रामात्तव पुत्रस्य पश्यतः ॥	003c  
पितॄन्भ्रातॄन्परित्यज्य वयस्यानपि चापरे ॥	004ac  
हतधुर्या रथाः केचिद्धतसूतास्तथा परे ।	005a  
भग्नाक्षयुगचक्रेषाः केचिदासन्विशाम्पते ॥	005c  
अन्येषां सायकाः क्षीणास्तथाऽन्ये बाणपीडिताः ।	006a  
अक्षता युगपत्केचित्प्राद्रवन्भयपीडिताः ॥	006c  
केचित्पुत्रानुपादाय हतभूयिष्ठबान्धवाः ।	007a  
विचुक्रुशुः पितॄंस्त्वन्ये सहायानपरे पुनः ॥	007c  
बान्धवांश्च नरव्याघ्र भ्रातॄन्सम्बन्धिनस्तथा ।	008a  
दुद्रुवुः केचिदुत्सृज्य तत्रतत्र विशाम्पते ॥	008c  
बहवोऽत्र भृशं विद्धा मुह्यमाना महारथाः ।	009a  
निःश्वसन्ति स्म दृश्यन्ते पार्थबाणहता नराः ॥	009c  
तानन्ये रथमारोप्य ह्याश्वास्य च मुहूर्तकम् ।	010a  
विश्रान्ताश्च वितृष्णाश्च पुनर्युद्धाय जग्मिरे ॥	010c  
तानपास्य गताः केचित्पुनरेव युयुत्सवः ।	011a  
कुर्वन्तस्तव पुत्रस्य शासनं युद्धदुर्मदाः ॥	011c  
पानीयमपरे पीत्वा पर्याश्वास्य च वाहनम् ।	012a  
वर्माणि च समारोप्य केचिद्भरतसत्तम ॥	012c  
समाश्वास्यापरे भ्रातॄन्निक्षिप्य शिबिरेऽपि च ।	013a  
पुत्रानन्ये पितॄनन्ये पुनर्युद्धमरोचयन् ॥	013c  
सज्जयित्वा रथान्केचिद्यथामुख्यं विशाम्पते ।	014a  
आवृत्य पाण्डवानीकं पुनर्युद्धमरोचयन् ॥	014c  
ते शूराः किङ्किणीजालैः समाच्छन्ना बभासिरे ।	015a  
त्रैलोक्यविजये युक्ता यथा दैतेयदानवाः ॥	015c  
आगम्य सहसा केचिद्रथैः स्वर्णविभूषितैः ।	016a  
पाण्डवानामनीकेषु धृष्टद्युम्नमयोधयन् ॥	016c  
धृष्टद्युम्नोऽपि पाञ्चाल्यः शिखण्डी च महारथः ।	017a  
नाकुलिस्तु शतानीको रथानीकमयोधयन् ॥	017c  
पाञ्चाल्यस्तु ततः क्रुद्धः सैन्येन महता वृतः ।	018a  
अभ्यद्रवत्सुसङ्क्रुद्धस्तावकान्हन्तुमुद्यतः ॥	018c  
ततस्त्वापततस्तस्य तव पुत्रो जनाधिप ।	019a  
बाणसङ्घाननेकान्वै प्रेषयामास भारत ॥	019c  
धृष्टद्युम्नस्ततो राजंस्तव पुत्रेण धन्विना ।	020a  
नाराचैरर्धनाराचैर्बहुभिः क्षिप्रकारिभिः ॥	020c  
वत्सदन्तैश्च बाणैश्च कर्मारपरिमार्जितैः ।	021a  
अश्वांश्च चतुरो हत्वा बाह्वोरुरसि चार्पितः ॥	021c  
सोऽतिविद्धो महेष्वासस्तोत्रार्दित इव द्विपः ।	022a  
तस्याश्वांश्चतुरो बाणैः प्रेषयामास मृत्यवे ।	022c  
सारथेश्चास्य भल्लेन शिरः कायादपाहरत् ॥	022e  
ततो दुर्योधनो राजा पृष्ठमारुह्य वाजिनः ।	023a  
अपाक्रामद्धतरथो नातिदूरमरिन्दमः ॥	023c  
दृष्टा तु हतविक्रान्तं स्वमनीकं महाबलः ।	024a  
तव पुत्रो महाराज प्रययौ यत्र सौबलः ॥	024c  
ततो रथेषु भग्नेषु त्रिसाहस्रा महाद्विपाः ।	025a  
पाण्डवान्रथिनः सर्वान्समन्तात्पर्यवारयन् ॥	025c  
ते वृताः समरे पञ्च गजानीकेन भारत ।	026a  
अशोभन्त महाराज ग्रहास्तारागणैरिव ॥	026c  
ततोऽर्जुनो महाराज लब्धलक्षो महाभुजः ।	027a  
विनिर्ययौ रथेनैव श्वेताश्वः कृष्णसारथिः ॥	027c  
तैः समन्तात्परिवृतः कुञ्जरैः पर्वतोपमैः ।	028a  
नाराचैर्विमलैस्तीक्ष्णैर्गजानीकमयोधयत् ॥	028c  
तत्रैकबाणनिहतानपश्याम महागजान् ।	029a  
पतितान्पात्यमानांश्च निर्भिन्नान्सव्यसाचिना ॥	029c  
भीमसेनस्तु तान्दृष्ट्वा नागान्मत्तगजोपमः ।	030a  
करेणादाय महतीं गदामभ्यपतद्बली ।	030c  
अथाप्लुत्य रथात्तूर्णं दण्डपाणिरिवान्तकः ॥	030e  
तमुद्यतगदं दृष्ट्वा पाण्डवानां महारथम् ।	031a  
वित्रेसुस्तावकाः सैन्याः शकृन्मूत्रं च सुस्रुवुः ॥	031c  
आविग्नं च बलं सर्वं गदाहस्ते वृकोदरे ॥	032ac  
गदया भीमसेनेन भिन्नकुम्भान्निपातितान् ।	033a  
धावमानानपश्याम कुञ्जरान्पर्वतोपमान् ॥	033c  
प्राद्रवन्कुञ्जरास्ते तु भीमसेनगदाहताः ।	034a  
पेतुरार्तस्वरं कृत्वा छिन्नपक्षा इवाद्रयः ॥	034c  
प्रभिन्नकुम्भांस्तु बहून्द्रवमाणानितस्ततः ।	035a  
पतमानांश्च सम्प्रेक्ष्य वित्रेसुस्तव सैनिकाः ॥	035c  
युधिष्ठिरोऽपि सङ्क्रुद्धो माद्रीपुत्रौ च पाण्डवौ ।	036a  
गार्ध्रपत्रैः शितैर्बाणैर्जघ्नुर्वै गजयोधिनः ॥	036c  
धृष्टद्युम्नस्तु समरे पारजित्य नराधिपम् ।	037a  
अपक्रान्ते तव सुते हयपृष्ठे समाश्रिते ॥	037c  
दृष्ट्वा च पाण्डवान्सर्वान्कुञ्चरैः परिवारितान् ।	038a  
धृष्टद्युम्नो महाराज सहसा समुपाद्रवत् ॥	038c  
पुत्रः पाञ्चालराजस्य जिघांसुः कुञ्जरान्ययौ ।	039a  
अदृष्ट्वा तु रथानीके दुर्योधनमरिन्दमम् ॥	039c  
अश्वत्थामा कृपश्चैव कृतवर्मा च सात्वतः ।	040a  
अपृच्छन्क्षत्रियांस्तत्र क्व नु दुर्योधनो गतः ॥	040c  
तेऽपश्यमाना राजानं वर्तमाने जनक्षये ।	041a  
मन्वाना निहतं तत्र तव पुत्रं महारथाः ।	041c  
विवर्णवदना भूत्वा पर्यपृच्छन्त ते सुतम् ॥	041e  
आहुः केचिद्धते सूते प्रयातो यत्र सौबलः ।	042a  
हित्वा पाञ्चालराजस्य तदनीकं दुरुत्सहम् ॥	042c  
अपरे त्वब्रुवंस्तत्र क्षत्रिया भृशविक्षताः ।	043a  
दुर्योधनेन किं कार्यं द्रक्ष्यध्वं यदि जीवति ।	043c  
युध्यध्वं सहिताः सर्वे किं वो राजा करिष्यति ॥	043e  
ते क्षत्रियाः क्षतैर्गात्रैर्हतभूयिष्ठवाहनाः ।	044a  
शरैः सम्पीड्यमानास्तु नातिव्यक्तमथाब्रुवन् ॥	044c  
इदं सर्वं बलं हन्मो येन स्म परिवारिताः ।	045a  
एते सर्वे गजान्हत्वा उपयान्ति स्म पाण्डवाः ॥	045c  
श्रुत्वा तु वचनं तेषामश्वत्थामा महाबलः ।	046a  
भित्त्वा पाञ्चालराजस्य तदनीकं दुरुत्सहम् ॥	046c  
कृपश्च कृतवर्मा च प्रययौ यत्र सौबलः ।	047a  
रथानीकं परित्यज्य शूराः सुदृढधन्विनः ॥	047c  
ततस्तेषु प्रयातेषु धृष्टद्युम्नपुरस्कृताः ।	048a  
आययुः पाण्डवा राजन्विनिघ्नन्तः स्म तावकान् ॥	048c  
दृष्ट्वा तु तानापततः सम्प्रहृष्टान्महारथान् ।	049a  
पराक्रान्तास्ततो वीरा निराशा जीविते तदा ॥	049c  
विवर्णमुखभूयिष्ठमभवत्तावकं बलम् ।	050a  
परिक्षीणायुधान्दृष्ट्वा तानहं परिवारितान् ॥	050c  
राजन्बलेन त्र्यङ्गेन त्यक्त्वा जीवितमात्मनः ।	051a  
आत्मना पञ्चमोऽयुध्यं पाञ्चालस्य बलेन ह ॥	051c  
तस्मिन्देशे व्यवस्थाय यत्र शारद्वतः स्थितः ।	052a  
सम्प्रद्रुता वयं पञ्च किरीटिशरपीडिताः ॥	052c  
धृष्टद्युम्नं महारौद्रं तत्र नाभूद्रणो महान् ।	053a  
जितास्तेन वयं सर्वे व्यपयाम रणात्ततः ॥	053c  
अथापश्यं सात्यकिं तमुपायातं महारथम् ।	054a  
रथैश्चतुः शतैर्वीरो मामभ्यद्रवदाहवे ॥	054c  
धृष्टद्युम्नादहं मुक्तः कञ्छिछ्रान्तवाहनात् ।	055a  
पतितो माधवानीकं दुष्कृती नरकं यथा ॥	055c  
तत्र युद्धमभूद्धोरं मुहूर्तमतिदारुणम् ॥	056ac  
सात्यकिस्तु महाबाहुर्मम हत्वा परिच्छदम् ।	057a  
जीवग्राहमगृह्णान्मां मूर्च्छितं पतितं भुवि ॥	057c  
ततो मुहूर्तादिव तद्गजानीकमविध्यत ।	058a  
गदया भीमसेनेन नाराचैरर्जुनेन च ॥	058c  
अभिपिष्टैर्महानागैः समन्तात्पर्वतोपमैः ।	059a  
नातिप्रसिद्धैव गतिः पाण्डवानामजायत ॥	059c  
रथमार्गं ततश्चक्रे भीमसेनो महाबलः ।	060a  
पाण्डवानां महाराज व्यपाकर्षन्महागजान् ॥	060c  
अश्वत्थामा कृपश्चैव कृतवर्मा च सात्वतः ।	061a  
अपश्यन्तो रथानीके दुर्योधनमरिन्दमम् ।	061c  
राजानं मृगयामासुस्तव पुत्रं महारथम् ॥	061e  
परित्यज्य च पाञ्चाल्यं प्रयाता यत्र सौबलः ।	062a  
राज्ञोऽदर्शनसंविग्ना वर्तमानो जनक्षये ॥ ॥	062c  

इति श्रीमन्महाभारते शल्यपर्वणि शल्यवधपर्वणि अष्टादशदिवसयुद्धे चतुर्विंशोऽध्यायः ॥ 24 ॥

9-24-4 सम्प्रदुद्रावेति पूर्वस्थं सम्प्रदुद्रुवुरिति विपरिणामेन सम्बध्यते ॥
