अध्यायः 015

शल्ययुधिष्ठिरयोर्युद्धम् ॥ 1 ॥

सञ्जय उवाच ।	001  
ततः सेना तव विभो मद्रराजपुरस्कृता ।	001a  
पुनरभ्यद्रवत्पार्थान्वेगेन महता रणे ॥	001c  
पीडितास्तावकाः सर्वे प्रधावन्तो रणोत्कटाः ।	002a  
क्षणेन चैव पार्थांस्ते बहुत्वात्समलोडयन् ॥	002c  
ते वध्यमानाः समरे पाण्डवा नावतस्थिरे ।	003a  
क्षणेनैव महाराज पश्यतोः कृष्णपार्थयोः ॥	003c  
ततो धनञ्जयः क्रुद्धः कृपं सह पदानुगैः ।	004a  
अवाकिरच्छरौघेण कृतवर्माणमेव च ॥	004c  
शकुनिं सहदेवस्तु सहसैन्यमवाकिरत् ।	005a  
नकुलः पार्श्वतः स्थित्वा मद्रराजमयोधयत् ॥	005c  
द्रौपदेया नरेन्द्राश्च भूयिष्ठान्समवारयन् ।	006a  
द्रोणपुत्रं च पाञ्चाल्यः शिखण्डी समवारयत् ॥	006c  
भीमसेनस्तु राजानं गदापाणिरवारयत् ।	007a  
शल्यं तु सह सैन्येन कुन्तीपुत्रो युधिष्ठिरः ॥	007c  
ततः समभवद्युद्धं संसक्तं तत्रतत्र ह ।	008a  
तावकानां परेषां च सङ्ग्रामेष्वनिवर्तिनाम् ॥	008c  
तत्र पश्यामहे कर्म शल्यस्यातिमहद्रणे ।	009a  
यदेकः सर्वसैन्यानि पाण्डवानामयोधयत् ॥	009c  
व्यदृश्यत तदा शल्यो युधिष्ठिरसमीपतः ।	010a  
क्रूरश्चन्द्रमसोऽभ्याशे शनैश्चर इव ग्रहः ॥	010c  
पीडयित्वा तु राजानं शरैराशीविषोपमैः ।	011a  
अभ्यधावत्पुनर्भीमं शरवर्षैरवाकिरत् ॥	011c  
तस्य तल्लाघवं दृष्ट्वा तथैव च कृतास्त्रताम् ।	012a  
अपूजयन्ननीकानि परेषां तावकानि च ॥	012c  
पीड्यमानास्तु शल्येन पाण्डवा भृशविक्षताः ।	013a  
प्राद्रवन्त रणं हित्वा क्रोशमाने युधिष्ठिरे ॥	013c  
वध्यमानेष्वनीकेषु मद्रराजेन पाण्डवः ।	014a  
अमर्षवशमापन्नो धर्मराजो युधिष्ठिरः ॥	014c  
ततः पौरुषमास्थाय मद्रराजमताडयत् ।	015a  
जयो वाऽस्तु वधो वेति कृतबुद्धिर्महारथः ॥	015c  
समाहूयाब्रवीत्सर्वान्भ्रातॄन्कृष्णं च पाण्डवः ॥	016ac  
भीष्मो द्रोणश्च कर्णश्च ये चान्ये पृथिवीक्षितः ।	017a  
कौरवार्थे पराक्रान्ताः सङ्ग्रामे निधनं गताः ।	017c  
यथाभागं यथोत्साहं भवन्तः कृतपौरुषाः ॥	017e  
भागोऽवशिष्ट एकोऽयं मम शल्यो महारथः ।	018a  
सोऽहमद्य युधा जेतुमाशंसे मद्रकाधिपम् ॥	018c  
तत्र यन्मानसं मह्यं तत्सर्वं निगदामि वः ।	019a  
चक्ररक्षाविमौ वीरौ मम माद्रवतीसुतौ ॥	019c  
अजेयौ वासवेनापि समरे शूरसम्मतौ ।	020a  
साध्विमौ मातुलं युद्धे क्षत्रधर्मपुरस्कृतौ ॥	020c  
मदर्थे प्रतियुध्येतां मानार्हौ सत्यसङ्गरौ ।	021a  
मां वा शल्यो रणे हन्ता तं वाऽहं भद्रमस्तु वः ।	021c  
इति सत्यामिमां वाणीं लोकवीरा निबोधत ॥	021e  
योत्स्येऽहं मातुलेनाद्य क्षात्रधर्मेण पार्थिवाः ।	022a  
स्वमंशमभिसन्धाय विजयायेतराय वा ॥	022c  
तस्य मेऽप्यधिकं शस्त्रं सर्वोपकरणानि च ।	023a  
संयुज्यन्तां रथे क्षिप्रं शास्त्रवद्रथयोजकैः ॥	023c  
शैनेयो दक्षिणं चक्रं धृष्टद्युम्नस्तथोत्तरम् ।	024a  
पृष्ठगोपो भवत्वद्य मम पार्थो धनञ्जयः ॥	024c  
पुरःसरो ममाद्यास्तु भीमः शस्त्रभृतां वरः ।	025a  
एवमभ्यधिकः शल्याद्भविष्यामि महामृधे ॥	025c  
एवमुक्तास्तथा चक्रुस्तदा राज्ञः प्रियैषिणः ॥	026ac  
ततः प्रहर्षः सैन्यानां पुनरासीत्तदाः मृधे ।	027a  
पाञ्चालानां सोमकानां मात्स्यानां च विशेषतः ॥	027c  
प्रतिज्ञातं च सङ्ग्रामे धर्मराजस्य पूजयन् ।	028a  
ततः शङ्खांश्च भेरीश्च शतशश्चैव पुष्करान् ।	028c  
अवादयन्त पाञ्चालाः सिंहनादांश्च नेदिरे ॥	028e  
तेऽभ्यधावन्त संरब्धा मद्रराजं तरस्विनम् ।	029a  
महता हर्षजेनाथ नादेन कुरुपुङ्गवाः ॥	029c  
ह्रादेन गजघण्टानां शङ्खानां निनदेन च ।	030a  
तूर्यशब्देन महता नादयन्तश्च मेदिनीम् ॥	030c  
तान्प्रत्यगृह्णात्पुत्रस्ते मद्रराजश्च वीर्यवान् ।	031a  
महामेघानिव बहूञ्शैलावस्तोदयावुभौ ॥	031c  
शल्यस्तु समरश्लाघी धर्मराजमरिन्दमम् ।	032a  
ववर्ष शरवर्षेण शम्बरं मघवा इव ॥	032c  
तथैव कुरुराजोऽपि प्रगृह्य रुचिरं धनुः ।	033a  
द्रोणोपदेशान्विविधान्दर्शयानो महामनाः ।	033c  
ववर्ष शरवर्षाणि चित्रं लघु च सुष्ठु च ॥	033e  
न चास्य विवरं कश्चिद्ददर्श चरतो रणे ॥	034ac  
तावुभौ विविधैर्बाणैस्ततक्षाते परस्परम् ।	035a  
शार्दूलावामिषप्रेप्सू पराक्रान्ताविवाहवे ॥	035c  
भीमस्तु तव पुत्रेण युद्धशौण्डेन सङ्गतः ॥	036ac  
पाञ्चाल्यः सात्यकिश्चैव माद्रीपुत्रौ च पाण्डवौ ।	037a  
शकुनिप्रमुखान्वीरान्प्रत्यगृह्णन्समन्ततः ॥	037c  
तदासीत्तुमुलं युद्धं पुनरेव जयैषिणाम् ।	038a  
तावकानां परेषां च राजन्दुर्मन्त्रिते तव ॥	038c  
दुर्योधनस्तु भीमस्य शरेणानतपर्वणा ।	039a  
चिच्छेदादिश्य सङ्ग्रामे ध्वजं हेमपरिष्कृतम् ॥	039c  
स किङ्किणीकजालेन महता चारुदर्शनः ।	040a  
पपात रुचिरः सिंहो भीमसेनस्य पश्यतः ॥	040c  
पुनश्चास्य धनुश्चित्रं गजराजकरोपमम् ।	041a  
क्षुरेण शितधारेण प्रचकर्त नराधिपः ॥	041c  
स च्छिन्नधन्वा तेजस्वी रथशक्त्या सुतं तव ।	042a  
बिभेदोरसि विक्रम्य स रथोपस्थ आविशत् ॥	042c  
तस्मिन्मोहमनुप्राप्ते पुनरेव वृकोदरः ।	043a  
यन्तुरेव शिरः कायात्क्षुरप्रेणाहरत्तदा ॥	043c  
हतसूता हयास्तस्य रथमादाय भारत ।	044a  
व्यद्रवन्त दिशो राजन्हाहाकारस्तदाऽभवत् ॥	044c  
तमभ्यधावंस्त्राणार्थं द्रोणपुत्रो महारथः ।	045a  
कृपश्च कृतवर्मां च पुत्रं ते हि परीप्सवः ॥	045c  
तस्मिन्विलुलिते सैन्ये त्रस्तांस्तस्य पदानुगान् ।	046a  
गाण्डीवधन्वा विस्फार्य धनुस्तानहनच्छरैः ॥	046c  
युधिष्ठिरस्तु मद्रेशमभ्यधावदमर्षितः ।	047a  
स्वयं सन्नोदयन्नश्वान्दन्तवर्णान्मनोजवान् ॥	047c  
तत्राश्चर्यपमश्याम कुन्तीपुत्रे युधिष्ठिरे ।	048a  
पुरा भूत्वा मृदुर्दान्तो यत्तदा दारुणोऽभवत् ॥	048c  
विवृताक्षश्च कौन्तेयो वेपमानश्च मन्युना ।	049a  
चिच्छेद योधान्निशितैः शरैः शतसहस्रशः ॥	049c  
यांयां प्रत्युद्ययौ सेनां तान्तां ज्येष्ठः स पाण्डवः ।	050a  
शरैरपातयद्राजन्गिरीन्वज्रैरिवोत्तमैः ॥	050c  
साश्वसूतध्वजरथान्रथिनः पातयन्बहून् ।	051a  
अक्रीडदेको बलवान्पवनस्तोयदानिव ॥	051c  
साश्वारोहांश्च तुरगान्पत्तींश्चैव सहस्रधा ।	052a  
व्यपोथयत सङ्ग्रामे क्रुद्धो रुद्रः पशूनिव ॥	052c  
शून्यमायोधनं कृत्वा शरवर्षैः समन्ततः ।	053a  
अभ्यद्रवत मद्रेशं तिष्ठतिष्ठेति चाब्रवीत् ॥	053c  
तस्य तच्चरितं दृष्ट्वा सङ्ग्रामे भीमकर्मणः ।	054a  
वित्रेसुस्तावकाः सर्वे शल्यस्त्वेनं समभ्ययात् ॥	054c  
ततस्तौ भृशसङ्क्रुद्धौ प्रध्माय सलिलोद्भवौ ।	055a  
समाहूय तदाऽन्योन्यं भर्त्सयन्तौ समीयतुः ॥	055c  
शल्यस्तु शरवर्षेण पीडयामास पाण्डवम् ।	056a  
मद्रराजं तु कौन्तेयः शरवर्षैरवाकिरत् ॥	056c  
अदृश्येतां तदा राजन्कङ्कपत्रिभिराचितौ ।	057a  
उद्भिन्नरुधिरौ शूरौ मद्रराजयुधिष्ठिरौ ।	057c  
पुष्पिताविव रेजाते वने शाल्मलिकिंशुकौ ॥	057e  
दीव्यमानौ महात्मानौ प्राणद्यूतेन दुर्मदौ ।	058a  
दृष्ट्वा सर्वाणि सैन्यानि नाध्यवस्यंस्तयोर्जयम् ॥	058c  
हत्वा मद्राधिपं पार्थो भोक्ष्यतेऽद्य वसुन्धराम् ।	059a  
शल्यो वा पाण्डवं हत्वा दद्याद्दुर्योधनाय गाम् ॥	059c  
इतीव निश्चयो नाभूद्योधानां तत्र भारत ।	060a  
प्रदक्षिणमभूत्सर्वं धर्मराजस्य युध्यतः ॥	060c  
ततः शरशतं शल्यो मुमोचाशु युधिष्ठिरे ।	061a  
धनुश्चास्य शिताग्रेण बाणेन निरुकृन्तत ॥	061c  
सोऽन्यत्कार्मुकमादाय शल्यं शरशतैस्त्रिभिः ।	062a  
अविध्यत्कार्मुकं चास्य क्षुरेण निरकृन्तत ॥	062c  
अथास्य निजघानाश्वांश्चतुरो नतपर्वभिः ।	063a  
द्वाभ्यामतिशिताग्राभ्यामुभौ तत्पार्ष्णिसारथी ॥	063c  
ततोऽस्य दीप्यमानेन पीतेन निशितेन च ।	064a  
प्रमुखे वर्तमानस्य भल्लेनापाहरद्ध्वजम् ॥	064c  
ततः प्रभग्नं तत्सैन्यं दौर्योधनमरिन्दम ॥	065ac  
ततो मद्राधिपं द्रौणिरभ्यधावत्तथा कृतम् ।	066a  
आरोप्य चैनं स्वरथं त्वरमाणः प्रदुद्रुवे ॥	066c  
मुहूर्तमिव तौ गत्वा नर्दमाने युधिष्ठिरे ।	067a  
गत्वा ततो मद्रपतिरन्यं स्यन्दनमास्थितः ॥	067c  
विधिवत्कल्पितं शुभ्रं महाम्बुदनिनादिनम् ।	068a  
सज्जयन्त्रोपकरणं द्विषतां रोमहर्षणम् ॥	068c  
तथान्यद्धनुरादाय बलवान्वेगवत्तरम् ॥	069a  
युधिष्ठिरं मद्रपतिर्भित्त्वा सिंह इवानदत् ॥	069c  
ततः स शरवर्षेण पर्जन्य इव वृष्टिमान् ।	070a  
अभ्यवर्षदमेयात्मा क्षत्रियान्क्षत्रियर्षभः ॥	070c  
सात्यकिं दशभिर्विद्ध्वा भीमसेनं त्रिभिः शरैः ।	071a  
सहदेवं त्रिभिर्विद्ध्वा युधिष्ठिरमपीडयत् ॥	071c  
तांस्तानन्यान्महेष्वासान्साश्वान्सरथकूबरान् ।	072a  
अर्दयामास विशिखैरुल्काभिरिव कुञ्जरान् ॥	072c  
कुञ्जरान्कुञ्जरारोहानश्वप्रयायिनः ।	073a  
रथांश्च रथिभिः सार्धं जघान रथिनां वरः ॥	073c  
बाहूंश्चिच्छेद तरसा सायुधान्केतनानि च ।	074a  
चकार च महीं योधैः स्तीर्णां वेदीं कुशैरिव ॥	074c  
तथा तमरिसैन्यानि घ्नन्तं मृत्युमिवान्तकम् ।	075a  
परिवव्रुर्भृशं क्रुद्धाः पाण्डुपाञ्चालसोमकाः ॥ ॥	075c  

इति श्रीमन्महाभारते शल्यपर्वणि शल्यवधपर्वणि अष्टादशदिवसयुद्धे पञ्चदशोऽध्यायः ॥ 15 ॥

9-15-42 रथशक्त्या रथस्थया शक्त्या ॥ 9-15-50 यां यामभ्यगमत्सेनां तां तां सद्यो व्यनीनशत् । न्यपातयत कौन्तेयो गिरीन्वज्र इवोत्तमान् । इति क.ख.पाठः ॥ 9-15-67 मुहूर्तमिव तान्हत्वा नर्दमाने युधिष्ठिरे इति क.ख.पाठः ॥
