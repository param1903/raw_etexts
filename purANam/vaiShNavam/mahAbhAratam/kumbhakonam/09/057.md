अध्यायः 057
	
भीमदुर्योधनयोर्वीरवादः ॥ 1 ॥

वैशम्पायन उवाच ।	001  
ततो वाग्युद्धमभवत्तुमुलं जनमेजय ।	001a  
यत्र दुःखान्वितो राजा धृतराष्ट्रोऽब्रवीदिदम् ॥	001c  
धिगस्तु खलु मानुष्यं यस्य निष्ठेयमीदृशी ।	002a  
एकादशचमूभर्ता यत्र पुत्रो ममानघ ॥	002c  
आज्ञाप्य सर्वान्नृपतीन्भुक्त्वा चेमां वसुन्धराम् ।	003a  
गदामादाय चैकाकी पदातिः प्रस्थितो रणम् ॥	003c  
भूत्वा हि जगतो नाथो ह्यनाथ इव मे सुतः ।	004a  
गदामुद्यम्य यो याति किमन्यद्भागधेयतः ॥	004c  
अहो दुःखं महत्प्राप्तं पुत्रेण मम सञ्जय ।	005a  
एवमुक्त्वा स दुःखार्तो विरराम जनाधिपः ॥	005c  
सञ्जय उवाच ।	006  
स मेघनिनदो हर्षान्निनदन्निव गोवृषः ।	006a  
आजुहाव तदा पार्थं युद्धाय युधि वीर्यवान् ॥	006c  
भीममाह्वयमाने तु कुरुराजे महात्मनि ।	007a  
प्रादुरासन्सुघोराणि रूपाणि विविधान्युत ॥	007c  
ववुर्वाताः सनिर्घाताः पांसुवर्षं पपात च ।	008a  
बभूवुश्च दिशः सर्वास्तिमिरेण समावृताः ॥	008c  
महास्वनाः सुनिर्वातास्तुमुला रोमहर्षणाः ।	009a  
पेतुस्तथोल्काः शतशः स्फोटयन्त्यो नभस्तलात् ॥	009c  
राहुश्चाग्रसदादित्यमपर्वणि विशाम्पते ।	010a  
चकम्पे च महाकम्पं पृथिवी सवनद्रुमा ॥	010c  
रूक्षाश्च वाताः प्रववुर्नीचैः शर्करकर्षिणः ।	011a  
गिरीणां शिखराण्येव न्यपतन्त महीतले ॥	011c  
मृगा बहुविधाकाराः सम्पतन्ति दिशो दश ।	012a  
दीप्ताः शिवाश्चाप्यनदन्घोररूपाः सुदारुणाः ॥	012c  
निर्घाताश्च महाघोरा बभूवू रोमहर्षणाः ।	013a  
दीप्तायां दिशि राजेन्द्र मृगाश्चाशुभवादिनः ॥	013c  
उदपानगताश्चापो व्यवर्धन्त समन्ततः ।	014a  
अशरीरा महानादाः श्रूयन्ते स्म भयानकाः ॥	014c  
एवमादीनि दृष्ट्वा स निमित्तानि वृकोदरः ।	015a  
उवाच भ्रातरं ज्येष्ठं धर्मराजं युधिष्ठिरम् ॥	015c  
एष शक्यो मया जेतुं मन्दात्मा च सुयोधनः ॥	016ac  
अद्य क्रोधं विमोक्ष्यामि निगूढं हृदयेशयम् ।	017a  
सुयोधने कौरवेन्द्रे खाण्डवेऽग्निमिवार्जुनः ॥	017c  
शल्यमद्योद्धरिष्यामि तव पाण्डव हृच्छयम् ।	018a  
निहत्य गदया पापमिमं कुरुकुलान्तकम् ॥	018c  
अद्य कीर्तिमयीं मालां प्रतिमोक्ष्याम्यहं त्वयि ।	019a  
हत्वेमं पापकर्माणं गदया रणमूर्धनि ॥	019c  
अद्योरुगदया राजन्भेत्ताऽस्मि समरेऽनया ।	020a  
नायं प्रवेष्टा नगरं पुनर्वारणसाह्वयम् ॥	020c  
सर्पोत्सर्गस्य शयने विषदानस्य भोजने ।	021a  
प्रमाणकोट्यां पातस्य दाहस्य जतुवेश्मनि ॥	021c  
सभायामवहासस्य सर्वस्वहरणस्य च ।	022a  
वर्षमज्ञातवासस्य वनवासस्य चानघ ॥	022c  
अद्यान्तमेषां दुःखानां गन्ताऽहं भरतर्षभ ।	023a  
एकाह्ना विनिहत्येमं भविष्याम्यात्मनोऽनृणः ॥	023c  
अद्यायुर्धार्तराष्ट्रस्य दुर्मतेरकृतात्मनः ।	024a  
समाप्तं भरतश्रेष्ठ मातापित्रोश्च दर्शनम् ॥	024c  
अद्य सौख्यं तु राजेन्द्र कुरुराजस्य दुर्मतेः ।	025a  
समाप्तं च महाराज नारीणां दर्शनं पुनः ॥	025c  
अद्यायं कुरुराजस्य शन्तनोः कुलपांसनः ।	026a  
प्राणाञ्श्रियं च राज्यं च त्यक्त्वा शेष्यति भूतले ॥	026c  
राजा च धृतराष्ट्रोऽद्य श्रुत्वा पुत्रं निपातितम् ।	027a  
स्मरिष्यत्यशुभं कर्म यत्तच्छकुनिबुद्धिजम् ॥	027c  
इत्युक्त्वा राजशार्दूल गदामादाय वीर्यवान् ।	028a  
अभ्यतिष्ठत युद्धाय शक्रो वृत्रमिवाह्वयन् ॥	028c  
तमुद्यतगदं दृष्ट्वा कैलासमिव शृङ्गिणम् ।	029a  
भीमसेनः पुनः क्रुद्धो दुर्योधनमुवाच ह ॥	029c  
राज्ञश्च धृतराष्ट्रस्य तथा त्वमपि चात्मनः ।	030a  
स्मर तद्दुष्कृतं कर्म यद्वृत्तं वारणावते ॥	030c  
द्रौपदी च परिक्लिष्टा सभामध्ये रजस्वला ।	031a  
द्यूते च वञ्चितो राजा यत्त्वया सौबलेन च ॥	031c  
वने दुःखं च यत्प्राप्तमस्माभिस्त्वत्कृतं महत् ।	032a  
विराटनगरे चैव योन्यन्तरगतैरिव ।	032c  
तत्सर्वं पातयाम्यद्य दिष्ट्या दृष्टोऽसि दुर्मते ॥	032e  
त्वत्कृतेऽसौ हतः शेते शरतल्पे पितामहः ।	033a  
गाङ्गेयो रथिनां श्रेष्ठो रथिना याज्ञसेनिना ॥	033c  
हतो द्रोणश्च कर्णश्च तथा शल्यः प्रतापवान् ।	034a  
वैराग्नेरादिकर्तासौ शकुनिः सौबलो हतः ॥	034c  
प्रातिकामी तथा पापो द्रौपद्याः क्लेशकृद्धतः ।	035a  
भ्रातरस्ते हताः सर्वे शूरा विक्रान्तयोधिनः ॥	035c  
एते चान्ये च बहवो निहतास्त्वत्कृते नृपाः ।	036a  
त्वामद्य निहनिष्यामि गदया नात्र संशयः ॥	036c  
इत्येवमुच्चै राजानं भाषमाणं वृकोदरम् ।	037a  
उवाच गतभी राजन्पुत्रस्ते सत्यविक्रमः ॥	037c  
किं कत्थनेन बहुना युध्यस्वेह वृकोदर ।	038a  
अद्य तेऽहं विनेष्यामि युद्धश्रद्धां कुलाधम ॥	038c  
इति दुर्यार्धेनोऽक्षुद्रस्त्वया क्षुद्रबलेन वै ।	039a  
शक्यस्रासयितुं वाचा न चान्यः प्राकृतो यथा ॥	039c  
चिरकालेप्सितं दिष्ट्या हृदयस्थमिदं मम ।	040a  
त्वया सह गदायुद्धं त्रिदशैरुपपादितम् ॥	040c  
किं वाचा बहुनोक्तेन कत्थितेन च दुर्मते ।	041a  
वाणी सङ्कोच्यतामेषा कर्मणा मा चिरं कृथाः ॥	041c  
तस्य तद्वचनं श्रुत्वा सर्व एवाभ्यपूजयन् ।	042a  
राजानः सोमकाश्चैव ये तत्रासन्समागताः ॥	042c  
ततः सम्पूजितः सर्वैः सम्प्रहृष्टतनूरुहः ।	043a  
भूयो धीरां मतिं चक्रे युद्धाय कुरुनन्दनः ॥	043c  
तं मत्तमिव मातङ्गं तलशब्दैर्नराधिपाः ।	044a  
भूयः संहर्षयाञ्चक्रुर्दुर्योधनममर्षणम् ॥	044c  
तं महात्मा महात्मानं गदामुद्यम्य पाण्डवः ।	045a  
अभिदुद्राव वेगेन धार्तराष्ट्रं वृकोदरः ॥	045c  
बृंहन्ति कुञ्चरास्तत्र हया ह्रेषन्ति चासकृत् ।	046a  
शस्त्राणि चाप्यदीप्यन्त पाण्डवानां जयैषिणां ॥	046c  
	
इति श्रीमन्महाभारते शल्यपर्वणि गदायुद्धपर्वणि सप्तपञ्चाशत्तमोऽध्यायः ॥ 57 ॥

9-57-16 नैष शक्तो रणे जेतुं मन्दात्मा मां सुयोधन इति झ.पाठः ॥ 9-57-41 वाणी सम्पद्यतामिति झ.पाठः ॥
