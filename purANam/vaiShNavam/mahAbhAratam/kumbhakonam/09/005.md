अध्यायः 005

दुर्योधनेन सैनापत्यविधानप्रार्थनायां अश्वत्थाम्ना शल्यस्य सेनापतित्वविधानम् ॥  1 ॥ दुर्योधनेन शल्यम्प्रति सैनापत्यस्वीकारप्रार्थना ॥  2 ॥

सञ्जय उवाच ।	001  
अथ हैमवते प्रस्थे स्थित्वा युद्धाभिनन्दिनः ।	001a  
सर्व एव महायोधास्तत्रतत्र समागताः ॥	001c  
शल्यश्च चित्रसेनश्च शकुनिश्च महारथः।	002a  
अश्वत्थामा कृपश्चैव कृतवर्मा च सात्वतः ॥	002c  
सुषेणोऽरिष्टसेनश्च धृतसेनश्च वीर्यवान् ।	003a  
जयत्सेनश्च राजानस्ते रात्रिमुषितास्ततः ॥	003c  
रणे कर्णे हते वीरे त्रासिता जितकाशिभिः ।	004a  
नालभञ्शर्म ते पुत्रा हिमवन्तमृते गिरिम् ॥	004c  
तेऽब्रुवन्सहितास्तत्र राजानं शल्यसन्निधौ ।	005a  
कृतयत्ना रणे राजन्सम्पूज्य विधिवत्तदा ॥	005c  
कृत्वा सेनाप्रणेतारं परांस्त्वं योद्धुमर्हसि।	006a  
येनाभिगुप्ताः सङ्ग्रामे जयेमासुहृदो वयम् ॥	006c  
ततो दुर्योधनः स्थित्वा रथे रथवरोत्तमम् ।	007a  
सर्वयुद्धविभावज्ञमन्तकप्रतिमं युधि ॥	007c  
स्वङ्गं प्रच्छिन्नशिरसं कम्बुग्रीवं प्रियंवदम् ।	008a  
व्याकोचपद्मपत्राक्षं व्याघ्रास्यं मेरुगौरवम् ॥	008c  
स्थाणोर्वृषस्य सदृशं स्कन्धनेत्रगतिस्वरैः 	009a  
पुष्टश्लिष्टायतभुजं सुविस्तीर्णवरोरसम् ॥	009c  
बले जवे च सदृशमरुणानुजवातयोः ।	010a  
आदित्यस्यार्चिषा तुल्यं बुद्ध्या चोशनसा समम् ॥	010c  
कान्तिरूपमुखैश्वर्यैस्त्रिभिश्चन्द्रमसा समम् ।	011a  
काञ्चनोपलसङ्घातैः सदृशं श्लिष्टसन्धिकम् ॥	011c  
सवृत्तोरुकटीजङ्घं सुपादं स्वङ्गुलीनखम् ।	012a  
स्मृत्वा स्मृत्वैव तु गुणान्धात्रा यत्नाद्विनिर्मितम् ॥	012c  
सर्वलक्षणसम्पन्नं निपुणं श्रुतिसागरम् ।	013a  
जेतारं तरसाऽरीणामजेयमरिभिर्बलात् ॥	013c  
\'प्रयोगबलसंहारप्रायश्चित्तं सुमङ्गलम् ।	014a  
प्रयोगविनियोगौ च स्मृतिं यस्य गुणान्विदुः\'॥	014c  
दशाङ्गं यश्चतुर्पादमिष्वस्त्रं वेद तत्वतः ।	015a  
साङ्गांस्तु चतुरो वेदान्सम्यगाख्यानपञ्चमान् ॥	015c  
आराध्य त्र्यम्बकं यत्नाद्व्रतैरुग्रैर्महातपाः ।	016a  
अयोनिजायामुत्पन्नो द्रोणेनायोनिजेन यः ॥	016c  
तमप्रतिमकर्माणं रूपेणाप्रतिमं भुवि ।	017a  
पारगं सर्व विद्यानां गुणार्णवमनिन्दितम् ।	017c  
तमभ्येत्यात्मजस्तुभ्यमश्वत्थामानमब्रवीत् ॥	017e  
गुरुपुत्राद्य सर्वेषामस्माकं परमा गतिः ।	018a  
भवांस्तस्मान्नियोगात्ते कोऽस्तु सेनापतिर्मम ।	018c  
यं पुरस्कृत्य सहिता युधि जेष्याम पाण्डवान् ॥	018a  
द्रौणिरुवाच ।	019  
अयं कुलेन रूपेण तेजसा यशसा श्रिया ।	019a  
सर्वैर्गुणैः समुदितः शल्यो नोऽस्तु चमूपतिः ॥	019c  
भागिनेयान्निजांस्त्यक्त्वा कृतज्ञोऽस्मानुपागतः ।	020a  
महासेनो महाबाहुर्महासेन इवापरः ॥	020c  
एनं सेनापतिं कृत्वा नृपतिं नृपसत्तम ।	021a  
शक्यः प्राप्तुं जयोऽस्माभिर्देवैःस्कन्दमिवाजितम् ॥	021c  
तथोक्ते द्रोणपुत्रेण सर्व एव नराधिपाः ।	022a  
परिवार्य स्थिताः शल्यं जयशब्दांश्च चक्रिरे ॥	022c  
युद्धाय च मतिं चक्रुरावेशं च परं ययुः ॥	023ac  
ततो दुर्योधनः शल्यं भूमौ स्थित्वा रथे स्थितम् ।	024a  
उवाच प्राञ्जलिर्भूत्वा द्रोणभीष्मसमं रणे ॥	024c  
अयं स कालः सम्प्राप्तो मित्राणां मित्रवत्सल ।	025a  
यत्र मित्रममित्रं वा परीक्षन्ते बुधा जनाः ॥	025c  
स भवानस्तु नः शूरः प्रणेता वाहिनीमुखे ।	026a  
रणं याते च भवति पाण्डवा मन्दचेतसः ।	026c  
भविष्यन्ति सहामात्याः पाञ्चालाश्च निरुद्यमाः ॥	026e  
दुर्योधनवचः श्रुत्वा शल्यो मद्राधिपस्तदा ।	027a  
उवाच वाक्यं वाक्यज्ञो राजानं राजसन्निधौ ॥	027c  
यत्र मां मन्यसे राजन्कुरुराज करोमि तत् ।	028a  
त्वत्प्रियार्थं हि मे सर्वं प्राणा राज्यं धनानि च ॥	028c  
दुर्योधन उवाच ।	029  
सैनापत्येन वरये त्वामहं मातुलातुलम् ।	029a  
सोऽस्मान्पाहि युधां श्रेष्ठ स्कन्दो देवानिवाहवे ॥	029c  
अभिषिच्यस्व राजेन्द्र देवानामिव पावकिः ।	030a  
जहि शत्रून्रणे वीर महेन्द्रो दानवानिव ॥	030c  

इति श्रीमन्महाभारते शल्यपर्वणि शल्यवधपर्वणि पञ्चमोऽध्यायः ॥ 5 ॥

9-5-1 प्रस्थे शिखरे ॥ 9-5-3 ततस्तत्र ॥ 9-5-8 स्वङ्गं शोभनाङ्गम् ॥ 9-5-9 स्थाणोः सम्बन्धिनो वृषस्य ॥ 9-5-17 तुभ्यं तव ॥ 9-5-20 महासेनइव कार्तिकेयइव  ॥
