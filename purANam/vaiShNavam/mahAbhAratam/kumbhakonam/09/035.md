अध्यायः 035

जनमेजयेन वैशम्पायनम्प्रति बलरामस्य तीर्थयात्राप्रकारप्रश्नः ॥ 1 ॥ तेन तम्प्रति तत्कथनमुपक्रम्य प्रभासतीर्थस्य तत्पदवाच्यत्वे हेतुकथनम् ॥ 2 ॥

जनमेजय उवाच ।	001  
पूर्वमेव यदा रामस्तस्मिन्युद्ध उपस्थिते ।	001a  
आमन्त्र्य केशवं यातो वृष्णिभिः सहितः प्रभुः ॥	001c  
साहाय्यं धार्तराष्ट्रस्य न च कर्ताऽस्मि केशव ।	002a  
न चैव पाण्डुपुत्राणां गमिष्यामि यथागतम् ॥	002c  
एवमुक्त्वा तदा रामो यातः शत्रुनिबर्हणः ।	003a  
तस्य चागमनं भूयो ब्रह्मञ्शं सितुमर्हसि ॥	003c  
आख्याहि मे विस्तरशः कथं राम उपस्थितः ।	004a  
कथं च दृष्टवान्युद्धं कुशलो ह्यसि सत्तम ॥	004c  
वैशम्पायन उवाच ।	005  
उपप्लाव्ये निविष्टेषु पाण्डवेषु महात्मसु ।	005a  
प्रेषितो धृतराष्ट्रस्य समीपं मधुसूदनः ॥	005c  
शमं प्रति महाबाहो हितार्थं सर्वदेहिनाम् ॥	006ac  
स गत्वा हास्तिनपुरं धृतराष्ट्रं समेत्य च ।	007a  
उक्तवान्वचनं पथ्यं हितं चैव विशेषतः ॥	007c  
न च तत्कृतवान्राजा यथाऽख्यातं हि तत्पुरा ॥	008ac  
अनवाप्य शमं तत्र कृष्णः पुरुषसत्तमः ।	009a  
आगच्छत महाबाहुरुपप्लाव्यं जनाधिप ॥	009c  
ततः प्रत्यागतः कृष्णो धार्तराष्ट्रविसर्जितः ।	010a  
आजगाम नरव्याघ्रः पाण्डवानामनीकिनीम् ।	010c  
यथोक्तं च यथावृत्तं गत्वा पाण्डवमब्रवीत् ॥	010e  
न कुर्वन्ति वचो मह्यं कुरवः कालनोदिताः ।	011a  
निर्गच्छध्वं पाण्डवेयाः पुष्येण सहिता मया ॥	011c  
ततो विभज्यमानेषु बलेषु बलिनां वरः ।	012a  
प्रोवाच भ्रातरं कृष्णं रौहिणेयो महामनाः ॥	012c  
तेषामपि महाबाहो साहाय्यं मधुसूदन ।	013a  
क्रियतामिति तत्कृष्णो नास्य चक्रे वचस्तदा ॥	013c  
ततो मन्युपरीतात्मा जगाम यदुनन्दनः ।	014a  
तीर्थयात्रां हलधरः सरस्वत्यां महायशाः ।	014c  
मैत्रनक्षत्रयोगे स्म सहितः सर्वयादवैः ॥	014e  
आश्रयामास भोजस्तु दुर्योधनमरिन्दमः ।	015a  
युयुधानेन सहितो वासुदेवस्तु पाण्डवान् ॥	015c  
रौहिणेये गते शूरे पुष्येण मधुसूदनः ।	016a  
पाण्डवेयान्पुरस्कृत्य ययावभिमुखः कूरून् ॥	016c  
गच्छन्नेव पथिस्थस्तु रामः प्रेष्यानुवाच ह ।	017a  
सम्भारांस्तीर्थयात्रायां सर्वोपकरणानि च ॥	017c  
आनयध्वं द्वारकाया अग्नीन्वै याजकांस्तथा ।	018a  
सुवर्णरजतं चैव धेनूर्वासांसि वाजिनः ॥	018c  
कुञ्जरांश्च रथांश्चैव खरोष्ट्रं वाहनानि च ।	019a  
क्षिप्रमानीयतां सर्वं तीर्थहेतोः परिच्छदम् ॥	019c  
प्रतिस्रोतः सरस्वत्या गच्छध्वं शीघ्रगामिनः ।	020a  
ऋत्विजश्चानयध्वं वै शतशश्च द्विजर्षभान् ॥	020c  
एवं सन्दिश्य तु प्रेष्यान्बलदेवो महाबलः ।	021a  
तीर्थयात्रां ययौ राजन्कुरूणां वैशसे तदा ॥	021c  
सरस्वत्याः प्रतिस्रोतः समुद्रादभिजग्मिवान ।	022a  
रामो यदूत्तमः श्रीमांस्तीर्थयात्रामनुस्मरन् ॥	022c  
ऋत्विग्भिश्च सुहृद्भिश्च यथाऽन्यैर्द्विजसत्तमैः ।	023a  
रथैर्गजैस्तथाऽश्वैश्च प्रेष्यैश्च भरतर्षभ ।	023c  
गोखरोष्ट्रप्रयुक्तैश्च यानैश्च बहुभिर्वृतः ॥	023e  
श्रान्तानां क्लान्तवपुषां शिशूनां विपुलायुषाम् ।	024a  
देशेदेशे तु देयानि दानानि विविधानि च ॥	024c  
अर्चायै चार्थिनां राजन्क्लृप्तानि बहुशस्तथा ।	025a  
तानि यानीह देशेषु प्रतीक्षन्ति स्म भारत ॥	025c  
बुभुक्षितानामर्थाय क्लृप्तमन्नं समन्ततः ॥	026ac  
योयो यत्र द्विजो भोज्यं भोक्तुं कामयते तदा ।	027a  
तस्यतस्य तु तत्रैवमुपजह्रुस्तदा नृष ॥	027c  
तत्रतत्र स्थिता राजन्रौहिणेयस्य शासनात् ।	028a  
भक्ष्यपेयस्य कुर्वन्ति राशींस्तत्र समन्ततः ॥	028c  
वासांसि च महार्हाणि पर्यङ्कास्तरणानि च ।	029a  
पूजार्थं तत्र क्लृप्तानि विप्राणां सुखमिच्छताम् ॥	029c  
यत्र यः स्वपते विप्रो यो वा जागर्ति भारत ।	030a  
तत्रतत्रैव सर्वस्य क्लृप्तं सर्वमपश्यत ॥	030c  
यथासुखं जनः सर्वो याति तिष्ठति वै तदा ।	031a  
यातुकामस्य यानानि पानानि तृषितस्य च ॥	031c  
बुभुक्षितस्य चान्नानि स्वादूनि भरतर्षभ ।	032a  
उपजह्रुर्नरास्तत्र वस्त्राण्याभरणानि च ॥	032c  
स पन्थाः प्रबभौ राजन्सर्वस्यैव सुखावहः ।	033a  
स्वर्गोपमस्तदा वीर नराणां तत्र गच्छताम् ॥	033c  
नित्यप्रमुदितोपेतः स्वादुभक्ष्यो जलान्वितः ।	034a  
विपण्यापणपण्यानं नानाजनशतैर्वृतः ।	034c  
नानाद्रुमलतोपेतो नानारत्नविभूषितः ॥	034e  
ततो महात्मा नियतो मनस्विनां पुण्येषु तीर्थेषु वसूनि राजन् ।	035a  
ददौ द्विजेभ्यः क्रतुदक्षिणाश्च यदुप्रवीरो हलभृत्प्रतीतः ॥	035c  
दोग्ध्रीश्च धेनूश्च सहस्रशो वै सुवाससः काञ्चनबद्धशृङ्गीः ।	036a  
हयांश्च नानाविधदेशजातान्यानानि दासांश्च शुभान्द्विजेभ्यः ॥	036c  
रत्नानि मुक्तामणिविद्रुमं चाप्यग्र्यं सुवर्णं रजतं सुशुद्धम् ।	037a  
अयस्मयं ताम्रमयं च भाण्डं ददौ द्विजातिप्रवरेषु रामः ॥	037c  
एवं स वित्तं प्रददौ महात्मा सरस्वतीतीर्थगतेषु भूरि ।	038a  
ययौ क्रमेणाप्रतिमप्रभावस्ततः कुरुक्षेत्रमुदारवृत्तः ॥	038c  
जनमेजय उवाच ।	039  
सारस्वतानां तीर्थानां गुणोत्पत्तिं वदस्व मे ।	039a  
फलं च द्विपदां श्रेष्ठ कर्म निर्वृत्तिमेव च ॥	039c  
यथाक्रमेण भगवंस्तीर्थानामनुपूर्वशः ।	040a  
ब्रूहि ब्रह्मविदां श्रेष्ठ परं कौतूहलं हि मे ॥	040c  
वैशम्पायन उवाच ।	041  
तीर्थानां च फलं राजन्गुणोत्पत्तिं च सर्वशः ।	041a  
मयोच्यमानं वै पुण्यं शृणु राजेन्द्र कृत्स्नशः ॥	041c  
पूर्वं महाराज यदुप्रवीर ऋत्विक्सुहृद्विप्रगणैश्च सार्धम् ।	042a  
पुण्यं प्रभासं समुपाजगाम यत्रोडुराढ्यक्ष्मणा क्षीयमाणः ॥	042c  
विमुक्तशापः पुनराप्य तेजः सर्वं जगद्भासयते नरेन्द्र ।	043a  
एतत्तु तीर्थप्रवरं पृथिव्यां प्रभासनात्तस्य ततः प्रभासः ॥ ॥	043c  

इति श्रीमन्महाभारते शल्यपर्वणि ह्रदप्रवेशपर्वणि अष्टदशदिवसयुद्धे पञ्चत्रिंशोऽध्यायः ॥ 35 ॥

9-35-14 मैत्रनक्षत्रयोगे अनुराधायां ॥ 9-35-15 भोजः कृतवर्मा ॥ 9-35-16 पुष्येण हि पाण्डवेभ्यः प्रयाणं अनुराधातस्तीर्थयात्रार्थमिति विवेकः ॥ 9-35-34 विपणिः पण्यवीथिका । आपणा हट्टाः । पण्यानि विक्रेयद्रव्याणि ॥ 9-35-35 कृतदक्षिणाश्चेति क.ङ.पाठः ॥ 9-35-39 गुणान् रमणीयत्वादीन् । उत्पत्तिं सम्भवम् । कर्मनिर्वृत्तिं तीर्थयात्राविधिसिद्धम् । निवृत्तिमपि कर्मणाम् इति क.ङ.पाठः ॥ 9-35-40 यथाकमेण तीर्थक्रमापेक्षया अनुपूर्वशः गुणोत्पत्त्यादिक्रमापेक्षया ॥ 9-35-43 प्रभासः प्रभासत्वम् ॥
