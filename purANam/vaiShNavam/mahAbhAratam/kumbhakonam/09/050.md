अध्यायः 050
	
बलभद्रस्येन्द्रतीर्थादिगमनम् ॥ 1 ॥ तत्तत्तीर्थमाहात्म्यकथनम् ॥ 2 ॥
	
वैशम्पायन उवाच ।	001  
इन्द्रतीर्थं ततो गत्वा यदूनां प्रवरो बली ।	001a  
विप्रेभ्यो धनरत्नानि ददौ स्नात्वा यथाविधि ॥	001c  
तत्र ह्यमरराजो वै ईजे क्रतुशतेन ह ।	002a  
बृहस्पतेश्च देवेशः प्रददौ विपुलं धनम् ॥	002c  
अनर्गलान्सजारूथ्यान्सर्वान्विविधदक्षिणान् ।	003a  
आजहार क्रतूंस्तत्र यथोक्तं वेदपारगैः ॥	003c  
तान्क्रतून्भरतश्रेष्ठ शतकृत्वो महाद्युतिः ।	004a  
पूरयामास विधिवत्ततः ख्यातः शतक्रतुः ॥	004c  
तस्य नाम्ना तु तत्तीर्थं शिवं पुण्यं सनातनम् ।	005a  
इन्द्रतीर्थमिति ख्यातं सर्वपापप्रमोचनम् ॥	005c  
उपस्पृश्य च तत्रापि विधिवन्मुसलायुधः ।	006a  
ब्राह्मणान्पूजयित्वा च पानाच्छादनभोजनैः ॥	006c  
शुभं तीर्थवरं तस्माद्रामतीर्थं जगाम ह ।	007a  
यत्र रामो महाभागो भार्गवः सुमहातपाः ॥	007c  
असकृत्पृथिवीं कृत्वा हतक्षत्रियपुङ्गवाम् ।	008a  
उपाध्यायं पुरस्कृत्य काश्यपं मुनिसत्तमम् ॥	008c  
अयजद्वाजपेयेन सोऽश्वमेधशतेन च ।	009a  
प्रददौ दक्षिणार्थं च पृथिवीं सागराम्बराम् ॥	009c  
रामो दत्त्वा धनं तत्र द्विजेभ्यो जनमेजय ।	010a  
उपस्पृश्य यथान्यायं पूजयित्वा तथा द्विजान् ॥	010c  
पुण्यतीर्थे शुभे देशे वसु दत्त्वा हलायुधः ।	011a  
मुनींश्चैवाभिवाद्याथ यमुनातीर्थमागमत् ।	011c  
यत्रानयामास तदा राजसूयमपाम्पतिः ॥	011e  
दितेः सुतान्महाभागो वरुणो वै सितप्रभः ।	012a  
यत्र निर्जित्य सङ्ग्रामे मानुषान्दानवांस्तथा ।	012c  
गन्धर्वान्राक्षसांश्चैव वरुणः परवीरहा ॥	012e  
तस्मिन्क्रतुवरे वृत्ते सङ्ग्रामः समजायत ।	013a  
देवानां दानवानां च त्रैलोक्यस्य भयावहः ॥	013c  
राजसूये क्रतुश्रेष्ठे निवृत्ते जनमेजय ।	014a  
जायते सुमहाघोरः सङ्क्षयः क्षत्रियान्प्रति ॥	014c  
हलायुधस्तदा रामस्तस्मिंस्तीर्थवरे शुभे ।	015a  
तत्र स्नात्वा च दत्त्वा च द्विजेभ्यो वसु माधवः ॥	015c  
वनमाली ततो हृष्टः स्तूयमानो द्विजातिभिः ।	016a  
तस्मादादित्यतीर्थं च जगाम कमलेक्षणः ॥	016c  
यत्रेष्ट्वा भगवाञ्ज्योतिर्भास्करो राजसत्तम ।	017a  
ज्योतिषामाधिपत्यं च प्रभावं चाभ्यपद्यत ॥	017c  
तस्या नद्यास्तु तीरे वै सर्वे देवाः सवासवाः ।	018a  
विश्वेदेवाः समरुतो गन्धर्वाप्सरसश्च ह ॥	018c  
द्वैपायनः शुकश्चैव कृष्णश्च मधुसूदनः ।	019a  
यक्षाश्च राक्षसाश्चैव पिशाचाश्च विशाम्पते ॥	019c  
एते चान्ये च बहवो योगसिद्धाः सहस्रशः ।	020a  
तस्मिंस्तीर्थे सरस्वत्याः शिवे पुण्ये परन्तप ॥	020c  
तत्र हत्वा पुरा विष्णुरसुरौ मधुकैटभौ ।	021a  
आप्लुत्य भरतश्रेष्ठ तीर्थप्रवर उत्तमे ॥	021c  
द्वैपायनश्च धर्मात्मा तत्रैवाप्लुत्य भारत ।	022a  
सम्प्राप्तः परमं योगं सिद्धिं च परमां गतः ॥	022c  
असितो देवलश्चैव तस्मिन्नेव महातपाः ।	023a  
परमं योगमास्थाय ऋषिर्योगमवाप्तवान् ॥ ॥	023c  
	
इति श्रीमन्महाभारते शल्यपर्वणि ह्रदप्रवेशपर्वणि पञ्चाशोऽध्यायः ॥ 50 ॥

9-50-1 आनयामास मुनीनित्यनुषज्ज्यते । राजसूयं कर्तुमिति शेषः ॥
