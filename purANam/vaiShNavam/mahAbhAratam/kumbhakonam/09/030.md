अध्यायः 030

कृपद्रौणिकृतवर्मसु हृदमेत्य दुर्योधनेन भाषमाणेषु तत्र यदृच्छोपागतैर्व्याधैस्तद्दर्शनम् ॥ 1 ॥ व्याधनिवेदनेन सपरिवारैः पाण्डवैर्ह्रदं प्रत्यागमनम् ॥ 2 ॥ तद्दर्शनेन कृपादिभिर्दुर्योधनाभ्यनुज्ञानेन दूरस्थन्यग्रोधतरुमेत्य तन्मूले उपवेशनम् ॥ 3 ॥ दुर्योधनेन पुनर्जलस्तम्भनेन ह्रदप्रवेशनम् ॥ 4 ॥

\'सञ्जय उवाच ।	001  
मुहूर्तादिव राजेन्द्र सर्वं शून्यमदृश्यत ।	001a  
मत्तवारणसङ्घुष्टं शिबिरं विद्रुते बले ॥	001c  
यत्र शब्देन महता नान्वबुध्यन्महारथाः ।	002a  
तत्र शब्दं न शृणुमो मनुष्यस्यापि कस्यचित्\' ॥	002c  
धृतराष्ट्र उवाच ।	003  
हतेषु सर्वसैन्येषु पाण्डुपुत्रै रणाजिरे ।	003a  
मामकाश्चावशिष्टास्ते किमकुर्वत सञ्जय ॥	003c  
कृतवर्मा कृपश्चैव द्रोणपुत्रश्च वीर्यवान् ।	004a  
दुर्योधनश्च मन्दात्मा राजा किमकरोत्तदा ॥	004c  
सञ्जय उवाच ।	005  
सम्प्राद्रवत्सु दारेषु क्षत्रियाणां महात्मनाम् ।	005a  
विद्रुते शिबिरे शून्ये भृशोद्विग्नास्त्रयो रथाः ॥	005c  
निशम्य पाण्डुपुत्राणां तदा वैजयिनां स्वनम् ।	006a  
विद्रुतं शिबिरं दृष्ट्वा सायाह्ने राजगृद्धिनः ।	006c  
स्थानं नारोचयंस्तत्र ततस्ते ह्रदमभ्ययुः ॥	006e  
युधिष्ठिरोऽपि धर्मात्मा भ्रातृभिः सहितो रणे ।	007a  
हृष्टः पर्यपतद्राजन्दुर्योधनवधेप्सया ॥	007c  
मार्गमाणास्तु सङ्क्रुद्धास्तव पुत्रं जयैषिणः ।	008a  
यत्नतोऽन्वेषमाणास्ते नैवापश्यञ्जनाधिपम् ॥	008c  
यदा दुर्योधनो युद्धं त्यक्त्वा पद्भ्यां पराक्रमत् ।	009a  
तं ह्रदं प्राविशच्चापि विष्टभ्यापः स्वमायया ॥	009c  
यदा तु पाण्डवाः सर्वे सुपरिश्रान्तवाहनाः ।	010a  
ततः स्वशिबिरं प्राप्य व्यतिष्ठन्त ससैनिकाः ॥	010c  
ततः कृपश्च द्रौणिश्च कृतवर्मा च सात्वतः ।	011a  
सन्निविष्टेषु पार्थेषु प्रययुस्तं ह्रदं शनैः ॥	011c  
ते तं ह्रदं समासाद्य यत्र शेते जनाधिपः ।	012a  
अभ्यभाषन्त दुर्धर्षं राजानं सुप्तमम्भसि ॥	012c  
राजन्नुत्तिष्ठ युध्यस्व सहास्माभिर्युधिष्ठिरम् ।	013a  
जित्वा वा पृथिवीं भुङ्क्ष्व हतो वा स्वर्गमाप्नुहि ॥	013c  
तेषामपि बलं सर्वं हतं दुर्योधन त्वया ।	014a  
प्रतिविद्धाश्च भूयिष्ठं ये शिष्टास्तत्र सैनिकाः ॥	014c  
न ते वेगं विषहितुं शक्तास्तव विशाम्पते ।	015a  
अस्माभिरपि गुप्तस्य तस्मादुत्तिष्ठ भारत ॥	015c  
दुर्योधन उवाच ।	016  
दिष्ट्या पश्यामि वो मुक्तानीदृशात्पुरुषक्षयात् ।	016a  
पाण्डुकौरवसम्मर्दाज्जीवमानान्नरर्षभान् ॥	016c  
विजेष्यामो वयं सर्वे विश्रान्ता विगतक्लमाः ।	017a  
भवन्तश्च परिश्रान्ता वयं च भृशविक्षताः ।	017c  
उदीर्णं च बलं तेषां तेन युद्धं न रोचये ॥	017e  
न त्वेतदद्भुतं वीरा यद्वो महदिदं मनः ।	018a  
अस्मासु च परा शक्तिर्न तु कालः पराक्रमे ॥	018c  
विश्रम्यैकां निशामद्य भवद्भिः सहितो रणे ।	019a  
प्रतियोत्स्याम्यहं शत्रूञ्श्वो न स्याच्च श्रमो मम ॥	019c  
सञ्जय उवाच ।	020  
एवमुक्तोऽब्रवीद्द्रौणी राजानं युद्धदुर्मदम् ।	020a  
उत्तिष्ठ राजन्भद्रं ते विजेष्यामो वयं परान् ॥	020c  
इष्टापूर्तेन दानेन सत्येन च जपेन च ।	021a  
शपे राजन्यथा ह्यद्य निहनिष्यामि सोमकान् ॥	021c  
मा स्म यज्ञकृतां प्रीतिमाप्नुयां सज्जनोचिताम् ।	022a  
यदीमां रजनीं व्युष्टां न हि हन्मि परान्रणे ॥	022c  
नाहत्वा सर्वपाञ्चालान्विमोक्ष्ये कवचं विभो ।	023a  
उत्तिष्ठ त्वं ब्रवीम्येतत्तन्मे शृणु जनाधिप ॥	023c  
तेषु सम्भाषमाणेषु व्याधास्तं देशमाययुः ।	024a  
मांसभारपरिश्रान्ताः पानीयार्थं यदृच्छया ॥	024c  
ते हि नित्यं महाराज भीमसेनस्य लुब्धकाः ।	025a  
मांसभारानुपाजह्नुर्भक्त्या परमया विभो ॥	025c  
ते तत्र धिष्ठितास्तेषां सर्वं तद्वचनं रहः ।	026a  
दुर्योधनवचश्चैव शुश्रुवुः सङ्गता मिथः ॥	026c  
तेऽपि सर्वे महेष्वासा अयुद्धार्थिनि कौरवे ।	027a  
निर्बन्धं परमं चक्रुस्तदा वै युद्धकाङ्क्षिणः ॥	027c  
तांस्तथा समुदीक्ष्याथ कौरवाणां महारथान् ।	028a  
अयुद्धमनसं चैव राजानं स्थितमम्भसि ॥	028c  
तेषां श्रुत्वा च संवादं राज्ञश्च सलिले सतः ।	029a  
व्याधा ह्यजानन्राजेन्द्र सलिलस्थं सुयोधनम् ॥	029c  
ते पूर्वं पाण्डुपुत्रेण पृष्टा ह्यासन्सुतं तव ।	030a  
यदृच्छोपगतास्तत्र राजानं परिमार्गता ॥	030c  
ततस्ते पाण्डुपुत्रस्य स्मृत्वा तद्भाषितं तदा ।	031a  
अन्योन्यमब्रुवन्राजन्मृगव्याधाः शनैरिव ॥	031c  
दुर्योधनं ख्यापयामो धनं दास्यति पाण्डवः ।	032a  
सुव्यक्तमिह नः ख्यातो ह्रदे दुर्योधनो नृपः ॥	032c  
तस्माद्गच्छामहे सर्वे यत्र राजा युधिष्ठिरः ।	033a  
आख्यातुं सलिले सुप्तं दुर्योधनममर्षणम् ॥	033c  
धृतराष्ट्रात्मजं तस्मै भीमसेनाय धीमते ।	034a  
शयानं सलिले सर्वे कथयामो धनुर्भृते ॥	034c  
स नो दास्यति सुप्रीतो धनानि बहुलान्युत ।	035a  
किं नो मांसेन शुष्केण परिक्लिष्टेन शोषिणा ॥	035c  
एवमुक्त्वा तु ते व्याधाः सम्प्रहृष्टा धनार्थिनः ।	036a  
मांसभारानुपादाय प्रययुः शिबिरं प्रति ॥	036c  
पाण्डवाश्च महाराज लब्धलक्षाः प्रहारिणः ।	037a  
अपश्यमानाः समरे दुर्योधनमवस्थितम् ॥	037c  
निकृतिज्ञस्य पापस्य तस्याभिगमनेप्सया ।	038a  
चारान्सम्प्रेषयामासुः समन्तात्तद्रणाजिरे ॥	038c  
आगम्य तु ततः सर्वे नष्टं दुर्योधनं नृपम् ।	039a  
न्यवेदयन्त सहिता धर्मराजस्य सैनिकाः ॥	039c  
तेषां तद्वचनं श्रुत्वा चाराणां भरतर्षभ ।	040a  
चिन्तामभ्यगमत्तीव्रां निशश्वास च पार्थिवः ॥	040c  
\'अरिशेषे जीवति तु सन्दिग्धो विजयो भवेत् ।	041a  
राज्यं लभे कथं तद्धि पूजितं विजयादिभिः\' ॥	041c  
अथ स्थितानां पाण्डूनां दीनानां भरतर्षभ ।	042a  
तस्माद्देशादपक्रम्य त्वरिता लुब्धका विभो ॥	042c  
आजग्मुः शिबिरं हृष्टा दृष्ट्वा दुर्योधनं नृपम् ।	043a  
वार्यमाणाः प्रविष्टाश्च भीमसेनस्य पश्यतः ॥	043c  
ते तु पाण्डवमासाद्य भीमसेनं महाबलम् ।	044a  
तस्मै तत्सर्वमाचख्युर्यद्वृत्तं यच्च वै श्रुतम् ॥	044c  
ततो वृकोदरो राजन्दत्त्वा तेषां धनं बहु ।	045a  
धर्मराजाय तत्सर्वमाचचक्षे परन्तपः ॥	045c  
असौ दुर्योधनो राजन्विज्ञातो मम लुब्धकैः ।	046a  
संस्तभ्य सलिलं शेते यस्यार्थे परितप्यसे ॥	046c  
तद्वचो भीमसेनस्य प्रियं श्रुत्वा विशाम्पते ।	047a  
अजातशत्रुः कौन्तेयो हृष्टोऽभूत्सह सोदरैः ॥	047c  
तं च श्रुत्वा महेष्वासं प्रविष्टं सलिलह्रदे ।	048a  
क्षिप्रमेव ततोऽगच्छन्पुरस्कृत्य जनार्दनम् ॥	048c  
ततः किलकिलाशब्दः प्रादुरासीद्विशाम्पते ।	049a  
पाण्डवानां प्रहृष्टानां पाञ्चालानां च सर्वशः ॥	049c  
सिंहनादांस्ततश्चक्रुः क्ष्वेडाश्च भरतर्षभ ।	050a  
त्वरिताः क्षत्रिया राजन्नुदक्रोशन्परस्परम् ॥	050c  
ज्ञातः पापो धार्तराष्ट्रो दृष्टश्चेत्यसकृद्रणे ।	051a  
प्राक्रोशन्सोमकास्तत्र हृष्टरूपाः समन्ततः ॥	051c  
तेषामाशु प्रयातानां रथानां तत्र वेगिनाम् ।	052a  
वभूव तुमुलः शब्दो दिवस्पृक् पृथिवीपते ॥	052c  
दुर्योधनं परीप्सन्तस्तत्रतत्र युधिष्ठिरम् ।	053a  
अन्वयुस्त्वरितास्ते वै राजानं श्रान्तवाहनाः ॥	053c  
अर्जुनो भीमसेनश्च माद्रीपुत्रौ च पाण्डवौ ।	054a  
धृष्टद्युम्नश्च पाञ्चाल्यः शिखण्डी चापराजितः ॥	054c  
उत्तमौजा युधामन्युः सात्यकिश्च महारथः ।	055a  
पाञ्चालानां च ये शिष्टा द्रौपदेयाश्च भारत ।	055c  
हयाश्च सर्वे नागाश्च शतशश्च पदातयः ॥	055e  
ततः प्राप्तो महाराज धर्मराजः प्रतापवान् ।	056a  
द्वैपायनह्रदं घोरं यत्र दुर्योधनोऽभवत् ॥	056c  
शीतामलजलं हृद्यं द्वितीयमिव सागरम् ।	057a  
मायया सलिलं स्तभ्य यत्राभूत्ते स्थितः सुतः ॥	057c  
अत्यद्भुतेन विधिना दैवयोगेन भारत ।	058a  
सलिलान्तर्गतः शेते दुर्दर्शः कस्यचित्प्रभो ।	058c  
मानुषस्य मनुष्येन्द्र गदाहस्तो जनाधिपः ॥	058e  
ततो दुर्योधनो राजा सलिलान्तर्गतो वसन् ।	059a  
शुश्रुवे तुमुलं शब्दं जलदोपमनिःस्वनम् ॥	059c  
युधिष्ठिरश्च राजेन्द्र तं ह्रदं सह सोदरैः ।	060a  
आजगाम महाराज तव पुत्रवधाय वै ॥	060c  
महता शङ्खनादेन रथनेमिस्वनेन च ।	061a  
ऊर्ध्वं धुन्वन्महारेणुं कम्पयंश्चापि मेदिनीम् ॥	061c  
यौधिष्ठिरस्य सैन्यस्य श्रुत्वा शब्दं महारथाः ।	062a  
कृतवर्मा कृपो द्रौणी राजानमिदमब्रुवन् ॥	062c  
इमे ह्यायान्ति संहृष्टाः पाण्डवा जितकाशिनः ।	063a  
अपयास्यामहे तावदनुजानातु नो भवान् ॥	063c  
दुर्योधनस्तु तच्छ्रुत्वा तेषां तत्र तरस्विनाम् ।	064a  
तथेत्युक्त्वा ह्रदं तं वै माययाऽस्तम्भयत्प्रभो ॥	064c  
ते त्वनुज्ञाप्य राजानं भृशं शोकपरायणाः ।	065a  
जग्मुर्दूरे महाराज कृपप्रभृतयो रथाः ॥	065c  
ते गत्वा दूरमध्वानं न्यग्रोधं प्रेक्ष्य मारिष ।	066a  
न्यविशन्त भृशं श्रान्ताश्चिन्तयन्तो नृपं प्रति ॥	066c  
विष्टभ्य सलिलं सुप्तो धार्तराष्ट्रो महाबलः ।	067a  
पाण्डवाश्चापि सम्प्राप्तास्तं देशं युद्धमीप्सवः ॥	067c  
कथं नु युद्धं भविता कथं राजा भविष्यति ।	068a  
कथं नु पाण्डवा राजन्प्रतिपत्स्यन्ति कौरवम् ॥	068c  
इत्येवं चिन्तयानास्तु रथेभ्योऽश्वान्विमुच्य ते ।	069a  
तत्रासाञ्चक्रिरे राजन्कृपप्रभृतयो रथाः ॥ ॥	069c  

इति श्रीमन्महाभारते शल्यपर्वणि ह्रदप्रवेशपर्वणि अष्टादशदिवसयुद्धे त्रिंशोऽध्यायः ॥ 30 ॥

9-30-18 अस्मासु च परा भक्तिर्दर्शिता कार्यगौरवात् । इति ङ. पाठः ॥ 9-30-22 यज्ञकृतां प्रीति यज्ञादिजस्य पुण्यस्य फलम् ॥ 9-30-39 नष्टं अदृश्यत्वं गतं लीनमित्यर्थः ॥
