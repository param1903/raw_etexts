अध्यायः 003

कृपेण कर्णवधदुःखितं दुर्योधनं प्रति स्वपरक्षयोर्दौर्बल्यप्राबल्याभिधानपूर्वकमुपायं प्रदर्श्य सन्धिविधानम् ॥ 1 ॥

सञ्जय उवाच ।	001  
शृणु राजन्नवहितो यथावृत्तो महान्क्षयः ।	001a  
कुरूणां पाण्डवानां च समासाद्य परस्परम् ॥	001c  
निहते सूतपुत्रे च फल्गुनेन महात्मना ।	002a  
विद्रुतेषु च सैन्येषु समानीतेषु चासकृत् ॥	002c  
विमुखे तव पुत्रे च शोकोपहतचेतसि ।	003a  
भृशोद्विग्नेषु सैन्येषु दृष्ट्वा पार्थस्य विक्रमम् ॥	003c  
ध्यायमानेषु योधेषु दुःखं प्राप्तेषु भारत ।	004a  
बलानां मथ्यमानानां श्रुत्वा निनदमुत्तमम् ॥	004c  
अभिज्ञानं नरेन्द्राणां विकृतं प्रेक्ष्य संयुगे ।	005a  
पतितानवनीपालान्धवजांश्चैव महात्मनाम् ।	005c  
रणे विनिहतान्नागान्दृष्ट्वा पत्तींश्च भारत ॥	005e  
आयोधनं महाघोरं रुद्रस्याक्रीडसन्निभम् ।	006a  
अप्रख्यातिं गतानां तु राज्ञां शतसहस्रशः ॥	006c  
कृपाविष्टः कृपो दृष्ट्वा वयः शीलसमन्वितः ।	007a  
अब्रवीत्तत्र तेजस्वी सोऽभिसृत्य जनाधिपम् ।	007c  
दुर्योधनमनुक्रोशाद्वाक्यं वाक्यविशारदः ॥	007e  
दुर्योधन निबोधेयं यत्त्वां वक्ष्यामि कौरव ।	008a  
श्रुत्वा कुरु महाराज यदि ते रोचतेऽनघ ॥	008c  
न युद्धधर्माच्छ्रेयान्वै पन्था राजेन्द्र विद्यते ।	009a  
यं समाश्रित्य युध्यन्ते क्षत्रियाः क्षत्रियर्षभ ॥	009c  
पुत्रो भ्राता पिता चैव स्वस्रीयो मातुलस्तथा ।	010a  
सम्बन्धिबान्धवाश्चैव योद्वव्याः क्षत्रजीविनः ॥	010c  
वधे चैव परो धर्मस्तथाऽधर्मः पलायने ।	011a  
ते स्म घोरां समापन्ना जीविकां जीवितार्थिनः ।	011c  
तदत्र प्रतिवक्ष्यामि किञ्चिदेव हितं वचः ॥	011e  
हते भीष्मे च द्रोणे च कर्णे चैव महारथे ।	012a  
जयद्रथे च निहते तव भ्रातृषु चानघ ।	012c  
लक्ष्मणे तव पुत्रे च किं शेषं पर्युपास्महे ॥	012e  
येषु भारं समासज्य राज्ये मतिमकुर्महि ।	013a  
ते सन्त्यज्य तनूर्याताः शूरा ब्रह्मविदां गतिम् ॥	013c  
वयं त्विह विनाभूता गुणवद्भिर्महारथैः ।	014a  
कृपणं वर्तयिष्यामः पातयित्वा नृपान्बहून् ॥	014c  
सर्वैरथ च जीवद्भिर्बीभत्सुरपराजितः ।	015a  
कृष्णनेत्रो महाबाहुर्देवैरपि दुरासदः ॥	015c  
इन्द्रकार्मुकवज्राभमिन्द्रकेतुमिवोच्छ्रितम् ।	016a  
वानरं केतुमासाद्य सञ्चचाल महाचमूः ॥	016c  
सिंहनादेन भीमस्य पाञ्चजन्यस्वनेन च ।	017a  
गाण्डीवस्य च निर्घोषात्सम्मुह्यन्ते मनांसि नः ॥	017c  
स्फुरन्तीव महाविद्युन्मुष्णन्ती नयनप्रभाम् ।	018a  
अलातमिव चाविद्धं गाण्डीवं समदृश्यत ॥	018c  
जाम्बूनदविचित्रं च धूयमानं महद्धनुः ।	019a  
दृश्यते दिक्षु स्रवासु विद्युदभ्रघनेष्विव ॥	019c  
उह्यमानश्च कृष्णेन वायुनेव बलाहकः ।	020a  
तावकं तद्बलं राजन्नर्जुनोऽस्त्रविशारदः ।	020c  
गहनं शिशिरापाये ददाहाग्निरिवोल्बणः ॥	020e  
गाहमानमनीकानि महेन्द्रसदृशप्रभम् ।	021a  
विक्षोभयन्तं सेनां वै त्रासयन्तं च पार्थिवान् ।	021c  
धनञ्जयमपश्याम नलिनीमिव कुञ्जरम् ॥	021e  
त्रासयन्तं तथा योधान्धनुर्घोषेण पाण्डवम् ।	022a  
भूय एनमपश्याम सिंहं मृगगणानिव ॥	022c  
सर्वलोकमहेष्वासौ वृषभौ सर्वधन्विनाम् ।	023a  
आमुक्तकवचौ कृष्णौ लोकमध्ये विरेजतुः ॥	023c  
अद्य सप्तदशाहानि वर्तमानस्य भारत ।	024a  
सङ्ग्रामस्यातिघोरस्य युध्यतां चाभितो युधि ॥	024c  
वायुनेव विधूतानि एव सैन्यानि गच्छता ।	025a  
शरदम्भोदजालानि विशीर्यन्ते समन्ततः ॥	025c  
तां नावमिव पर्यस्तां मज्जमानां महार्णवे ।	026a  
तव सेनां महाराज सव्यसाची व्यकम्पयत् ॥	026c  
क्वनु ते सूतपुत्रोऽभूत्क्वनु द्रोणः सहात्मजः ।	027a  
अहं क्व च क्व चात्मा ते हार्दिक्यश्च तथा क्वनु ॥	027c  
दुःशासनश्च ते भ्राता भ्रातृभिः सहितः क्वनु ॥	028ac  
बाणगोचरसम्प्राप्तं युध्यमानं जयद्रथम् ।	029a  
सम्बन्धिनस्ते भ्रातॄंश्च साहयान्मातुलांस्तथा ।	029c  
सर्वान्विक्रम्य मिषतो लोकमाक्रम्य मूर्धनि ॥	029e  
जयद्रथो हतो राजन्किन्नु शेषमुपास्महे ।	030a  
को वेह स पुमानास्ते यो विजेष्यति पाण्डवम् ॥	030c  
तस्य चास्त्राणि दिव्यानि विदितानि महात्मनः ।	031a  
गाण्डीवस्य च निर्घोषो धैर्याणि हरते हि नः ॥	031c  
नष्टचन्द्रा यथा रात्रिः सेनेयं हतनायका ।	032a  
नागभग्नद्रुमा शुष्का नदीव प्रतिभाति मे ॥	032c  
ध्वजिन्यां हतनेत्रायां यथेष्टं श्वेतवाहनः ।	033a  
चरिष्यति महाराजः कक्षेष्वग्निरिव ज्वलन् ॥	033c  
सात्यकेश्चैव यो वेगो भीमसेनस्य चोभयोः ।	034a  
दारयेत गिरीन्सर्वाञ्शोषयेच्चैव सागरान् ॥	034c  
उवाच वाक्यं यद्भीमः सभामध्ये विशाम्पते ।	035a  
कृतं तत्सफलं सर्वं भूयश्चैव करिष्यति ॥	035c  
प्रमुखस्थे तदा कर्णे बलं पाण्डवरक्षितम् ।	036a  
दुरासदं तदा गुप्तं व्यूढं गाण्डीवधन्वना ॥	036c  
युष्माभिस्तानि चीर्णानि यान्यसाधूनि साधुषु ।	037a  
अकारणकृतान्येव तेषां वः फलमागतम् ॥	037c  
आत्मनोऽर्थे त्वया लोके यत्नतः सर्व आहृतः ।	038a  
स ते संशयितस्तात आत्मा च भरतर्षभ ॥	038c  
रक्ष दुर्योधनात्मानमात्मा सर्वस्य भाजनम् ।	039a  
भिन्ने हि भाजने तात दिशो गच्छति तद्गतम् ॥	039c  
हीयमानेन वै सन्धिः पर्येष्टव्यः समेन वा ।	040a  
विग्रहो वर्धमानेन नीतिरेषा बृहस्पतेः ॥	040c  
ते वयं पाण्डुपुत्रेभ्यो हीनाः स्म बलशक्तितः ।	041a  
अत्र ते पाण्डवैः सार्धं सन्धिं मन्ये क्षमं प्रभो ॥	041c  
न जानीते हि यः श्रेयः श्रेयसश्चावमन्यते ।	042a  
स क्षिप्रं भ्रश्यते राज्यान्न च श्रेयोऽनुविन्दति ॥	042c  
प्रणिपत्य हि राजानं राज्यं यदि लभेमहि ।	043a  
श्रेयः स्यान्न तु मौढ्येन राजन्गन्तुं पराभवम् ॥	043c  
वैचित्रवीर्यवचनात्कृपाशीलो युधिष्ठिरः ।	044a  
विनियुञ्जीत राज्ये त्वां गोविन्दवचनेन च ॥	044c  
\'अजातशत्रुः कौरव्यो गुरुशुश्रूषणे रतः ।	045a  
धृतराष्ट्रस्य वचनं नावमंस्यति धार्मिकः ॥	045c  
कुर्वन्ति भ्रातरश्चास्य वचनं नात्र संशयः ॥	046ac  
यद्ब्रूयाद्धि हृषीकेशो राजानमपराजितम् ।	047a  
अर्जुनो भीमसेनश्च सर्वे कुर्युरसंशयम् ॥	047c  
नातिक्रमिष्यते कृष्णो वचनं पाण्डवस्य तु ।	048a  
धृतराष्ट्रस्य मन्येऽहं नापि कृष्णस्य पाण्डवः ॥	048c  
एतत्क्षममहं मन्ये तव पार्थैरविग्रहम् ।	049a  
न त्वां ब्रवीमि कार्पण्यान्न प्राणपरिरक्षणात् ॥	049c  
पथ्यं राजन्ब्रवीमि त्वां तत्परासुः स्मरिष्यसि ॥	050ac  
इति वृद्धो विलप्यैतत्कृपः शारद्वतो वचः ।	051a  
दीर्घमुष्णं च निःश्वस्यशुशोच च मुमोह च ॥ ॥	051c  

इति श्रीमन्महाभारते शल्यपर्वणि शल्यवधपर्वणि तृतीयोऽध्यायः ॥ 3 ॥

9-3-12 शेषास्त्वां पर्युपास्महे इति ङ.पाठः ॥ 9-3-15 कृष्णो नेत्रं नेता यस्य स तथा ॥ 9-3-24 वर्तमानस्य सङ्ग्रामस्य अभितो वध्यतां वध्यमानानां च अद्य सप्तदशाहानि जातानीत्यन्वयः । जातानीति शेषः ॥ 9-3-47 अर्जुनं भीमसेनं च इति झ. पाठः । असंशयं गतवैरमित्यर्थः ॥ 9-3-48 वचनं कौरवस्य तु इति झ. पाठः ॥
