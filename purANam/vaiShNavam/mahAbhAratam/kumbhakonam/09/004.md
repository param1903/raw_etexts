अध्यायः 004

दुर्योधनेन कृपम्प्रति कारणकथनपूर्वकं सन्ध्यनङ्गीकरणम् ॥ 1 ॥

सञ्जय उवाच ।	001  
एवमुक्तस्ततो राजा गौतमेन तपस्विना ।	001a  
निःश्वस्य दीर्घमुष्णं च तूष्णीमासीद्विशाम्पते ॥	001c  
ततो मुहूर्तं स ध्यात्वा तव पुत्रो महामनाः ।	002a  
कृपं शारद्वतं वाक्यमित्युवाच परन्तपः ॥	002c  
यत्किञ्चित्सुहृदा वाच्यं तत्सर्वं श्रावितो ह्यहम् ।	003a  
कृतं च भवता सर्वं प्राणान्सन्त्यज्य युध्यता ॥	003c  
गाहमानमनीकानि युध्यमानं महारथैः ।	004a  
पाण्डवैरतितेजोभिर्लोकस्त्वामनुदृष्टवान् ॥	004c  
सुहृदा यदिदं वाक्यं भवता श्रावितो ह्यहम् ।	005a  
न मां प्रीणाति तत्सर्वं मुमूर्षोरिव भेषजम् ॥	005c  
हेतुकारणसंयुक्तं हितं वचनमुत्तमम् ।	006a  
उच्यमानं महाबाहो न मे विप्राग्र्य रोचते ॥	006c  
राज्याद्विनिकृतोऽस्माभिःकथं सोस्मासु विश्वसेत् ॥	007ac  
अक्षद्यूते च नृपतिर्जितोऽस्माभिर्महाधनः ।	008a  
स कथं मम वाक्यानि श्रद्दध्याद्भूय एव तु ॥	008c  
तथा दूत्येन सम्प्राप्तः कृष्णः पार्थहिते रतः ।	009a  
प्रलब्धश्च हृषीकेशस्तच्च कर्माविचारितम् ।	009c  
स च मे वचनं ब्रह्मन्कथमेवाभिमन्यते ॥	009e  
विललाप च यत्कृष्णा सभामध्ये समेयुषी ।	010a  
न तन्मर्षयते कृष्णो न राज्यहरणं तथा ॥	010c  
एकप्राणावुभौ कृष्णावन्योन्यमभिसंश्रितौ ।	011a  
पुरा यच्छ्रुतमेवासीदद्य पश्यामि तत्प्रभो ॥	011c  
स्वस्रीयं निहतं दृष्ट्वा दुःखं स्वपिति केशवः ।	012a  
कृतागसो वयं तस्य हितं मे स कथं चरेत् ॥	012c  
अभिमन्योर्विनाशेन न शर्म लभतेऽर्जुनः ।	013a  
स कथं मद्धिते यत्नं प्रकरिष्यति याचितः ॥	013c  
मध्यमः पाण्डवस्तीक्ष्णो भीमसेनो महाबलः ।	014a  
प्रतिज्ञातं च तेनोग्रं भज्येतापि न सन्नमेत् ॥	014c  
उभौ तौ बद्धनिस्त्रिंशावुभौ चाबद्धकङ्कटौ ।	015a  
कृतवैरावुभौ वीरौ यमावपि यमोपमौ ॥	015c  
धृष्टद्युम्नः शिखण्डी च कृतवैरौ मया सह ।	016a  
तौ कथं मद्धिते यत्नं कुर्यातां द्विजसत्तम ॥	016c  
दुःशासनेन यत्कृष्णा एकवस्त्रा रजस्वला ।	017a  
परिक्लिष्टा सभामध्ये सर्वलोकस्य पश्यतः ॥	017c  
तथा विवसनां दीनां स्मरन्त्यद्यापि पाण्डवाः ।	018a  
न निवारयितुं शक्याः सङ्ग्रामात्ते परन्तपाः ॥	018c  
यदा च द्रौपदी क्लिष्टा मद्विनाशाय दुःखिता ।	019a  
उग्रं तेपे तपः कृष्णा भर्तॄणामर्थसिद्धये ।	019c  
स्थण्डिले नित्यदा शेते यावद्वैरस्य यातनम् ॥	019e  
निक्षिप्य मानं दर्पं च वासुदेवसहोदरा ।	020a  
कृष्णायाः प्रेष्यवद्भूत्वा शुश्रूषां कुरुते सदा ॥	020c  
इति सर्वं समुन्नद्धं न निर्वाति कथञ्चन ।	021a  
अभिमन्योर्विनाशेन स सन्धेयः कथं मया ॥	021c  
कथं च राजा भुक्त्वेमां पृथिवीं सागराम्बराम् ।	022a  
पाण्डवानां प्रसादेन भोक्ष्ये राज्यमहं कथम् ॥	022c  
उपर्युपरि राज्ञां वै ज्वलित्वा भास्करो यथा ।	023a  
युधिष्ठिरं कथं पञ्चादनुयास्यामि दासवत् ॥	023c  
कथं भुक्त्वा स्वयं भोगान्दत्त्वा दायांश्च पुष्कलान् ।	024a  
कृपणं वर्तयिष्यामि कृपणैः सह जीविकाम् ॥	024c  
नाभ्यसूयामि ते वाक्यमुक्तं स्निग्धं हितं त्वया ॥	025ac  
न तु सन्धिमहं मन्ये प्राप्तकालं कथञ्चन ।	026a  
सुनीतमनुपश्यामि सुयुद्धेन परन्तप ॥	026c  
नायं क्लीबायितुं कालः संयोद्वुं काल एव नः ॥	027ac  
इष्टं मे बहुभिर्जज्ञैर्दत्ता विप्रेषु दक्षिणाः ।	028a  
प्राप्ताः कामाः श्रुता वेदाः शत्रूणां मूर्ध्नि च स्थितम् ॥	028c  
भृत्या मे सुभृतास्तात दीनश्चाभ्युद्धृतो जनः ।	029a  
नोत्सहेऽद्य द्विजश्रेष्ठ पाण्डवान्वक्तुमीदृशम् ॥	029c  
जितानि परराष्ट्राणि स्वराष्ट्रमनुपालितम् ।	030a  
भुक्ताश्च विविधा भोगास्त्रिवर्गः सेवितो मया ॥	030c  
पितॄणां गतमानृण्यं क्षत्रधर्मस्य चोभयोः ।	031a  
न ध्रुवं सुखमस्तीह कुतो राष्ट्रं कुतो यशः ।	031c  
इह कीर्तिर्विचेतव्या सा च युद्धेन नान्यथा ॥	031e  
वृथा च यत्क्षत्रियस्य निधनं तद्विगर्हितम् ।	032a  
अधर्मः सुमहानेष यच्छय्यामरणं गृहे ॥	032c  
अरण्ये यो विमुच्येत सङ्ग्रामे वा तनुं नृपः ।	033a  
क्रतूनाहृत्य महतो महिमानं स गच्छति ॥	033c  
कृपणं विलपन्नार्तो जरयाऽभिपरिप्लुतः ।	034a  
म्रियते रुदतां मध्ये ज्ञातीनां न स पूरुषः ॥	034c  
त्यक्त्वा तु विविधान्भोगान्प्राप्तानां परमां गतिम् ।	035a  
अपीदानीं सुयुद्धेन गच्छेयं यत्सलोकताम् ॥	035c  
शूराणामार्यवृत्तानां सङ्क्रामेष्वनिवर्तिनाम् ।	036a  
धीमतां सत्यसन्धानां सर्वेषां क्रतुयाजिनाम् ।	036c  
शस्त्रावभृथपूतानां ध्रुवो वासस्त्रिविष्टपे ॥	036e  
मुदा नूनं प्रपश्यन्ति युद्धे ह्यप्सरसां गणाः ॥	037ac  
पश्यन्ति नूनं पितरः पूजितान्सुरसंसदि ।	038a  
अप्सरोभिः परिवृतान्मोदमानांस्त्रिविष्टपे ॥	038c  
पन्थानममरैर्यान्तं शूरैश्चैवानिवर्तिभिः ।	039a  
अपि तत्सङ्गतं मार्गं वयमध्यारुहेमहि ॥	039c  
पितामहेन वृद्धेन तथाऽचार्येण धीमता ।	040a  
जयद्रथेन कर्णेन तथा दुःशासनेन च ॥	040c  
घटमाना मदर्थेऽस्मिन्हताः शूरा जनाधिपाः ।	041a  
शेरते लोहिताक्ताङ्गाः पृथिव्यां शरविक्षताः ॥	041c  
उत्तमास्त्रविदः शूरा यथोक्तक्रतुयाजिनः ।	042a  
त्यक्त्वा प्राणान्यथान्यायमिन्द्रसद्मसु धिष्ठिताः ॥	042c  
तैः स्वयं रचितो मार्गो दुर्गमो हि पुनर्भवेत् ।	043a  
सम्पतद्भिर्महावेगैरितो यास्यामि सद्गतिम् ॥	043c  
ये मदर्थे हताः शूरास्तेषां कृतमनुस्मरन् ।	044a  
ऋणं तत्प्रतियुञ्जानो न राज्ये मन आदधे ॥	044c  
पातयित्वा वयस्यांश्च भ्रातृनथ पितामहान् ।	045a  
जीवितं यदि रक्षेयं लोको मां गर्हयेद्ध्रुवम् ॥	045c  
कीदृशं च भवेद्राज्यं मम हीनस्य बन्धुभिः ।	046a  
सखिभिश्च विशेषेण प्रणिपत्य च पाण्डवम् ॥	046c  
सोऽहमेतादृशं कृत्वा जगतोऽस्य पराभवम् ।	047a  
सुयुद्धेन हतः स्वर्गं प्राप्सामि न तदन्यथा ॥	047c  
सञ्जय उवाच ।	048  
एवं दुर्योधनेनोक्ते सर्वे सम्पूज्य तद्वचः ।	048a  
साधुसाध्विति राजानं क्षत्रियाः सम्बभाषिरे ॥	048c  
पराजयमशोचन्तः कृतचित्ताश्च विक्रमे ।	049a  
सर्वे सुनिश्चिता योद्धुमुदग्रमनसोऽभवन् ॥	049c  
ततो वाहान्समाश्वास्य सर्वे युद्धाभिनन्दिनः ।	050a  
ऊने द्वियोजने गत्वा प्रत्यतिष्ठन्त कौरवाः ॥	050c  
आकाशे विद्रुमे पुण्ये प्रस्थे हिमवतः शुभे ।	051a  
अरुणां सरस्वतीं प्राप्य पपुः सस्नुश्च तेजलम् ॥	051c  
तव पुत्रकृतोत्साहाः पर्यवर्तन्त ते ततः ।	052a  
पर्यवस्थाप्य चात्मानमन्योन्येन पुनस्तदा ।	052c  
सर्वे राजन्न्यवर्तन्त क्षत्रियाः कालचोदिताः ॥ ॥	052e  

इति श्रीमन्महाभारते शल्यपर्वणि शल्यवधपर्वणि चतुर्थोऽध्यायः ॥ 4 ॥

9-4-11 पुरा यच्छान्तमेवासीत् इति क. पाठः । पुरा यः शन्तमो नासीदद्य पश्यामि तं कथम् इति ङ.पाठः ॥ 9-4-15 उरश्छदः कङ्कटक इत्यमरः ॥ 9-4-32 विप्रवन्मरणं गृहे इति क.पाठः । विण्मूत्रमरणं गृहे इति ङ.पाठः ॥ 
