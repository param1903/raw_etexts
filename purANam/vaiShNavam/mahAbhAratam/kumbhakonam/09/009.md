अध्यायः 009

नकुकेन कर्णपुत्राणां त्रयाणां मारणम् ॥ 1 ॥

सञ्जय उवाच ।	001  
तत्प्रभग्नं बलं दृष्ट्वा मद्रराजः प्रतापवान् ।	001a  
उवाच सारथिं तूर्णं चोदयाश्वान्महाजवान् ॥	001c  
एष तिष्ठति वै राजा पाण्डुपुत्रो युधिष्ठिरः ।	002a  
छत्रेण ध्रियमाणेन पाण्डुरेण विराजता ॥	002c  
अत्र मां प्रापय क्षिप्रं पश्य मे सारथे बलम् ।	003a  
न समर्था हि मे पार्थाः स्थातुमद्य पुरो युधि ॥	003c  
एवमुक्तस्ततः प्रायान्मद्रराजस्य सारथिः ।	004a  
यत्र राजा सत्यसन्धो धर्मपुत्रो युधिष्ठिरः ॥	004c  
आपतन्तं च सहसा पाण्डवानां महद्बलम् ।	005a  
दधारैको रणे शल्यो वेलोद्वृत्तमिवार्णवम् ॥	005c  
पाण्डवानां बलौघस्तु शल्यमासाद्य मारिष ।	006a  
व्यतिष्ठत तदा युद्धे सिन्धोर्वेग इवाचलम् ॥	006c  
मद्रराजं तु समरे दृष्ट्वा युद्धाय धिष्ठितम् ।	007a  
कुरवः सन्न्यवर्तन्त मृत्युं कृत्वा निवर्तनम् ॥	007c  
तेषु राजन्निवृत्तेषु व्यूढानीकेषु सर्वशः ।	008a  
प्रावर्तत महारौद्रः सङ्ग्रामः शोणितोदकः ॥	008c  
समार्च्छच्चित्रसेनं तु नकुलो युद्धदुर्मदः ।	009a  
तौ परस्परमासाद्य चित्रकार्मुकधारिणौ ॥	009c  
मेघाविव यथोद्वृत्तौ दक्षिणोत्तरवर्षिणौ ।	010a  
शरतोयैः सिषिचतुस्तौ परस्परमाहवे ॥	010c  
नान्तरं तत्र पश्यामः पाण्डवस्येतरस्य च ।	011a  
उभौ कृतास्त्रौ बलिनौ रथचर्याविशारदौ ।	011c  
परस्परवधे यत्तौ छिद्रान्वेषणतत्परौ ॥	011e  
चित्रसेनस्तु भल्लेन पीतेन निशितेन च ।	012a  
नकुलस्य महाराज मुष्टिदेशेऽच्छिनद्धनुः ॥	012c  
अथैनं छिन्नधन्वानं रुक्मपुङ्खैः शिलाशितैः ।	013a  
त्रिभिः शरैरसम्भ्रान्तो ललाटे वै समार्पयत् ॥	013c  
हयांश्चास्य शरैस्तीक्ष्णैः प्रेषयामास मृत्यवे ।	014a  
तथा ध्वजं सारथिं च त्रिभिस्त्रिभिरपातयत् ॥	014c  
स शत्रुभुजनिर्मुक्तैर्ललाटस्थैस्त्रिभिः शरैः ।	015a  
नकुलः शुशुभे राजंस्त्रिशृङ्ग इव पर्वतः ॥	015c  
स च्छिन्नधन्वा विरथः खङ्गमादाय चर्म च ।	016a  
रथादवातरद्वीरः शैलाग्रादिव केसरी ॥	016c  
पद्भ्यामापततस्तस्य शरवृष्टिं समासृजत् ।	017a  
नकुलोऽप्यग्रसत्तां वै चर्मणा लघुविक्रमः ॥	017c  
चित्रसेनरथं प्राप्य चित्रयोधी जितश्रमः ।	018a  
आरुरोह महाबाहुः सर्वसैन्यस्य पश्यतः ॥	018c  
सकुण्डलं समुकुटं सुनसं स्वायतेक्षणम् ।	019a  
चित्रसेनशिरः कायादपाहरत पाण्डवः ॥	019c  
स पपात रथात्तस्माद्दिवाकरसमद्युतिः ॥	020ac  
चित्रसेनशिरस्तत्तु दृष्ट्वा तत्र महारथाः ।	021a  
साधुवादस्वनांश्चक्रुः सिंहनादांश्च पुष्कलान् ॥	021c  
विशस्तं भ्रातरं दृष्ट्वा कर्णपुत्रौ महारथौ ।	022a  
सुशर्मा सत्यसेनश्च मुञ्चन्तौ विविधाञ्शरान् ॥	022c  
ततोऽभ्यधावतां तूर्णं पाण्डवं रथिनां वरम् ।	023a  
जिघांसन्तौ यथा नागं व्याघ्रौ राजन्महावने ॥	023c  
तावभ्येत्य महाबाहू द्वावप्यतिमहारथौ ।	024a  
शरौघान्सम्यगस्यन्तौ जीमूतौ सलिलं यथा ॥	024c  
स शरैः सर्वतो विद्धः प्रहृष्ट इव पाण्डवः ।	025a  
अन्यत्कार्मुकमादाय रथमारुह्य वेगवान् ।	025c  
अतिष्ठत रणे वीरः क्रुद्धरूप इवान्तकः ॥	025e  
तस्य तौ भ्रातरौ राजञ्शरैः सन्नतपर्वभिः ।	026a  
रथं विशकलीकर्तुं समारब्धौ विशाम्पते ॥	026c  
ततः प्रहस्य नकुलश्चतुर्भिश्चतुरो रणे ।	027a  
जघान निशितैर्बाणैः सत्यसेनस्य वाजिनः ॥	027c  
ततः सन्धाय नारचं रुक्मपुङ्खं शिलाशितम् ।	028a  
धनुश्चिच्छेद राजेन्द्र सत्यसेनस्य पाण्डवः ॥	028c  
अथान्यं रथमास्थाय धनुरादाय चापरम् ।	029a  
सत्यसेनः सुशर्मा च पाण्डवं पर्यधावताम् ॥	029c  
अविध्यत्तावसम्भ्रान्तौ माद्रीपुत्रः प्रतापवान् ।	030a  
द्वाभ्यां द्वाभ्यां महाराज शराभ्यां रणमूर्धनि ॥	030c  
सुशर्मा तु ततः क्रुद्धः पाण्डवस्य महद्धनुः ।	031a  
चिच्छेद प्रहसन्युद्धे क्षुरप्रेण महारथः ॥	031c  
अथान्यद्धनुरादाय नकुलः क्रोधमूर्च्छितः ।	032a  
सुशर्माणं पञ्चभिर्विद्ध्वा ध्वजमेकेन चिच्छिदे ॥	032c  
सत्यसेनस्य स धनुर्हस्तावापं च मारिष ।	033a  
चिच्छेद तरसा युद्धे तत उच्चुक्रुशुर्जनाः ॥	033c  
अथान्यद्धनुरादाय वेगघ्नं भारसाधनम् ।	034a  
शरैः सञ्छादयामास समन्तात्पाण्डुनन्दनम् ॥	034c  
सन्निवार्य तु तान्बाणान्नकुलः परवीरहा ।	035a  
सत्यसेनसुशर्माणौ द्वाभ्यां द्वाभ्यामविध्यत ॥	035c  
तावेनं प्रत्यविध्येतां पृथक्पृथगजिह्मगैः ।	036a  
सारथिं चास्य राजेन्द्र शितैर्विव्यधतुः शरैः ॥	036c  
सत्यसेनो रथेषां तु नकुलस्य धनुस्तथा ।	037a  
पृथक् शराभ्यां चिच्छेद कृतहस्तः प्रतापवान् ॥	037c  
स रथेऽतिरथस्तिष्ठन्रथशक्तिं परामृशत् ॥	038ac  
स्वर्णदण्डामकुण्ठाग्रां तैलधौतां सुनिर्मलाम् ।	039a  
लेलिहानामिव विभो नागकन्यां महाविषाम् ॥	039c  
समुद्यम्य च चिक्षेप सत्यसेनस्य संयुगे ॥	040ac  
सा तस्य हृदयं गत्वा विभेद शतधा नृप ।	041a  
स पपात रथाद्भूमिं गतसत्वोऽल्पचेतनः ॥	041c  
भ्रातरं निहतं दृष्ट्वा सुशर्मा क्रोधमूर्च्छितः ।	042a  
अभ्यवर्षच्छरैस्तूर्णं पादातं पाण्डुनन्दनम् ॥	042c  
चतुर्भिश्चतुरो वाहान्ध्वजं छित्त्वा च पञ्चभिः ।	043a  
त्रिभिर्वै सारथिं हत्वा कर्णपुत्रो ननाद ह ॥	043c  
नकुलं विरथं दृष्ट्वा द्रौपदेयो महारथम् ।	044a  
सुतसोमोऽभिदुद्राव परीप्सन्पितरं रणे ॥	044c  
ततोऽधिरुह्य नकुलः सुतसोमस्य तं रथम् ।	045a  
शुशुभे भरतश्रेष्ठो गिरिस्य इव केसरी ॥	045c  
अन्यत्कार्मुकमादाय सुशर्माणमयोधयत् ॥	046ac  
तत्र तौ शरवर्षाभ्यां समासाद्य परस्परम् ।	047a  
परस्परवधे यत्नं चक्रतुः सुमहारथौ ॥	047c  
सुशर्मा तु तः क्रुद्धः पाण्डवं विशिखैस्त्रिभिः ।	048a  
सुतसोमं तु विंशत्या वाह्वोरुरसि चार्पयत् ॥	048c  
ततः क्रुद्धो महाराज नकुलः परवीरहा ।	049a  
शरैस्तस्य दिशः सर्वाश्छादयामास वीर्यवान् ॥	049c  
ततो गृहीत्वा तीक्ष्णाग्रमर्धचन्द्रं सुतेजनम् ।	050a  
आकर्णपूर्णं चिक्षेप कर्णपुत्राय संयुगे ॥	050c  
तस्य तेन शिरः कायाज्जहार नृपसत्तम ।	051a  
पश्यतां सर्वसैन्यानां तदद्भुतमिवाभवत् ॥	051c  
स हतः प्रापतद्राजन्नकुलेन महात्मना ।	052a  
नदीवेगादिवारुग्णस्तीरजः पादपो महान् ॥	052c  
कर्णपुत्रवचं दृष्ट्वा नकुलस्य च विक्रमम् ।	053a  
प्रदुद्राव भवात्सेना तावकी भरतर्षभ ॥	053c  
तां तु सेनां महाराज्ञ मद्रराजः प्रतापवान् ।	054a  
अपालयद्रणे शूरः सेनापतिररिन्दमः ॥	054c  
विभीतस्थौ महाराज व्यवस्थाप्य च वाहिनीम् ।	055a  
सिंहनादं भृशं कृत्वा धनुःशब्दं च दारुणम् ॥	055c  
तावकाः सगरे राजन्राङ्क्षेता दृढधन्वना ।	056a  
प्रत्युद्ययुश्च तांस्ते तु समन्ताद्विगतव्यथाः ॥	056c  
मद्रराजं महेष्वासं परिवार्य समन्ततः ।	057a  
स्थिता राजन्महासेना योद्धुकामा समन्ततः ॥	057c  
सात्यकिर्भीमसेनश्च माद्रीपुत्रौ च पाण्डवौ ।	058a  
युधिष्ठिरं पुरस्कृत्य ह्रीनिषेवमरिन्दमम् ॥	058c  
परिवार्य रणे वीराः सिंहनादं प्रचक्रिरे ।	059a  
बाणशङ्खरवांस्तीव्रान्क्ष्वेलाश्च विविधा दधुः ॥	059c  
तथैव तावकाः सर्वे मद्राधिपतिमञ्जसा ।	060a  
परिवार्य सुसंरब्धाः पुनर्युद्धमरोचयन् ॥	060c  
ततः प्रववृते युद्धं भीरूणां भयवर्धनम् ।	061a  
तावकानां परेषां च मृत्युं कृत्वा निवर्तनम् ॥	061c  
यथा देवासुरं युद्धं पूर्वमासीद्विशाम्पते ।	062a  
अभीतानां तथाऽऽसीत्तद्यमराष्ट्रविवर्धनम् ॥	062c  
ततः कपिध्वजो राजन्हत्वा संशप्तकान्रणे ।	063a  
अभ्यद्रवत तां सेनां कौरवीं पाण्डुनन्दनः ॥	063c  
तथैव पाण्डवाः सर्वे धृष्टद्युम्नपुरोगमाः ।	064a  
अभ्यधावन्ततां सेनां विसृजन्तः शिताञ्शरान् ॥	064c  
पाण्डवैरवकीर्णानां सम्मोहः समजायत ।	065a  
न च जज्ञुस्त्वनीकानि दिशो वा विदिशस्तथा ॥	065c  
आपूर्यमाणा निशितैः शरैः पाण्डवचोदितैः ।	066a  
हतप्रवीरा विध्वस्ता वार्यमाणा समन्ततः ।	066c  
कौरव्यवध्यत चमूः पाण्डुपुत्रैर्महारथैः ॥	066e  
तथैव पाण्डवं सैन्यं शरै राजन्समन्ततः ।	067a  
रणेऽहन्यत पुत्रैस्ते शतशोऽथ सहस्रशः ॥	067c  
ते सेने भृशसन्तप्ते वध्यमाने परस्परम् ।	068a  
व्याकुले समपद्येतां वर्षासु सरिताविव ॥	068c  
आविवेश ततस्तीव्रं तावकानां महद्भयम् ।	069a  
पाण्डवानां च राजेन्द्र तथाभूते महाहवे ॥ ॥	069c  

इति श्रीमन्महाभारते शल्यपर्वणि शल्यवधपर्वणि अष्टादशदिवसयुद्धे नवमोऽध्यायः ॥ 9 ॥

9-9-9 चित्रसेनः कर्णपुत्रः ॥
