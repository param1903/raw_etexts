श्रीः
अध्यायः 016
कृष्णेन स्ववचनोल्लङ्घनेनास्त्रप्रयोक्तुरश्वत्थाम्नः शापदानं व्यासेन तदनुमोदनं च ॥ 1 ॥ भीमेन द्रौणिमस्तकमणिदानेन द्रौपदीसमाश्वासनम् ॥ 2 ॥ युधिष्ठिरेण द्रौपदीवचनात्स्वमस्तके तन्मणिधारणम् ॥ 3 ॥
वैशम्पायन उवाच 	001  
तदाज्ञाय हृषीकेशो विकृष्टं पापकर्मणा ।	001a  
हृष्यमाण इदं वाक्यं द्रौणिं प्रत्यब्रवीत्तदा ॥	001c  
विराटस्य सुतां पूर्वं स्नुषां गाण्डीवधन्वनः ।	002a  
उपप्लाव्यगतां दृष्ट्वा ऋतवाग्ब्राह्मणोऽब्रवीत् ॥	002c  
परिक्षीणेषु कुरुषु पुत्रस्तव भविष्यति ।	003a  
एतदस्य परिक्षित्त्वं गर्भस्थस्य भविष्यति ॥	003c  
तस्य तद्वचनं साधोः सत्यमेद्भविष्यति ।	004a  
परिक्षिद्भविता ह्येषां पुनर्वंशकरः सुतः ॥	004c  
त्वां तु कापुरुषं पापं विदुः सर्वे मनीषिणः ।	005a  
असकृत्पापकर्माणं बालजीवितघातकम् ॥	005c  
तस्मात्त्वमस्य पापस्य कर्मणः फलमाप्नुहि ।	006a  
त्रीणि वर्षसहस्राणि चरिष्यसि महीमिमाम् ॥	006c  
अप्राप्नुवन्क्वचित्काञ्चित्संविदं जातु केनचित् ।	007a  
निर्जनानसहायस्त्वं देशान्प्रविचरिष्यसि ॥	007c  
भवित्री न हि ते क्षुद्र जनमध्येषु संस्थितिः ।	008a  
पूयशोणिगन्धी च दुर्गकान्तारसंश्रयः ।	008c  
विचरिष्यसि पापात्मंश्चिरमेको वसुन्धराम् ॥	008e  
वयः प्राप्य परिक्षित्तु देवव्रतमवाप्य च ।	009a  
कृपाच्छारद्वताच्छूरः सर्वास्त्राण्युपपत्स्यते ॥	009c  
विदित्वा परमास्त्राणि क्षत्रधर्मव्रते स्थितः ।	010a  
षष्टिं वर्षाणि धर्मात्मा वसुधां पालयिष्यति ॥	010c  
इतश्चोर्ध्वं महाबाहुः कुरुराजो भविष्यति ।	011a  
परिक्षिन्नाम नृपतिर्मिषतस्ते सुदुर्मते ॥	011c  
[अहं तं जीवयिष्यामि दग्धं शस्त्राग्नितेजसा] ।	012a  
पश्य मे तपसो वीर्यं सत्यस्य च नराधम ॥	012c  
व्यास उवाच 	013  
यस्मादनादृत्य कृतं त्वयाऽस्मान्कर्म दारुणम् ।	013a  
ब्राह्मणस्य सतश्चेदं वृत्तमन्यायवर्तिनः ॥	013c  
तस्माद्यद्देवकीपुत्र उक्तवानुत्तमं वचः ।	014a  
आलोकात्तव तद्भावि क्षुद्रकर्मन्व्रजेति ह ॥	014c  
अश्वत्थामोवाच 	015  
सहैव भवता ब्रह्मन्स्थास्यामि पुरुषेष्विह ।	015a  
सत्यवागस्तु भगवानयं च पुरुषोत्तमः ॥	015c  
वैशम्पायन उवाच 	016  
प्रदायाथ मणिं द्रौणिः पाण्डवानां महात्मनाम् ।	016a  
जगाम विमनास्तेषां सर्वेषां पश्यतां वनम् ॥	016c  
पाण्डवाश्च सदाशार्हास्तानृषीनभिवाद्य च ।	017a  
कृष्णद्वैपायनं चैव नारदं चैव पर्वतम् ॥	017c  
द्रोणपुत्रस्य सहजं मणिमादाय सत्वराः ।	018a  
द्रौपदीमभ्यधावन्त प्रायोपेतां मनस्विनीम् ॥	018c  
वैशम्पायन उवाच 	019  
ततस्ते पुरुषव्याघ्राः सदश्वैरनिलोपमैः ।	019a  
अभ्ययुः सहदाशार्हाः शिबिरं पुनरेव हि ॥	019c  
अवतीर्य रथेभ्यस्तु त्वरमाणा महारथाः ।	020a  
ददृशुर्द्रौपदीं हृष्टामार्तामार्ततराः स्वयम् ॥	020c  
तामुपेत्य निरानन्दां दुःखशोकसमन्विताम् ।	021a  
परिवार्य व्यतिष्ठन्त पाण्डवाः सहकेशवाः ॥	021c  
ततो राज्ञाऽभ्यनुज्ञातो भीमसेनो महाबलः ।	022a  
प्रददौ तं मणिं दिव्यं वचनं चेदमब्रवीत् ॥	022c  
अयं भद्रे तव मणिः पुत्रहन्ता जितश्च ते ।	023a  
उत्तिष्ठ शोकमुत्सृज्य क्षात्रधर्ममनुस्मर ॥	023c  
प्रयाणे वासुदेवस्य शमार्थमसितेक्षणे ।	024a  
यान्युक्तानि त्वया भीरु वाक्यानि मधुघातिनि ॥	024c  
नैव मे पतयः सन्ति न पुत्रा भ्रातरो न च ।	025a  
न वै त्वमिति गोविन्द शममिच्छति राजनि ॥	025c  
उक्तवत्यसि तीव्राणि वाक्यानि पुरुषोत्तमम् ।	026a  
क्षत्रधर्मानुरूपाणि तानि संस्मर्तुमर्हसि ॥	026c  
हतो दुर्योधनः पापो राज्यस्य परिपन्थिकः ।	027a  
दुःशासनस्य रुधिरं पीतं विस्फुरतो मया ॥	027c  
वैरस्य गतमानृण्यं न स्म वाच्या विवक्षताम् ।	028a  
जित्वा मुक्तो द्रोणपुत्रो ब्राह्मण्याद्गौरवेण च ॥	028c  
यशोऽस्य पतितं देवि शरीरं त्ववशेषितम् ।	029a  
वियोजितश्च मणिना भ्रंशितश्चायुधं भुवि ॥	029c  
द्रौपद्युवाच 	030  
केवलानृण्यमाप्ताऽस्मि गुरुपुत्रो गुरुर्मम ।	030a  
शिरस्येतं मणिं राजा ग्रहीतुमनघोऽर्हति ॥	030c  
तं गृहीत्वा ततो राजा शिरस्येवाकरोत्तदा ।	031a  
गुरोरुच्छेषमित्येव द्रौपद्या वचनादपि ॥	031c  
ततो दिव्यं मणिवरं शिरसा धारयन्प्रभुः ।	032a  
शुशुभे स तदा राजा सचन्द्र इव पर्वतः ॥	032c  
उत्तस्थौ पुत्रशोकार्ता ततः कृष्णा मनस्विनी ।	033a  
कृष्णं चापि महाबाहुः परिपप्रच्छ धर्मराट् ॥ ॥	033c  

इति श्रीमन्महाभारते सौप्तिकपर्वणि ऐषीकपर्वणि षोडशोऽध्यायः ॥ 16 ॥

10-16-7 संविदं संलापम् ॥ 10-16-18 प्रायोपेतां मरणार्थं यो नियमस्तेनोपेताम् ॥ 10-16-20 हृष्टामश्वत्थाम्नः पराभवेन । आर्तां पुत्रादेः शोकेन ॥ 10-16-24 मधुघातिनि मधुदैत्यहन्तरि ॥ 10-16-28 विवक्षतां वक्तुमिच्छतां वाच्याः निन्द्याः नैव स्म ॥ षोडशोऽध्यायः ॥
