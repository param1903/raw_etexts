सौप्तिकपर्व
श्रीः
अध्यायः 001
सञ्जयधृतराष्ट्रयोः संलापः ॥ 1 ॥ द्रौणिकृपकृतवर्मभिर्वनमध्यमेत्य न्यग्रोधस्याधस्तादुपवेशनम् ॥ 2 ॥ तत्र रात्रौ घूकेन बहुकाकवधदर्शिना द्रौणिना तद्वत्स्वेनापि पाण्डववधनिर्धारणम् ॥ 3 ॥ ततः कृपकृतवर्माणौ समुद्बोध्य स्वकर्तव्यकथनप्रार्थना ॥ 4 ॥
श्रीवेदव्यासाय नमः 
नारायणं नमस्कृत्य नरं चैव नरोत्तमम् ।	001  
देवीं सरस्वतीं व्यासं ततो जयमुदीरयेत् ॥	001  
सञ्जय उवाच 	001  
ततस्ते सहिताः सर्वे प्रयाता दक्षिणामुखाः ।	001a  
उपास्तमयवेलायां शिबिराभ्याशमागताः ॥	001c  
विमुच्य वाहांस्त्वरिता भीताः समनुबोधनात् ।	002a  
गहनं देशमासाद्य प्रच्छन्ना न्यविशन्त ते ॥	002c  
सेनानिवेशमभितो नातिदूरमवस्थिताः ।	003a  
[निकृत्ता निशितैः शस्त्रैः समन्तात्क्षतविक्षताः ।]	003c  
दीर्घमुष्णं च निःश्वस्य पाण्डवानन्वचिन्तयन् ॥	003e  
श्रुत्वा च निनदं घोरं पाण्डवानां जयैषिणाम् ।	004a  
अनुसारभयाद्भीताः प्राङ्मुखाः प्राद्रवन्पुनः ॥	004c  
ते मुहूर्तात्ततो गत्वा श्रान्तवाहा पिपासिताः ।	005a  
नामृष्यन्त महेष्वासाः क्रोधामर्षवशङ्गताः ॥	005c  
राज्ञो वधेन सन्तप्ता मुहूर्तं समवस्थिताः ॥	006ac  
धृतराष्ट्र उवाच 	007  
अश्रद्धेयमिदं कर्म कृतं भीमेन सञ्जय ।	007a  
यत्स नागायुतप्राणः पुत्रो मम निपातितः ॥	007c  
अवध्यः सर्वभूतानां वज्रसंहननो युवा ।	008a  
पाण्डवैः समरे पुत्रो निहतो मम सञ्जय ॥	008c  
न दिष्टमभ्यतिक्रान्तुं शक्यं गावल्गणे नरैः ।	009a  
यत्समेत्य रणे पार्थैः पुत्रो मम निपातितः ॥	009c  
अद्रिसारमयं नूनं हृदयं मम सञ्जय ।	010a  
हतं पुत्रशतं श्रुत्वा यन्न दीर्णं सहस्रधा ॥	010c  
कथं हि वृद्धमिथुनं हतपुत्रं भविष्यति ।	011a  
न ह्यहं पाण्डुपुत्रस्य विषये वस्तुमुत्सहे ॥	011c  
कथं राज्ञः पिता भूत्वा स्वयं राजा च सञ्जय ।	012a  
प्रेष्यभूतः प्रवर्तेयं पाण्डवेयस्य शासनात् ॥	012c  
प्रभुज्य पृथिवीं सर्वां स्थिता मूर्धनि सञ्जय ।	013a  
कथमद्य भविष्यामि प्रेष्यभूतो दुरन्तकृत् ||	013c  
कथं भीमस्य वाक्यानि श्रोतुं शक्ष्यामि सञ्जय |	014a  
येन पुत्रशतं पूर्णमेकेन निहतं मम ॥	014c  
कृतं सत्यं वचस्तस्य विदुरस्य महात्मनः ।	015a  
अकुर्वता वचस्तस्य मम पुत्रेण सञ्जय ॥	015c  
अधर्मेण हते तात पुत्रे दुर्योधने मम ।	016a  
कृतवर्मा कृपो द्रौणिः किमकुर्वत सञ्जय ॥	016c  
सञ्जय उवाच 	017  
गत्वा तु तावका राजन्नातिदूरं मनस्विनः ।	017a  
अपश्यन्त वनं घोरं नानाद्रुमलतावृतम् ॥	017c  
ते मुहूर्तं तु विश्रम्य लब्धतोयैर्हयोत्तमैः ।	018a  
सूर्यास्तमयवेलायां कौरवेयस्य शासनात् ॥	018c  
नानामृगगणैर्जुष्टं नानापक्षिभिराकुलम् ।	019a  
नानाद्रुमलताच्छन्नं नानाव्यालनिषेवितम् ॥	019c  
नानातोयसमाकीर्णैस्तटाकैरुपशोभितम् ।	020a  
पद्मिनीशतसञ्छन्नं नीलोत्पलसमायुतम् ॥	020c  
प्रविश्य तद्वनं घोरं वीक्षमाणाः समन्ततः ।	021a  
शाखासहस्रसञ्छन्नं न्यग्रोधं ददृशुस्ततः ॥	021c  
उपेत्य तु तदा राजन्न्यग्रोधं ते महारथाः ।	022a  
ददृशुर्द्विपदां श्रेष्ठाः श्रेष्ठं तं वै वनस्पतिम् ॥	022c  
तेऽवतीर्य रथेभ्यश्च विप्रमुच्य च वाजिनः ।	023a  
उपस्पृश्य यथान्यायं सन्ध्यामन्वासत प्रभो ॥	023c  
ततोऽस्तं पर्वतश्रेष्ठमनुप्राप्ते दिवाकरे ।	024a  
सर्वस्य जगतो धात्री शर्वरी प्रत्यपद्यत ॥	024c  
ग्रहनक्षत्रताराभिः प्रकीर्णाभिरलङ्कृतम् ।	025a  
नभोंऽशुकमिवाभाति प्रेक्षणीयं समन्ततः ॥	025c  
इच्छया ते प्रवल्गन्ति ये सत्वा रात्रिचारिणः ।	026a  
दिवाचराश्च ये सत्वास्ते निद्रावशमागताः ॥	026c  
रात्रिञ्चराणां सत्वानां निनादोऽभूत्सुदारुणः ।	027a  
क्रव्यादाश्च प्रमुदिता घोरा प्राप्ता च शर्वरी ॥	027c  
तस्मिन्रात्रिमुखे घोरे दुःखशोकसमन्विताः ।	028a  
कृतवर्मा कृपो द्रौणिरुपोपविविशुः समम् ॥	028c  
उपोपविष्टाः शोचन्तो न्यग्रोधस्य समीपतः ।	029a  
तमेवार्थमतिक्रान्तं कुरुपाण्डवयोः क्षयम् ॥	029c  
निद्रया च परीताङ्गा निषेदुर्धरणीतले ।	030a  
श्रमेण सुदृढं युक्ता विक्षता विविधैः शरैः ॥	030c  
ततो निद्रावशं प्राप्तौ कृपभोजौ महाबालौ ।	031a  
सुखोचितावदुःखार्हौ निषण्णौ धरणीतले ॥	031c  
तौ तु सुप्तौ महाराज तस्मिन्देशे महारथौ ।	032a  
[महार्हशयनोपेतौ भूमावेव ह्यनाथवत् ॥]	032c  
क्रोधामर्षवशं प्राप्तो द्रोणपुत्रस्तु भारत ।	033a  
न वै स्म स जगामाथ निद्रां सर्प इव श्वसन् ॥	033c  
न लेभे स तु निद्रां वै दह्यमानोऽतिमन्युना ।	034a  
वीक्षाञ्चक्रे महाबाहुस्तद्वनं घोरदर्शनम् ॥	034c  
वीक्षमाणो वनोद्देशं नानासत्वैर्निषेवितम् ।	035a  
अपश्यत महाबाहुर्न्यग्रोधं वायसावृतम् ॥	035c  
तत्र काकसहस्राणि तां निशां पर्यणामयन् ।	036a  
सुखं स्वपन्तः कौरव्य पृथक्पृथगुपाश्रयाः ॥	036c  
सुप्तेषु तेषु काकेषु विस्रब्धेषु समन्ततः ।	037a  
सोऽपश्यत्सहसा यान्तमुलूकं घोरदर्शनम् ॥	037c  
महास्वनं महाकायं हर्यक्षं बभ्रुपिङ्गलम् ।	038a  
सुतीक्ष्णघोणानखरं सुपर्णमिव वेगितम् ॥	038c  
सोऽथ शब्दं मृदुं कृत्वा लीयमान इवाण्डजः ।	039a  
न्यग्रोधस्य ततः शाखां पातयामास भारत ॥	039c  
सन्निपत्य तु शाखायां न्यग्रोधस्य विहङ्गमः ।	040a  
सुप्ताञ्जघान विस्रब्धान्वायसान्वायसान्तकः ॥	040c  
केषाञ्चिदच्छिनत्पक्षाञ्शिरांसि च चकर्त ह ।	041a  
चरणांश्चैव केषाञ्चिद्बभञ्ज चरणायुधः ॥	041c  
क्षणेनाघ्नत्स बलवान्येऽस्य दृष्टिपथे स्थिताः ||	042ac  
तेषां शरीरावयवैः शरीरैश्च विशाम्पते ।	043a  
न्यग्रोधमण्डलं सर्वं सञ्छन्नं पर्वतोपमम् ॥	043c  
तांस्तु हत्वा ततः काकान्कौशिको मुदितोऽभवत् ।	044a  
प्रतिकृत्य यथाकामं शत्रूणां शत्रुसूदनः ॥	044c  
तद्दृष्ट्वा तादृशं कर्म कौशिकेन कृतं निशि ।	045a  
तद्भावे कृतसङ्कल्पो द्रौणिरेकोऽन्वचिन्तयत् ॥	045c  
उपदेशः कृतोऽनेन पक्षिणा मम संयुगे ।	046a  
शत्रूणां क्षपणं युक्तं प्राप्तः कालश्च मे मतः ॥	046c  
नाद्य शक्यं मया हन्तुं पाण्डवा जितकाशिनः ।	047a  
बलवन्तः कृतोत्साहा लब्धलक्षाः प्रहारिणः ॥	047c  
राज्ञः सकाशे तेषां च प्रतिज्ञातो वधो मया ।	048a  
पतङ्गाग्निसमां वृत्तिमास्थायात्मविनाशिनीम् ॥	048c  
न्यायतो युध्यमानस्य प्राणत्यागो न संशयः ।	049a  
छद्मना तु भवेत्सिद्धिः शत्रूणां च क्षयो महान् ॥	049c  
तत्र संशयितादर्थाद्योऽर्थो निःसंशयो भवेत् ।	050a  
तं जना बहुमन्यन्ते येऽर्थशास्त्रविशारदाः ॥	050c  
यच्चाप्यत्र भवेत्कार्यं गर्हितं लोकनिन्दितम् ।	051a  
कर्तव्यं तन्मनुष्येण क्षत्रधर्मेण वर्तता ॥	051c  
निन्दितानि च कर्माणि कुत्सितानि पदेपदे ।	052a  
सोपधानि कृतान्येव पाण्डवैरकृतात्मभिः ॥	052c  
अस्मिन्नर्थे पुरा गीताः श्रूयन्ते धर्मवित्तमैः ।	053a  
श्लोका न्यायमवेक्षद्भिस्तत्त्वार्थास्तत्त्वदर्शिभिः ॥	053c  
परिश्रान्ते विदीर्णे वा भुञ्जाने वाऽपि शत्रुभिः ।	054a  
प्रस्थाने वा प्रवेशे वा प्रहर्तव्यं रिपोर्बलम् ॥	054c  
निद्रार्तमर्धरात्रे च तथा नष्टप्रणायकम् ।	055a  
भिन्नयोधं बलं यच्च द्विधा युक्तं च यद्भवेत् ॥	055c  
इत्येवं निश्चयं चक्रे सुप्तानां निशि मारणे ।	056a  
पाण्डूनां सह पाञ्चालैर्द्रोणपुत्रः प्रतापवान् ॥	056c  
स क्रूरां मतिमास्थाय विनिश्चित्य मुहुर्मुहुः ।	057a  
सुप्तौ प्राबोधयत्तौ तु मातुलं भोजमेव च ॥	057c  
तौ प्रबुद्धौ महात्मानौ कृपभोजौ महाबालौ ।	058a  
		058c	नोत्तरं प्रतिपद्येतां तत्र युक्तं ह्रिया वृतौ ॥  
स मुहूर्तमिव ध्यात्वा तावुभौ वाक्यमब्रवीत् ॥	059ac  
हतो दुर्योधनो राजा एकवीरो मबाहलः ।	060a  
यस्यार्थे वैरमस्माभिरासक्तं पाण्डवैः सह ॥	060c  
एकाकी बहुभिः क्षुद्रैराहवे शुद्धविक्रमः ।	061a  
पातितो भीमसेनेन एकादशचमूपतिः ॥	061c  
वृकोदरेण क्षुद्रेण सुनृशंसमिदं कृतम् ।	062a  
मूर्धाभिषिक्तस्य शिरः पादेन परिमृद्नता ॥	062c  
विनर्दन्ति च पाञ्चालाः क्ष्वेलन्ति च हसन्ति च ।	063a  
धमन्ति शङ्खाञ्शतशो हृष्टा घ्नन्ति च दुन्दुभीन् ॥	063c  
वादित्रघोषस्तुमुलो विमिश्रः शङ्खनिःस्वनैः ।	064a  
अनिलेनेरितो घोरो दिशः पूरयतीव ह ॥	064c  
अश्वानां हेषमाणानां गजानां चैव बृंहताम् ।	065a  
सिंहनादश्च शूराणां श्रूयते सुमहानयम् ॥	065c  
दिशं प्राचीं समाश्रित्य हृष्टानां गच्छतां भृशम् ।	066a  
रथनेमिस्वनाश्चैव श्रूयन्ते रोमहर्षणाः ॥	066c  
पाण्डवैर्धार्तराष्ट्राणां यदिदं कदनं कृतम् ।	067a  
वयमेव त्रयः शिष्टा अस्मिन्महति वैशसे ॥	067c  
केचिन्नागशतप्राणाः केचित्सर्वास्त्रकोविदाः ।	068a  
निहताः पाण्डवैर्यस्मिन्मन्ये कालस्य पर्ययम् ॥	068c  
एवमेतेन भाव्यं हि नूनं कार्येण तत्त्वतः ।	069a  
यथा ह्यस्येदृशी निष्ठा कृते यत्नेऽपि दुष्करे ॥	069c  
भवतोस्तु यदि प्रज्ञा न मोहादपचीयते ।	070a  
व्यसनेऽस्मिन्महत्यर्थे यन्नः श्रेयस्तदुच्यताम् ॥॥	070c  

इति श्रीमन्महाभारते सौप्तिकपर्वणि प्रथमोऽध्यायः ॥ 1 ॥

10-1-1 ततः दुर्योधनेन सैनापत्येऽश्वत्थाम्नोऽभिषेकानन्तरं ते अश्वत्थामकृपाचार्यकृतवर्माणः ॥ 10-1-2 शिबिरनिकटस्थं देशम् आसाद्य वाहान्विमुच्य न्यविशन्तेति योजना ॥ 10-1-4 अनुसारः पृष्ठगमनम् । प्राद्रवन्निति पुनर्वाहान्योजयित्वेति गम्यते ॥ 10-1-6 राज्ञो दुर्योधनस्य ॥ 10-1-20 नानापुष्पोपशोभितमिति झ. पाठः ॥ 10-1-23 अन्वासत उपासितवन्तः ॥ 10-1-25 अंशुकं वस्त्रम् ॥ 10-1-32 शयनोपेतौ प्रागिति शेषः ॥ 10-1-36 पर्यणामयन् परिणीतवन्त आसन् ॥ 10-1-38 हर्यक्षं हरिन्मणिनिभलोचनम् । घोणा नासा ॥ प्रथमोऽध्यायः ॥
