श्रीः
अध्यायः 003
द्रौणिना कृपवचनमनादृत्य कृपकृतवर्मणोः पुरतः निशि प्रसुप्तपाण्डुपाञ्चालहननप्रतिज्ञानम् ॥ 1 ॥
सञ्जय उवाच 	001  
कृपस्य वचनं श्रुत्वा धर्मार्थसहितं शुभम् ।	001a  
अश्वत्थामा महाराज दुःखशोकसमन्वितः ॥	001c  
दह्यमानस्तु शोकेन प्रदीप्तेनाग्निना यथा ।	002a  
क्रूरं मनस्ततः कृत्वा तावुभौ प्रत्यभाषत ॥	002c  
पुरुषेपुरुषे बुद्धिर्याया भवति शोभना ।	003a  
तुष्यन्ति च पृथक्सर्वे प्रज्ञया ते स्वयास्वया ॥	003c  
सर्वो हि मन्यते लोक आत्मानं बुद्धिमत्तरम् ।	004a  
सर्वस्यात्मा बहुमतः सर्वोत्मानं प्रशंसति ॥	004c  
सर्वस्य हि स्वका प्रज्ञा साधुवादे प्रतिष्ठिता ।	005a  
परबुद्धिं च निन्दन्ति स्वां प्रशंसन्ति चासकृत् ॥	005c  
कारणान्तरयोगेन येषां संवदते मतिः ।	006a  
तेऽन्योन्येन च तुष्यन्ति बहुमन्यन्ति चासकृत् ॥	006c  
तस्यैव तु मनुष्यस्य सासा बुद्धिस्तदातदा ।	007a  
कालयोगे विपर्यासं प्राप्यान्योन्यं विपद्यते ॥	007c  
अनित्यत्वात्तु चित्तानां मनुष्याणां विशेषतः ।	008a  
चित्तवैक्लव्यमासाद्य सासा बुद्धिः प्रजायते ॥	008c  
यथा हि वैद्यः कुशलो ज्ञात्वा व्याधिं यथाविधि ।	009a  
भैषज्यं कुरुते योगात्प्रशमार्थमिति प्रभो ॥	009c  
एवं कार्यस्य योगार्थं बुद्धिं कुर्वन्ति मानवाः |	010a  
प्रज्ञया च स्वया युक्त्या तां च गृह्णन्ति वै बुधाः ॥	010c  
अन्यया यौवने बाल्ये बुद्ध्या भवति मोहितः ।	011a  
मध्येऽन्यया जरायां तु सोन्यां रोचयते मतिम् ॥	011c  
व्यसन वा महाघोरं समृद्धिं चापि तादृशीम् ।	012a  
अवाप्य पुरुषो भोज कुरुते बुद्धिवैकृतम् ॥	012c  
एकस्मिन्नेव पुरुषे सासा बुद्धिस्तदातदा ।	013a  
भवत्यनित्या प्रज्ञा हि सा तस्यैव न रोचते ॥	013c  
निश्चित्य तु यथाप्रज्ञं यां मतिं साधु पश्यति ।	014a  
तया प्रकुरुते भावं सा तस्योद्योगकारिका ॥	014c  
सर्वो हि पुरुषो भोज साध्वेतदिति निश्चितः ।	015a  
कर्तुमारभते प्रीतिं मरणादिषु कर्मसु ॥	015c  
सर्वे हि युक्तां विज्ञाय प्रज्ञां वापि स्वकां नराः ।	016a  
चेष्टन्ते विविधां चेष्टां हितमित्येव जानते ॥	016c  
उपजाता व्यसनजा येयमद्य मतिर्मम ।	017a  
युवयोस्तां प्रवक्ष्यामि सर्वेषां शोकनाशिनीम् ॥	017c  
प्रजापतिः प्रजाः सृष्ट्वा कर्म तासु विधाय च ।	018a  
वर्णेवर्णे समाधत्त ह्येकैकं गुणवत्तरम् ॥	018c  
ब्राह्मणे वेदमग्र्यं तु क्षत्रिये तेज उत्तमम् ।	019a  
दाक्ष्यं वैश्ये च शूद्रे च सर्ववर्णानुकूलताम् ॥	019c  
अदान्तो ब्राह्मणोऽसाधुर्निस्तेजाः क्षत्रियो मृतः ।	020a  
अदक्षो निन्द्यते वैश्यः शूद्रश्च प्रतिकूलवान् ॥	020c  
सोऽस्मि जातः कुले श्रेष्ठे ब्राह्मणैरभिपूजिते ।	021a  
मन्दभाग्यतयाऽस्म्येतं क्षत्रधर्ममनुष्ठितः ॥	021c  
क्षत्रधर्मं विदित्वाऽहं यदि ब्राह्मण्यमाश्रितः ।	022a  
प्रकरिष्ये महत्कर्म न मे तत्साधुसम्मतम् ॥	022c  
धारयित्वा धनुर्दिव्यं दिव्यान्यस्त्राणि चाहवे ।	023a  
पितरं निहतं दृष्ट्वा किन्नु वक्ष्यामि संसदि ॥	023c  
सोऽहमद्य यथाकामं क्षत्रधर्ममवाप्य च ।	024a  
गन्ताऽस्मि पदवीं राज्ञः पितुश्चापि महात्मनः ॥	024c  
अद्य स्वप्स्यन्ति पाञ्चाला विश्वस्ता जितकाशिनः ।	025a  
विमुक्तयुग्यकवचा हर्षेण च समन्विताः ।	025c  
वयं जिता मताश्चैषां श्रान्ता व्यायामकर्शिताः ॥	025e  
तेषां निशि प्रसुप्तानां सुस्थानां शिबिरे स्वके ।	026a  
अवस्कन्दं करिष्यामि शिबिरस्याद्य दुष्करम् ॥	026c  
तानवस्कन्द्य शिबिरे प्रेतभूतानचेतसः ।	027a  
सूदयिष्यामि विक्रम्य मघवानिव दानवान् ॥	027c  
अद्य तान्सहितान्सर्वान्धृष्टद्युम्नपुरोगमान् ।	028a  
सूदयिष्यामि विक्रम्य कक्षं दीप्त इवानलः ॥	028c  
निहत्य चैव पाञ्चालाञ्शान्तिं लब्धाऽस्मि सत्तम ॥	029ac  
पाञ्चालेषु चरिष्यामि सूदयन्नद्य संयुगे ।	030a  
पिनाकपाणिः सङ्क्रुद्धः स्वयं रुद्रः पशुष्विव ॥	030c  
अद्याहं सर्वपाञ्चालान्निकृत्या च निकृष्य च ।	031a  
अर्दयिष्यामि संहृष्टो रणे पाण्डुसुतांस्तथा ।	031c  
\'सूदयिष्यामि सङ्क्रुद्धः पशूनिव पिनाकधृत् ॥\'	031e  
अद्याहं सर्वपाञ्चालैः कृत्वा भूमिं शरीरिणीम् ।	032a  
प्रहृत्यैकेन शस्त्रेण भविष्याम्यनृणः पितुः ॥	032c  
दुर्योधनस्य कर्णस्य भीष्मसैन्धवयोरपि ।	033a  
गमिष्यामि निशावेलां पदवीमद्य दुर्गमाम् ॥	033c  
अद्य पाञ्चालराजस्य धृष्टद्युम्नस्य वै निशि ।	034a  
विरात्रे प्रमथिष्यामि पशोरिव शिरो बलात् ॥	034c  
अद्य पाञ्चालपाण्डूनां शयितानां शिरो निशि ।	035a  
खड्गेन निशितेनाजौ प्रमथिष्यामि गौतम ॥	035c  
अद्य पाञ्चालसेनां तां निहत्य निशि सौप्तिके ।	036a  
कृतकृत्यः सुखी चैव भविष्यामि महामते ॥॥	036c  

इति श्रीमन्महाभारते सौप्तिकपर्वणि तृतीयोऽध्यायः ॥ 3 ॥

10-3-4 सर्वोत्मानमित्यत्र सर्वः आत्मानमिति च्छेदः । सन्धिरार्षः ॥ 10-3-6 योगे येषां समा गतिरिति झ. पाठः । तत्र योगे समुदाये इत्यर्थः ॥ 10-3-10 तां च निन्दन्ति मानवा इति झ. पाठः ॥ 10-3-12 हे भोज हे कृतवर्मन् । एकमेव सम्बोधयन् कृपस्य वचसि अनादरं सूचयति ॥ 10-3-13 भवत्यकृतबुद्धित्वादिति झ. पाठः । तत्र अकृतधर्मत्वात् अवसरानुरोधात् । इदानीं मम शान्तिबुद्धिर्न रोचते इत्यर्थः ॥ 10-3-20 क्षत्रियोऽधम इति झ. पाठः ॥ 10-3-22 विदित्वा आश्रित्य ॥ 10-3-24 गन्तास्मि गमिष्यामि । पदवीम् आनृण्यम् ॥ 10-3-33 गमयिष्यामि पाञ्चालान्पदवीमद्य दुर्गमामिति झ. पाठः ॥ तृतीयोऽध्यायः ॥
