श्रीः
अध्यायः 014
अर्जुनेन कृष्णाज्ञया द्रौण्यस्त्रप्रत्यस्त्रप्रयोगः ॥ 1 ॥
वैशम्पायन उवाच 	001  
इङ्गितेनैव दाशार्हस्तस्याभिप्रायमादितः ।	001a  
द्रौणेर्बुद्ध्वा महाबाहुरर्जुनं प्रत्यभाषत ॥	001c  
अर्जुनार्जुन यद्दिव्यमस्त्रं ते हृदि वर्तते ।	002a  
द्रोणोपदिष्टं तस्यायं कालः सम्प्रति पाण्डव ॥	002c  
भ्रातॄणामात्मनश्चैव परित्राणाय भारत ।	003a  
विसृजैतत्त्वमप्याजावस्त्रमस्त्रनिवारणम् ॥	003c  
केशवेनैवमुक्तोऽथ पाण्डवः परवीरहा ।	004a  
अवातरद्रथात्तूर्णं प्रगृह्य सशरं धनुः ॥	004c  
पूर्वमाचार्यपुत्राय ततोऽनन्तरमात्मने ।	005a  
भ्रातृभ्यश्चैव सर्वेभ्यः स्वस्तीत्युक्त्वा परन्तपः ॥	005c  
देवताभ्यो नमस्कृत्य गुरुभ्यश्चैव सर्वशः ।	006a  
उत्ससर्ज शिवं ध्यायन्नस्त्रमस्त्रेण शाम्यताम् ॥	006c  
ततस्तदस्त्रं सहसा सृष्टं गाण्डीवधन्वना ।	007a  
प्रजज्वाल महार्चिष्मद्युगान्तानलसन्निभम् ॥	007c  
तथैव द्रोणपुत्रस्य तदस्त्रं तिग्मतेजसः ।	008a  
प्रजज्वाल महाज्वालं तेजोमण्डलसंवृतम् ॥	008c  
निर्घाता बहवश्चासन्पेतुरुल्काः सहस्रशः ।	009a  
महद्भयं च भूतानां सर्वेषां समजायत ॥	009c  
सशब्दमभवद्व्योम ज्वालामालाकुलं भृशम् ।	010a  
चचाल च मही कृत्स्ना सपर्वतवनद्रुमा ॥	010c  
तावस्त्रतेजसा लोकांस्त्रासयन्तौ ततः स्थितौ ।	011a  
महर्षी सहितौ तत्र दर्शयामासतुस्तदा ॥	011c  
नारदः सर्वधर्मात्मा भरतानां पितामहः ।	012a  
उभौ शमयितुं वीरौ भारद्वाजधनञ्जयौ ॥	012c  
तौ मुनी सर्वधर्मज्ञौ सर्वभूतहितैषिणौ ।	013a  
दीप्तयोरस्त्रयोर्मध्ये स्थितौ परमतेजसौ ॥	013c  
तदन्तरमनाधृष्यावुपगम्य यशस्विनौ ।	014a  
आस्तामृषिवरौ तत्र ज्वलिताविव पावकौ ॥	014c  
प्राणभृद्भिरनाधृष्यौ देवदानवसम्मतौ ।	015a  
अस्त्रतेजः शमयितुं लोकानां हितकाम्यया ॥	015c  
ऋषी ऊचतुः 	016  
महास्त्रविदुषः पूर्वे येऽप्यतीता महारथाः ।	016a  
नैतदस्त्रं मनुष्येषु तैः प्रयुक्तं कथञ्चन ।	016c  
किमिदं साहसं वीरौ कृतवन्तौ महात्ययम् ॥ ॥	016e  

इति श्रीमन्महाभारते सौप्तिकपर्वणि ऐषीकपर्वणि चतुर्दशोऽध्यायः ॥ 14 ॥
