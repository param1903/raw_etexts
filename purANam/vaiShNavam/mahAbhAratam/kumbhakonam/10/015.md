श्रीः
अध्यायः 015
अर्जुनेन व्यासनारदभावानुरोधेन स्वप्रयुक्तब्रह्मशिरोस्त्रप्रतिसंहारः ॥ 1 ॥ कृष्णेनाश्वत्थामानं प्रति उत्तरागर्भे ऐषीकास्त्रपातेऽपि मृतशिशोः स्वेन समुज्जीवनप्रतिज्ञा ॥ 2 ॥ ब्रह्मचर्याभावादस्त्रप्रतिसंहारासमर्थेन द्रौणिना व्यासकृष्णावनादृस्य पाण्वगर्भेष्वैषीकास्त्रोत्सर्जनम् ॥ 3 ॥
वैशम्पायन उवाच 	001  
दृष्टैव मुनिशार्दूलौ तावग्निसमतेजसौ ।	001a  
\'गाण्डीवधन्वा सञ्चिन्त्य प्राप्तकालं महारथः ।\'	001c  
सञ्जहार शरं दिव्यं त्वरमाणो धनञ्जयः ॥	001e  
उवाच वचनं श्रेष्ठस्तावृषी प्राञ्जलिस्तदा ।	002a  
प्रमुक्तमस्त्रमस्त्रेण शाम्यतामिति वै मया ॥	002c  
संहृते परमास्त्रेऽस्मिन्सर्वानस्मानशेषतः ।	003a  
पापकर्मा ध्रुवं द्रौणिः प्रधक्ष्यत्यस्त्रतेजसा ॥	003c  
यदत्र हितमस्माकं लोकानां चैव सर्वथा ।	004a  
भवन्तौ देवसङ्काशौ तथा सम्मन्तुमर्हतः ॥	004c  
इत्युक्त्वा सञ्जहारास्त्रं पुनरेव धनञ्जयः ।	005a  
संहारो दुष्करस्तस्य देवैरपि हि संयुगे ॥	005c  
विसृष्टस्य रणे तस्य परमास्त्रस्य सङ्ग्रहे ।	006a  
अशक्तः पाण्डवादन्यः साक्षादपि शतक्रतुः ॥	006c  
ब्रह्मतेजोद्भवं तद्धि विसृष्टमकृतात्मना ।	007a  
न शक्यमावर्तयितुं ब्रह्मचर्यव्रतादृते ॥	007c  
अचीर्णब्रह्मचर्यो यः सृष्ट्वाऽऽवर्तयते पुनः ।	008a  
तदस्त्रं सानुबन्धस्य मूर्धानं तस्य कृन्तति ॥	008c  
ब्रह्मचारी व्रती चापि दुरवापमवाप्य तत् ।	009a  
परमव्यसनार्तोऽपि नार्जुनोऽस्त्रं व्यमुञ्चत ॥	009c  
सत्यव्रतधरः शूरो ब्रह्मचारी च पाण्डवः ।	010a  
गुरुवर्ती च तेनास्त्रं सञ्जहारार्जुनः पुनः ॥	010c  
द्रौणिरप्यथ सम्प्रेक्ष्य सोऽन्तरा तावृषी स्थितौ ।	011a  
न शशाक पुनर्घोरमस्त्रं संहर्तुमोजसा ॥	011c  
अशक्तः प्रतिसंहारे परमास्त्रस्य संयुगे ।	012a  
द्रौणिर्दीनमना राजन्द्वैपायनमभाषत ॥	012c  
उत्तमव्यसनार्तेन प्राणत्राणमभीप्सुना ।	013a  
मयैतदस्त्रमुत्सृष्टं भीमसेनभयान्मुने ॥	013c  
अधर्मश्च कृतोऽनेन धार्तराष्ट्रं जिघांसता ।	014a  
मिथ्याचारेण भगवन्भीमसेनेन संयुगे ॥	014c  
अतः सृष्टमिदं ब्रह्मन्मयाऽस्त्रमकृतात्मना ।	015a  
तस्य भूयोऽपि संहारं कर्तुं नाहमिहोत्सहे ॥	015c  
निसृष्टं हि मया दिव्यमेतदस्त्रं दुरासदम् ।	016a  
अपाण्डवायेति मुने वह्नितेजोऽनुमन्त्र्य वै ॥	016c  
तदिदं पाण्डवेयानामन्तायैवाभिसंहितम् ।	017a  
अद्य पाण्डुसुतान्सर्वाञ्जीविताद्भ्रंशयिष्यति ॥	017c  
कृतं पापमिदं ब्रह्मन्रोषाविष्टेन चेतसा ।	018a  
वधमाशास्य पार्थानां मयास्त्रं सृजता रणे ॥	018c  
व्यास उवाच 	019  
अस्त्रं ब्रह्मशिरस्तात विद्वान्पार्थो धनञ्जयः ।	019a  
उत्सृष्टवानहिंसार्थं न रोषेण तवाहवे ॥	019c  
अस्त्रमस्त्रेण तु रणे तव संशमयिष्यता ।	020a  
विसृष्टमर्जुनेनेदं पुनश्च प्रतिसंहृतम् ॥	020c  
ब्रह्मास्त्रमप्यवाप्यैतदुपदेशात्पितुस्तव ।	021a  
क्षत्रधर्मान्महाबाहुर्नाकम्पत धनञ्जयः ॥	021c  
एवं धृतिमतः साधोः सर्वास्त्रविदुषः सतः ।	022a  
सभ्रातृबन्धोः कस्मात्त्वं वधमस्य चिकीर्षसि ॥	022c  
अस्त्रं ब्रह्मशिरो यत्र परमास्त्रेण वध्यते ।	023a  
समा द्वादश पर्जन्यस्तद्राष्ट्रं नाभिवर्षति ॥	023c  
एतदर्थं महाबाहुः शक्तिमानपि पाण्डवः ।	024a  
न विहन्यात्तदस्त्रं तु प्रजाहितचिकीर्षया ॥	024c  
पाण्डवास्त्वं च राष्ट्रं च सदा संरक्ष्यमेव नः ।	025a  
तस्मात्संहर दिव्यं त्वमस्त्रमेतन्महाभुज ॥	025c  
अरोषस्तव चैवास्तु पार्थाः सन्तु निरामयाः ।	026a  
न ह्यधर्मेण राजर्षिः पाण्डवो जेतुमिच्छति ||	026c  
मणिं चैव प्रयच्छाद्य यस्ते शिरसि तिष्ठति ।	027a  
एतदादाय ते प्राणान्प्रतिदास्यन्ति पाण्डवाः ॥	027c  
द्रौणिरुवाच 	028  
पाण्डवैर्यानि रत्नानि यच्चान्यत्कौरवैर्धनम् ।	028a  
अवाप्तमिह तेभ्योऽयं मणिर्मम विशिष्यते ॥	028c  
यमाबध्य भयं नास्ति शस्त्रव्याधिक्षुधाश्रयम् ।	029a  
देवेभ्यो दानवेभ्यो वा नागेभ्यो वा कथञ्चन ॥	029c  
न च रक्षोगणभयं न तस्करभयं तथा ।	030a  
एवंवीर्यो मणिरयं न मे त्याज्यः कथञ्चन ॥	030c  
यत्तु मे भगवानाह तन्मे कार्यमनन्तरम् ।	031a  
अयं मणिरयं चाहमिषीका तु पतिष्यति ।	031c  
गर्भेषु पाण्डुपुत्राणामुत्रायास्तथोदरे ॥	031e  
वैशम्पायन उवाच 	032  
प्राह द्रोणसुतं तत्र व्यासः परमदुर्मनाः ॥	032ac  
एवं कुरु न चान्यत्र बुद्धिः कार्या कथञ्चन ।	033a  
गर्भेषु पाण्डवेयानां विसृज्यैतदुपारम ॥	033c  
\'तमुवाच हृषीकेशः पाण्डवानां हिते मतः ।	034a  
भविष्यमेकमुत्सृज्य गर्भेष्वस्त्रं निपात्यताम् ॥	034c  
अहमेनं ददाम्येषां पिण्डदं कीर्तिवर्धनम् ।	035a  
राजर्षिं पुण्यकर्माणमनेकक्रतुयाजिनम् ॥	035c  
एवं कुरु न चान्या ते बुद्धिः कार्या कथञ्चन ।	036a  
आगर्भात्पाण्डवेयानां कृत्वा पातं विनङ्क्ष्यति ॥\'	036c  
एवं ब्रुवाणं गोविन्दं वृषभं सर्वसात्वताम् ।	037a  
द्रौणिः परमसङ्क्रुद्धः प्रत्युवाचेदमुत्तरम् ॥	037c  
नैतदेवं यदात्थ त्वं पक्षपातेन केशव ।	038a  
वचनात्पुण्डरीकाक्ष तव मद्वाक्यमन्यथा ॥	038c  
पतिष्यत्येतदस्त्रं वै गर्भे तस्या मयोद्यतम् ।	039a  
विराटदुहितुः कृष्ण यं त्वं रक्षितुमर्हसि ॥	039c  
वासुदेव उवाच 	040  
अमोघः परमास्त्रस्य पातस्त्वद्य भविष्यति ।	040a  
\'अभिमन्योः सृजैषीकां गर्भस्थः शाम्यतां शिशुः ॥	040c  
अहमेनं मृतं जातं जीवयिष्यामि बालकम् ।\'	041a  
स तु गर्भो मृतो जातो दीर्घमायुरवाप्स्यति ॥	041c  
\'इत्युक्तः प्रत्युवाचैनं द्रोणपुत्रः स्मयन्निव ।	042a  
यद्यस्त्रदग्धं गोविन्द जीवयस्येवमस्त्विति ॥\'	042c  
ततः परममस्त्रं तु द्रौणिरुद्यतमाहवे ।	043a  
द्वैपायनमनादृत्य गर्भेषु प्रमुमोच ह ॥	043c  

इति श्रीमन्महाभारते सौप्तिकपर्वणि ऐषीकपर्वणि पञ्चदशोऽध्यायः ॥ 15 ॥

10-15-8 आवर्तयते उपसंहरति ॥ 10-15-27 एवं जीवितमादाय तव यास्यन्ति पाण्डवाः । इति क. पाठः ॥ 10-15-29 मम वध्यभयं नास्तीति क. पाठः ॥  पञ्चदशोऽध्यायः ॥
