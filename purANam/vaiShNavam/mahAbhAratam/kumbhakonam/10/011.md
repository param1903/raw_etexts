श्रीः
अध्यायः 011
नकुलेन युधिष्ठिरसमीपं प्रति द्रौपद्यानयनम् ॥ 1 ॥ द्रौपद्या द्रौणिमस्तकमणिहरणचोदितेन भीमेन नकुलसारथिना रथेन द्रौणिवधाय प्रस्थानम् ॥ 2 ॥
वैशम्पायन उवाच 	001  
स दृष्ट्वा निहतान्सङ्ख्ये पुत्रान्पौत्रान्सखींस्तथा ।	001a  
महादुःखपरीतात्मा बभूव जनमेजय ॥	001c  
ततस्तस्य महाञ्शोकः प्रादुरासीन्महात्मनः ।	002a  
स्मरतः पुत्रपौत्रांस्तान्भ्रातॄन्सुहृद एव च ॥	002c  
तमश्रुपरिपूर्णाक्षं वेपमानमचेतसम् ।	003a  
सुहृदो भृशसंविग्नाः सान्त्वयाञ्चक्रिरे तदा ॥	003c  
\'कृत्वा तु विधिवत्तेषां पुत्राणाममितौजसाम् ।	004a  
प्रेतकार्याणि सर्वेषां बभूव भृशदुःखितः ॥\'	004c  
तस्मिन्मुहूर्ते जवनैर्वाजिभिर्हेममालिभिः ।	005a  
नकुलः कृष्णया सार्धमुपायात्परमार्तया ॥	005c  
उपप्लाव्यं गता सा तु श्रुत्वा सुमहदप्रियम् ।	006a  
तदा विनाशं सर्वेषां पुत्राणां व्यथितेन्द्रिया ॥	006c  
कम्पमानेव कदली वातेनाभिसमीरिता ।	007a  
कृष्णा राजानमासाद्य शोकार्ता न्यपतद्भुवि ॥	007c  
न बभौ वदनं तस्या रुदन्त्याः शोककर्शितम् ।	008a  
फुल्लपद्मपलाशाक्ष्या मेघावृत इवोडुराट् ॥	008c  
ततस्तां पतितां दृष्ट्वा संरम्भी सत्यविक्रमः ।	009a  
बाहुभ्यां परिजग्राह समुत्पत्य वृकोदरः ॥	009c  
सा समाश्वासिता तेन भीमसेनेन भामिनी ।	010a  
रुदती पाण्डवज्येष्ठमिदं वचनमब्रवीत् ॥	010c  
दिष्ट्या राजन्नवाप्येमामखिलां भोक्ष्यसे महीम् ।	011a  
आत्मजान्क्षत्रधर्मेण सम्प्रदाय यमाय वै ॥	011c  
दिष्ट्या सर्वास्त्रकुशलं मत्तमातङ्गगामिनम् ।	012a  
अवाप्य पृथिवीं कृत्स्नां सौभद्रं न स्मरिष्यसि ॥	012c  
आत्मजान्क्षत्रधर्मेण श्रुत्वा शूरान्निपातितान् ।	013a  
स्थितो राज्ये मया सार्धं विहरन्न स्मरिष्यसि ॥	013c  
प्रसुप्तानां वधं श्रुत्वा द्रौणिना पापकर्मणा ।	014a  
शोको मां दहते गाढो हुताशन इवाश्रयम् ॥	014c  
तस्य पापकृतो द्रौणेर्न चेदद्य दुरात्मनः ।	015a  
हियते सानुबन्धस्य युधि विक्रम्य जीवितम् ॥	015c  
इहैव प्रायमासिष्ये तन्निबोधत पाण्डवाः ।	016a  
न चेत्फलमवाप्नोति द्रौणिः पापस्य कर्मणः ॥	016c  
एवमुक्त्वा ततः कृष्णा पाण्डवं प्रत्युपाविशत् ।	017a  
युधिष्ठिरं याज्ञसेनी धर्मराजं यशस्विनी ॥	017c  
दृष्ट्वोपविष्टां राजा तु पाण्डवो महिषीं प्रियाम् ।	018a  
प्रत्युवाच स धर्मात्मा द्रौपदीं चारुदर्शनाम् ॥	018c  
क्षत्रधर्मेण धर्मज्ञे प्राप्तास्ते निधनं शुभे ।	019a  
पुत्रास्ते भ्रातरश्चैव तान्न शोचितुमर्हसि ॥	019c  
स कल्याणि वनं दुर्गं दूरं द्रौणिरितो गतः ।	020a  
तस्य त्वं पातनं सङ्ख्ये कथं ज्ञास्यसि शोभने ॥	020c  
द्रौपद्युवाच 	021  
द्रोणपुत्रस्य सहजो मणिः शिरसि मे श्रुतः ।	021a  
निहत्य सङ्ख्ये तं पापं पश्येयं मणिमाहृतम् ।	021c  
द्रौणेः शिरस उत्कृत्य जीवेयमिति मे मतिः ॥	021e  
इत्युक्त्वा पाण्डवं कृष्णा राजानं चारुदर्शना ।	022a  
भीमसेनकरे स्पृष्ट्वा कुपिता वाक्यमब्रवीत् ॥	022c  
त्रातुमर्हसि मां भीम क्षत्रधर्ममनुस्मरन् ।	023a  
जहि तं पापकर्माणं शम्बरं मघवानिव ॥	023c  
न हि ते विक्रमे तुल्यः पुमानस्तीह कश्चन ।	024a  
श्रुतं तत्सर्वलोकेषु परमव्यसने तथा ॥	024c  
द्वीपोऽभूस्त्वं हि पार्थानां नगरे वारणावते ।	025a  
हिडिम्बदर्शने चैव तथा त्वमभवो गतिः ॥	025c  
तथा विराटनगरे कीचकेन भृशार्दिताम् ।	026a  
मामप्युद्धृतवान्कृच्छ्रात्पौलोमीं मघवानिव ॥	026c  
यथैतान्यकृथाः पार्थ महाकर्माणि वै पुरा ।	027a  
तथा द्रौणिममित्रघ्न विनिहत्य सुखी भव ॥	027c  
वैशम्पायन उवाच 	028  
तस्या बहुविधं दुःखं निशम्य परिदेवितम् ।	028a  
न चामर्षत कौन्तेयो भीमसेनो महाबलः ॥	028c  
स काञ्चनविचित्राङ्गमारुरोह महारथम् ।	029a  
आदाय रुचिरं चित्रं समार्गणगुणं धनुः ॥	029c  
नकुलं सारथिं कृत्वा द्रोणपुत्रवधे धृतः ।	030a  
विस्फार्य सशरं चापं तूर्णमश्वानचोदयत् ॥	030c  
ते हयाः पुरुषव्याघ्र दीप्यमानाः स्वतेजसा ।	031a  
वहन्तः सहसा जग्मुर्हरयः शीघ्रगामिनः ॥	031c  
शिबिरात्स्वाद्गृहीत्वा स रथस्य पदमच्युतः ।	032a  
\'द्रोणपुत्रगतेनाशु ययौ मार्गेण भारत ॥\'	032c  

इति श्रीमन्महाभारते सौप्तिकपर्वणि ऐषीकपर्वणि एकादशोऽध्यायः ॥ 11 ॥

10-11-11 दिष्ट्येति । पुत्रनाशापेक्षया राज्यप्राप्तिसुखं तव महदित्यधिक्षेपः ॥10-11-31 चोदिता वातरंहस इति झ. पाठः || 10-011-32 पदं गमनमार्गचिह्नं गृहीत्वालक्ष्य || एकादशोऽध्यायः ॥
