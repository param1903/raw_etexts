श्रीः
अध्यायः 012
द्रौणिजिघांसया भीमे प्रतिगते कृष्णेन युधिष्ठिरम् प्रति द्रौणिदौश्शील्यादिकथनपूर्वकं भीमस्य ततो रक्षणीयत्वकथनम् ॥ 1 ॥
वैशम्पायन उवाच 	001  
तस्मिन्प्रयाते दुर्धर्षे यदूनामृषभस्ततः ।	001a  
अब्रवीत्पुण्डरीकाक्षः कुन्तीपुत्रं युधिष्ठिरम् ॥	001c  
एष पाण्डव ते भ्राता पुत्रशोकपरायणः ।	002a  
जिघांसुर्द्रौणिमाक्रन्दे एक एवाभिधावति ॥	002c  
भीमः प्रियस्ते सर्वेभ्यो भ्रातृभ्यो भरतर्षभ ।	003a  
तं कृच्छ्रगतमद्य त्वं कस्मान्नाभ्युपपद्यसे ॥	003c  
यत्तदाचष्ट पुत्राय द्रोणः परपुरञ्जयः ।	004a  
अस्त्रं ब्रह्मशिरो नाम दहेत पृथिवीमपि ॥	004c  
तन्महात्मा महाभागः केतुः सर्वधनुष्मताम् ।	005a  
प्रत्यपायदाचार्यः प्रीयमाणो धनञ्जयम् ॥	005c  
तं पुत्रोऽप्येक एवैनमन्वयाचदमर्षणः ।	006a  
ततः प्रोवाच पुत्राय नातिहृष्टमना इव ॥	006c  
विदितं चापलं ह्यासीदात्मजस्य दुरात्मनः ।	007a  
सर्वधर्मविदाचार्यः सोऽन्वशासत्सुतं ततः ॥	007c  
परमापद्गतेनापि न स्म तात त्वया रणे ।	008a  
इदमस्त्रं प्रयोक्तव्यं मानुषेषु विशेषतः ॥	008c  
इत्युक्तवान्गुरुः पुत्रं द्रोणः पश्चादथोक्तवान् ।	009a  
न त्वं जातु सतां मार्गे स्थातेति पुरुषर्षभ ॥	009c  
स तदाज्ञाय दुष्टात्मा पितुर्वचनमप्रियम् ।	010a  
निराशः सर्वकल्याणैः शोकात्पर्यचरन्महीम् ॥	010c  
ततस्तदा कुरुश्रेष्ठ वनस्थे त्वयि भारत ।	011a  
अवसद्द्वारकामेत्य वृष्णिभिः परमार्चितः ॥	011c  
स कदाचित्समुद्रान्ते वसन्द्वारवतीमनु ।	012a  
एक एकं समागम्य मामुवाच हसन्निव ॥	012c  
यत्तदुग्रं तपः कृष्ण चरन्नमितविक्रमः ।	013a  
अगस्त्याद्भारताचार्यः प्रत्यपद्यत मे पिता ॥	013c  
अस्त्रं ब्रह्मशिरो नाम देवगन्धर्वपूजितम् ।	014a  
तदद्य मयि दाशार्ह यथा पितरि मे तथा ॥	014c  
अस्मत्तस्तदुपादाय दिव्यमस्त्रं यदूत्तम ।	015a  
ममाप्यस्त्रं प्रयच्छ त्वं चक्रं रिपुहणं रणे ॥	015c  
स राजन्प्रीयमाणेन मयाप्युक्तः कृताञ्जलिः ।	016a  
याचमानः प्रयत्नेन मत्तोऽस्त्रं भरतर्षभ ॥	016c  
देवदानवगन्धर्वमनुष्यपतगोरगाः ।	017a  
न समा मम वीर्यस्य शतांशेनापि पिण्डिताः ॥	017c  
इदं धनुरियं शक्तिरिदं चक्रमियं गदा ।	018a  
यद्यदिच्छसि चेदस्त्रं मत्तस्तत्तद्ददामि ते ॥	018c  
यच्छक्नोषि समुद्यन्तुं प्रयोक्तुमपि वा रणे ।	019a  
तद्गृहाण विनाऽस्त्रेण यन्मे दातुमभीप्ससि ॥	019c  
स सुनाभं सहस्रारं वज्रनाभमयस्मयम् ।	020a  
वव्रे चक्रं महाभागो मत्तः स्पर्धन्मया सह ॥	020c  
गृहाण चक्रमित्युक्तो मया तु तदनन्तरम् ।	021a  
जग्राहोत्पत्य सहसा चक्रं सव्येन पाणिना ॥	021c  
न चैनमशकत्स्थानात्सञ्चालयितुमप्युत ।	022a  
अथैनं दक्षिणेनापि ग्रहीतुमुपचक्रमे ॥	022c  
सर्वयत्नेन तेनापि गृह्य नैनमकम्पयत् ॥	023ac  
ततः सर्वबलेनापि यदैनं न शशाक ह ।	024a  
उद्यन्तुं वा चालयितुं द्रौणिः परमदुर्मनाः ।	024c  
कृत्वा यत्नं परिश्रान्तः स न्यवर्तत भारत ॥	024e  
निवृत्तमनसं तस्मादभिप्रायाद्विचेतसम् ।	025a  
अहमामन्त्र्य संविग्नमश्वत्थामानमब्रुवम् ॥	025c  
यः स दैवमनुष्येषु प्रमाणं परमं गतः ।	026a  
गाण्डीवधन्वा श्वेताश्वः कपिप्रवरकेतनः ॥	026c  
यः साक्षाद्देवदेवेशं शितिकण्ठमुमापतिम् ।	027a  
द्वन्द्वयुद्धे पुरा जिष्णुस्तोषयामास शङ्करम् ॥	027c  
यस्मात्प्रियतरो नास्ति ममान्यः पुरुषो भुवि ।	028a  
नादेयं यस्य मे किञ्चिदपि प्राणान्महात्मनः ॥	028c  
तेनापि सुहृदा ब्रह्मन्पार्थेनाक्लिष्टकर्मणा ।	029a  
नोक्तपूर्वमिदं वाक्यं यस्त्वं मामभिभाषसे ॥	029c  
ब्रह्मचर्यं महद्घोरं तीर्त्वा द्वादशवार्षिकम् ।	030a  
हिमवत्पार्श्वमास्थाय यो मया तपसाऽऽर्जितः ॥	030c  
समानव्रतचारिण्यां रुक्मिण्यां योऽन्वजायत ।	031a  
सनत्कुमारस्तेजस्वी प्रद्युम्नो नाम मे सुतः ॥	031c  
तेनाप्येतन्महद्दिव्यं चक्रमप्रतिमं रणे ।	032a  
न प्रार्थितमभून्मूढ तदितं प्रार्थितं त्वया ॥	032c  
रामेणातिबलेनैतन्नोक्तपूर्वं कदाचन ।	033a  
न गदेन न साम्बेन यदिदं प्रार्थितं त्वया ॥	033c  
द्वारकावासिभिश्चान्यैर्वृष्ण्यन्धकमहारथैः ।	034a  
नोक्तपूर्वमिदं क्षुद्रं तदिदं प्रार्थितं त्वया ॥	034c  
भारताचार्यपुत्रस्त्वं मानितः सर्वयादवैः ।	035a  
चक्रेण रथिनां श्रेष्ठ कं नु तात युयुत्ससे ॥	035c  
एवमुक्तो मया द्रौणिर्मामिदं प्रत्युवाच ह ।	036a  
प्रयुज्य भवते पूजां योत्स्ये कृष्ण त्वया सह ॥	036c  
प्रार्थितं ते मया चक्रं देवदानवपूजितम् ।	037a  
अजेयः स्यामिति विभो सत्यमेद्ब्रवीमि ते ॥	037c  
सोऽहं तद्दुर्लभं चक्रमनवाप्यैव केशव ।	038a  
प्रतियास्यामि गोविन्द शिवेनाभिवदस्व माम् ॥	038c  
एतत्सुनाभं भोजानामृषभेण त्वया धृतम् ।	039a  
चक्रमप्रतिचक्रेण भुवि नान्योऽभिपद्यते ॥	039c  
एतावदुक्त्वा द्रौणिर्मां युग्यानश्वान्धनानि च ।	040a  
आदायोपययौ काले रत्नानि विविधानि च ॥	040c  
स संरम्भी दुरात्मा च चपलः क्रूर एव च ।	041a  
वेद चास्त्रं ब्रह्मशिरस्तस्माद्रक्ष्यो वृकोदरः ॥	041c  

इति श्रीमन्महाभारते सौप्तिकपर्वणि ऐषीकपर्वणि द्वादशोऽध्यायः ॥ 12 ॥

10-12-2 अाक्रन्दे सङ्ग्रामे || 10-12-09 स्थाता स्थास्यसि || 10-12-11 मे मह्यं दातुमिच्छसि तेन विनापि गृहाण । त्वदीयेऽस्त्रे ममेच्छा नास्तीति भावः ॥ द्वादशोऽध्यायः ॥
