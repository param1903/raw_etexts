श्रीः
अध्यायः 007
द्रौणिना शिवस्तुतिः ॥ 1 ॥ द्रौणेः पुरतः काञ्चनवेद्यामग्न्युद्भवः ॥ 2 ॥ द्रौणेः समीपे नानाविधभीषणभूतगणानामागमनम् ॥ 3 ॥ शिवेन आत्मनो हविष्ट्वकल्पनपूर्वकमग्नौ प्रविष्टाय द्रौणये खड्गदानपूर्वकं तच्छरीरप्रवेशः ॥ 4 ॥ पुनरश्वत्थाम्नः शिबिरगमनम् ॥ 5 ॥
सञ्जय उवाच 	001  
एवं सञ्चिन्तयित्वा तु द्रोणपुत्रो विशाम्पते ।	001a  
अवतीर्य रथोपस्थाद्दध्यौ स प्रयतः स्थितः ॥	001c  
द्रौणिरुवाच 	002  
उग्रं स्थाणुं शिवं रुद्रं शर्वमीशानमीश्वरम् ।	002a  
गिरिशं वरदं देवं भवभावनमव्ययम् ॥	002c  
शितिकण्ठमजं रुद्रं दक्षक्रतुहरं हरम् ।	003a  
विश्वरूपं विरूपाक्षं बहुरूपमुमापतिम् ॥	003c  
श्मशानवासिनं दृप्तं महागणपतिं विभुम् ।	004a  
खट्वाङ्गधारिणं मुण्डं जटिलं ब्रह्मचारिणम् ॥	004c  
मनसा ह्यनुचिन्त्यैनं दुष्करेणाल्पचेतसा ।	005a  
अद्य भूतोपहारेण यक्ष्ये त्रिपुरघातिनम् ॥	005c  
स्तुतं स्तुत्यं स्तूयमानममोघं कृत्तिवाससम् ।	006a  
विलोहितं नीलकण्ठमसह्यं दुर्निवारणम् ॥	006c  
शुक्रं विश्वसृजं ब्रह्म ब्रह्मचारिणमेव च ।	007a  
व्रतवन्तं तपोनिष्ठमनन्तं तपतां गतिम् ॥	007c  
बहुरूपं गणाध्यक्षं त्र्यक्षं पारिषदप्रियम् ।	008a  
धनाध्यक्षप्रियसखं गौरीहृदयवल्लभम् ॥	008c  
कुमारपितरं पिङ्गं गोवृषोत्तमवाहनम् ।	009a  
कुत्तिवाससमत्युग्रमातोषणतत्परम् ॥	009c  
परं परेभ्यः परमं परं यस्मान्न विद्यते ।	010a  
इष्वस्त्रोत्तमभर्तारं दिगन्तं देशरक्षिणम् ॥	010c  
हिरण्यकवचं देवं चन्द्रमौलिविभूषणम् ।	011a  
प्रपद्ये शरणं देवं परमेण समाधिना ॥	011c  
इमां चेदापदं घोरां तराम्यद्य सुदुस्तराम् ।	012a  
सर्वभूतोपहारेण यक्ष्येऽहं शुचिना शुचिम् ॥	012c  
इति तस्य व्यवसितं ज्ञात्वा योगात्सुकर्मणः ।	013a  
पुरस्तात्काञ्चनी वेदी प्रादुरासीन्महात्मनः ॥	013c  
तस्यां वेद्यां तदा राजंश्चित्रभानुरजायत ।	014a  
स दिशो विदिशः खं च ज्वालाभिरिव पूरयन् ॥	014c  
दीप्तास्यनयनाश्चात्र नैकपादशिरोधराः ।	015a  
[रत्नचित्राङ्गदधराः समुद्यतकरास्तथाः ॥]	015c  
द्विपाः शैलप्रतीकाशाः प्रादुरासन्महागणाः ।	016a  
श्ववराहोष्ट्ररूपाश्च हयगोमायुगोमुखाः ॥	016c  
ऋक्षमार्जारवदना व्याघ्रद्वीपिमुखास्तथा ।	017a  
काकवक्त्राः प्लुवमुखाः शुकवक्त्रास्तथैव च ॥	017c  
महाजगरवक्त्राश्च हंसवक्त्राः शितप्रभाः ।	018a  
दार्वाघाटमुखाश्चापि चाषवक्त्राश्च भारत ॥	018c  
कूर्मनक्रमुखाश्चैव शिंशुमारमुखास्तथा ।	019a  
महामकरवक्त्राश्च तिमिवक्त्रास्तथैव च ॥	019c  
हरिवक्त्राः क्रौञ्चमुखाः कपोताभमुखास्तथा ।	020a  
पारावतमुखाश्चैव मद्गुवक्त्रास्तथैव च ॥	020c  
पाणिकर्णाः सहस्राक्षास्तथैव च महोदराः ।	021a  
निर्मांसाः काकवक्त्राश्च श्येनवक्त्राश्च भारत ॥	021c  
तथैवाशिरसो राजन्नृक्षवक्त्राश्च भीषणाः ।	022a  
प्रदीप्तनेत्रजिह्वाश्च ज्वालावर्णास्तथैव च ॥	022c  
ज्वालाकेशाश्च राजेन्द्र ज्वलद्रोमचतुर्भुजाः ।	023a  
मेषवक्त्रास्तथैवान्ये तथा छागमुखा नृप ॥	023c  
शङ्खाभाः शङ्खवक्त्राश्च शङ्खवर्णास्तथैव च ।	024a  
शङ्खमालापरिकराः शङ्खध्वनिसमस्वनाः ॥	024c  
जटाधराः पञ्चशिखास्तथा मुण्डाः कृशोदराः ।	025a  
चतुर्दंष्ट्राश्चतुर्जिह्वाः शङ्कुकर्णाः किरीटिनः ॥	025c  
मौञ्जीधराश्च राजेन्द्र तथा कुञ्चितमूर्धजाः ।	026a  
उष्णीषिणः कुण्डलिनश्चारुवक्त्राः स्वलङ्कृताः ॥	026c  
पद्मोत्पलापीडधरास्तथा मुकुटधारिणः ।	027a  
माहात्म्येन च संयुक्ताः शतशोऽथ सहस्रशः ॥	027c  
शतघ्नीचक्रहस्ताश्च तथा मुसलपाणयः ।	028a  
भुशुण्डीपाशहस्ताश्च दण्डहस्ताश्च भारत ॥	028c  
पृष्ठेषु बद्धेषुधयश्चित्रबाणोत्कटास्तथा ।	029a  
सध्वजाः सपताकाश्च सघण्टाः सपरश्वथाः ॥	029c  
महापाशोद्यतकरास्तथा लगुडपाणयः ।	030a  
स्थूणाहस्ताः खड्गहस्ताः सर्पोच्छ्रितकिरीटिनः ॥	030c  
महासर्पाङ्गदधराश्चित्राभरणधारिणः ।	031a  
रजोध्वजाः पङ्कदिग्धाः सर्वे चित्राम्बरस्रजः ।	031c  
नीलाङ्गाः पिङ्गलाङ्गाश्च मुण्डवक्त्रास्तथैव च ॥	031e  
भेरीशङ्खमृदङ्गांश्च झर्झरानकगोमुखान् ।	032a  
अवादयन्पारिषदाः प्रहृष्टाः कनकप्रभाः ॥	032c  
गायमानास्तथैवान्ये संहृष्टाः पुरुषर्षभाः ।	033a  
लङ्घयन्तः प्लवन्तश्च वल्गन्तश्च महारथाः ॥	033c  
धावन्तो जवनाश्चण्डाः पावकोद्धूतमूर्धजाः ।	034a  
मत्ता इव महानागा विनदन्तो मुहुर्मुहुः ॥	034c  
सुभीमा घोररूपाश्च शूलपट्टसपाणयः ।	035a  
नानाविरागवसनाश्चित्रमाल्यानुलेपनाः ॥	035c  
रत्नचित्राङ्गदधराः समुद्यतकरास्तथा ।	036a  
हन्तारो द्विषतां शूराः प्रसह्यासह्यविक्रमाः ॥	036c  
पातारोऽसृग्वसाज्यानां मांसान्त्रकृतभोजनाः ।	037a  
चूडालाः कर्णिकाराश्च प्रहृष्टाः पिठरोदराः ॥	037c  
अतिह्रास्वातिदीर्घाश्च प्रलम्बाश्चातिभैरवाः ।	038a  
विकटाः काललम्बोष्ठा बृहच्छेफाण्डपिण्डिकाः ॥	038c  
महार्हनानाविकटा मुण्डाश्च जटिलाः परे ।	039a  
सार्केन्दुग्रहनक्षत्रां द्यां कुर्युस्ते महीतले ॥	039c  
उत्सहेरंश्च ये हन्तुं भूतग्रामं चतुर्विधम् ।	040a  
ये च वीतभया नित्यं हरस्य भ्रुकुटीसहाः ॥	040c  
कामकारकरा नित्यं त्रैलोक्यस्येश्वरेश्वराः ।	041a  
नित्यानन्दप्रमुदिता वागीशा वीतमत्सराः ॥	041c  
प्राप्याष्टगुणमैश्वर्यं ये न यास्यन्ति वै स्मयम् ।	042a  
येषां विस्मयते नित्यं भगवान्कर्मभिर्हरः ॥	042c  
मनोवाक्कर्मभिर्युक्तैर्नित्यमाराधितश्च यैः ।	043a  
मनोवाक्कर्मभिर्भक्तान्पाति पुत्रानिवौरसान् ॥	043c  
पिबन्तोऽसृग्वसाश्चान्ये क्रुद्धा ब्रह्मद्विषां सदा ।	044a  
चतुर्विधात्मकं सोमं ये पिबन्ति च सर्वदा ॥	044c  
श्रुतेन ब्रह्मचर्येण तपसा च दमेन च ।	045a  
ये समाराध्य शूलाङ्कं भवसायुज्यमागताः ॥	045c  
यैरात्मभूतैर्भगवान्पार्वत्या च महेश्वरः ।	046a  
महाभूतगणैर्भुङ्क्ते भूतभव्यभवत्प्रभुः ॥	046c  
नानावादित्रहसितक्ष्वेडितोत्कृष्टगर्जितैः ।	047a  
सन्त्रासयन्तस्ते विश्वमश्वत्थामानमभ्ययुः ॥	047c  
संस्तुवन्तो महादेवं भाः कुर्वाणाः सुवर्चसः ।	048a  
विवर्धयिषवो द्रौणेर्महिमानं महात्मनः ॥	048c  
जिज्ञासमानास्तत्तेजः सौप्तिकं च दिदृक्षवः ।	049a  
भीमोग्रपरिघालातशूलपट्टसपाणयः ।	049c  
घोररूपाः समाजग्मुर्भूतसङ्घाः सहस्रशः ॥	049e  
जनयेयुर्भयं ये स्म त्रैलोक्यस्यापि दर्शनात् ।	050a  
न च तान्प्रेक्षमाणोऽपि व्यथामुपजगाम ह ॥	050c  
अथ द्रौणिर्धनुष्पाणिर्बद्धगोधाङ्गुलित्रवान् ।	051a  
स्वयमेवात्मनात्मानमुपहारमुपाहरत् ॥	051c  
धनूंषि समिधस्तत्र पवित्राणि सिताः शराः ।	052a  
हविरात्मवतश्चात्मा तस्मिन्भारत कर्मणि ॥	052c  
ततः सौम्येन मन्त्रेण द्रोणपुत्रः प्रतापवान् ।	053a  
उपहारं महामन्युरथात्मानमुपाहरत् ॥	053c  
तं रुद्रं रौद्रकर्माणं रौद्रैः कर्मभिरच्युतम् ।	054a  
अभिष्टुत्य महात्मानमित्युवाच कृताञ्जलिः ॥	054c  
द्रौणिरुवाच 	055  
इममात्मानमद्याहं जातमाङ्गिरसे कुले ।	055a  
स्वग्नौ जुहोमि भगवन्प्रतिगृह्णीष्व मां बलिम् ॥	055c  
भवद्भक्त्या महादेव परमेण समाधिना ।	056a  
अस्यामापदि विश्वात्मन्नुपाकुर्मि तवाग्रतः ॥	056c  
त्वयि सर्वाणि भूतानि सर्वभूतेषु चासि वै ।	057a  
गुणानां हि प्रधानानां कैवल्यं त्वयि तिष्ठति ॥	057c  
सर्वभूताश्रय विभो हविर्भूतमवस्थितम् ।	058a  
प्रतिगृहाण मां देव यद्यशक्याः परे मया ॥	058c  
इत्युक्त्वा द्रौणिरास्थाय तां वेदीं दीप्तपावकाम् ।	059a  
सन्त्यज्यात्मानमारुह्य कृष्णवर्त्मन्युपाविशत् ॥	059c  
तमूर्ध्वबाहुं निश्चेष्टं दृष्ट्वा हविरुपस्थितम् ।	060a  
अब्रवीद्भगवान्साक्षान्महादेवो हसन्निव ॥	060c  
सत्यशौचार्जवत्यागैस्तपसा नियमेन च ।	061a  
क्षान्त्या भक्त्या च धृत्या च कर्मणा मनसा गिरा ॥	061c  
यथावदहमाराद्धः कृष्णेनाक्लिष्टकर्मणा ।	062a  
तस्मादिष्टतमः कृष्णादन्यो मम न विद्यते ॥	062c  
कुर्वता तात सम्मानं त्वां च जिज्ञासता मया ।	063a  
पाञ्चालाः सर्वदा गुप्ता मायाश्च बहुशः कृताः ॥	063c  
कृतस्तस्यैव सम्मानं पाञ्चालान्रक्षता मया ।	064a  
अभिभूतास्तु कालेन नैषामद्यास्ति जीवितम् ॥	064c  
एवमुक्त्वा महात्मानं भगवानात्मनस्तनुम् ।	065a  
आविवेश ददौ चास्मै विमलं खड्गमुत्तमम् ॥	065c  
अथाविष्टो भगवता भूयो जज्वाल तेजसा ।	066a  
वेगवांश्चाभवद्युद्धे देवसृष्टेन तेजसा ॥	066c  
तं दृष्ट्वा तानि भूतानि रक्षांसि च समाद्रवन् ।	067a  
अभितः शिबिरं यान्तं द्रोणपुत्रं महारथम् ।	067c  
देवदेवं हरं स्थाणुं यान्तं साक्षादिवेश्वरम् ॥ 	067e  

इति श्रीमन्महाभारते सौप्तिकपर्वणि सप्तमोऽध्यायः ॥ 7 ॥

10-7-1 रथोपस्थाद्दध्यौ स प्रयतः स्थितः इति क. पाठः ॥ 10-7-5 सोऽहमात्मोपहारेणेति झ. पाठः ॥ 10-7-9 उमाभूषणतत्परमिति झ. पाठः ॥ 10-7-11 हिरण्यदण्डकवचं चारुमौलिविभूषणमिति क. पाठः ॥ 10-7-17 प्लवमुखाः मण्डूकवक्त्राः ॥ 10-7-18 दार्वाघाटः पक्षिविशेषः । महागजसवक्त्राश्चेति क. पाठः ॥ 10-7-38 पिण्डिका जानुनोरधःपश्चाद्भागः ॥ 10-7-53 सौम्येन सोमदैवत्येन मन्त्रेण ॥ सप्तमोऽध्यायः ॥
