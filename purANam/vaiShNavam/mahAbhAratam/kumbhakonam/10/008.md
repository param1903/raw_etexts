श्रीः
अध्यायः 008
शिबिरद्वारे कृपकृतवर्माणौ संस्थाप्यान्तः प्रविष्टेन द्रौणिना धृष्टद्युम्नादिपाञ्चालानां द्रौपदेयादीनां च वधः ॥ 1 ॥ भयाद्बहिर्निष्क्रान्तानां कृपकृतवर्मभ्यां वधः ॥ 2 ॥
धृतराष्ट्र उवाच 	001  
तथा प्रयाते शिबिरं द्रोणपुत्रे महारथे ।	001a  
कच्चित्कृपश्च भोजश्च भयार्तौ न व्यवर्तताम् ॥	001c  
कच्चिन्न वारितौ क्षुद्रौ रक्षिभिर्नोपलक्षितौ ।	002a  
असह्यमिति मन्वानौ न निवृत्तौ महारथौ ॥	002c  
कच्चिदुन्मथ्य शिबिरं हत्वा सोमकपाण्डवान् ।	003a  
\'कृता प्रतिज्ञा सफला कच्चित्सञ्जय सा निशि ॥\'	003c  
दुर्योधनस्य पदवीं कच्चित्परमिकां रणे ।	004a  
\'गत्वातिष्ठदसौ द्रौणिः कृत्वा कर्म सुदुष्करम् ॥	004c  
धृष्टद्युम्नशिखण्डिभ्यां द्रौपद्याश्च सुतैः किल ।	005a  
सञ्छन्ना मेदिनी सुप्तैर्निहतैः पाण्डुसैनिकैः ॥	005c  
पाञ्चालैर्वा विनिहतैः शयानै रुधिरोक्षितैः ।	006a  
कच्चिन्महीतलं छन्नं तन्ममाचक्ष्व सञ्जय ॥\'	006c  
[पाञ्चालैर्निहतौ वीरौ कच्चित्तु स्वपतां क्षितौ ।	007a  
कच्चित्ताभ्यां कृतं कर्म तन्ममाचक्ष्व सञ्जय ॥]	007c  
सञ्जय उवाच 	008  
तस्मिन्प्रयाते शिबिरं द्रोणपुत्रे महात्मनि ।	008a  
कृपश्च कृतवर्मा च द्रौणिमेवाभ्यवर्तताम् ॥	008c  
अश्वत्थामा तु तौ दृष्ट्वा यत्नवन्तौ महारथौ ।	009a  
प्रहृष्टः शनकै राजन्निदं वचनमब्रवीत् ॥	009c  
यत्तौ भवन्तौ पर्याप्तौ सर्वक्षत्रस्य नाशने ।	010a  
किम्पुनर्योधशेषस्य प्रसुप्तस्य विशेषतः ॥	010c  
अहं प्रवेक्ष्ये शिबिरं चरिष्यामि च कालवत् ।	011a  
यथा न कश्चिदपि वां जीवन्मुच्येत मानवः ।	011c  
तथा भवद्भ्यां कार्यं स्यादिति मे निश्चिता मतिः ॥	011e  
इत्युक्त्वा प्राविशद्द्रौणिः पार्थानां शिबिरं महत् ।	012a  
अद्वारेणाभ्यवस्कन्द्य विहाय भयमात्मनः ॥	012c  
स प्रविश्य महाबाहुरुद्देशज्ञश्च तस्य ह ।	013a  
\'द्रौणिः परमसङ्क्रुद्धस्तेजसा प्रज्वलन्निव ।	013c  
ततः पर्यचरत्सर्वं सम्प्रसुप्तं जनं निशि ॥\'	013e  
धृष्टद्युम्नस्य निलयं शनकैरभ्युपागमत् ॥	014ac  
ते तु कृत्वा महत्कर्म श्रान्ताश्च बलवद्रणे ।	015a  
प्रसुप्ता वै सुविश्वस्ताः स्वसैन्यपरिवारिताः ॥	015c  
अथ प्रविश्य तद्वेश्म धृष्टद्युम्नस्य भारत ।	016a  
पाञ्चाल्यं शयने द्रौणिरपश्यत्सुप्तमन्तिकात् ॥	016c  
क्षौमावदाते महति स्पर्द्ध्यास्तरणसंवृते ।	017a  
माल्यप्रवरसंयुक्ते धूपैश्चूर्णैश्च वासिते ॥	017c  
तं शयानं महात्मानं विस्रब्धमकुतोभयम् ।	018a  
अपोथयत पादेन शयनस्थं महीपते ॥	018c  
सम्बुध्य चरणस्पर्शादुत्थाय रणदुर्मदः ।	019a  
अभ्यजानादमेयात्मा द्रोणपुत्रं महारथम् ॥	019c  
तमुत्पतन्तं शयनादश्वत्थामा महाबलः ।	020a  
केशेष्वालभ्य पाणिभ्यां निष्पिपेष महीतले ॥	020c  
स बलात्तेन निष्पिष्टः साध्वसेन च भारत ।	021a  
अभ्याक्रान्तश्च निद्रान्धो नाशकच्चेष्टितुं तदा ॥	021c  
\'निष्पिष्य तु ततो भूमौ पाञ्चाल्यं द्रौणिरञ्जसा ।	022a  
धनुषो ज्यां विमुच्याशु क्रूरबुद्धिरमर्षणः ॥	022c  
तस्य कण्ठेऽथ बद्ध्वा तां त्वरितः क्रोधमूर्च्छितः ।\'	023a  
द्रौणिः क्रूरं मनः कृत्वा पाञ्चाल्यमवधीत्तदा ॥	023c  
तमाक्रम्य पदा राजन्कण्ठे चोरसि पादयोः ।	024a  
नदन्तं विस्फुरन्तं च पशुमारममारयत् ॥	024c  
\'स वार्यमाणस्तरसा बलाद्बलवता बली ।\'	025a  
तुदन्नखैस्तु स द्रौणिं नातिव्यक्तमुदाहरत् ॥	025c  
आचार्यपुत्र शस्त्रेण जहि मां मा चिरं कृथाः ।	026a  
त्वत्कृते सुकृतां लोकान्गच्छेयं द्विपदांवर ॥	026c  
एवमुक्त्वा तु वचनं विरराम परन्तपः ।	027a  
सुतः पाञ्चालराजस्य आक्रान्तो बलिना भृशम् ॥	027c  
तस्याव्यक्तां तु तां वाचं संश्रुत्य द्रौणिरब्रवीत् ।	028a  
आचार्यघातिनां लोका न सन्ति कुलपांसन ।	028c  
तस्माच्छस्त्रेण निधनं न त्वमर्हसि दुर्मते ॥	028e  
\'नृशंसेनातिवृत्तेन त्वया मे निहतः पिता ।	029a  
तस्मात्त्वमपि वध्यश्च नृशंसेन नृशंसकृत् ॥\'	029c  
एवं ब्रुवाणस्तं वीरं सिंहो मत्तमिव द्विपम् ।	030a  
मर्मस्वभ्यवधीत्क्रुद्धः पादघातैः सुदारुणैः ॥	030c  
तस्य वीरस्य शब्देन मार्यमाणस्य वेश्मनि ।	031a  
अबुध्यन्त महाराज स्त्रियो ये चास्य रक्षिणः ॥	031c  
ते दृष्ट्वा धर्षयन्तं तमतिमानुषविक्रमम् ।	032a  
भूतमित्यध्यवस्यन्तो न स्म प्रव्याहरन्भयात् ॥	032c  
तं तु तेनाभ्युपायेन गमयित्वा यमक्षयम् ।	033a  
अध्यतिष्ठत तेजस्वी रथं प्राप्य सुदर्शनम् ॥	033c  
स तस्य भवनाद्राजन्निष्क्रम्यानादयन्दिशः ।	034a  
रथेन शिबिरं प्रायाज्जिघांसुर्द्विषतो बली ॥	034c  
अपक्रान्ते ततस्तस्मिन्द्रोणपुत्रे महारथे ।	035a  
सहितैः रक्षिभिः सर्वैः प्राणेदुर्योषितस्तदा ॥	035c  
राजानं निहतं दृष्ट्वा भृशं शोकपरायणाः ।	036a  
व्याक्रोशन्क्षत्रियाः सर्वे धृष्टद्युम्नस्य भारत ॥	036c  
तासां तु तेन शब्देन समीपे क्षत्रियर्षभाः ।	037a  
सम्भ्रान्ताः समनह्यन्त किमेतदिति चाब्रुवन् ॥	037c  
स्त्रियस्तु राजन्वित्रस्ता भारद्वाजं निरीक्ष्य ताः ।	038a  
अब्रुवन्दीनकण्ठेन क्षिप्रमाद्रवतेति वै ॥	038c  
राक्षसो वा मनुष्यो वा नैनं जानीम कोन्वयम् ।	039a  
हत्वा पाञ्चालराजानं रथमारुह्य तिष्ठति ॥	039c  
ततस्ते योधमुख्यास्तं सहसा पर्यवारयन् ।	040a  
स तानापततः सर्वान्रुद्रास्त्रेण व्यपोथयत् ॥	040c  
धृष्टद्युम्नं च हत्वा स तांश्चैवास्य पदानुगान् ।	041a  
अपश्यच्छयने सुप्तमुत्तमौजसमन्तिके ॥	041c  
तमप्याक्रम्य पादेन कण्ठे चोरसि तेजसा ।	042a  
तथैव मारयामास विनर्दन्तमरिन्दमम् ॥	042c  
युधामन्युश्च विक्रान्तो मत्वा तं राक्षसं स्म सः ।	043a  
गदामुद्यम्य वेगेन हृदि द्रौणिमताडयत् ॥	043c  
\'गदाप्रहाराभिहतो नाचलद्द्रौणिराहवे ।\'	044a  
तमभिद्रुत्य वेगेन क्षितौ चैनमपातयत् ॥	044c  
विस्फुरन्तं च पशुवत्तथैवैनममारयत् ।	045a  
तथा स वीरो हत्वा तं ततोऽन्यान्समुपाद्रवत् ॥	045c  
संसुप्तानेव राजेन्द्र तत्र तत्र महारथान् ।	046a  
पाञ्चालवीरानाक्रम्य क्रुद्धो न्यहनदन्तिके ।	046c  
स्फुरतो वेपमानांश्च शमितेव पशून्मखे ॥	046e  
ततो निस्त्रिंशमादाय जघानान्यान्पृथक्पृथक् ।	047a  
भागशो विचरन्मार्गानसियुद्धविशारदः ॥	047c  
तथैव गुल्मे सम्प्रेक्ष्य शयानान्मध्यगौल्मिकान् ।	048a  
श्रान्तान्व्यस्तायुधान्सर्वानसिनैव व्यपोथयत् ॥	048c  
योधानश्वान्द्विपांश्चैव प्राच्छिनत्स वरासिना ।	049a  
रुधिरोक्षितसर्वाङ्गः कालसृष्ट इवान्तकः ॥	049c  
विस्फुरद्भिश्च तैर्द्रौणिर्निस्त्रिंशस्योद्यमेन च ।	050a  
अवक्षेपेण चैवासेस्त्रिधा रक्तोक्षितोऽभवत् ॥	050c  
तस्य लोहितरक्तस्य दीप्तखड्गस्य युध्यतः ।	051a  
अमानुष इवाकारो बभौ परमभीषणः ॥	051c  
ये त्वजाग्रन्त कौरव्य तेऽपि शब्देन मोहिताः ।	052a  
वीक्षमाणास्तु ते तत्र द्रौणिं दृष्ट्वा प्रविव्यथुः ॥	052c  
तद्रूपं तस्य ते दृष्ट्वा क्षत्रियाः शत्रुकर्शनम् ।	053a  
राक्षसं मन्यमानास्तं नयनानि न्यमीलयन् ॥	053c  
स घोररूपो व्यचरत्कालवच्छिबिरे तदा ।	054a  
अपश्यद्द्रौपदीपुत्रानवशिष्टांश्च सोमकान् ॥	054c  
तेन शब्देन वित्रस्ता धनुर्हस्ता महारथाः ।	055a  
धृष्टद्युम्नं हतं श्रुत्वा द्रौपदेया विशाम्पते ।	055c  
अवाकिरञ्शरव्रातैर्भारद्वाजमभीतवत् ॥	055e  
ततस्तेन निनादेन सम्प्रबुद्धाः प्रभद्रकाः ।	056a  
शिलीमुखैः शिखण्डी च द्रोणपुत्रं समार्दयन् ॥	056c  
भारद्वाजः स तान्दृष्ट्वा शरवर्षाणि वर्षतः ।	057a  
ननाद बलवन्नादं जिघांसुस्तान्महारथान् ॥	057c  
ततः परमसङ्क्रुद्धः पितुर्वधमनुस्मरन् ।	058a  
अवरुह्य रथोपस्थात्त्वरमाणोऽभिदुद्रुवे ॥	058c  
सहस्रचन्द्रविमलं गृहीत्वा चर्म संयुगे ।	059a  
खड्गं च विमलं दिव्यं जातरूपपरिष्कृतम् ।	059c  
द्रौपदेयानभिद्रुत्य खड्गेन व्यधमद्बली ॥	059e  
ततः स नरशार्दूलः प्रतिविन्ध्यं महाहवे ।	060a  
कुक्षिदेशेऽवधीद्राजन्स हतो न्यपतद्भुवि ॥	060c  
प्रासेन विद्ध्वा द्रौणिं तु सुतसोमः प्रतापवान् ।	061a  
पुनश्चासिं समुद्यम्य द्रोणपुत्रमुपाद्रवत् ॥	061c  
सुतसोमस्य सासिं तं बाहुं छित्त्वा नरर्षभ ।	062a  
पुनरप्याहनत्पार्श्वे स भिन्नहृदयोऽपतत् ॥	062c  
नाकुलिस्तु शतानीको रथचक्रेण वीर्यवान् ।	063a  
दोर्भ्यामुत्क्षिप्य वेगेन वक्षस्येनमताडयत् ॥	063c  
अताडयच्छतानीकं मुक्तचक्रं द्विजस्तु सः ।	064a  
स विह्वलो ययौ भूमिं ततोऽस्यापाहरच्छिरः ॥	064c  
श्रुतकर्मा तु परिघं घोरं गृह्य दुरासदम् ।	065a  
अताडयत्समुद्यम्य वेगेन द्रौणिमुत्स्मयन् ॥	065c  
स तु तं श्रुतकर्माणमास्ये जघ्ने वरासिना ।	066a  
स हतो न्यपतद्भूमौ विमूर्धा विकृताननः ॥	066c  
तेन शब्देन वीरस्तु श्रुतकीर्तिरबुध्यत ।	067a  
अश्वत्थामानमासाद्य शरवर्षैरवाकिरत् ॥	067c  
\'शरैराच्छादितस्तेन द्रोणपुत्रो महारथः ।	068a  
अदृश्यत महाराज श्वाविच्छललतो यथा ॥\'	068c  
तस्यापि शरवर्षाणि चर्मणा प्रतिवार्य सः ।	069a  
सकुण्डलं शिरः कायाद्भ्राजमानमपाहरत् ॥	069c  
ततो भीष्मनिहन्तारं सह सर्वैः प्रभद्रकैः ।	070a  
आहनत्सर्वतो वीरं नानाप्रहरणैर्बलात् ॥	070c  
शिलीमुखेन चाप्येनं भ्रुवोर्मध्ये समार्पयत् ॥	071a  
स तु क्रोधसमाविष्टो द्रोणपुत्रो महाबलः ।	072c  
शिखण्डिनं समासाद्य द्विधा चिच्छेद सोसिना ॥	072ac  
शिखण्डिनं ततो हत्वा क्रोधाविष्टः परन्तपः ।	073a  
प्रभद्रकगणान्सर्वानभिदुद्राव वेगवान् ॥	073c  
यच्च शिष्टं विराटस्य बलं तु भृशमाद्रवत् ।	074a  
द्रुपदस्य च पुत्राणां पौत्राणां सुहृदामपि ।	074c  
चकार कदनं घोरं दृष्ट्वा तत्र महाबलः ॥	074e  
अन्यानन्यांश्च पुरुषानभिसृत्याभिसृत्य च ।	075a  
न्यकृन्तदसिना द्रौणिरसिमार्गविशारदः ॥	075c  
कालीं रक्तास्यनयनां रक्तमाल्यानुलेपनाम् ।	076a  
रक्ताम्बरधरां घोरां पाशहस्तां कुटुम्बिनीम् ॥	076c  
ददृशुः कालरात्रिं ते स्मयमानामिव स्थिताम् ।	077a  
नराश्वकुञ्जरान्पाशैर्बद्ध्वा घोरैः प्रतस्थुषीम् ॥	077c  
वहन्तीं विविधान्प्रेतान्पाशबद्धान्विमूर्धजान् ।	078a  
तथैव च सदा राजन्न्यस्तशस्त्रान्महारथान् ॥	078c  
स्वप्ने सुप्तान्नयन्तीं तां रात्रिष्वन्यासु मारिष ।	079a  
ददृशुर्योधमुख्यास्ते घ्नन्तं द्रौणिं च नित्यदा ॥	079c  
यतः प्रभृति सङ्ग्रामः कुरुपाण्डवसेनयोः ।	080a  
ततः प्रभृति तां कन्यामपश्यन्द्रौणिमेव च ॥	080c  
तांस्तु दैवहतान्पूर्वं पश्चाद्द्रौणिर्व्यपातयत् ।	081a  
त्रासयन्सर्वभूतानि विनदन्भैरवान्रवान् ॥	081c  
तदनुस्मृत्य ते वीरा दर्शनं पूर्वकालिकम् ।	082a  
इदं तदित्यमन्यन्त दैवेनोपनिपीडिताः ॥	082c  
ततस्तेन निनादेन प्रत्यबुध्यन्त धन्विनः ।	083a  
शिबिरे पाण्डवेयानां शतशोऽथ सहस्रशः ॥	083c  
सोऽच्छिनत्कस्यचित्पदौ जघनं चैव कस्यचित् ।	084a  
कांश्चिद्बिभेदपार्श्वेषु कालसृष्ट इवान्तकः ॥	084c  
अत्युग्रप्रतिपिष्टैश्च नदद्भिश्च भृशोत्कटैः ।	085a  
गजाश्वमथितैश्चान्यैर्मही कीर्णाऽभवत्प्रभो ॥	085c  
क्रोशतां किमिदं कोऽयं कः शब्दः किन्नु किं कृतम् ।	086a  
पाञ्चालानां तथा द्रौणिरन्तकः समपद्यत ॥	086c  
अपेतशस्त्रसन्नाहान्सन्नद्धान्पाण्डुसृञ्जयान् ।	087a  
प्राहिणोन्मृत्युलोकाय द्रौणिः प्रहरतां वरः ॥	087c  
ततस्तच्छस्त्रवित्रस्ता भयादभ्यपतन्नराः ।	088a  
निद्रान्धा नष्टसञ्ज्ञाश्च तत्रतत्र निपेतिरे ॥	088c  
ऊरुस्तम्भगृहीताश्च कश्मलाभिहतौजसः ।	089a  
विनदन्तो भृशं त्रस्ता निरैक्षन्त परस्परम् ॥	089c  
ततो रथं पुनर्द्रौणिरास्थितो भीमदर्शनः ।	090a  
धनुष्पाणिः शरैरन्यान्प्रैषयद्वै यमक्षयम् ॥	090c  
पुनरुत्पततश्चापि दूरादपि नरोत्तमान् ।	091a  
शूरान्सम्पततश्चान्यान्कालरात्र्यै न्यवेदयत् ॥	091c  
तथैव स्यन्दनाग्रेण प्रमथन्स व्यरोचत ।	092a  
शरवर्षैश्च विविधैरवर्षच्छात्रवांस्ततः ॥	092c  
पुनश्च सुविचित्रेण शतचन्द्रेण चर्मणा ।	093a  
तेन चाकाशवर्णेन तथाचरत सोऽसिना ॥	093c  
तथा स शिबिरं तेषां द्रौणिराहवदुर्मदः ।	094a  
व्यक्षोभयत राजेन्द्र महाह्रदमिव द्विपः ॥	094c  
उत्पेतुस्तेन शब्देन योधा राजन्विचेतसः ।	095a  
निद्रार्ताश्च भयार्ताश्च व्यधावन्त ततस्ततः ॥	095c  
विस्वरं चुक्रुशुश्चान्ये बह्वबद्वं तथाऽवदन् ।	096a  
न च स्म प्रत्यपद्यन्त शस्त्राणि वसनानि च ॥	096c  
विमुक्तकेशाश्चाप्यन्ये नाभ्यजानन्परस्परम् ।	097a  
उत्पतन्तोऽपतञ्श्रान्ताः केचित्तत्राभ्रमंस्तदा ।	097c  
पुरीषमसृजन्केचित्केचिन्मूत्रं प्रसुस्रुवुः ॥	097e  
बन्धनानि च राजेन्द्र सञ्छिद्य तुरगा द्विपाः ।	098a  
समं पर्यपतंश्चान्ये कुर्वन्तो महदाकुलम् ॥	098c  
तत्र केचिन्नरा भीता व्यलीयन्त महीतले ।	099a  
तथैव तान्निपतितानपिंषन्गजवाजिनः ॥	099c  
तस्मिंस्तथा वर्तमाने रक्षांसि पुरुषर्षभ ।	100a  
हृष्टानि व्यनदन्नुच्चैर्मुदा युक्तानि सत्तम ॥	100c  
स शब्दः प्रेरितो राजन्भूतसङ्घैर्मुदा युतैः ।	101a  
अपूरयद्दिशः सर्वा दिवं चातिमहान्स्वनः ॥	101c  
तेषामार्तरवं श्रुत्वा वित्रस्ता गजवाजिनः ।	102a  
मुक्ताः पर्यपतन्राजन्मृद्नन्तः शिबिरे जनम् ॥	102c  
तैस्तत्र परिधावद्भिश्चरणोदीरितं रजः ।	103a  
अकरोच्छिबिरे तेषां रजन्यां द्विगुणं तमः ॥	103c  
तस्मिंस्तमसि सञ्जाते प्रमूढाः सर्वतो जनाः ।	104a  
नाजानन्पितरः पुत्रान्भ्रातॄन्भ्रातर एव च ॥	104c  
गजो गजानतिक्रम्य निर्मनुष्या हया हयान् ।	105a  
अताडयंस्तथाऽभञ्जंस्तथाऽमृद्नंश्च भारत ॥	105c  
ते भग्नाः प्रपतन्ति स्म मृद्नन्तश्च परस्परम् ।	106a  
न्यपातयंस्तथा चान्यान्पातयित्वा तदाऽपिषन् ॥	106c  
विचेतसः सनिद्राश्च तमसा चावृता नराः ।	107a  
जघ्नुः स्वानेव तत्राथ कालेनैव प्रचोदिताः ॥	107c  
त्यक्त्वा द्वाराणि च द्वास्थास्तथागुल्मानिगौल्मिकाः ।	108a  
प्राद्रवन्त यथाशक्ति कान्दिशीका विचेतसः ॥	108c  
विप्रनष्टाश्च तेऽन्योन्यं नाजानन्तस्तथा विभो ।	109a  
क्रोशन्तस्तात पुत्रेति दैवोपहतचेतसः ॥	109c  
पलायतां दिशस्तेषां स्वानप्युत्सृज्य बान्धवान् ।	110a  
गोत्रनामभिरन्योन्यमाक्रन्दन्त ततो जनाः ॥	110c  
हाहाकारं च कुर्वाणाः पृथिव्यां शेरते परे ।	111a  
तान्बुद्ध्वा रणमध्येऽसौ द्रोणपुत्रो व्यपोथयत् ॥	111c  
तत्रापरे वध्यमाना मुहुर्मुहुरचेतसः ।	112a  
शिबिरान्निष्पतन्ति स्म क्षत्रिया भयपीडिताः ॥	112c  
तांस्तु निष्पतितांस्त्रस्ताञ्शिबिराज्जीवितैषिणः ।	113a  
कृतवर्मा कृपश्चैव द्वारदेशे निजघ्नतुः ॥	113c  
विस्रस्तयन्त्रकवचान्मुक्तकेशान्कृताञ्जलीन् ।	114a  
वेपमानान्क्षितौ भीतान्नैव कांश्चिदमुच्यताम् ॥	114c  
नामुच्यत तयोः कश्चिन्निष्क्रान्तः शिबिराद्बहिः ॥	115ac  
कृपश्चैव महाराज हार्दिक्यश्चैव दुर्मतिः ।	116a  
भूयश्चैव चिकीर्षन्तौ द्रोणपुत्रस्य तौ प्रियम् ।	116c  
त्रिषु देशेषु ददतुः शिबिरस्य हुताशनम् ॥	116e  
ततः प्रकाशे शिबिरे खड्गेन पितृनन्दनः ।	117a  
अश्वत्थामा महाराज व्यचरत्कृतहस्तवत् ॥	117c  
कांश्चिदापततो वीरानपरांश्चैव धावतः ।	118a  
व्ययोजयत खड्गेन प्राणैर्द्विजवरोत्तमः ॥	118c  
कांश्चिद्योधान्स खड्गेन मध्ये सञ्छिद्य वीर्यवान् ।	119a  
अशातयद्द्रोणपुत्रः संरब्धस्तिलकाण्डवत् ॥	119c  
निनदद्भिर्भृशायस्तैर्नराश्वद्विरदोत्तमैः ।	120a  
पतितैरभवत्कीर्णा मेदिनी भरतर्षभ ॥	120c  
मानुषाणां सहस्रेषु हतेषु पतितेषु च ।	121a  
उदतिष्ठन्कबन्धानि बहून्युत्थाय चापतन् ॥	121c  
सायुधान्साङ्गदान्बाहून्विचकर्त शिरांसि च ।	122a  
हस्तिहस्तोपमानूरून्हस्तान्पादांश्च भारत ॥	122c  
पृष्ठच्छिन्नान्पार्श्वच्छिन्नाञ्शिरश्छिन्नांस्तथापरान् ।	123a  
स महात्माकरोद्द्रौणिः कांश्चिच्चापि पराङ्मुखान् ॥	123c  
मध्यदेशे नरानन्यांश्चिच्छेदान्यांश्च कर्णतः ।	124a  
अंसदेशे निहत्यान्यान्काये प्रावेशयच्छिरः ॥	124c  
एवं हि बहुभिः शस्त्रैर्घ्नतोऽपि बलवत्तरान् ।	125a  
तमसा रजनी घोरा बभौ दारुणदर्शना ॥	125c  
किञ्चित्प्राणैश्च पुरुषैर्हतैश्चान्यैः सहस्रशः ।	126a  
बहुना च गजाश्वेन भूरभूद्भीमदर्शना ॥	126c  
यक्षरक्षःसमाकीर्णे रथाश्वद्विपदारुणे ।	127a  
क्रुद्धेन द्रोणपुत्रेण सञ्छिन्नाः प्रापतन्भुवि ।	127c  
भ्रातॄनन्ये पितॄनन्ये पुत्रानन्ये विचुक्रुशुः ॥	127e  
केचिदूचुर्न तत्क्रुद्धैर्धार्तराष्ट्रैः कृतं रणे ।	128a  
यत्कृतं नः प्रसुप्तानां रक्षोभिः क्रूरकर्मभिः ।	128c  
असान्निध्याद्धि पार्थानामिदं वः कदनं कृतम् ॥	128e  
न चासुरैर्न गन्धर्वैर्न यक्षैर्न च राक्षसैः ।	129a  
शक्यो विजेतुं कौन्तेयो नेता यस्य जनार्दनः ।	129c  
ब्रह्मण्यः सत्यवाग्दान्तः सर्वभूतानुकम्पकः ॥	129e  
न च सुप्तं प्रमत्तं वा न्यस्तशस्त्रं कृताञ्जलिम् ।	130a  
धावन्तं मुक्तकेशं वा हन्ति पार्थो धनञ्जयः ॥	130c  
तदिदं नः कृतं घोरं रक्षोभिः क्रूरकर्मभिः ।	131a  
इति लालप्यमानाः स्म शेरते बहवो जनाः ॥	131c  
स्तनतां च मनुष्याणामपरेषां च कूजताम् ।	132a  
ततो मुहूर्तात्प्राशाम्यत्स शब्दस्तुमुलो महान् ॥	132c  
शोणितव्यतिषिक्तायां वसुधायां च भूमिप ।	133a  
तद्रजस्तुमुलं घोरं क्षणेनान्तरधीयत ॥	133c  
स चेष्टमानानुद्विग्नान्निरुत्साहान्सहस्रशः ।	134a  
न्यपातयन्नरान्क्रुद्धः पशून्पशुपतिर्यथा ॥	134c  
अन्योन्यं सम्परिष्वज्य शयानाञ्जीवतोऽपरान् ।	135a  
संलीनान्युध्यमानांश्च सर्वान्द्रौणिरपोथयत् ॥	135c  
दह्यमाना हुताशेन वध्यमानाश्च तेन ते ।	136a  
परस्परं तदा योधाननयद्यमसादनम् ॥	136c  
तस्या रजन्यास्त्वर्धेन पाण्डवानां महद्बलम् ।	137a  
गमयामास राजेन्द्र द्रौणिर्यमनिवेशनम् ॥	137c  
निशाचराणां सत्वानां रात्रिः सा हर्षवर्धिनी ।	138a  
आसीन्नरगजाश्वानां रौद्री क्षयकरी भृशम् ॥	138c  
तत्रादृश्यन्त रक्षांसि पिशाचाश्च पृथग्विधाः ।	139a  
खादन्तो नरमांसानि पिबन्तः शोणितानि च ॥	139c  
करालाः पिङ्गला रौद्राः शैलदन्ता रजस्वलाः ।	140a  
जटिला भीमवक्त्राश्च पञ्चपादा महोदराः ॥	140c  
पश्चादङ्गुलयो रूक्षा विरूपा भैरवस्वनाः ।	141a  
गजाननाश्च ह्रस्वाश्च नीलवर्णा विभीषणाः ॥	141c  
सपुत्रदाराः सुक्रूराः सुदुर्दर्शाः सुनिर्घृणाः ।	142a  
विविधानि च रूपाणि तत्रादृश्यन्त रक्षसाम् ॥	142c  
पीत्वा च शोणितं हृष्टाः प्रानृत्यन्गणशोऽपरे ।	143a  
इदं परमिदं मेध्यमिदं स्वाद्विति चाब्रुवन् ॥	143c  
मेदोमज्जास्थिरक्तानां मांसानां च भृशाशिताः ।	144a  
परे मांसानि खादन्तः क्रव्यादा मांसजीविनः ॥	144c  
वसाश्चैवापरे पीत्वा पर्यधावन्विकुक्षिकाः ।	145a  
नानावक्त्रास्तथा रौद्राः क्रव्यादाः पिशिताशनाः ॥	145c  
अयुतानि च तत्रासन्प्रयुतान्यर्बुदानि च ।	146a  
रक्षसां घोररूपाणां महतां क्रूरकर्मणाम् ॥	146c  
मुदितानां वितृप्तानां तस्मिन्महति वैशसे ।	147a  
समेतानि बहून्यासन्भूतानि च जनाधिप ||	147c  
एवंविधा हि सा रात्रिः सोमकानां जनक्षये ।	148a  
प्रसुप्तानां प्रमत्तानामासीत्सुभृशदारुणा ॥	148c  
असंशयं हि कालस्य पर्यायो दुरतिक्रमः ।	149a  
तादृशा निहता यत्र कृत्वाऽस्माकं जनक्षयम् ॥	149c  
धृतराष्ट्र उवाच 	150  
प्रागेव सुमहत्कर्म द्रौणिरेतन्महारथः ।	150a  
नाकरोदीदृशं कस्मान्मत्पुत्रविजये धृतः ॥	150c  
अथ कस्माद्धते क्षत्रे कर्मेदं कृतवानसौ ।	151a  
द्रोणपुत्रो महात्मा स तन्मे शंसितुमर्हसि ॥	151c  
सञ्जय उवाच 	152  
तेषां नूनं भयान्नासौ कृतवान्कुरुनन्दन ।	152a  
असान्निध्याद्धि पार्थानां केशवस्य च धीमतः ।	152c  
सात्यकेश्चापि कर्मेदं द्रोणपुत्रेण साधितम् ॥	152e  
को हि तेषां समक्षं तान्हन्यादपि मरुत्पतिः ।	153a  
एतदीदृशकं वृत्तं राजन्सुप्तजने विभो ॥	153c  
ततो जनक्षयं कृत्वा पाण्डवानां महात्ययम् ।	154a  
प्रत्यूषकाले शिबिरात्प्रतिगन्तुमियेष सः ॥	154c  
नृशोणितावसिक्तस्य द्रौणेरासीदसित्सरुः ।	155a  
पाणिना सह संश्लिष्ट एकीभूत इव प्रभो ॥	155c  
स निःशेषानरीन्कृत्वा विरराम निशाक्षये ।	156a  
युगान्ते सर्वभूतानि भस्म कृत्वेव पावकः ॥	156c  
यथाप्रतिज्ञं तत्कर्म कृत्वा द्रौणायनिः प्रभो ।	157a  
दुर्गमां पदवीं गच्छन्पितुरासीद्गतज्वरः ॥	157c  
यथैव संसुप्तजने शिबिरे प्राविशन्निशि ।	158a  
तथैव हत्वा निःशब्दो निश्चक्राम नरर्षभः ॥	158c  
निष्क्रम्य शिबिरात्तस्मात्ताभ्यां सङ्गम्य वीर्यवान् ।	159a  
आचख्यौ कर्म तत्सर्वं हृष्टः संहर्षयन्विभो ॥	159c  
तावथाचख्यतुस्तस्मै प्रियं प्रियकरौ तदा ।	160a  
पाञ्चालान्सृञ्जयांश्चैव विनिकृत्तान्सहस्रशः ॥	160c  
प्रीत्या चोच्चैरुद्रक्रोशंस्तथैवास्फोटयंस्तलान् ।	161a  
दिष्ट्यादिष्ट्येति चान्योन्यं समेत्योचुर्महारथाः ॥	161c  
पर्यष्वजत्ततो द्रौणिस्ताभ्यां सम्प्रतिनन्दितः ।	162a  
इदं हर्षात्तु सुमहदाददे वाक्यमुत्तमम् ॥	162c  
पाञ्चाला निहताः सर्वे द्रौपदेयाश्च सर्वशः ।	163a  
सोमका मत्स्यशेषाश्च सर्वे विनिहता मया ॥	163c  
इदानीं कृतकृत्याः स्म याम तत्रैव मा चिरम् ।	164a  
यदि जीवति नो राजा तस्मै शंसामहे प्रियम् ॥ 	164c  

इति श्रीमन्महाभारते सौप्तिकपर्वणि अष्टमोऽध्यायः ॥ 8 ॥

10-8-7 पाञ्चालैः पूर्वं निहतौ सन्तौ स्वपतां कच्चित् कोपात् स्वपतां पाञ्चालानां कर्म वधाख्यं ताभ्यां कच्चित्कृतमिति सम्बन्धः ॥ 10-8-8 शिबिरद्वार्यतिष्ठतामिति झ. पाठः ॥ 10-8-11 वां युवां प्राप्येति शेषः ॥ 10-8-13 उद्देशज्ञः धृष्टद्युम्नस्थलज्ञः ॥ 10-8-30 पादाष्ठीलैरिति झ. पाठः । तत्र पादाष्ठीलैः पादग्रन्थिभिः । पार्ष्णिघातैरित्यर्थः ॥ 10-8-50 तैश्छिन्नगात्रैर्विस्फुरद्भिस्तेषां शरीरादुच्चलद्भी रक्तबिन्दुभिरित्यर्थः ॥ 10-8-87 पाण्डुसृञ्जयान् पाण्डवसम्बन्धिनः सृञ्जयान् । पाण्डोर्गोत्रापत्यानि सृञ्जयाश्च तान्वा ॥ 10-8-105 अभञ्जन् गात्राण्यनमयन् । अमृद्नन् परस्परं मर्दितवन्तः ॥ 10-8-106 अपिषन् अपिंषन् ॥ 10-8-144 भृशाशिताः भृशं सन्तर्पिताः ॥ 10-8-145 विकुक्षिकाः विपुलकुक्षयः ॥ अष्टमोऽध्यायः ॥
