श्रीः
अध्यायः 006
अश्वत्थाम्नः शिबिरद्वारस्थमहाभूतदर्शनम् ॥ 1 ॥ भूतजिगीषया द्रौणिविसृष्टानामस्त्रशस्त्राणां भूतेन ग्रसनम् ॥ 2 ॥ ततश्चिन्तातान्तस्य द्रौणेर्महादेवोपासनाध्यवसायः ॥ 3 ॥
धृतराष्ट्र उवाच 	001  
द्वारदेशे ततो द्रौणिमवस्थितमवेक्ष्य तौ ।	001a  
अकुर्वतां भोजकृपौ किं सञ्जय वदस्व मे ॥	001c  
सञ्जय उवाच 	002  
कृतवर्माणमामन्त्र्य कृपं च स महारथः ।	002a  
द्रौणिर्मन्युपरीतात्मा शिबिरद्वारमासदत् ॥	002c  
तत्र भूतं महाकायं चन्द्रार्कसदृशद्युतिम् ।	003a  
सोऽपश्यद्द्वारमावृत्य तिष्ठन्तं रोमहर्षणम् ॥	003c  
वसानं चर्म वैयाघ्रं वसारुधिरविस्रवम् ।	004a  
कृष्णाजिनोत्तरासङ्गं नागयज्ञोपवीतिनम् ॥	004c  
बाहुभिः स्वायतैर्भीमैर्नानाप्रहरणोद्यतैः ।	005a  
बद्धाङ्गदमहासर्पं ज्वालामालाकुलाननम् ॥	005c  
दंष्ट्राकरालवदनं व्यादितास्यं भयानकम् ।	006a  
नयनानां सहस्रैश्च विचित्रैरभिभूषितम् ॥	006c  
नैव तस्य वपुः शक्यं प्रवक्तुं वेष एव च ।	007a  
सर्वथा तु तदालक्ष्य स्फुटेयुरपि पर्वताः ॥	007c  
तस्यास्यनासिकाभ्यां च श्रवणाभ्यां च सर्वशः ।	008a  
तेभ्यश्चाक्षिसहस्रेभ्यः प्रादुरासन्महार्चिषः ॥	008c  
तथा तेजोमरीचिभ्यः शङ्खचक्रगदाधराः ।	009a  
प्रादुरासन्हृषीकेशाः शतशोऽथ सहस्रशः ॥	009c  
तदत्यद्भुतमालोक्य भूतं लोकभयङ्करम् ।	010a  
द्रौणिरव्यथितो दिव्यैरस्त्रवर्षैरवाकिरत् ॥	010c  
द्रौणिमुक्ताञ्छरांस्तांस्तु तद्भूतं महदग्रसत् ।	011a  
उदधेरिव वार्योघान्पावको बडबामुखः ॥	011c  
अश्वत्थामा तु सम्प्रेक्ष्य शरौघांस्तान्निरर्थकान् ।	012a  
रथशक्तिं मुमोचास्मै दीप्तामग्निशिखामिव ॥	012c  
सा तमाहत्य दीप्ताग्रा रथशक्तिरदीर्यत ।	013a  
युगान्ते सूर्यमाहत्य महोल्केव दिवश्च्युता ॥	013c  
अथ हेमत्सरुं दिव्यं खड्गमाकाशवर्चसम् |	014a  
कोशात्समुद्बबर्हाशु बिलाद्दीप्तमिवोरगम् ॥	014c  
ततः खड्गवरं धीमान्भूताय प्राहिणोत्तदा ।	015a  
स तदासाद्य भूतं वै विलयं तूलवद्ययौ ॥	015c  
ततः स कुपितो द्रौणिरिन्द्रकेतुनिभां गदाम् ।	016a  
ज्वलन्तीं प्राहिणोत्तस्मै भूतं तामपि चाग्रसत् ॥	016c  
ततः सर्वायुधाभावे वीक्षमाणस्ततस्ततः ।	017a  
अपश्यत्कृतमाकाशमनाकाशं जनार्दनैः ॥	017c  
तदद्भुततमं दृष्ट्वा द्रोणपुत्रो निरायुधः ।	018a  
अचिन्तयत्सुसन्त्रस्तः कृपभोजवचः स्मरन् ॥	018c  
ब्रुवतामप्रियं पथ्यं सुहृदां न शृणोति यः ।	019a  
स शोचत्यापदं प्राप्य यथाऽहमवमत्य तौ ॥	019c  
शास्त्रदृष्टानविद्वान्यः समतीत्य जिघांसति ।	020a  
स पथः प्रच्युतो धर्म्यात्कुपथे प्रतिहन्यते ॥	020c  
गोब्राह्मणनृपस्त्रीषु सख्युर्मातुर्गुरोस्तथा ।	021a  
वृद्धबालजडान्धेषु सुप्तभीतोत्थितेषु च ॥	021c  
मत्तोन्मत्तप्रमत्तेषु न शस्त्राणि च पातयेत् ।	022a  
इत्येवं गुरुभिः पूर्वमुपदिष्टं नृणां सदा ॥	022c  
सोऽहमुत्क्रम्य पन्थानं शास्त्रदृष्टं सनातनम् ।	023a  
अमार्गेणैवमारभ्य घोरामापदमागतः ॥	023c  
तां चापदं घोरतरां प्रवदन्ति मनीषिणः ।	024a  
यदुद्यम्य महत्कृत्यं भयादपि निवर्तते ॥	024c  
अशक्यं चैव कः कर्तुं शक्तः शक्तिबलादिह ।	025a  
न हि दैवाद्गरीयो वै मानुष्यं किञ्चिदिष्यते ॥	025c  
मानुष्यं कुर्वतः कर्म यदि दैवान्न सिध्यति ।	026a  
स पथः प्रच्युतो धर्म्याद्विपदं प्रतिपद्यते ॥	026c  
प्रतिज्ञानं ह्यविज्ञानं प्रवदन्ति मनीषिणः ।	027a  
यदारभ्य क्रियां काञ्चिद्भयादिह निवर्तते ॥	027c  
तदिदं दुष्प्रणीतेन भयं मा समुपस्थितम् ।	028a  
न हि द्रोणसुतः सङ्ख्ये निवर्तेत कथञ्चन ॥	028c  
इदं च सुमहद्भूतं दैवदण्डमिवोद्यतम् ।	029a  
न चैतदभिजानामि चिन्तयन्नपि सर्वथा ॥	029c  
ध्रुवं येयमधर्मेण प्रहिता कलुषा मतिः ।	030a  
तस्याः फलमिदं घोरं प्रतिघाताय कल्पते ॥	030c  
तदिदं दैवविहितं मम सङ्ख्ये निवर्तनम् ।	031a  
नान्यत्र दैवादुद्यन्तुमिह शक्यं कथञ्चन ॥	031c  
सोऽहमद्य महादेवं प्रपद्ये शरणं विभुम् ।	032a  
दैवदण्डमिमं घोरं स हि मे नाशयिष्यति ॥	032c  
कपर्दिनं प्रपद्येऽहं देवदेवमुमापतिम् ।	033a  
कपालमालिनं रुद्रं भगनेत्रहरं हरम् ॥	033c  
स हि देवोऽत्यगाद्देवांस्तपसा विक्रमेण च ।	034a  
तस्माच्छरणमभ्येष्ये गिरिशं शूलपाणिनम् ॥॥	034c  

इति श्रीमन्महाभारते सौप्तिकपर्वणि षष्ठोऽध्यायः ॥ 6 ॥

10-6-12 रथशक्तिं चक्रम् ॥ 10-6-13 युग्मान्ते सूर्यमिति झ. पाठः तत्र युग्मान्ते मिथुनराशेरन्ते अतिदीप्तं इत्यर्थः ॥ 10-6-15 विलं नकुलवद्ययौ इति झ. पाठः ॥ 10-6-17 अनाकाशं निरवकाशम् ॥ षष्ठोऽध्यायः ॥
