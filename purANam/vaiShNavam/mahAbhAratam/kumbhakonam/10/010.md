श्रीः
अध्यायः 010
दैवादुर्वरितेन दृष्टद्युम्नसारथिना युधिष्ठिराय रात्रौ वृत्तशिबिरवृत्तान्तविनेदनम् ॥ 1 ॥ तच्छ्रवणेन द्रौपद्यानयनाय नकुलमादिश्य शिबिरभुवमुपागतवता युधिष्ठिरेण मृतनिजजनावलोकनेन परिदेवनम् ॥ 2 ॥
वैशम्पायन उवाच 	001  
तस्यां रात्र्यां व्यतीतायां धृष्टद्युम्नस्य सारथिः ।	001a  
गत्वा शशंस पाण्डुभ्यः सौप्तिके कदनं कृतम् ॥	001c  
सूत उवाच 	002  
द्रौपदेया हता राजन्द्रुपदस्यात्मजैः सह ।	002a  
प्रमत्ता निशि विश्वस्ताः स्वपन्तः शिबिरे स्वके ॥	002c  
गौतमेन नृशंसेन भोजेन कृतवर्मणा ।	003a  
अश्वत्थाम्ना च पापेन हतं वः शिबिरं निशि ॥	003c  
एतैर्नरगजाश्वानां प्रासशक्तिपरश्वथैः ।	004a  
सहस्राणि निकृन्तद्भिर्निःशेषं शिबिरं कृतम् ॥	004c  
\'विक्रुष्टनानाविहगफलभारनतस्य ह ।\'	005a  
छिद्यमानस्य महतो वनस्येव परश्वथैः ।	005c  
शुश्रुवे सुमहाञ्शब्दो बलस्य तव भारत ॥	005e  
अहमेकोऽवशिष्टस्तु तस्मात्सैन्यान्महीपते ।	006a  
मुक्तः कथञ्चिद्धर्मात्मन्व्यग्राच्च कृतवर्मणः ॥	006c  
तच्छ्रुत्वा वाक्यमशिवं कुन्तीपुत्रो युधिष्ठिरः ।	007a  
पपात मह्यां धर्मात्मा पुत्रशोकसमन्वितः ॥	007c  
पतन्तं तमतिक्रम्य परिजग्राह सात्यकिः ।	008a  
भीमसेनोऽर्जुनश्चैव माद्रीपुत्रौ च पाण्डवौ ॥	008c  
लब्धचेतास्तु कौन्तेयः शोकविह्वलया गिरा ।	009a  
जित्वा शत्रूञ्जितः पश्चात्पर्यदेवयदार्तवत् ॥	009c  
\'अगम्या गतिरर्थानां कर्मणामीश्वरस्य च ।\'	010a  
दुर्विदा गतिरर्थानामपि ये दिव्यचक्षुषः ।	010c  
जीयमाना जयन्त्यन्ये जयमाना वयं जिताः ॥	010e  
हत्वा भ्रातॄन्वयस्यांश्च पितॄन्पुत्रान्सुहृद्गणान् ।	011a  
बन्धूनमात्यान्पौत्रांश्च जित्वा सर्वाञ्जिता वयम् ॥	011c  
अनर्थो ह्यर्थसङ्काशस्तथाऽनर्थोऽर्थदर्शनः ।	012a  
जयोऽयमजयाकारो जयस्तस्मात्पराजयः ॥	012c  
यज्जित्वा तप्यते पश्चादापन्न इव दुर्मतिः ।	013a  
कथं मन्येत विजयं ततो जिततरः परैः ॥	013c  
येषामर्थाय पापं स्याद्विजयस्य सुहृद्वधैः ।	014a  
निर्जितैरप्रमत्तैर्हि विजिता जितकाशिनः ॥	014c  
कर्णिनालीकदंष्ट्रस्य खड्गजिह्वस्य संयुगे ।	015a  
चापव्यात्तास्यरौद्रस्य ज्यातलस्वननादिनः ॥	015c  
क्रुद्धस्य नरसिंहस्य सङ्ग्रामेष्वपलायिनः ।	016a  
ये व्यमुञ्चन्त कर्णस्य प्रमादात्त इमे हताः ॥	016c  
रथह्रदं शरवर्षोर्मिमन्तं रत्नाचितं वाहनयोधवृन्दम् ।	017a  
शक्त्यृष्टिमीनध्वजनागनक्रं शरासनावर्तमहेषुफेनम् ॥	017c  
सङ्ग्रामचन्द्रोदयवेगवेलं द्रोणार्णवं ज्यातलनेमिघोषम् ।	018a  
ये तेरुरुच्चावचशस्त्रनौभिस्ते राजपुत्रा निहताः प्रमादात् ॥	018c  
न हि प्रमादात्परमस्ति कश्चद्वधो नराणामिह जीवलोके ।	019a  
प्रमत्तमर्था हि नरं समन्तात्त्यजन्त्यनर्थाश्च समाविशन्ति ॥	019c  
ध्वजोत्तमाग्रोच्छ्रितधूमकेतुं शरार्चिषं दीप्तमहापताकम् ।	020a  
महाधनुर्ज्यातलनेमिघोषं तनुत्रनानाविधशस्त्रहोमम् ॥	020c  
महाचमूकक्षदवाभिपन्नं महाहवे भीष्ममहादवाग्निम् ।	021a  
ये तेरुरुच्चावचशस्त्रवेगैस्ते राजपुत्रा निहताः प्रमादात् ॥	021c  
न हि प्रमत्तेन नरेण शक्यमाप्तुं वसु श्रीर्विपुलं यशो वा ।	022a  
पश्याप्रमादेन निहत्य शत्रून्सर्वान्महेन्द्रं सुखमेधमानम् ॥	022c  
इन्द्रोपमान्पार्थिवपुत्रपौत्रान्पश्याविशेषेण हतान्प्रमादात् ।	023a  
तीर्त्वा समुद्रं वणिजः समृद्धा मग्नाः कुनद्यामिव सीदमानाः ॥	023c  
अमर्षितैर्ये निहता नरेन्द्रा निःसंशयं ते त्रिदिवं प्रपन्नाः ।	024a  
कृष्णां तु शोचामि कथं नु साध्वी शोकार्णवं सा विषहिष्यतीति ॥	024c  
भातॄंश्च पुत्रांश्च हतान्निशम्य पाञ्चालराजं पितरं च वृद्धम् ।	025a  
ध्रुवं विसञ्ज्ञा पतिता पृथिव्यां सा शोष्यते शोककृशाङ्गयष्टिः ॥	025c  
तच्छोकजं दुःखमपारयन्ती कथं भविष्यत्युचिता सुखानाम् ।	026a  
रोरूयते ज्ञातिवधाभितप्ता प्रदह्यमानेव हुताशनेन ॥	026c  
इत्येवमार्तः परिदेवयन्स राजा कुरूणां नकुलं बभाषे ।	027a  
गच्छानयैनामिह मन्दभाग्यां समातृपक्षामिति राजपुत्रीम् ॥	027c  
माद्रीसुतस्तत्परिगृह्य वाक्यं धर्मेण धर्मप्रथमस्य राज्ञः ।	028a  
ययौ रथेनालयमाशु देव्याः पाञ्चालराजस्य च यत्र दाराः ॥	028c  
प्रस्थाप्य माद्रीसुतमाजमीढः शोकार्दितस्तैः सहितः सुहृद्भिः ।	029a  
रोरूयमाणः प्रययौ सुतानामायोधनं भूतगणानुकीर्णम् ॥	029c  
स तत्प्रविश्याशिवमुग्ररूपं ददर्श पुत्रान्सुहृदः सखींश्च ।	030a  
भूमौ शयानान्रुधिरार्द्रगात्रान्विभिन्नदेहान्प्रहृतोत्तमाङ्गान् ॥	030c  
स तांस्तु दृष्ट्वा भृशमार्तरूपो युधिष्ठिरो धर्मभृतां वरिष्ठः ।	031a  
उच्चैः प्रचुक्रोश च कौरवाग्र्यः पपात चोर्व्यां सगणो विसञ्ज्ञः ॥	031c  

इति श्रीमन्महाभारते सौप्तिकपर्वणि ऐषीकपर्वणि दशमोऽध्यायः ॥ 10 ॥

10-10-8 अतिक्रम्य धैर्यमर्यादां त्यक्त्वा पतन्तम् ॥ 10-10-10 अन्ये शत्रवः । जयमानाः जयन्तः । जितानां जयो जयतां पराजयः फलतोऽभूदिति महदाश्चर्यमित्यर्थः ॥ 10-10-13 पश्चात्स पाप इव दुर्मतिरिति क. पाठः ॥ 10-10-16 व्यमुञ्चन्त मुक्ताः । कर्णस्य कर्णात् । प्रमादादस्मत्कृतादसान्निध्यात् ॥ 10-10-17 वाहनवाजियुक्तमिति झ. पाठः ॥ 10-10-20 तनुत्राणि नानाविधानि शस्त्राणि च तेषां होमः प्रक्षेपो यत्र तं तनुत्रनानाविधशस्त्रहोमम् ॥ 10-10-21 भीष्ममयं भीष्मप्रधानम् अग्निदाहम् । भीष्मरूपेण अग्निना दाहमित्यर्थः ॥ 10-10-24 निहताः शयाना इति झ. पाठः ॥ दशमोऽध्यायः ॥
