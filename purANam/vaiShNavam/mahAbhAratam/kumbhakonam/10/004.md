श्रीः
अध्यायः 004
द्रौणिकृपयोः संवादः ॥ 1 ॥
कृप उवाच 	001  
दिष्ट्या ते प्रतिकर्तव्ये मतिर्जातेयमच्युत ।	001a  
न त्वां वारयितुं शक्तो वज्रपाणिरपि स्वयम् ॥	001c  
अनुयास्यावहे त्वां तु प्रभाते सहितावुभौ ।	002a  
अद्य रात्रौ विश्रमस्व विमुक्तकवचध्वजः ॥	002c  
अहं त्वामनुयास्यामि कृतवर्मा च सात्वतः ।	003a  
परानभिमुखं यान्तं रथावास्थाय दंशितौ ॥	003c  
आवाभ्यां सहितः शत्रूञ्श्वो निहन्ता समागमे ।	004a  
विक्रम्य रथिनां श्रेष्ठ पाञ्चालान्सपदानुगान् ॥	004c  
शक्तस्त्वमसि विक्रम्य विश्रमस्व निशामिमाम् ।	005a  
चिरं ते जाग्रतस्तात स्वप तावन्निशामिमाम् ॥	005c  
विश्रान्तश्च विनिद्रश्च स्वस्थचित्तश्च मानद ।	006a  
समेत्य समरे शत्रून्वधिष्यसि न संशयः ॥	006c  
न हि त्वां रथिनां श्रेष्ठं प्रगृहीतवरायुधम् ।	007a  
जेतुमुत्सहते कश्चिदपि देवेषु पावकिः ॥	007c  
कृपेण सहितं यान्तं गुप्तं च कृतवर्मणा ।	008a  
को द्रौणिं युधि संरब्धं योधयेदपि देवराट् ॥	008c  
ते वयं निशि विश्रान्ता विनिद्रा विगतज्वराः ।	009a  
प्रभातायां रजन्यां वै निहनिष्याम शात्रवान् ॥	009c  
तव ह्यस्त्राणि दिव्यानि मम चैव न संशयः ।	010a  
सात्वतोपि महेष्वासो नित्यं युद्धेषु कोविदः ॥	010c  
ते वयं सहितास्तात सर्वाञ्शत्रून्समागतान् ।	011a  
प्रसह्य समरे हत्वा प्रीतिं प्राप्स्याम पुष्कलाम् ॥	011c  
विश्रमस्व त्वमव्यग्रः स्वप चेमां निशां सुखम् ।	012a  
अहं च कृतवर्मा च प्रभाते त्वां नरोत्तमम् ॥	012c  
अनुयास्याव सहितौ धन्विनौ परतापनौ ।	013a  
रथिनं त्वरया यान्तं रथमास्थाय दंशितौ ॥	013c  
स गत्वा शिबिरं तेषां नाम विश्राव्य चाहवे ।	014a  
ततः कर्ताऽसि शत्रूणां युध्यतां कदनं महत् ॥	014c  
कृत्वा च कदनं तेषां प्रभाते विमलेऽहनि ।	015a  
विहरस्व यथा शक्रः सूदयित्वा महासुरान् ॥	015c  
त्वं हि शक्तो रणे जेतुं पाञ्चालानां वरूथिनीम् ।	016a  
दैत्यसेनामिव क्रुद्धः सर्वदानवसूदनः ॥	016c  
मया त्वां सहितं सङ्ख्ये गुप्तं च कृतवर्मणा ।	017a  
न सहेत विभुः साक्षाद्वज्रपाणिरपि स्वयम् ॥	017c  
न चाहं समरे तात कृतवर्मा न चैव हि ।	018a  
अनिर्जित्य रणे पाण्डूनपयास्यामि कर्हिचित् ॥	018c  
हत्वा च समरे क्षुद्रान्पाञ्चालान्पाण्डुभिः सह ।	019a  
निवर्तिष्यामहे सर्वे हता वा स्वर्गगा वयम् ॥	019c  
सर्वोपायैः सहायास्ते प्रभाते वयमाहवे ।	020a  
सत्यमेतन्महाबाहो प्रब्रवीमि तवानघ ॥	020c  
एवमुक्तस्ततो द्रौणिक्रमातुलेन हितं वचः ।	021a  
अब्रवीन्मातुलं राजन्क्रोधादुद्धृत्य लोचने ॥	021c  
आतुरस्य कुतो निद्रा नरस्यामर्षितस्य च ।	022a  
अर्थांश्चिन्तयतश्चापि कामयानस्य वा पुनः ॥	022c  
तदिदं समनुप्राप्तं पश्य मेऽद्य चतुष्टयम् ।	023a  
यस्य भागश्चतुर्थो मे स्वप्नमह्नाय नाशयेत् ॥	023c  
किं नाम दुःखं लोकेऽस्मिन्पितुर्वधमनुस्मरन् ।	024a  
हृदयं निर्दहन्मेऽद्य रात्र्यहानि न शाम्यति ॥	024c  
यथा च निहतः पापैः पिता मम विशेषतः ।	025a  
प्रत्यक्षमपि ते सर्वं तन्मे मर्माणि कृन्तति ॥	025c  
कथं हि मादृशो लोके मुहूर्तमपि जीवति ।	026a  
द्रोणहन्तेति यद्वाचः पाञ्चालानां शृणोम्यहम् ॥	026c  
धृष्टद्युम्नमहत्वा तु नाहं जीवितुमुत्सहे ।	027a  
स मे पितुर्वधाद्वध्यः पाञ्चाला ये च सङ्गताः ॥	027c  
विलापो भग्नसक्थस्य यस्तु राज्ञो मया श्रुतः ।	028a  
स पुनर्हृदयं कस्य क्रूरस्यापि न निर्दहेत् ॥	028c  
कस्य ह्यकरुणस्यापि नेत्राभ्यामश्रु नाव्रजेत् ।	029a  
नृपतेर्भग्नसक्थस्य श्रुत्वा तादृग्वचः पुनः ॥	029c  
यश्चायं मित्रपक्षो मे मयि जीवति निर्जितः ।	030a  
शोकं मे वर्धयत्येष वारिवेग इवार्णवम् ॥	030c  
एकाग्रमनसो मेऽद्य कुतो निद्रा कुतः सुखम् ॥	031ac  
वासुदेवार्जुनाभ्यां च तानहं परिरक्षितान् ।	032a  
अविषह्यतमान्मन्ये महेन्द्रेणापि सत्तम ॥	032c  
न चापि शक्तः संयन्तुमस्मात्कार्यात्कथञ्चन ।	033a  
तं न पश्यामि लोकेऽस्मिन्यो मां कोपान्निवर्तयेत् ॥	033c  
इति मे निश्चिता बुद्धिरेषा साधुमता मम ॥	034ac  
वादिकैः कथ्यमानस्तु मित्राणां मे पराभवः ।	035a  
पाण्डवानां च विजयो हृदयं दहतीव मे ॥	035c  
अहं तु कदनं कृत्वा शत्रूणामद्य सौप्तिके ।	036a  
ततो विश्रमिता चैव स्वप्ता च विगतज्वरः ॥॥	036c  

इति श्रीमन्महाभारते सौप्तिकपर्वणि चतुर्थोऽध्यायः ॥ 4 ॥

10-4-4 निहन्ता निहनिष्यसि ॥ 10-4-23 चतुर्थ आतुरादीनां चतुर्णां मध्ये एको भागः अमर्षः । मे मम स्वप्नम् अह्नाय झटिति नाशयेत् । तस्मात् स्वपेत्युक्तं तन्न युज्यते ॥ 10-4-24 अनुस्मरन् अनुस्मरतः । न शाम्यति अमर्ष इत्यर्थः ॥ 10-4-36 स्वप्ता स्वप्स्यामि ॥ चतुर्थोऽध्यायः ॥
