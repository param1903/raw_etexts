श्रीः
अध्यायः 018
कृष्णेन युधिष्ठिरं प्रति रुद्रस्य कोपप्रसादाभ्यां देवानां यज्ञनाशतत्प्रवृत्तिकथनपूर्वकं तत एवाश्वत्थामद्वारा पुत्रादिवधसम्भवकथनम् ॥ 1 ॥
श्रीभगवानुवाच 	001  
ततो देवयुगेऽतीते देवा वै समकल्पयन् ।	001a  
यज्ञवेदप्रमाणेन विधिवद्यष्टुमीप्सवः ॥	001c  
कल्पयामासुरथ ते साधनानि हवींषि च ।	002a  
भागार्हा देवताश्चैव यज्ञियं द्रव्यमेव च ॥	002c  
ता वै रुद्रमजानन्त्यो याथातथ्येन देवताः ।	003a  
नाकल्पयन्त देवस्य स्थाणोर्भागं नराधिप ॥	003c  
सोऽकल्प्यमाने भागे तु कृत्तिवासा मखेऽमरैः ।	004a  
तपसा यज्ञमन्विच्छन्धनुरादौ ससर्ज ह ॥	004c  
लोकयज्ञः क्रियायज्ञो गृहयज्ञः सनातनः ।	005a  
पञ्चभूतनृयज्ञश्च जज्ञे सर्वमिदं जगत् ॥	005c  
लोकयज्ञैर्नृयज्ञैश्च कपर्दी विदधे धनुः ।	006a  
धनुः सृष्टमभूत्तस्य षष्टिकिष्कुप्रमाणतः ॥	006c  
वषट्कारोऽभवज्ज्या तु धनुषस्तस्य भारत ।	007a  
यज्ञाङ्गानि च चत्वारि तस्य सन्नहनेऽभवन् ॥	007c  
ततः क्रुद्धो महादेवस्तदुपादाय कार्मुकम् ।	008a  
आजगामाथ तत्रैव यत्र देवाः समीजिरे ॥	008c  
तमात्तकार्मुकं दृष्ट्वा ब्रह्मचारिणमव्ययम् ।	009a  
विव्यथे पृथिवी देवी पर्वताश्च चकम्पिरे ॥	009c  
न ववौ पवनश्चैव नाग्निर्जज्वाल वैधितः ।	010a  
व्यभ्रमच्चापि संविग्नं दिवि नक्षत्रमण्डलम् ॥	010c  
न बभौ भास्करश्चापि सोमः श्रीमुक्तमण्डलः ।	011a  
तिमिरेणाकुलं सर्वमाकाशं चाभवद्वृतम् ॥	011c  
अभिभूतास्ततो देवा विषयान्न प्रजज्ञिरे ।	012a  
न प्रत्यभाच्च यज्ञः स देवतास्त्रेसिरे तथा ॥	012c  
ततः स यज्ञं विव्याध रौद्रेण हृदि पत्रिणा ।	013a  
अपक्रान्स्ततो यज्ञो मृगो भूत्वा सपावकः ॥	013c  
स तु तेनैव रूपेण दिविस्थो वै व्यराजत ।	014a  
अन्वीयमानो रुद्रेण युधिष्ठिर नभस्तले ॥	014c  
अपक्रान्ते ततो यज्ञे सञ्ज्ञा न प्रत्यभात्सुरान् ।	015a  
नष्टसञ्ज्ञेषु देवेषु न प्राज्ञायत किञ्चन ॥	015c  
त्र्यम्बकः सवितुर्बाहू भगस्य नयने तथा ।	016a  
पूष्णश्च दशनान्क्रुद्धो धनुष्कोट्या व्यशातयत् ॥	016c  
प्राद्रवन्त ततो देवा यज्ञाङ्गानि च सर्वशः ।	017a  
केचित्तत्रैव घूर्णन्तो गतासव इवाभवन् ॥	017c  
स तु विद्राव्य तत्सर्वं शितिकम्ठोऽवहस्य च ।	018a  
अवष्टभ्य धनुष्कोटिं रुरोध विबुधांस्ततः ॥	018c  
ततो वागमरैरुक्ता ज्यां तस्य धनुषोऽच्छिनत् ।	019a  
अथ तत्सहसा राजंश्छिन्नज्यं विस्फुरद्धनुः ॥	019c  
ततो विधनुषं देवा देवश्रेष्ठमुपागमन् ।	020a  
शरणं सह यज्ञेन प्रसादं चाकरोत्प्रभुः ॥	020c  
ततः प्रसन्नो भगवान्प्रास्यत्कोपं जलाशये ।	021a  
स जलं पावको भूत्वा शोषयत्यनिशं प्रभो ॥	021c  
भगस्य नयने चैव बाहू च सवितुस्तथा ।	022a  
प्रादात्पूष्णश्च दशनान्पुनर्यज्ञांश्च पाण्डव ॥	022c  
ततः सुस्थमिदं सर्वं बभूव पुनरेव हि ।	023a  
सर्वाणि च हवींष्यस्य देवा भागमकल्पयन् ॥	023c  
तस्मिन्क्रुद्धेऽभवत्सर्वमसुस्थं भुवनं प्रभो ।	024a  
प्रसन्ने च पुनः सुस्थं जगद्भवति भारत ॥	024c  
ततस्ते निहताः सर्वे तव पुत्रा महारथाः ।	025a  
अन्ये च बहवः शूराः पाञ्चालस्य पदानुगाः ॥	025c  
न तन्मनसि कर्तव्यं न च तद्द्रौणिना कृतम् ।	026a  
महादेवप्रसादः स कुरु कार्यमनन्तरम् ॥	026c  

इति श्रीमन्महाभारते शतसाहस्रिकायां संहितायां वैयासिक्यां सौप्तिकपर्वणि ऐषीकपर्वणि अष्टादशोऽध्यायः ॥ 18 ॥

10-18-5 लोकयज्ञो लोकेषणा सर्वो मां साधुमेव जानात्विति वासनारूपः । क्रियायज्ञः गर्भाधानादिसंस्काररूपः । गृहयज्ञः पत्नीसाध्याग्निहोत्रादिः । पञ्चभूतनृयज्ञः पञ्चभूतानां गुणैः शब्दादिभिर्या नृणां प्रीतिस्तद्रूपः । विषयजं सुखमित्यर्थः । एतैरेव चतुर्भिर्यज्ञैः सर्वं जगत्सृष्टम् ॥ 10-18-6 तत्र मध्यमयोः शास्त्रोक्तयोर्यज्ञयोर्नाशार्थं प्रथमचरमयज्ञाभ्यामीश्वरो धनुः कृतवान् किष्कुर्हस्तः ॥ अष्टादशोऽध्यायः ॥

समाप्तं ऐषीकपर्व ॥ 2 ॥ सौप्तिकपर्व च समाप्तम् ॥ 10 ॥
