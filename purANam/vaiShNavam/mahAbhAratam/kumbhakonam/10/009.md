श्रीः
अध्यायः 009
द्रौणिकृपकृतवर्मभिर्दुर्योधनमेत्य शोचनम् ॥ 1 ॥ दुर्योधनम् प्रति द्रौणिना सुप्तजनवधकथनम् ॥ 2 ॥ दुर्योधनेन प्राणत्यागः ॥ 3 ॥ द्रौण्यादीनां नगरगमनम् ॥ 4 ॥ सञ्जयस्य व्यासानुग्रहप्राप्तदिव्यज्ञाननाशः ॥ 5 ॥
सञ्जय उवाच 	001  
ते हत्वा सर्वपाञ्चालान्द्रौपदेयांश्च सर्वशः ।	001a  
आगच्छन्सहितास्तत्र यत्र दुर्योधनो हतः ॥	001c  
गत्वा चैनमपश्यन्त किञ्चित्प्राणं जनाधिपम् ।	002a  
ततो रथेभ्यः प्रस्कन्द्य परिवव्रुस्तवात्मजम् ॥	002c  
तं भग्रसक्थं राजेन्द्र कृच्छ्रप्राणमचेतसम् ।	003a  
वमन्तं रुधिरं वक्त्रादपश्यन्वसुधातले ॥	003c  
वृतं समन्ताद्बहुभिः श्वापदैर्घोरदर्शनैः ।	004a  
सालावृकगणैश्चैव भक्षयिष्यद्भिरन्तिकात् ॥	004c  
निरायन्तं कृच्छ्रात्ताञ्श्वापदांश्च चिखादिषून् ।	005a  
विवेष्टमानमूरुभ्यां सुभृशं गाढवेदनम् ॥	005c  
तं शयानं तथा दृष्ट्वा भूमौ सुरुधिरोक्षितम् ।	006a  
हतशिष्टास्त्रयो वीराः शोकार्ताः पर्यदेवयन् ।	006c  
अश्वत्थामा कृपश्चैव कृतवर्मा च सात्वतः ॥	006e  
तैस्त्रिभिः शोणितादिग्धैर्निःश्वसद्भिर्महारथैः ।	007a  
शुशुभे स वृतो राजा वेदी त्रिभिरिवाग्निभिः ॥	007c  
ते तं शयानं सम्प्रेक्ष्य राजानमतथोचितम् ।	008a  
अविषह्येन दुःखेन ततस्ते रुरुदुस्त्रयः ॥	008c  
ततस्तु रुधिरं हस्तैर्मुखान्निर्मृज्य तस्य हि ।	009a  
रणे राज्ञः शयानस्य कृपः सम्पर्यदेवयत् ॥	009c  
कृप उवाच 	010  
न दैवस्यातिभारोऽस्ति यदयं रुधिरोक्षितः ।	010a  
एकादशचमूभर्ता शेते दुर्योधनो हतः ॥	010c  
पश्य चामीकराभस्य चामीकरविभूषिताम् ।	011a  
गदां गदाप्रियस्येमां समीपे पतितां भुवि ॥	011c  
इयमेनं गदा शूरं न जहाति रणेरणे ।	012a  
स्वर्गायापि व्रजन्तं हि न जहाति यशस्विनम् ॥	012c  
पश्येमां सह वीरेण जाम्बूनदविभूषिताम् ।	013a  
शयानां शयने हर्म्ये भार्यां प्रीतिमतीमिव ॥	013c  
योऽयं मूर्धाभिषिक्तानामग्रे याति परन्तपः ।	014a  
स हतो ग्रसते पांसून्पश्य कालस्य पर्ययम् ॥	014c  
येनाजौ निहता भूमौ शेरते क्षत्रियर्षभाः ।	015a  
स भूमौ निहतः शेते कुरुराजः परैरयम् ॥	015c  
भयान्नमन्ति राजानो यस्य स्म शतसङ्घशः ।	016a  
स वीरशयने शेते क्रव्याद्भिः परिवारितः ॥	016c  
यमुपासन्नृपाः पूर्वमर्थहेतोर्महीपतिम् ।	017a  
उपासते च तं ह्यद्य क्रव्यादा मांसगृद्धिनः ॥	017c  
सञ्जय उवाच 	018  
तं शयानं कुरुश्रेष्ठं ततो भरतसत्तमम् ।	018a  
अश्वत्थामा समालिङ्ग्य करुणं पर्यदेवयत् ॥	018c  
आहुस्त्वां राजशार्दूल मुख्यं सर्वधनुष्मताम् ।	019a  
धनाध्यक्षोपमं युद्धे शिष्यं सङ्कर्षणस्य च ॥	019c  
कथं विवरमद्राक्षीद्भीमसेनस्तवानघ ।	020a  
बलिनं कृतिनो नित्यं सूदः पापात्मवान्नृप ॥	020c  
कालो नूनं महाराज लोकेऽस्मिन्बलवत्तरः ।	021a  
पश्यामो निहतं त्वां च भीमसेनेन संयुगे ॥	021c  
कथं त्वां सर्वधर्मज्ञं क्षुद्रः पापो वृकोदरः ।	022a  
निकृत्या हतवान्मन्दो नूनं कालो दुरत्ययः ॥	022c  
द्वन्द्वयुद्धे ह्यधर्मेण समाहूयौजसा मृधे ।	023a  
गदया भीमसेनेन निर्भग्ने सक्थिनी तव ॥	023c  
अधर्मेण हतस्याजौ मृद्यमानं पदा शिरः ।	024a  
य उपेक्षितवान्क्षुद्रं धिक्तमस्तु युधिष्ठिरम् ॥	024c  
युद्धेष्वपवदिष्यन्ति योधा नूनं वृकोदरम् ।	025a  
यावत्स्थास्यन्ति भूतानि निकृत्या ह्यसि पातितः ॥	025c  
ननु रामोऽब्रवीद्राजंस्त्वां सदा यदुनन्दनः ।	026a  
दुर्योधनसमो नास्ति गदायामिति वीर्यवान् ॥	026c  
श्लाघते त्वां हि वार्ष्णेयो राजन्संसत्सु भारत ।	027a  
स शिष्यो मम कौरव्यो गदायुद्ध इति प्रभो ॥	027c  
यां गतिं क्षत्रियस्याहुः प्रशस्तां परमर्षयः ।	028a  
हतस्याभिमुखस्याजौ प्राप्तस्त्वमसि तां गतिम् ॥	028c  
दुर्योधन न शोचामि त्वामहं पुरुषर्षभ ।	029a  
हतपुत्रौ तु शोचामि गान्धारीं पितरं च ते ॥	029c  
द्वावनाथौ कृतौ वीर त्वया नाथेन वर्धितौ ।	030a  
भिक्षुकौ विचरिष्येते शोचन्तौ पृथिवीमिमाम् ॥	030c  
घिगस्तु कृष्णं वार्ष्णेयमर्जुनं चापि दुर्मतिम् ।	031a  
धर्मज्ञमानिमौ यौ त्वां वध्यमानमुपेक्षताम् ॥	031c  
पाण्डवाश्चापि ते सर्वे किं वक्ष्यन्ति नराधिप ।	032a  
कथं दुर्योधनोऽस्माभिर्हत इत्यनपत्रपाः ॥	032c  
धन्यस्त्वमसि गान्धारे यस्त्वमायोधने हतः ।	033a  
प्रयातोऽभिमुखः शत्रून्धर्मेण पुरुषर्षभ ॥	033c  
हतपुत्रा हि गान्धारी निहतज्ञातिबान्धवा ।	034a  
प्रज्ञाचक्षुश्च दुर्धर्षः कां दशां प्रतिपत्स्यते ॥	034c  
धिगस्तु कृतवर्माणं मां कृपं च महारथम् ।	035a  
ये वयं न गताः स्वर्गं त्वां पुरस्कृत्य पार्थिवम् ॥	035c  
दातारं सर्वकामानां रक्षितारं प्रजाहितम् ।	036a  
यद्वयं नानुगच्छाम त्वां धिगस्मान्नराधमान् ॥	036c  
कृपस्य तव वीर्येण मम चैव पितुश्च मे ।	037a  
सभृत्यानां नरव्याघ्र रत्नवन्ति गृहाणि च ॥	037c  
तव प्रसादादस्माभिः समित्रैः सह बान्धवैः ।	038a  
अवाप्ताः क्रतवो मुख्या बहवो भूरिदक्षिणाः ॥	038c  
कुतश्चापीदृशं पापाः प्रवर्तिष्यामहे वयम् ।	039a  
यादृशेन पुरस्कृत्य त्वं गतः सर्वपार्थिवान् ॥	039c  
वयमेव त्रयो राजन्गच्छन्तं परमां गतिम् ।	040a  
यद्वै त्वां नानुगच्छामस्तेन तप्स्यामहे वयम् ||	040c  
तत्स्वर्गहीना हीनार्थाः स्मरन्तः सुकृतस्य ते ।	041a  
किं नाम तद्भवेत्कर्म येन त्वां न व्रजाम वै ॥	041c  
दुःखं नूनं कुरुश्रेष्ठ चरिष्याम महीमिमाम् ।	042a  
हीनानां नस्त्वया राजन्कुतः शान्तिः कुतः सुखम् ॥	042c  
गत्वैव तु महाराज समेत्य च महारथान् ।	043a  
यथाज्येष्ठं यथाश्रेष्ठं पूजयेर्वचनान्मम ॥	043c  
आचार्यं पूजयित्वा च केतुं सर्वधनुष्मताम् ।	044a  
हतं मयाऽद्य शंशेथा दृष्टद्युम्नं नराधिप ॥	044c  
परिष्वजेथा राजानं बाह्लिकं सुमहारथम् ।	045a  
सैन्धवं सोमदत्तं च भूरिश्रवसमेव च ॥	045c  
तथा पूर्वगतानन्यान्स्वर्गे पार्थिवसत्तमान् ।	046a  
अस्मद्वाक्यात्परिष्वज्य सम्पृच्छेस्त्वमनामयम् ॥	046c  
सञ्जय उवाच 	047  
इत्येवमुक्त्वा राजानं भग्नसक्थमचेतसम् ।	047a  
अश्वत्थामा लघुप्राणं पुनर्वचनमब्रवीत् ॥	047c  
दुर्योधन जीवसि चेद्वाक्यं श्रोत्रसुखं शृणु ।	048a  
सप्त पाण्डवतः शिष्टा धार्तराष्ट्रास्त्रयो वयम् ॥	048c  
ते चैव भ्रातरः पञ्च वासुदेवोऽथ सात्यकिः ।	049a  
अहं च कृतवर्मा च कृपः शारद्वतस्तथा ॥	049c  
द्रौपदेया हताः सर्वे धृष्टद्युम्नस्य चात्मजाः ।	050a  
पाञ्चाला निहताः सर्वे मत्स्यशेषं च भारत ॥	050c  
कृते प्रतिकृतं पश्य हतपुत्रा हि पाण्डवाः ।	051a  
सौप्तिके शिबिरं तेषां हतं सनरवाहनम् ॥	051c  
मया च पापकर्माऽसौ धृष्टद्युम्नो महीपते ।	052a  
प्रविश्य शिबिरं रात्रौ पशुमारेण मारितः ॥	052c  
दुर्योधनस्तु तां वाचं निशम्य मनसः प्रियाम् ।	053a  
प्रतिलभ्य पुनश्चेत इदं वचनमब्रवीत् ॥	053c  
न मेऽकरोत्तद्गाङ्गेयो न कर्णो न च ते पिता ।	054a  
यत्त्वया कृपभोजाभ्यां सहितेनाद्य मे कृतम् ॥	054c  
स च सेनापतिः क्षुद्रो हतः सार्धं शिखण्डिना ।	055a  
तेन मन्ये मघवता सममात्मानमद्य वै ॥	055c  
स्वस्ति प्राप्नुत भद्रं वः स्वर्गे नः सङ्गमः पुनः ।	056a  
इत्येवमुक्त्वा पुत्रस्ते कुरुराजो महामनाः ॥	056c  
प्राणानुपासृजद्वीरः सुहृदां दुःखमादधत् ।	057a  
अपाक्रामद्दिवं पुण्यां शरीरं क्षितिमाविशत् ॥	057c  
एवं ते निधनं यातः पुत्रो दुर्योधनो नृप ।	058a  
अग्रे यात्वा रणे शूरः पश्राद्विनिहतः परैः ॥	058c  
तथैव ते परिष्वक्ताः परिष्वज्य च ते नृपम् ।	059a  
पुनः पुनः प्रेक्षमाणाः स्वकानारुरुहू रथान् ॥	059c  
इत्येवं द्रोणपुत्रस्य निशम्य करुणां गिरम् ।	060a  
प्रत्यूषकाले शोकार्ताः प्राद्रवन्नगरं प्रति ॥	060c  
एवमेष क्षयो वृत्तः कुरुपाण्डवसेनयोः ।	061a  
घोरो विशसनो रौद्रो राजन्दुर्मन्त्रिते तव ॥	061c  
तव पुत्रे गते स्वर्गं शोकार्तस्य ममानघ ।	062a  
ऋषिदत्तं प्रनष्टं तद्दिव्यदर्शित्वमद्य वै ॥	062c  
वैशम्पायन उवाच 	063  
इति श्रुत्वा स नृपतिर्ज्ञातिपुत्रवधं तदा ।	063a  
निःश्वस्य दीर्घमुष्णं च ततश्चिन्तापरोऽभवत् ॥	063c  

इति श्रीमन्महाभारते सौप्तिकपर्वणि नवमोऽध्यायः ॥ 9 ॥

10-9-17 उपासत द्विजाः पूर्वमर्थहेतोर्यमीश्वरमिति झ. पाठः ॥ 10-9-23 धर्मयुद्धे ह्यधर्मेणेति झ. पाठः ॥  नवमोऽध्यायः ॥
