श्रीः
अध्यायः 013
कृष्णादिभिर्भागीरथीतीरे व्याससमीपसमासीनद्रौणिदर्शनम् ॥ 1 ॥ तद्दर्शिना द्रौणिना अपाण्डवहेतोर्ब्रह्मशिरोस्त्रप्रयोगः ॥ 2 ॥
वैशम्पायन उवाच 	001  
एवमुक्त्वा कुरुश्रेष्ठं सर्वयादवनन्दनः ।	001a  
सर्वायुधवरोपेतमारुरोह रथोत्तमम् ॥	001c  
युक्तं परमकाम्भोजैस्तुरगैर्हेममालिभिः ।	002a  
उदितादित्यसङ्काशं सर्वरत्नविभूषितम् ॥	002c  
दक्षिणे ह्यावहच्छैब्यः सुग्रीवः सव्यतो धुरम् ।	003a  
णर्ष्णिवाहौ तु तस्यास्तां मेघपुष्पबलाहकौ ॥	003c  
विश्वकर्मकृता दिव्या रत्नधातुविभूषिता ।	004a  
उच्छ्रिता च रथे तस्मिन्ध्वजयष्टिरदृश्यत ॥	004c  
वैनतेयः स्थितस्तस्यां प्रभामण्डलरश्मिवान् |	005a  
तस्य सत्यवतः केतुर्भुजगारिरदृश्यत ॥	005c  
अथारोहद्धृषीकेशः केतुः सर्वधनुष्मताम् ।	006a  
अर्जुनः स च धर्मात्मा कुरुराजो युधिष्ठिरः ॥	006c  
अशोभेतां महात्मानौ दाशार्हमभितः स्थितौ ।	007a  
रथस्थं शार्ङ्गधन्वानमश्विनाविव वासवम् ॥	007c  
उभावारोप्य दाशार्हः स्यन्दनं लोकपूजितम् ।	008a  
प्रतोदेन जवोपेतान्परमाश्वानचोदयत् ॥	008c  
ते हयाः सहसोत्पेतुर्गृहीत्वा स्यन्दनोत्तमम् ।	009a  
आस्थितं पाण्डवेयाभ्यां यदूनामृषभेण च ॥	009c  
वहतां शार्ङ्गधन्वानमश्वानां शीघ्रगामिनाम् ।	010a  
प्रादुरासीन्महाञ्शब्दः पक्षिणां पततामिव ॥	010c  
ते समर्था महाबाहुं क्षणेन भरतर्षभ ।	011a  
भीमसेनं महेष्वासमनुसस्रुः सुवेगिताः ॥	011c  
क्रोधदीप्तं तु कौन्तेयं द्विषदर्थे समुद्यतम् ।	012a  
नाशक्नुवन्वारयितुं समेत्यापि महारथाः ॥	012c  
स तेषामग्रतः शूरः श्रीमतां दृढधन्विनाम् ।	013a  
ययौ भागीरथीतीरं हरिभिर्भृशवेगितैः ।	013c  
यत्र स श्रूयते द्रौणिः पुत्रहन्ता दुरात्मवान् ॥	013e  
स ददर्श महात्मानमुदकान्ते यशस्विनम् ।	014a  
कृष्णद्वैपायनं व्यासमासीनमृषिभिः सह ॥	014c  
तं चैव क्रूरकर्माणं घृताक्तं कुशचीरिणम् ।	015a  
रजसा ध्वस्तमासीनं ददर्श द्रौणिमन्तिके ॥	015c  
तमभ्यधावत्कौन्तेयः प्रगृह्य सशरं धनुः ।	016a  
भीमसेनो महाबाहुस्तिष्ठतिष्ठेति चाब्रवीत् ॥	016c  
तं दृष्ट्वा भीमकर्माणं प्रगृहीतशरासनम् ।	017a  
भ्रातरौ पृष्ठतश्चास्य जनार्दनरथे स्थितौ ।	017c  
व्यथितात्माऽभवद्द्रौणिः प्राप्तं चेदममन्यत ॥	017e  
स तद्दिव्यमदीनात्मा परमास्त्रमचिन्तयत् ।	018a  
जग्राह च शरैषीकां द्रौणिः सव्येन पाणिना ॥	018c  
स तामापदमासाद्य दिव्यमस्त्रमुदैरयत् ।	019a  
अमृष्यमाणस्ताञ्छूरान्दिव्यायुधधरान्स्थितान् ।	019c  
अपाण्डवायेति रुषा वाचमुत्सृज्य दारुणम् ॥	019e  
इत्युक्त्वा राजशार्दूल द्रोणपुत्रः प्रतापवान् ।	020a  
सर्वलोकप्रमोहार्थं तदस्त्रं प्रमुमोच ह ॥	020c  
ततस्तस्यामिषीकायां पावकः समजायत ।	021a  
प्रधक्ष्यन्निव लोकांस्त्रीन्कालान्तकयमोपमः ॥ 	021c  

इति श्रीमन्महाभारते सौप्तिकपर्वणि ऐषीकपर्वणि त्रयोदशोऽध्यायः ॥ 13 ॥

10-13-19 अपाण्डवाय पाण्डवानामभावाय ॥ त्रयोदशोऽध्यायः ॥
