श्रीः
अध्यायः 002
कृपेण द्रौणिम् प्रति कर्तव्योपदेशः ॥ 1 ॥
कृप उवाच 	001  
श्रुतं ते वचनं सर्वं हेतुयुक्तं मया विभो ।	001a  
ममापि तु वचः किञ्चिच्छृणुष्वाद्य महाभुज ॥	001c  
आबद्धा मानुषाः सर्वे निबद्धाः कर्मणोर्द्वयोः ।	002a  
दैवे पुरुषकारे च परं ताभ्यां न विद्यते ॥	002c  
न हि दैवेन सिध्यन्ति कार्याण्येकेन सत्तम ।	003a  
न चापि कर्मणैकेन द्वाभ्यां सिद्धिस्तु योगतः ॥	003c  
ताभ्यामुभाभ्यां सर्वार्था निबद्धा अधमोत्तमाः ।	004a  
प्रवृत्ताश्चैव दृश्यन्ते निवृत्ताश्चैव सर्वशः ॥	004c  
पर्जन्यः पर्वते वर्षन्किन्नु साधयते फलम् ।	005a  
कृष्टे क्षेत्रे तथा वर्षन्किं न साधयते फलम् ॥	005c  
उत्थानं चापि दैवस्य ह्यनुत्थानं च दैवतम् ।	006a  
व्यर्थं भवति सर्वत्र पूर्वस्तत्र विनिश्चयः ॥	006c  
सुवृष्टे च यथा देवे सम्यक् क्षेत्रे च कर्षिते ।	007a  
बीजं महागुणं भूयात्तथा सिद्धिर्हि मानुषी ॥	007c  
तयोर्दैवं तु दुश्चिन्त्यं स्ववशेनैव वर्तते ।	008a  
प्राज्ञाः पुरुषकारे तु वर्तन्ते दैवमास्थिताः ॥	008c  
ताभ्यां सर्वे हि कार्यार्था मनुष्याणां नरर्षभ ।	009a  
विचेष्टन्तः स्म दृश्यन्ते निवृत्तास्तु तथैव च ॥	009c  
कृतः पुरुषकारश्च सोऽपि दैवेन सिध्यति ।	010a  
तथास्य कर्मणः कर्तुरभिनिर्वर्तते फलम् ॥	010c  
उत्थानं च मनुष्याणां दक्षाणां दैववर्जितम् ।	011a  
अभलं दृश्यते लोके सम्यगप्युपपादितम् ॥	011c  
तत्रालसा मनुष्याणां ये भवन्त्यमनस्विनः ।	012a  
उत्थानं ते विगर्हन्ति प्राज्ञानां तन्न रोचते ॥	012c  
प्रायशो हि कृतं कर्म नाफलं दृश्यते भुवि ।	013a  
अकृत्वा च पुनर्दुःखं कर्म पश्येन्महाफलम् ॥	013c  
चेष्टामकुर्वंल्लभते यदि किञ्चिद्यदृच्छया ।	014a  
यो वा न लभते कृत्वा दुर्दर्शौ तावुभावपि ॥	014c  
शक्नोति जीवितुं दक्षो नालसः सुखमेधते ।	015a  
दृश्यन्ते जीवलोकेऽस्मिन्दक्षाः प्रायो हितैषिणः ॥	015c  
यदि दक्षः समारम्भात्कर्मणो नाश्नुते फलम् ।	016a  
नास्य वाच्यं भवेत्किञ्चिल्लब्धव्यं वाऽधिगच्छति ॥	016c  
नाकृत्वा कर्म लोके हि फलं विन्दति कर्हिचित् ।	017a  
स तु वक्तव्यतां याति द्वेष्यो भवति भूयशः ॥	017c  
एवमेतदनादृत्य वर्तते यस्त्वतोऽन्यथा ।	018a  
स करोत्यात्मनोऽनर्थानेष बुद्धिमतां नयः ॥	018c  
हीनं पुरुषकारेण यदि दैवेन वा पुनः ।	019a  
कारणाभ्यामथैताभ्यामुत्थानमफलं भवेत् ॥	019c  
हीनं पुरुषकारेण कर्म त्विह न सिध्यति ॥	020ac  
दैवतेभ्यो नमस्कृत्य यस्त्वर्थान्सम्यगीहते ।	021a  
दक्षो दाक्षिण्यसम्पन्नो न स मोघैर्विहन्यते ॥	021c  
सम्यगीहा पुनरियं या वृद्धानुपसेवते ।	022a  
आपृच्छति च यच्छ्रेयः करोति च हितं वचः ॥	022c  
उत्थायोत्थाय हि सदा प्रष्टव्या वृद्धसम्मताः ।	023a  
ते स्म योगे परं मूलं तन्मूला सिद्धिरुच्यते ॥	023c  
वृद्धानां वचनं श्रुत्वा योऽभ्युत्थानं प्रयोजयेत् ।	024a  
उत्थानस्य फलं सम्यक्तदा स लभतेऽचिरात् ॥	024c  
रागात्क्रोधाद्भयाल्लोभाद्योऽर्थानीहेत मानवः ।	025a  
अनीशश्चावमानी च स शीघ्रं भ्रश्यते श्रियः ॥	025c  
सोयं दुर्योधनेनार्थो लुब्धेनादीर्घदर्शिना ।	026a  
असमर्थः समारब्धो मूढत्वादविचिन्तितः ॥	026c  
हितबुद्धीननादृत्य सम्मन्त्र्यासाधुभिः सह ।	027a  
वार्यमाणोऽकरोद्वैरं पाण्डवैर्गुणवत्तरैः ॥	027c  
पूर्वमप्यतिदुःशीलो न धैर्यं कर्तुमर्हति ।	028a  
तपत्यर्थे विपन्ने हि मित्राणां न कृतं वचः ॥	028c  
अनुवर्तामहे यत्तु तं वयं पापपूरुषम् ।	029a  
अस्मानप्यनयस्तस्मात्प्राप्तोऽयं दारुणो महान् ॥	029c  
अनेन तु ममाद्यापि व्यसनेनोपतापिता ।	030a  
बुद्धिश्चिन्तयते किञ्चित्स्वं श्रेयो नावबुध्यते ॥	030c  
मुह्यता तु मनुष्येण प्रष्टव्याः सुहृदो जनाः ।	031a  
तत्रास्य बुद्धिर्विनयस्तत्र श्रेयश्च पश्यति ॥	031c  
ततोऽस्य मूलं कार्याणां बुद्ध्या निश्चित्य वै बुधाः ।	032a  
तेऽत्र पृष्टा यथा ब्रूयुस्तत्कर्तव्यं तथा भवेत् ॥	032c  
ते वयं धृतराष्ट्रं च गान्धारीं च यशस्विनीम् ।	033a  
उपपृच्छामहे गत्वा विदुरं च महामतिम् ॥	033c  
ते पृष्टास्तु वदेयुर्यच्छ्रेयो नः समनन्तरम् ।	034a  
तदस्माभिः पुनः कार्यमिति मे नैष्ठिकी मतिः ॥	034c  
अनारम्भात्तु कार्याणां नार्थः सम्पद्यते क्वचित् ॥	035ac  
कृते पुरुषकारे तु येषां कार्यं न सिध्यति ।	036a  
दैवेनोपहतास्ते तु नात्र कार्या विचारणा ॥॥	036c  

इति श्रीमन्महाभारते सौप्तिकपर्वणि द्वितीयोऽध्यायः ॥ 2 ॥

10-2-2 दैवे आसमन्तात् बद्धाः पुरुषकारे निहीनतया बद्धाः । तेन दैवं प्रधानं पुरुषकार उपसर्जनमित्युक्तं भवति । आरम्भा मानुषाः सर्वे इति क. पाठः ॥ 10-2-6 उत्थानमिति । दैवस्य प्रधानस्योत्थानं पुरुषकारो व्यर्थं भवति तथाऽनुत्थानमुत्थानहीनं दैवमपि व्यर्थमिति पक्षद्वयं सर्वत्र व्यवस्यति तत्र पूर्वएव पक्षः श्रेयानित्यर्थः ॥ 10-2-9 विचेष्टन्तः प्रवृत्ता दृश्यन्ते लोकदृष्ठ्येत्यर्थः ॥ 10-2-13 कर्माकृत्वा दुःखं पश्येदित्यपि प्रायशोऽस्ति ॥ 10-2-14 दुर्दर्शौ दुर्लभौ ॥ 10-2-16 स्पर्शं चास्याधिगच्छतीति छ. पाठः । तत्र अस्य कर्मणः स्पर्शं लोकस्य सम्बन्धं चाधिगच्छति लोकप्रियः स्यादित्यर्थः ॥ 10-2-17 अकृत्वा कर्म यो लोके फलं विन्दति धिष्ठित इति झ. पाठः । तत्र अदक्षस्तु परप्रयत्नार्जितेन जीवन्नपि भोक्तुमेवायं समर्थो नार्जयितुमिति निन्द्यत इति भावः ॥ 10-2-18 एतत् दैवदाक्ष्ययोः साहित्यम् । अन्यथा तयोरन्यतरालम्बनेन ॥ 10-2-23 योगे अलब्धलाभे ॥ 10-2-25 अनीशः अजितचित्तः । अवमानी परमवजानन् ॥ 10-2-2 द्वितीयोऽध्यायः ॥
