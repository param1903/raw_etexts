अध्यायः 004

द्वारकायां वृष्ण्यन्धकादिभिरनर्थसूचकदुस्स्वप्नानुभवः ॥ 1 ॥ ततः कृष्णाज्ञया सस्त्रीबालवृद्धैः प्रभासक्षेत्रगमनम् ॥ 2 ॥ तत्र नृत्तगानादिमहोत्सवानुभवपूर्वकं मद्यादिपानम् ॥ 3 ॥ तत्र सभायां सात्यकिना स्यमन्तकमणिहरणादिमर्मोद्घाटनपूर्वकं कृतवर्मगर्हणम् ॥ 4 ॥ मणिवृत्तान्तश्रवणखिन्नसत्यभामामनःप्रसादनाय सात्यकिना खड्गेन कृतवर्मणः शिरश्छेदनम् ॥ 5 ॥ ततः कृतवर्मसात्यकिपक्षीयैर्मौसलतृणैः परस्परप्रहारेण परस्परमारणम् ॥ 6 ॥

वैशम्पायन उवाच ।	001  
काली स्त्री पाण्डुरैर्दन्तैः प्रविश्य हसती निशि ।	001a  
स्त्रियः स्वप्नेषु मुष्णन्ती द्वारकां परिधावति ॥	001c  
अग्निहोत्रनिकेतेषु वास्तुमध्येषु वेश्मसु ।	002a  
वृष्ण्यन्धकानखादन्त स्वप्ने गृध्रा भयानकाः ॥	002c  
अलङ्काराश्च च्छत्रं च ध्वजाश्च कवचानि च ।	003a  
ह्रियमाणान्यदृश्यन्त रक्षोभिः सुभयानकैः ॥	003c  
तच्चाग्निदत्तं कृष्णस्य वज्रनाभमयोमयम् ।	004a  
दिवमाचक्रमे चक्रं वृष्णीनां पश्यतां तदा ॥	004c  
युक्तं रथं दिव्यमादित्यवर्णं हयाऽहरन्पश्यतो दारुकस्य ।	005a  
ते सागरस्योपरिष्टादगच्छन्मनोजवाश्चतुरो वाजिमुख्याः ॥	005c  
तालः सुपर्णश्च महाध्वजौ तौ सुपूजितौ रामजनार्धनाभ्याम् ।	006a  
उच्चैर्जह्रुरप्सरसश्च दिव्या देवा ऊचुर्गम्यतां तीर्थयात्राः ॥	006c  
\'भगवद्दर्शनस्पर्शस्नेहैर्विततभोगिनः ।	007a  
दिवः प्रवेशानार्थं ते विमानैर्दिवमाययुः ॥\'	007c  
ततो जिगमिषन्तस्ते वृष्ण्यन्धकमहारथाः ।	008a  
सान्तःपुरास्तदा तीर्थयात्रामैच्छन्नरर्षभाः ॥	008c  
ततो मनोहरा हृष्टाः पेयं मांसं मधूनि च ।	009a  
बहु नानाविधं चक्रुस्त्वरिताः कालचोदिताः ॥	009c  
ततः सीधुषु सक्ताश्च निर्ययुर्नगराद्बहिः ।	010a  
यानैरश्वैर्गजैश्चैव श्रीमन्तस्तिग्मतेजसः ॥	010c  
ततः प्रभासे न्यवसन्यथोद्दिष्टं यथागृहम् ।	011a  
प्रभूतभक्ष्यपेयास्ते सदारा यादवास्तदा ॥	011c  
निविष्टांस्तान्निशाम्याथ समुद्रान्ते स योगवित् ।	012a  
जगामामन्त्र्य तान्वीरानुद्धवोऽर्थविशारदः ॥	012c  
तं प्रस्थितं महात्मानमभिवाद्य कृताञ्जलिम् ।	013a  
जानन्विनाशं वृष्णीनां नैच्छद्वारयितुं हरिः ॥	013c  
ततः कालपरीतास्ते वृष्ण्यन्धकमहारथाः ।	014a  
अपश्यन्नुद्धवं यान्तं तेजसाऽऽवृत्य रोदसी ॥	014c  
ब्राह्मणार्थेषु यत्सिद्धमन्नं तेषां महात्मनाम् ।	015a  
तद्वानरेभ्यः प्रददुः सुरागन्धसमन्वितम् ॥	015c  
ततस्तूर्यशताकीर्णं नटनर्तकसङ्कुलम् ।	016a  
अवर्तत महापानं प्रभासे तिग्मतेजसाम् ॥	016c  
कृष्णस्य सन्निधौ रामः सहितः कृतवर्मणा ।	017a  
अपिबद्युयुधानश्च गदो बभ्रुस्तथैव च ॥	017c  
ततः परिषदो मध्ये युयुधानो मदोत्कटः ।	018a  
अब्रवीत्कृतवर्माणमवहास्यावमत्य च ॥	018c  
कः क्षत्रियो हन्यमानः सुप्तान्हन्यान्मृतानिव ।	019a  
तन्न मृष्यन्ति हार्दिक्य यादवा यत्त्वया कृतम् ॥	019c  
इत्युक्ते युयुधानेन पूजयामास तद्वचः ।	020a  
प्रद्युम्नो रथिनांश्रेष्ठो हार्दिक्यमवमत्य व ॥	020c  
ततः परमसङ्क्रुद्धः कृतवर्मा तमब्रवीत् ।	021a  
निर्दिशन्निव सावज्ञं तदा सव्येन पाणिना ॥	021c  
भूरिश्रवाश्छिन्नबाहुर्युर्द्धे प्रायगतस्त्वया ।	022a  
वधेन सुनृशंसेन कथं वीरेण पातितः ॥	022c  
इति तस्य वचः श्रुत्वा केशवः परवीरहा ।	023a  
तिर्यक्सरोषया दृष्ट्या वीक्षाञ्चक्रे स मन्युमान् ॥	023c  
मणिः स्यमन्तकश्चैव यः स सत्राजितोऽभवत् ।	024a  
तां कथां श्रावयामास सात्यकिर्मधुसूदनम् ॥	024c  
तच्छ्रुत्वा केशवस्याङ्कमगमद्रुदती तदा ।	025a  
सत्यभामा प्रकुपिता कोपयन्ती जनार्दनम् ॥	025c  
तत उत्थाय सक्रोधः सात्यकिर्वाक्यमब्रवीत् ।	026ac  
पञ्चानां द्रौपदेयानां धृष्टद्युम्नशिखण्डिनोः ।	027a  
एष गच्छामि पदवीं सत्येन च तथा शपे ॥	027c  
सौप्तिके ये च निहताः सुप्ता येन दुरात्मना ।	028a  
द्रोणपुत्रसहायेन पापेन कृतवर्मणा ॥	028c  
समाप्तमायुरस्याद्य यशश्चैव सुमध्यमे ।	029a  
इत्येवमुक्त्वा खड्गेन केशवस्य समीपतः ।	029c  
अभिद्रुत्य शिरः क्रुद्धश्चिच्छेद कृतवर्मणः ॥	029e  
तथाऽन्यानपि निघ्नन्तं युयुधानं समन्ततः ।	030a  
अभ्यधावद्धृषीकेशो विनिवारयितुं तदा ॥	030c  
एकीभूतास्ततः सर्वे कालपर्यायचोदिताः ।	031a  
भोजान्धका महाराज शैनेयं पर्यवारयन् ॥	031c  
तान्दृष्ट्वा पततस्तूर्णमभिक्रुद्धाञ्जनार्दनः ।	032a  
न चुक्रोध महातेजा जानन्कालस्य पर्ययम् ॥	032c  
ते तु पानमदाविष्टाश्चोदिताः कालधर्मणा ।	033a  
युयुधानमथाभ्यघ्नन्नुच्छिष्टैर्भाजनैस्तदा ॥	033c  
हन्यमाने तु शैनेये क्रुद्धो रुक्मिणिनन्दनः ।	034a  
तदनन्तरमागच्छन्मोचयिष्यञ्शिनेः सुतम् ॥	034c  
स भोजैः सह संयुक्तः सात्यकिश्चान्धकैः सह ।	035a  
व्यायच्छमानौ तौ वीरौ बाहुद्रविणशालिनौ ।	035c  
बहुत्वान्निहतौ तत्र उभौ कुष्णस्य पश्यतः ॥	035e  
हतं दृष्ट्वा च शैनेयं पुत्रं च यदुनन्दनः ।	036a  
एरकाणां ततो मुष्टिं कोपाज्जग्राह केशवः ॥	036c  
तदभून्मुसलं घोरं वज्रकल्पमयोमयम् ।	037a  
जघान कुष्णस्तांस्तेनि येये प्रमुखतोऽभवन् ॥	037c  
ततोऽन्धकाश्च भोजाश्च शैनेया वृष्णयस्तथा ।	038a  
जघ्नुरन्योन्यमाक्रन्दे मुसलैः कालचोदिताः ॥	038c  
यस्तेषामेरकां कश्चिज्जग्राह कुपितो नृपः ।	039a  
वज्रभूतेव सा राजन्नदृश्यत तदा विभो ॥	039c  
तृणं च मुसलीभूतमपि तत्र व्यदृश्यत ।	040a  
ब्रह्मदण्डकृतं सर्वमिति तद्विद्धि पार्थिव ॥	040c  
आविध्याविध्य ते राजन्प्रहरन्ति स्म तैस्तृणैः ।	041a  
तद्वज्रभूतं मुसलं व्यदृश्यत तदा दृढम् ॥	041c  
अवधीत्पितरं पुत्रः पिता पुत्रं च भारत ।	042a  
मत्ताः परिपतन्ति स्म योधयन्तः परस्परम् ॥	042c  
पतङ्गा इव चाग्नौ ते निपेतुः कुकुरान्धकाः ।	043a  
नासीत्पलायने बुद्धिर्वधअयमानस्य कस्यचित् ॥	043c  
तत्रापश्यन्महाबाहुर्जानन्कालस्य पर्ययम् ।	044a  
मुसलं समवष्टभ्य तस्थौ स मधुसूदनः ॥	044c  
साम्बं च निहतं दृष्ट्वा चारुदेष्णं च माधवः ।	045a  
प्रद्युम्नं चानिरुद्धं च ततश्चुक्रोध भारत ॥	045c  
गदं वीक्ष्य शयानं च भृशं कोपसमन्वितः ।	046a  
स निःशेषं तदा चक्रे शार्ङ्गचक्रगदाधरः ॥	046c  
तं निघ्नन्तं महातेजा बभ्रुः परपुरञ्जयः ।	047a  
दारुकश्चैव दाशार्हमूचतुर्यन्निबोध तत् ॥	047c  
भगवन्निहताः सर्वे त्वया भूयिष्ठशो नराः ।	048a  
रामस्य पदमन्विच्छ तत्र गच्छाम यत्र सः ॥ ॥	048c  

इति श्रीमन्महाभारते मौसलपर्वणि चतुर्थोऽध्यायः ॥

16-4-1 मुष्णन्ती स्त्रीणां मङ्गलसूत्रादिकं चोरयन्ती ॥ 16-4-12 निशाम्य दृष्ट्वा । अर्थविशारदः मोक्षपण्डितः ॥ 16-4-15 ब्राह्मणार्थद्रव्यस्यान्यत्र विनियोजनमायुःक्षयकरमित्यर्थः ॥ 16-4-41 आविध्य विद्ध्वा ॥ 16-4-44 तत्र यन्मुसलमपश्यत्तदेवावष्टभ्य तस्थावित्यन्वयः ॥
