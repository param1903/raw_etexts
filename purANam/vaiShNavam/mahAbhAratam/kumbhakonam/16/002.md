अध्यायः 002

वैशम्पायनेन जनमेजयम्पति यादवानां मौसलेन निधनप्रकारकथनारम्भः ॥ 1 ॥ कदाचन विश्वामित्राकदिमहर्षिषु द्वारकः मागतेषु कैश्चन यादवैः साम्बस्य स्त्रीवेषपरिकल्पनेन मुनीन्प्रति गर्भिणीयं किंरूपमपत्यं प्रसविष्यतीति प्रश्नः ॥ 2 ॥ ततो रुष्टैर्महर्षिभिः स्वकुलविनाशकमायसं मुसलं प्रसविष्यतीति शापदानम् ॥ 3 ॥ ततः परेथुः सांवेन मुसले प्रसूते भीतैस्तै राजाज्ञया तस्य चूर्णकरणेन समुद्र प्रक्षेपणम् ॥ 4 ॥

जनमेजय उवाच ।	001  
कथं विनष्टा भगवन्नन्धका वृष्णिभिः सह ।	001a  
पश्यतो वासुदेवस्य भोजाश्चैव महारथाः ॥	001c  
वैशम्पायन उवाच ।	002  
षट्त्रिंशेऽथ ततो वर्षे वृष्णीनामनयो महान् ।	002a  
अन्योन्यं मुसलैस्ते तु निजघ्नुः कालचोदिताः ॥	002c  
जनमेजय उवाच ।	003  
केनानुशप्तास्ते वीराः क्षयं वृष्ण्यन्धका गताः ।	003a  
भोजाश्च द्विजवर्य त्वं विस्तरेण वदस्व मे ॥	003c  
वैशम्पायन उवाच ।	004  
विश्वामित्रं च कण्वं च नारदं च तपोधनम् ।	004a  
सारणप्रमुखा वीरा ददृशुर्द्वारकां गतान् ॥	004c  
ते वै साम्बं पुरस्कृत्य भूषयित्वा स्त्रियं यथा ।	005a  
अब्रुवन्नुपसङ्गम्य दैवदण्डनिपीडिताः ॥	005c  
इयं स्त्री पुत्रकामस्य बभ्रोरमिततेजसः ।	006a  
ऋषयः साधु जानीत किमियं जनयिष्यति ॥	006c  
इत्युक्तास्ते तदा राजन्विप्रलम्भप्रधर्षिताः ।	007a  
प्रत्यब्रुवंस्तान्मुनयो यत्तच्छृणु नराधिप ॥	007c  
वृष्ण्यन्धकविनाशाय मुसलं घोरमायसम् ।	008a  
वासुदेवस्य दायादः साम्बोऽयं जनयिष्यति ॥	008c  
येन यूयं सुदुर्वृत्ता नृशंसा जातमन्यवः ।	009a  
उच्छेत्तारः कुलं कृत्स्नमृते रामजनार्दनौ ॥	009c  
समुद्रं यास्यति श्रीमांस्त्यक्त्वा देहं हलायुधः ।	010a  
जरः कृष्णं महात्मानं शयानं भुवि भेत्स्यति ॥	010c  
इत्यब्रुवंस्ततो राजन्प्रलब्धास्तैर्दुरात्मभिः ।	011a  
मुनयः क्रोधरक्ताक्षाः समीक्ष्याथ परस्परम् ।	011c  
तथोक्त्वा मुनयस्ते तु यथागतमथो ययुः ॥	011e  
अथाब्रवीत्तदा वृष्णीञ्श्रुत्वैतन्मधुसूदनः ।	012a  
अन्तज्ञो मतिमांस्तस्य भवितव्यं तथेति तान् ॥	012c  
एवमुक्त्वा हृषीकेशः प्रविवेश पुरं तदा ।	013a  
कृतान्तमन्यथा नैच्छत्कर्तुं स जगतः प्रभुः ॥	013c  
श्वोभूतेऽथ ततः साम्बो मुसलं तदसूत वै ।	014a  
येन वृष्ण्यन्धककुले पुरुषा भस्मसात्कृताः ॥	014c  
वृष्ण्यन्धकविनाशाय किङ्करप्रतिमं महत् ।	015a  
असूत शापजं घोरं तच्च राज्ञे न्यवेदयन् ॥	015c  
विषण्णरूपस्तद्राजा सूक्ष्मं चूर्णमकारयत् ।	016a  
तच्चूर्णं सागरे चापि प्राक्षिपन्पुरुषा नृप ॥	016c  
अघोषयंश्च नगरे वचनादाहुकस्य ते ।	017a  
जनार्दनस्य रामस्य बभ्रोश्चैव महात्मनः ॥	017c  
अद्यप्रभृति सर्वेषु वृष्ण्यन्धककुलेष्विह ।	018a  
सुरासवो न कर्तव्यः सर्वैर्नगरवासिभिः ॥	018c  
यश्च नो विदितं कुर्यात्पेयं कश्चिन्नरः क्वचित् ।	019a  
जीवन्स शूलमारोहेत्स्वयं कृत्वा सबान्धवः ॥	019c  
ततो राजभयात्सर्वे नियमं चक्रिरे तदा ।	020a  
नराः शासनमाज्ञाय तस्य राज्ञो महात्मनः ॥ ॥	020c  

इति श्रीमन्महाभारते मौसलपर्वणि द्वितीयोऽध्यायः ॥ 2 ॥

16-2-2 मुसलैरेरकालग्नैर्मुसलकणैः ॥ 16-2-10 जरा कृष्णमिति झ.पाठः । जरानामा कश्चित्कैवर्तः ॥ 16-2-15 किङ्करो यमदूतस्तत्तुल्यम् ॥ 16-2-19 स्वयङ्कृत्वा स्वयङ्कर्ता ॥ 
