अध्यायः 003

द्वारकायां नानोत्पातप्रादुर्भावः ॥ 1 ॥ तत्तद्दर्शनात्कृष्णेन गान्धारीशापदानानुस्मरणेन तस्य सत्यताचिकीर्षया भटैः सर्ववृष्ण्यादीनां तीर्थयात्रोद्घोषणम् ॥ 2 ॥

वैशम्पायन उवाच ।	001  
एवं प्रयतमानानां वृष्णीनामन्धकैः सह ।	001a  
कालो गृहाणि सर्वेषां परिचक्राम नित्यशः ॥	001c  
करालो विकटो मुण्डः पुरुषः कृष्णपिङ्गलः ।	002a  
गृहाण्यावेक्ष्य वृष्णीनां नादृश्यत पुनः क्वचित् ॥	002c  
तमघ्नन्त महेष्वासाः शरैः शतसहस्रशः ।	003a  
न चाशक्यत वेद्धुं स सर्वभूतात्ययस्तदा ॥	003c  
उत्पेदिरे महावाता दारुणाश्च दिनेदिने ।	004a  
वृष्ण्यन्धकविनाशाय बहवो रोमहर्षणाः ॥	004c  
विवृद्धमूषिका रथ्या विभिन्नमणिकास्तथा ।	005a  
केशा नखाश्च सुप्तानामद्यन्ते मूषिकैर्निशि ॥	005c  
चीचीकूचीति वाशन्ति शारिका वृष्णिवेश्मसु ।	006a  
नोपशाम्यति शब्दस्य सदिवारात्रमेव हि ॥	006c  
अन्वकुर्वन्नुलूकानां सारसा विरुतं तथा ।	007a  
अजाः शिवानां विरुतमन्वकुर्वत भारत ॥	007c  
पाण्डुरा रक्तपादाश्च विहगाः कालचोदिताः ।	008a  
वृष्ण्यन्धकानां गेहेषु कपोता व्यचरंस्तदा ॥	008c  
व्यजायन्त खरा गोषु करभाश्वतरीषु च ।	009a  
शुनीष्वपि बिडालाश्च मूषिका नकुलीषु च ॥	009c  
नापत्रपन्त पापानि कुर्वन्तो वृष्णयस्तदा ।	010a  
प्रार्दयन्ब्राह्मणांश्चापि पितॄन्देवांस्तथैव च ॥	010c  
गुरूंश्चाप्यवमन्यन्ते न तु रामजनार्दनौ ।	011a  
पत्न्यः पतीनुच्चरन्ति पत्नीश्च पतयस्तथा ॥	011c  
विभावसुः प्रज्वलितो वामं विपरिवर्तते ।	012a  
नीललोहितमञ्जिष्ठा विसृजन्नर्चिषः पृथक् ॥	012c  
उदयास्तमये नित्यं पुर्यां तस्यां दिवाकरः ।	013a  
व्यदृश्यतासकृत्पुम्भिः कबन्धैः परिवारितः ॥	013c  
महानसेषु सिद्धेषु संस्कृतेऽतीवि भारत ।	014a  
आहार्यमाणे कृमयो व्यदृश्यन्त सहस्रशः ॥	014c  
पुण्याहे वाच्यमाने तु जपत्सु च महात्मसु ।	015a  
अभिधावन्तः श्रूयन्ते न चादृश्यत कश्चन ॥	015c  
परस्परं च नक्षत्रं हन्यमानं पुनःपुनः ॥	016a  
ग्रहैरपश्यन्सर्वे ते नात्मनस्तु कथञ्चन ॥	016c  
नदन्तं पाञ्चिजन्यं च वृष्णन्धकनिवेशने ।	017a  
समन्तात्पर्यवाशन्त रासभा दारुणस्वराः ॥	017c  
एवं पश्यन्हृषीकेशः सम्प्राप्तं कालपर्ययम् ।	018a  
त्रयोदश्याममावास्यां तान्दृष्ट्वा प्राब्रवीदिदम् ॥	018c  
चतुर्दशी पञ्चदशी कृतेयं राहुणा पुनः ।	019a  
प्राप्ते वै भारते युद्धे प्राप्ता चाद्य क्षयाय नः ॥	019c  
विमृशन्नेव कालं तं परिचिन्त्य जनार्दनः ।	020a  
मेने प्राप्तं स षट्त्रिंशं वर्षं वै केशिसूदनः ॥	020c  
पुत्रशोकाभिसन्तप्ता गान्धारी हतबान्धवा ।	021a  
यदनुव्याजहारार्ता तदिदं समुपागमत् ॥	021c  
इदं च तदनुप्राप्तमब्रवीद्यद्युधिष्ठिरः ।	022a  
पुरा व्यूढेष्वनीकेषु दृष्ट्वोत्पातान्सुदारुणान् ॥	022c  
इत्युक्त्वा वासुदेवस्तु चिकीर्षुः सत्यमेव तत् ।	023a  
आज्ञापयामास तदा तीर्थयात्रामरिन्दमः ॥	023c  
अघोषयन्त पुरुषास्तत्र केशवशासनात् ।	024a  
तीर्थयात्रा समुद्रे वः कार्येति पुरुषर्षभाः ॥ ॥	024c  

इति श्रीमन्महाभारते मौसलपर्वणि तृतीयोऽध्यायः ॥

16-3-1 कालः कपोतोलूकादिरूपेण ॥ 16-3-2 स एव क्वचित्करालादिरूपोऽदृश्यत क्वचिन्न । आवेक्ष्य परिक्रामन्निति शेषः ॥ 16-3-3 सर्वभूतानां अत्ययो नाशो यस्मात् ॥ 16-3-5 मणिका मृत्पात्राणि ॥ 16-3-11 उच्चरन्ति वञ्चयन्ति ॥ 16-3-14 आहार्यमाणे अन्ने । 16-3-16 स्वनक्षत्रादर्शनमपि स्वमृत्युसूचकमित्यर्थः ॥ 16-3-18 एवमिति । त्रयोदशदिवसः कृष्णपक्षोऽभूदित्यर्थः ॥ 16-3-19 एवं सत्यग्रिमपक्षे वृद्ध्या भाव्यं तन्न जातं प्रत्युतैका तिथिः क्षीणा तत्र ग्रहणं च जातमित्याह चतुर्दशीति ॥ 
