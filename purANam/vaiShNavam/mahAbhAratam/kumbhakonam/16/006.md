अध्यायः 006

दारुकेण हास्तिनपुरमेत्य पाण्डवेषु सर्वयादवक्षयनिवेदनम् ॥ 1 ॥ अर्जुनेन द्वारकामेत्य रुक्मिण्यादिपरिसान्त्वनपूर्वकं वसुदेवगृहं प्रति गमनम् ॥ 2 ॥

वैशम्पायन उवाच ।	001  
दारुकोऽपि कुरून्गत्वा दृष्ट्वा पार्थान्महारथान् ।	001a  
आचष्ट मौसले वृष्णीनन्योन्येनोपसंहृतान् ॥	001c  
श्रुत्वा विनष्टान्वार्ष्णेयान्सभोजान्धककौकुरान् ।	002a  
पाण्डवाः शोकसन्तप्ता वित्रस्तमनसोऽभवन् ॥	002c  
ततोऽर्जुनस्तानामन्त्र्य केशवस्य प्रियः सखा ।	003a  
प्रययौ मातुलं द्रष्टुं नेदमस्तीति चाब्रवीत् ॥	003c  
स वृष्णिनिलयं गत्वा दारुकेण सह प्रभो ।	004a  
ददर्श द्वारकां वीरो मृतनाथामिव स्त्रियम् ॥	004c  
याः स्म ता लोकनाथेन नाथवत्यः पुराऽभवन् ।	005a  
तास्त्वनाथास्तदा नाथं पार्थं दृष्ट्वा विचुक्रुशुः ॥	005c  
षोडश स्त्रीसहस्राणि वासुदेवपरिग्रहाः ।	006a  
तासामासीन्महान्नादो दृष्ट्वैवार्जुनमागतम् ॥	006c  
तास्तु दृष्ट्वैव कौरव्यो बाष्पेणापिहितेक्षणः ।	007a  
हीनाः कृष्णेन पुत्रैश्च नाशकत्सोऽभिवीक्षितुम् ॥	007c  
स तां वृष्ण्यन्धकजलां हयमीनां रथोडुपाम् ।	008a  
वादित्ररथघोषौघां वेश्मतीर्थमहाग्रहाम् ॥	008c  
रत्नशैवलसङ्घातां वज्रप्राकारमालिनीम् ।	009a  
रथ्यास्रोतोजलावर्तां चत्वरस्तिमितह्रदाम् ॥	009c  
रामकृष्णमहाग्राहां द्वारकां सरितं तदा ।	010a  
कालपाशग्रहां भीमां नदीं वैतरणीमिव ॥	010c  
ददर्श वासविर्धीमान्विहीनां वृष्णिपुङ्गवैः ।	011a  
गतश्रियं निरानन्दां पद्मिनीं शिशिरे यथा ।	011c  
तां दृष्ट्वा द्वारकां पार्थस्ताश्च कृष्णस्य योषितः ।	012a  
सस्वनं बाष्पमुत्सृज्य निपपात महीतले ॥	012c  
सात्राजिती ततः सत्या रुक्मिणी च विशाम्पते ।	013a  
अभिपत्य प्ररुरुदुः परिवार्य धनञ्जयम् ॥	013c  
ततस्तं काञ्चने पीठे समुत्ताप्योपवेश्य च ।	014a  
अभिनन्द्य महात्मानं परिवार्योपतस्थिरे ॥	014c  
ततः संस्तूय गोविन्दं कथयित्वा च पाण्डवः ।	015a  
आश्वास्य ताः स्त्रियश्चापि मातुलं द्रष्टुमभ्यगात् ॥ ॥	015c  

इति श्रीमन्महाभारते मौसलपर्वणि षष्ठोऽध्यायः ॥ 6 ॥

16-6-14 अब्रुवन्त्यो महात्मानमिति झ.पाठः ॥ 
