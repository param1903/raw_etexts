अध्यायः 007

वसुदेवेन स्वगृहमागतेऽर्जुने यादवक्षयनिदाननिवेदनपूर्वकं कृष्णाद्यनुस्मरणेन परिशोचनम् ॥ 1 ॥ तथा तं प्रति कृष्णवचननिवेदनेन राज्यस्त्रीधनादिसमर्पणपूर्वकं स्वेन स्वप्राणत्यजनप्रतिज्ञानम् ॥ 2 ॥

वैशम्पायन उवाच ।	001  
तं प्रविष्टं महात्मानं वीरमानकदुन्दुभिः ।	001a  
पुत्रशोकेन सन्तप्तो ददर्श कुरुपुङ्गवम् ॥	001c  
तस्याश्रुपरिपूर्णाक्षो व्यूढोरस्को महाभुजः ।	002a  
आर्तस्यार्ततरः पार्थः पादौ जग्राह भारत ॥	002c  
तस्य मूर्धानमाघ्रातुमियेषानकदुन्दुभिः ।	003a  
स्वस्रीयस्य महाबाहुर्न शशाक च शत्रुहन् ॥	003c  
समालिङ्ग्यार्जुनं वृद्धः स भुजाभ्यां महाभुजः ।	004a  
रुरोदाथ स्मरञ्शौरिं विललाप सुविह्वलः ।	004c  
भ्रातॄन्पुत्रांश्च पौत्रांश्च दौहित्रान्स सखीनपि ॥	004e  
वसुदेव उवाच ।	005  
यैर्जिता भूमिपालाश्च दैत्याश्च शतशोऽर्जुन ।	005a  
तान्सर्वान्नेह पश्यामि जीवाम्यर्जुन दुर्मरः ॥	005c  
यो तावर्जुनशिष्यौ ते प्रियौ बहुमतौ सदा ।	006a  
तयोरपनयात्पार्थ वृष्णयो निधनं गताः ॥	006c  
यौ तौ वृष्णिप्रवीराणां द्वावेवातिरथौ मतौ ।	007a  
प्रद्युम्नो युयुधानश्च कथनन्कत्थसे च यौ ॥	007c  
तौ सदा कुरुशार्दूल कृष्णस्य प्रियभाजनौ ।	008a  
तावुभौ वृष्णिनाशस्य मुखमास्तां धनञ्जय ॥	008c  
न तु गर्हामि शैनेयं हार्दिक्यं चाहमर्जुन ।	009a  
अक्रूरं रौक्मिणेयं च शापो ह्येवात्र कारणम् ॥	009c  
केशिनं यस्तु कंसं च विक्रम्य हतवान्प्रभुः ।	010a  
विदेहमकरोत्पार्थ चैद्यं च बलगर्वितम् ॥	010c  
नैषादिमेकलव्यं च चक्रे कालिङ्गमागधान् ।	011a  
गान्धारान्काशिराजं च मरुभूमौ च पार्थिवान् ॥	011c  
प्राच्यांश्च दाक्षिणात्यांश्च पार्वतीयांस्तथा नृपान् ।	012a  
सोऽभ्युपेक्षितवानेवमनयान्मधुसूदनः ॥	012c  
त्वं हि तं नारदश्चैव मुनयश्च सनातनम् ।	013a  
गोविन्दमनघं देवमभिजानीध्वमच्युतम् ॥	013c  
प्रत्यपश्यच्च स विभुर्ज्ञातिक्षयमधोक्षजः ।	014a  
समुपेक्षितवान्नित्यं स्वयं स मम पुत्रकः ॥	014c  
गान्धार्या वचनं यत्तदृषीणां च परन्तप ।	015a  
तन्नूनमन्यथा कर्तुं नैच्छत्स जगतः प्रभुः ॥	015c  
प्रत्यक्षं भवतश्चापि तव पौत्रः परन्तप ।	016a  
अश्वत्थाम्ना हतश्चापि जीवितस्तस्य तेजसा ।	016c  
इमांस्तु नैच्छत्स्वान्ज्ञातीन्रक्षितुं च सखा तव ॥	016e  
ततः पुत्रांश्च पौत्रांश्च भ्रातॄनथ सखींस्तथा ।	017a  
शयानान्निहतान्दृष्ट्वा कृष्णो मामब्रवीदिदम् ॥	017c  
सम्प्राप्तोऽद्यायमस्यान्तः कुलस्य भरतर्षभ ।	018a  
आगमिष्यति बीभत्सुरिमां द्वारवतीं पुरीम् ।	018c  
आख्येयं तस्य यद्वृत्तं वृष्णीनां वैशसं महत् ॥	018e  
स तु श्रुत्वा महातेजा यदूनां निधनं प्रभो ।	019a  
आगन्ता क्षिप्रमेवेह न मेऽत्रास्ति विचारणा ॥	019c  
योऽहं तमर्जुनं विद्धि योऽर्जुनः सोऽहमेव तु ।	020a  
यद्ब्रूयात्तत्तथा कार्यमिति बुद्ध्यस्व भारत ॥	020c  
स स्त्रीषु प्राप्तकालासु पाण्डवो बालकेषु च ।	021a  
प्रतिपत्स्यति बीभत्सुर्भवतश्चौर्ध्वदेहिकम् ॥	021c  
इमां च नगरीं सद्यः प्रतियाते धनञ्जये ।	022a  
प्राकाराट्टालकोपेतां समुद्रः प्लावयिष्यति ॥	022c  
अहं देशे तु कस्मिंश्चित्पुण्ये नियममास्थितः ।	023a  
कालं काङ्क्षे सद्य एव रामेण सहितो वने ॥	023c  
एवमुक्त्वा हृषीकेशो मामचिन्त्यपराक्रमः ।	024a  
हित्वा मां बालकैः सार्धं दिशं कामप्यगात्प्रभुः ॥	024c  
सोऽहं तौ च महात्मानौ चिन्तयन्रामकेशवौ ।	025a  
घोरं ज्ञातिवधं चैव न भुञ्जे शोककर्शितः ॥	025c  
न मोक्ष्ये न च जीविष्ये दिष्ट्या प्राप्तोऽसि पाण्डव ।	026a  
यदुक्तं पार्थ कृष्णेन तत्सर्वमखिलं कुरु ॥	026c  
एतत्ते पार्थ राज्यं च स्त्रियो रत्नानि चैव हि ।	027a  
इष्टान्प्राणानहं हीमांस्त्यक्ष्यामि रिपुसूदन ॥ ॥	027c  

इति श्रीमन्महाभारते मौसलपर्वणि सप्तमोऽध्यायः ॥ 7 ॥

16-7-6 शिष्यौ प्रद्युम्नसात्यकी ॥ 16-7-11 काशिराजं पौण्ड्रकम् ॥ 
