अध्यायः 008

अर्जुनेन वसुदेवसमाश्वासनपूर्वकं सकलपौरान्प्रति नातिचिरादेव द्वारकायाः समुद्रेण समाप्लावननिवेदनपूर्वकं सर्वेषामिन्द्रप्रस्थं प्रति प्रयाणसन्नाहसञ्चोदना ॥ 1 ॥ तथा परेद्युर्योगेन शरीरं त्यक्तवतो वसुदेवस्य पत्नीभिः सह संस्करणपूर्वकं रामकृष्णशरीरयोर्दाहनम् ॥ 2 ॥ ततो वज्रार्जुनपुरस्कारेण सकलपौरजने पुरःपुरः प्रयाते समुद्रेण पश्चाद्भागे पौरजनमुक्ततत्तद्भागस्य स्वजलेन समाक्रमणम् ॥ 3 ॥ अर्जुनेन मध्येमार्गं चोरापहृतावशिष्टयादवकलत्रादिभिः सह स्वदेशमेत्य युधिष्ठिराज्ञया वज्रस्येन्द्रप्रस्थराज्येऽभिषेचनम् । तथा सात्यकिसुतादीनां तत्रतत्र राज्येऽभिषेचनम् ॥ 3 ॥ रुक्मिण्यादिभिः काभिश्चिदग्निप्रवेशनम् । सत्यभामादिभिः काभिश्चन तपसे वनगमनम् ॥ 4 ॥

वैशम्पायन उवाच ।	001  
एवमुक्तः स बीभत्सुर्मातुलेन परन्तप ।	001a  
दुर्मना दीनवदनो वसुदेवमुवाच ह ॥	001c  
नाहं वृष्णिप्रवीरेण बन्धुभिश्चैव मातुल ।	002a  
विहीनां पृथिवीं द्रष्टुं शक्तश्चिरमिह प्रभो ॥	002c  
राजा च भीमसेनश्च सहदेवश्च पाण्डवः ।	003a  
नकुलो याज्ञसेनी च षडेकमनसो वयम् ॥	003c  
राज्ञः सङ्क्रमणे चापि कामोऽयं नित्यमेव हि ।	004a  
तमिमं विद्धि सम्प्राप्तं कालं कालविदांवर ॥	004c  
सर्वथा वृष्णिदारांस्तु बालं वृद्धं तथैव च ।	005a  
नयिष्ये परिगृह्याहमिन्द्रप्रस्थमरिन्दम ॥	005c  
इत्युक्त्वा दारुकमिदं वाक्यमाह धनञ्जयः ।	006a  
अमात्यान्वृष्णिवीराणां द्रष्टुमिच्छामि माचिरम् ॥	006c  
इत्येवमुक्त्वा वचनं सुधर्मां यादवीं सभाम् ।	007a  
प्रविवेशार्जुनः शूरः शोचमानो महाभुजः ॥	007c  
तमासनगतं तत्र सर्वाः प्रकृतयस्तथा ।	008a  
ब्राह्मणा नागरास्तत्र परिवार्योपतस्थिरे ॥	008c  
तान्दीनमनसः सर्वान्विमूढान्गतचेतसः ।	009a  
उवाचेदं वचः काले पार्थो दीनतरस्तथा ॥	009c  
शक्रप्रस्थमहं नेष्ये वृष्ण्यन्धकजनं स्वयम् ।	010a  
इदं तु नगरं सर्वं समुद्रः प्लावयिष्यति ॥	010c  
सज्जीकुरुत यानानि रत्नानि विविधानि च ।	011a  
वज्रोऽयं भवतां राजा शक्रप्रस्थे भविष्यति ॥	011c  
सप्तमे दिवसे चैव रवौ विमल उद्गते ।	012a  
बहिर्वत्स्यामहे सर्वे सज्जीभावत माचिरम् ॥	012c  
इत्युक्तास्तेन ते सर्वे पार्थेनाक्लिष्टकर्मणा ।	013a  
सज्जमाशु ततश्चक्रुः स्वसिद्ध्यर्थं समुत्सुकाः ॥	013c  
तां रात्रिमवसत्पार्थः केशवस्य निवेशने ।	014a  
महता शोकमोहेन सहसाऽभिपरिप्लुतः ॥	014c  
श्वोभूतेऽथ ततः शौरिर्वसुदेवः प्रतापवान् ।	015a  
युक्त्वाऽऽत्मानं महातेजा जगाम गतिमुत्तमाम् ॥	015c  
ततः शब्दो महानासीद्वसुदेवनिवेशने ।	016a  
दारुणः क्रोशतीनां च रुदतीनां च योषिताम् ॥	016c  
प्रकीर्णमूर्धजाः सर्वा विमुक्ताभरणस्रजः ।	017a  
उरांसि पाणिभिर्घ्नन्त्यो व्यलपन्करुणं स्त्रियः ।	017c  
तं देवकी च भद्रा च रोहिणी मदिरा तथा ।	018a  
अन्वारोढुं व्यवसिता भर्तारं योषितां वराः ॥	018c  
ततः शौरिं नृयुक्तेन बहुमूल्येन भारत ।	019a  
यानेन महता पार्थो बहिर्निष्क्रामयत्तदा ॥	019c  
तमन्वयुस्तत्रतत्र दुःखशोकसमन्विताः ।	020a  
द्वारकावासिनः सर्वे पौरजानपदा हिताः ॥	020c  
तस्याश्वमेधिकं छत्रं दीप्यमानाश्च पावकाः ।	021a  
पुरस्तात्तस्य यानस्य याजकाश्च ततो ययुः ॥	021c  
अनुजग्मुश्च तं वीरं देव्यस्ता वै स्वलङ्कृताः ॥	022a  
स्त्रीसहस्रैः परिवृता वधूभिश्च सहस्रशः ॥	022c  
यस्तु देशः प्रियस्तस्य जीवतोऽभून्महात्मनः ।	023a  
तत्रैनमुपसङ्कल्प्य पितृमेधं प्रचक्रिरे ॥	023c  
तं चिताग्निगतं वीरं शूरपुत्रं वराङ्गनाः ।	024a  
ततोऽन्वारुरुहुः पत्न्यश्चतस्रः पतिलोकगाः ॥	024c  
तं वै चतसृभिः स्त्रीभिरन्वितं पाण्डुनन्दनः ।	025a  
अदाहयच्चन्दनैश्च गन्धैरुच्चावचैरपि ॥	025c  
ततः प्रादुरभूच्छब्दः समिद्धस्य विभावसोः ।	026a  
सामगानां च निर्घोषो नराणां रुदतामपि ॥	026c  
ततो वज्रप्रधानास्ते वृष्ण्यन्धककुमारकाः ।	027a  
सर्वे चैवोदकं चक्रुः स्त्रियश्चैव महात्मनः ।	027c  
अलुप्तधर्मस्तं धर्मं कारयित्वा स फल्गुनः ।	028a  
जगाम वृष्णयो यत्र विनष्टा भरतर्षभ ॥	028c  
स तान्दृष्ट्वा निपतितान्कदने भृशदुःखितः ।	029a  
बभूवातीव कौरव्यः प्राप्तकालं चकार ह ॥	029c  
यथाप्रधानतश्चैव चक्रे सर्वास्तथा क्रियाः ।	030a  
ये हता ब्रह्मशापेन मुसलैरेरकोद्भवैः ॥	030c  
\'ततो भगवतो देहं दृष्ट्वा शिष्यः प्रलप्य च ।	031a  
स्मृत्वा तद्वचनं सर्वं मोहशोकोपबृंहितः ॥\'	031c  
ततः शरीरे रामस्य वासुदेवस्य चोभयोः ।	032a  
अन्वीक्ष्य दाहयामास पुरुषैराप्तकारिभिः ॥	032c  
स तेषां विधिवत्कृत्वा प्रेतकार्याणि पाण्डवः ।	033a  
सप्तमे दिवसे प्रायाद्रथमारुह्य सत्वरः ॥	033c  
अश्वयुक्तै रथैश्चापि गोखरोष्ट्रयुतैरपि ।	034a  
स्त्रियस्ता वृष्णिवीराणां रुदन्त्यः शोककर्शिताः ॥	034c  
अनुजग्मुर्महात्मानं पाण्डुपुत्रं धनञ्जयम् ।	035a  
भृत्याश्चान्धकवृष्णीनां सादिनो रथिनश्च ये ॥	035c  
वीरहीना वृद्धबालाः पौरजानपदास्तथा ।	036a  
ययुस्ते परिवार्याथ कलत्रं पार्थशासनात् ॥	036c  
कुञ्जरैश्च गजारोहा ययुः शैलनिभैस्तथा ।	037a  
सपादरक्षैः संयुक्ताः सोत्तरायुधिका ययुः ॥	037c  
पुत्राश्चान्धकवृष्णीनां सर्वे पार्थमनुव्रताः ।	038a  
ब्राह्मणाः क्षत्रिया वैश्याः शूद्राश्चैव महाधनाः ॥	038c  
दश षट् च सहस्राणि वासुदेवावरोधनम् ।	039a  
पुरस्कृत्य ययुर्वज्रं पौत्रं कृष्णस्य धीमतः ॥	039c  
बहूनि च सहस्राणि प्रयुतान्यर्बुदानि च ।	040a  
भोजवृष्ण्यन्धकस्त्रीणां हतनाथानि निर्ययुः ॥	040c  
तत्सागरसमप्रख्यं वृष्णिचक्रं महर्द्धिमत् ।	041a  
उवाह रथिनांश्रेष्ठः पार्थः परपुरञ्जयः ॥	041c  
निर्याते तु जने तस्मिन्सागरो मकरालयः ।	042a  
द्वारकां रत्नसम्पूर्णां जलेनाप्लावयत्तदा ॥	042c  
यद्यद्धि पुरुषव्याघ्रो भूमेस्तस्या व्यमुञ्चत ।	043a  
तत्तत्सम्प्लावयामास सलिलेन स सागरः ॥	043c  
तदद्भुतमभिप्रेक्ष्य द्वारकावासिनो जनाः ।	044a  
तूर्णात्तूर्णतरं जग्मुरहो दैवमिति ब्रुवन् ॥	044c  
काननेषु च रम्येषु पर्वतेषु नदीषु च ।	045a  
निवसन्नानयामास वृष्णिदारान्धनञ्जयः ॥	045c  
स पञ्चनदमासाद्य धीमानतिसमृद्धिमत् ।	046a  
देशे गोपशुधान्याढ्ये निवासमकरोत्प्रभुः ॥	046c  
ततो लोभः समभवद्दस्यूनां निहतेश्वराः ।	047a  
दृष्ट्वा स्त्रियो नीयमानाः पार्थेनैकेन भारत ॥	047c  
ततस्ते पापकर्माणो लोभोपहतचेतसः ।	048a  
आभीरा मन्त्रयामासुः समेत्याशुभदर्शनाः ॥	048c  
अयमेकोऽर्जुनो धन्वी वृद्धबालं हतेश्वरम् ।	049a  
नयत्यस्मानतिक्रम्य योधाश्चेमे हतौजसः ॥	049c  
ततो यष्टिप्रहरणा दस्यवस्ते सहस्रशः ।	050a  
अभ्यधावन्त वृष्णीनां तं जनं लोप्त्रहारिणः ॥	050c  
महता सिंहनादेन त्रासयन्तः पृथग्जनम् ।	051a  
अभिपेतुर्धनार्थं ते कालपर्यायचोदिताः ॥	051c  
ततो निवृत्तः कौन्तेयः सहसा सपदानुगः ।	052a  
उवाच तान्महाबाहुरर्जुनः प्रहसन्निव ॥	052c  
निवर्तध्वमधर्मज्ञा यदि जीवितुमिच्छथ ।	053a  
इदानीं शरनिर्भिन्नाः शोचध्वं निहता मया ॥	053c  
तथोक्तास्तेन वीरेण कदर्थीकृत्य तद्वचः ।	054a  
अभिपेतुर्जनं मूढा वार्यमाणाः पुनःपुनः ॥	054c  
ततोऽर्जुनो धनुर्दिव्यं गाण्डीवमजरं महत् ।	055a  
आरोपयितुमारेभे यत्नादिव कथञ्चन ॥	055c  
चकार सज्यं कृच्छ्रेण सम्भ्रमे तुमुले सति ।	056a  
चिन्तयामास शस्त्राणि न च सस्मार तान्यपि ॥	056c  
वैकृतं तन्महद्दृष्ट्वा भुजवीर्यं तथा युधि ।	057a  
दिव्यानां च महास्त्राणां विनाशाद्व्रीडितोऽभवत् ॥	057c  
वृष्णियोधाश्च ते सर्वे गजाश्वरथयोधिनः ।	058a  
न शेकुरावर्तयितुं ह्रियमाणं स्वकं धनम् ॥	058c  
कलत्रस्य बहुत्वाद्धि सम्पतत्सु ततस्ततः ।	059a  
प्रयत्नमकरोत्पार्थो जनस्य परिरक्षणे ॥	059c  
मिषतां सर्वयोधानां ततस्ताः प्रमदोत्तमाः ।	060a  
समन्ततोऽवकृष्यन्त कामाच्चान्याः प्रवव्रजुः ॥	060c  
ततो गाण्डीवनिर्मुक्तैः शरैः पार्थो धनञ्जयः ।	061a  
जघान दस्यून्सोद्वेगो वृष्णिभृत्यैः सहस्रशः ॥	061c  
क्षणेन तस्य ते राजन्क्षयं जग्मुरजिह्मगाः ।	062a  
अक्षया हि पुरा भूत्वा क्षीणाः क्षतजभोजनाः ॥	062c  
स शरक्षयमासाद्य दुःखशोकसमाहतः ।	063a  
धनुष्कोट्या तदा दस्यूनवधीत्पाकशासनिः ॥	063c  
[प्रेक्षतस्त्वेव पार्थस्य वृष्ण्यन्धकवरस्त्रियः ।	064a  
जग्मुरादाय ते म्लेच्छाः समन्ताज्जनमेजय ॥]	064c  
धनञ्जयस्तु दैवं तन्मनसाऽचिन्तयत्प्रभुः ।	065a  
दुःखसोकसमाविष्टो निःश्वासपरमोऽभवत् ॥	065c  
अस्त्राणां च प्रणाशेन बाहुवीर्यस्य च क्षयात् ।	066a  
धनुषश्चाविधेयत्वाच्छराणां सङ्क्षयेण च ॥	066c  
बभूव विमनाः पार्थो दैवमित्युनुचिन्तयन् ।	067a  
न्यवर्तत ततो राजन्नेदमस्तीति चिन्तयन् ॥	067c  
ततः शेषं समादाय कलत्रस्य महामतिः ।	068a  
हृतभूयिष्ठरत्नस्य कुरुक्षेत्रमवातरत् ॥	068c  
युधिष्ठिरस्यानुमते वंशकर्तॄन्कुमारकान् ।	069a  
न्यवेशयत कौरव्यस्तत्रतत्र धनञ्जयः ॥	069c  
हार्दिक्यतनयं पार्थो नगरे मृत्तिकावते ।	070a  
अश्वपतिं खाण्डवारण्ये राज्ये तत्र न्येवशयत् ।	070c  
भोजराजकलत्रं च हृतशेषं नरोत्तमः ॥	070e  
तथा वृद्धांश्च बालांश्च स्त्रियश्चादाय पाण्डवः ।	071a  
वीरैर्विहीनान्सर्वांस्ताञ्शक्रप्रस्थे न्यवेशयत् ॥	071c  
यौयुधानिं सरस्वत्याः पुत्रं सात्यकिनः प्रियम् ।	072a  
न्यवेशयत धर्मात्मा वृद्धबालपुरस्कृतम् ॥	072c  
इन्द्रप्रस्थे ददौ राज्यं वज्राय परवीरहा ।	073a  
वज्रेणाक्रूरदारास्तु वार्यमाणाः प्रवव्रजुः ॥	073c  
रुक्मिणी त्वथ गान्धारी शैब्या हैमवतीत्यपि ।	074a  
देवी जाम्बवती चैव विविशुर्जातवेदसम् ॥	074c  
सत्यभामा तथैवान्या देव्यः कृष्णस्य सम्मताः ।	075a  
वनं प्रविविशू राजंस्तापस्ये कृतनिश्चयाः ॥	075c  
द्वारकावासिनो ये तु पुरुषाः पार्थमभ्ययुः ।	076a  
यथार्हं संविभज्यैनान्वज्रे पर्यददज्जयः ॥	076c  
स तत्कृत्वा प्राप्तकालं बाष्णेणापिहितोऽर्जुनः ।	077a  
कृष्णद्वैपायनं व्यासं ददर्शाऽऽसीनमाश्रमे ॥ ॥	077c  

इति श्रीमन्महाभारते मौसलपर्वणि अष्टमोऽध्यायः ॥ 8 ॥

16-8-32 अन्विष्य दाहयामासेति झ.पाठः ॥ 16-8-44 ब्रुवन् अब्रुवन् ॥ 
