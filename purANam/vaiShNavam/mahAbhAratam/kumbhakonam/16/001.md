अध्यायः 001

प्रजापालनेन निजनगरे भ्रातृभिः सह सुखनिवासिना युधिष्ठिरेण कदाचनाशुभसूचकोत्पातदर्शनम् ॥ 1 ॥ ततः कालन्तरे सबलकृष्णानां सर्वयादवानां परस्परं मौसलप्रहारेण निश्शेषनिधनश्रवणम् ॥ 2 ॥

श्रीवेदव्यासाय नमः ।	000  
नारायणं नमस्कृत्य नरं चैव नरोत्तमम् ।	000a  
देवीं सरस्वतीं व्यासं ततो जयमुदीरयेत् ॥	000c  
वैशम्पायन उवाच ।	001  
षट्त्रिंशे त्वथ सम्प्राप्ते वर्षे कौरवन्दनः ।	001a  
ददर्श विपरीतानि निमित्तानि युधिष्टिरः ॥	001c  
ववुर्वाताश्च निर्घाता रूक्षाः शर्करवर्षिणः ।	002a  
अपसव्यानि शकुना मण्डलानि प्रचक्रिरे ॥	002c  
प्रत्यगूहुर्महानद्यो दिशो नीहारसंवृताः ।	003a  
उल्काश्चाङ्गारवर्षिण्यः प्रापतन्गगनाद्भुवि ॥	003c  
आदित्यो रजसा राजन्समवच्छन्नमण्डलः ।	004a  
विरश्मिरुदये नित्यं कबन्धैः समलङ्कृतः ॥	004c  
परिवेषाश्च दृश्यन्ते दारुणाश्चन्द्रसूर्ययोः ।	005a  
त्रिवर्णाः श्यामरुक्षान्तास्तथा भस्मारुणप्रभाः ॥	005c  
एते चान्ये च बहव उत्पाता भयशंसिनः ।	006a  
दृश्यन्ते जगतो नाथ दिवमारोढुमिच्छति ॥	006c  
\'यस्य प्रसादाद्धर्मोऽयं कृते यद्वत्कलावपि ।	007a  
पाण्डवाश्च महाभाग युक्तास्तु यशसाऽनघ ॥\'	007c  
कस्य चित्त्वथ कालस्य कुरुराजो विशङ्कितः ।	008a  
शुश्राव वृष्णिचक्रस्य मुसलोत्सादनं कृतम् ॥	008c  
विमुक्तं वासुदेवं च श्रुत्वा रामं च पाण्डवः ।	009a  
समानीयाब्रवीद्भ्रातृन्कि करिष्याम इत्युत ॥	009c  
परस्परं समासाद्य ब्रह्मदण्डबलात्कृतान् ।	010a  
वृष्णीन्विनष्टांस्ते श्रुत्वा व्यथिताः पाण्डवा भृशम् ॥	010c  
निधनं वासुदेवस्य समुद्रस्येव शोषणम् ।	011a  
वीरा न श्रद्दधुस्तस्य विनाशं शार्ङ्गधन्वनः ॥	011c  
मौसलं ते समाश्रित्य दुःखशोकसमन्विताः ।	012a  
विष्ण्णा हतसङ्कल्पाः पाण्डवाः समुपाविशन् ॥ ॥	012c  

इति श्रीमन्महाभारते मौसलपर्वणि प्रथमोऽध्यायः ॥ 1 ॥

16-1-12 मौसलं मुसलकृतं कदनं समाश्रित्य मनसि धृत्वा ॥
