अध्यायः 009

अर्जुनेन व्यासाश्रमे तद्दर्शनम् ॥ 1 ॥ तस्मिन्द्वारकावृत्तान्तनिवेदनम् ॥ 2 ॥ व्यासेनार्जुनं प्रति युधिष्ठिरादीनामपि स्वर्गगमनसूचनम् ॥ 3 ॥ ततोऽर्जुनेन हास्तिनपुरमेत्य युधिष्ठिरे द्वारकावृत्तान्तादिनिवेदनम् ॥ 4 ॥

वैशम्पायन उवाच ।	001  
प्रविश्य त्वर्जुनो राजन्नाश्रमं सत्यवादिनः ।	001a  
ददर्शासीनमेकान्तो मुनिं सत्यवतीसुतम् ॥	001c  
स तमासाद्य धर्मज्ञमुपतस्थे महाव्रतम् ।	002a  
अर्जुनोऽस्मीति नामास्तै निवेद्याभ्यवदत्ततः ॥	002c  
स्वागतं तेऽस्त्विति प्राह मुनिः सत्यवतीसुतः ।	003a  
आस्यतामिति होवाच प्रसन्नात्मा महामुनिः ॥	003c  
तमप्रतीतमनसं निःश्वसन्तं पुनःपुनः ।	004a  
निर्विण्णमनसं दृष्ट्वा पार्थं व्यासोऽब्रवीदिदम् ॥	004c  
नखकेशदशाकुम्भवारिणा किं समुक्षितः ।	005a  
आवीरजानुगमनं ब्राह्मणो वा हतस्त्वया ॥	005c  
युद्धे पराजितो वाऽसि गतश्रीरिव लक्ष्यसे ।	006a  
न त्वां प्रभिन्नं जानामि किमिदं भरतर्षभ ।	006c  
श्रोतव्यं चेन्मया पार्थ क्षिप्रमाख्यातुमर्हसि ॥	006e  
अर्जुन उवाच ।	007  
यः स मेघवपुः श्रीमान्बृहत्पङ्कजलोचनः ।	007a  
स कृष्णः सह रामेण त्यक्त्वा देहं दिवं गतः ॥	007c  
\'तदनुस्मृत्य सम्मोहं तदा शोकं महामते ।	008a  
प्रयामि सर्वदा मह्यं मुमूर्षा चोपजायते ॥	008c  
तद्वाक्यस्पर्शनालोकसुखं चामृतसन्निभम् ।	009a  
संस्मृत्य देवदेवस्य प्रमुह्यत्यमृतात्मनः ॥\'	009c  
मौसले वृष्णिवीराणां विनाशो ब्रह्मशापजः ।	010a  
बभूव वीरान्तकरः प्रभासे रोमहर्षणः ॥	010c  
एते शूरा महात्मानः सिंहदर्पा महाबलाः ।	011a  
भोजवृष्ण्यन्धका ब्रह्मन्नन्योन्यं तैर्हतं युधि ॥	011c  
गदापरिघशक्तीनां सहाः परिघबाहवः ।	012a  
त एरकाभिर्निहताः पश्य कालस्य पर्ययम् ॥	012c  
हतं पञ्चशतं तेषां सहस्रं बाहुशालिनाम् ।	013a  
निधनं समनुप्राप्तं समासाद्येतरेतरम् ॥	013c  
पुनःपुनर्न मृष्यामि विनाशममितौजसाम् ।	014a  
चिन्तयानो यदूनां च कृष्णस्य च यशस्विनः ॥	014c  
शोषणं सागरस्येव मन्दरस्येव चालनम् ।	015a  
नभसः पतनं चैव शैत्यमग्नेस्तथैव च ॥	015c  
अश्रद्धेयमहं मन्ये विनाशं शार्ङ्गधन्वनः ।	016a  
न चेह स्थातुमिच्छामि लोके कृष्णविनाकृतः ॥	016c  
इतः कष्टतरं चान्यच्छृणु तद्वै तपोधन ।	017a  
मनो मे दीर्यते येन चिन्तयानस्य वै मुहुः ॥	017c  
पश्यतो वृष्णिदाराश्च मम ब्रह्मन्सहस्रशः ।	018a  
आभीरैरभिभूयाजौ हृताः पञ्चनदालयैः ॥	018c  
धनुरादाय तत्राहं नाशकं तस्य पूरणे ।	019a  
यथापुरा च मे वीर्यं भुजयोर्न तथाऽभवत् ॥	019c  
अस्त्राणि मे प्रनष्टानि विविधानि महामुने ।	020a  
शराश्च क्षयमापन्नाः क्षणेनैव समन्ततः ॥	020c  
पुरुषश्चाप्रमेयात्मा शङ्खचक्रगदाधरः ।	021a  
चतुर्भुजः पीतवासाः श्यामः पद्मदलेक्षणः ॥	021c  
यश्च याति पुरस्तान्मे रथस्य सुमहाद्युतिः ।	022a  
प्रदहन्रिपुसैन्यानि न पश्याम्यहमद्य तम् ॥	022c  
येन पूर्वं प्रदग्धानि शत्रुसैन्यानि तेजसा ।	023a  
शरैर्गाण्डीवनिर्मुक्तैरहं पश्चादशातयम् ॥	023c  
तमपश्यन्विषीदामि घूर्णामीव च सत्तम ।	024a  
परिनिर्विण्णचेताश्च शान्तिं नोपलभेऽपि च ॥	024c  
\'देवकीनन्दनं देवं वासुदेवमजं प्रभुम् ।\'	025a  
विना जनार्दनं वीरं नाहं जीवितुमुत्सहे ॥	025c  
श्रुत्वैव हि गतं विष्णुं ममापि मुमुहुर्दिशः ।	026a  
प्रनष्टज्ञातिवीर्यस्य शून्यस्य परिधावतः ॥	026c  
उपदेष्टुं मम श्रेयो भवानर्हति सत्तम ॥	027ac  
व्यास उवाच ।	028  
\'देवांशा देवभूतेन सम्भूतास्ते गतास्सह ।	028a  
धर्मव्यवस्थारक्षार्थं देवेन समुपेक्षिताः\' ॥	028c  
ब्रह्मशापविनिर्दग्धा वृष्ण्यन्धकसमहारथाः ।	029a  
विनष्टाः कुरुशार्दूल न ताञ्शोचितुमर्हसि ॥	029c  
भवितव्यं तथा तच्च दिष्टमेतन्महात्मनाम् ।	030a  
उपेक्षितं च कृष्णेन शक्तेनापि व्यपोहितुम् ॥	030c  
त्रैलोक्यमपि गोविन्दः कृत्स्नं स्थावरजङ्गमम् ।	031a  
प्रसहेदन्यथा कर्तुं कुतः शापं महात्मनाम् ॥	031c  
\'स्त्रियश्च ताः पुरा शप्ताः प्रभासे कुपितेन वै ।	032a  
अष्टावक्रेण मुनिना तदर्थं त्वद्बलक्षयम् ॥\'	032c  
रथस्य पुरतो याति यः स चक्रगदाधरः ।	033a  
तव स्नेहात्पुराणर्षिर्वासुदेवश्चतुर्भुजः ॥	033c  
कृत्वा भारावतरणं पृथिव्याः पृथुलोचनः ।	034a  
मोक्षयित्वा तनुं प्राप्तः कृष्णः स्वस्थानमुत्तमम् ॥	034c  
त्वयाऽपीह महत्कर्म देवानां पुरुषर्षभ ।	035a  
कृतं भीमसहायेन यमाभ्यां च महाभुज ॥	035c  
कृतकृत्यांश्च वो मन्ये संसिद्धान्कुरुपुङ्गव ।	036a  
गमनं प्राप्तकालं व इदं श्रेयस्करं विभो ॥	036c  
बलं बुद्धिश्च तेजश्च प्रतिपत्तिश्च भारत ।	037a  
भवन्ति भवकालेषु विपद्यन्ते विपर्यये ॥	037c  
कालमूलमिदं सर्वं जगद्बीजं धनञ्जय ।	038a  
काल एव समादत्ते पुनरेव यदृच्छया ॥	038c  
स एव बलवान्भूत्वा पुनर्भवति दुर्बलः ।	039a  
स एवेशश्च भूत्वेह परैराज्ञाप्यते पुनः ॥	039c  
कृतकृत्यानि चास्त्राणि गतान्यद्य यथागतम् ।	040a  
पुनरेष्यन्ति ते हस्तं यदा कालो भविष्यति ॥	040c  
कालो गन्तुं गतिं मुख्यां भवतामपि भारत ।	041a  
एतच्छ्रेयो हि वो मन्ये परमं भरतर्षभ ॥	041c  
वैशम्पायन उवाच ।	042  
एतद्वचनमाज्ञाय व्यासस्यामिततेजसः ।	042a  
अनुज्ञातो ययौ पार्थो नगरं नागसाह्वयम् ॥	042c  
प्रविश्य च पुरीं वीरः समासाद्य युधिष्ठिरम् ।	043a  
आचष्ट तद्यथावृत्तं वृष्ण्यन्धककुलं प्रति ॥ ॥	043c  

इति श्रीमन्महाभारते शतसाहस्र्यां संहितायां वैयासिक्यां मौसलपर्वणि नवमोऽध्यायः ॥ 9 ॥ 
॥ मौसलपर्व समाप्तम् ॥
अस्यानन्तरं महाप्रस्थानिकं पर्व भविष्यति तस्यायमाद्यः श्लोकः । 
जनमेजय उवाच । 
एवं वृष्ण्यन्धककुले श्रुत्वा मौसलमाहवम् । 
पाण्डवाः किमकुर्वन्त तथा कृष्णे दिवं गते ॥ 1 ॥ 
इदं मौसलपर्व कुम्भघोणस्थेन टी.आर्. कृष्णाचार्येण टी. आर्. व्यासाचार्येण च मुम्बय्यां निर्णयसागरमुद्रायन्त्रे मुद्रापितम् । शकाब्दाः 1832 सन 1910.

16-9-5 नखोदकं केशोदकं वस्त्रप्रान्तो दशा तदुदकं कुम्भमुखोदकं च । आवीरजा नारी रजस्वला तस्या रजःप्रस्रवकाले दिनत्रयादर्वाक् अनुगमनं तस्यां मैथुनं ब्राह्मणस्य वधो युद्धे पराजयश्चेति सप्तभिर्निमित्तैः पुरुषो भ्रष्टश्रीर्भवति । अपि राजोपघातस्ते ब्राह्मणो वेति क.ट.पाठः ॥ 16-9-6 प्रभिन्नं पराजितं त्वां कदाचिदपि न जानामि ॥ 16-9-11 हतं मृतम् । मारितवन्त इत्यर्थः ॥ 16-9-13 पञ्चशतं सहस्रं सहस्रगुणितं पञ्चलक्षाणीत्यर्थः ॥ 16-9-13 न केवलं हतं ताडितमपि तु निधनं प्राप्तमित्यर्थः ॥ 16-9-18 पश्यतः अनादरे षष्ठी । मां पश्यन्तमनादृत्येत्यर्थः ॥ 16-9-37 वुद्धिरुपस्थितकार्यावधारणम् । तेजः प्रागल्भ्यम् । प्रतिपत्तिरनागतावेक्षणम् । भवन्ति उत्पद्यन्ते । भवकालेषु ऐश्वर्यावाप्तिसमयेषु । विपर्यये विनाशकाले । विपद्यन्ते विनश्यन्ति ॥ 16-9-38 कालः ईश्वरः ।  जगद्बीजं वियदादिपञ्चकम् । समादत्ते संहरति यदा भूतानामपि संहारो भवति कियांस्तत्र भौतिकानां नाश इति तदर्थं शोकोऽनुचित इति भावः । य एव बलवान्स एव दुर्बलो भवत्येव विपर्ययोऽपि कालमूलो ज्ञेयः ॥ 16-9-40 पुनर्युगान्तरे ॥ 16-9-41 मुख्यां गतिं स्वर्गं गन्तुम् एतत्प्रस्थानं श्रेयः ॥
