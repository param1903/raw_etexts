अध्यायः 170

गौतमेन स्वस्यानर्हत्वं जानतापि विरूपाक्षेण बकराजगौरवात्प्रदत्तं घनभारमुदूह्य सायम् पुनर्बकालयम् प्रत्यागमनम् ॥ 1 ॥ तत्र परेद्युः स्वभवनं जिगमिषुणा गौतमेन पाथेयार्थं रात्रौ बकवधनिर्धारणम् ॥ 2 ॥
भीष्म उवाच 	001  
ततः स विदितो राज्ञः प्रविश्य गृहमुत्तमम् ।	001a  
पूजितो राक्षसेन्द्रेण निषसादासनोत्तमे ॥	001c  
पृष्टश्च गोत्रचरणं स्वाध्यायं ब्रह्मचारिकम् ।	002a  
पृष्टो राज्ञा स नाज्ञासीद्गोत्रमात्रमथाब्रवीत् ॥	002c  
ब्रह्मवर्चसहीनस्य स्वाध्यायाद्विरतस्य च ।	003a  
गोत्रमात्रविदो राजा निवासं समपृच्छत ॥	003c  
राक्षस उवाच 	004  
क्व ते निवासः कल्याण किङ्गोत्रा ब्राह्मणी च ते ।	004a  
तत्त्वं ब्रूहि न भीः कार्या विश्रमस्व यथासुखम् ॥	004c  
गौतम उवाच 	005  
मध्यदेशप्रसूतोऽहं वासो मे शबरालये ।	005a  
शूद्री पुनर्भूर्भार्या मे सत्यमेतद्ब्रवीमि ते ॥	005c  
भीष्म उवाच 	006  
ततो राजा विममृशे कथं कार्यमिदं भवेत् ।	006a  
कथं वा सुकृतं मे स्यादिति बुद्ध्याऽन्वचिन्तयत् ॥	006c  
अयं वै जन्मना विप्रः सुहृत्तस्य महात्मनः ।	007a  
सम्प्रेषितश्च तेनायं काश्यपेन महात्मना ॥	007c  
तस्य प्रियं करिष्यामि स हि मामाश्रितः सदा ।	008a  
भ्राता मे बान्धवश्चासौ सखा चैव प्रियो मम ॥	008c  
कार्तिक्यामद्य भोक्तारः सहस्रं मे द्विजोत्तमाः ।	009a  
तत्रायमपि भोक्ता तु देयमस्मै च मे धनम् ॥	009c  
स चाद्य दिवसः पुण्यो ह्यतिथिश्चायमागतः ।	010a  
सङ्कल्पितं चैव धनं किं विचार्यमतः परम् ॥	010c  
ततः सहस्रं विप्राणां विदुषां समलङ्कृतम् ।	011a  
स्नातानामनुलिप्तानामहतक्षौमवाससाम् ॥	011c  
तानागतान्द्विजश्रेष्ठान्विरूपाक्षो विशाम्पते ।	012a  
यथार्हं प्रतिजग्राह विधिदृष्टेन कर्मणा ॥	012c  
बृस्यस्तेषां तु सन्न्यस्ता राक्षसेन्द्रस्य शासनात् ।	013a  
भूमौ वरकुशाः स्तीर्णाः प्रेष्यैर्भरतसत्तम ॥	013c  
तासु ते पूजिता राज्ञा निषण्णा द्विजसत्तमाः ।	014a  
तिलदर्भोदकेनाथ अर्चिता विधिवद्द्विजाः ॥	014c  
विश्वेदेवाः सपितरः साग्नयश्चोपकल्पिताः ।	015a  
विलिप्ताः पुष्पवन्तश्च सुप्रचाराः सुपूजिताः ।	015c  
व्यराजन्त महाराज नक्षत्रपतयो यथा ॥	015e  
ततो जाम्बूनदीः पात्रीर्वज्राङ्का विमलाः शुभाः ।	016a  
वरान्नपूर्णा विप्रेभ्यः प्रादान्मधुघृतप्लुताः ॥	016c  
तस्य नित्यं सदाषाढ्यां माघ्यां च बहवो द्विजाः ।	017a  
ईप्सितं भोजनवरं लभन्ते सत्कृतं तथा ॥	017c  
विशेषतस्तु कार्तिक्यां द्विजेभ्यः सम्प्रयच्छति ।	018a  
शरद्व्यपाये रत्नानि पौर्णमास्यामिति श्रुतिः ॥	018c  
सुवर्णं रजतं चैव मणीनथ च मौक्तिकान् ।	019a  
वज्रान्महाघनांश्चैव वैदूर्याजिनराङ्कवान् ॥	019c  
रत्नवन्ति च पात्राणि दक्षिणार्थं स भारत ।	020a  
दत्त्वा प्राह द्विजश्रेष्ठान्विरूपाक्षो महायशाः ॥	020c  
गृह्णीत रत्नान्येतानि यथोत्साहं यथेष्टतः ।	021a  
येषुयेषु च भाण्डेषु भुक्तवन्तो द्विजोत्तमाः ।	021c  
तान्येवादाय गच्छध्वं स्ववेश्मानीति भारत ॥	021e  
इत्युक्तवचने तस्मिन्राक्षसेन्द्रे महात्मनि ।	022a  
यथेष्टं तानि रत्नानि जगृहुर्ब्राह्मणर्षभाः ॥	022c  
ततो महार्हैस्तैस्तेन रत्नैरभ्यर्चिताः शुभैः ।	023a  
ब्राह्मणा मृष्टवसनाः सुप्रीताः समुदोऽभवन् ॥	023c  
ततस्तान्राक्षसेन्द्रस्तु द्विजानाह पुनर्वचः ।	024a  
नाना देशागतान्राजा ब्राह्मणाननुमन्य वै ॥	024c  
अद्यैकं दिवसं विप्रा न वोऽस्तीह भयं क्वचित् ।	025a  
राक्षसेभ्यः प्रमोदध्वमिष्टतो यात माचिरम् ॥	025c  
ततः प्रदुद्रुवुः सर्वे विप्रसङ्घाः समन्ततः ।	026a  
गौतमोऽपि सुवर्णस्य भारमादाय सत्वरः ॥	026c  
कृच्छ्रात्समुद्वहन्भारं न्यग्रोधं समुपागमत् ।	027a  
न्यषीदच्च परिश्रान्तः क्लान्तश्च क्षुधितश्च सः ॥	027c  
ततस्तमभ्यगाद्राजन्राजधर्मा खगोत्तमः ।	028a  
स्वागतेनाभ्यनन्दच्च गौतमं मित्रवत्सलः ॥	028c  
तस्य पक्षाग्रविक्षेपैः क्लमं व्यपनयद्बकः ।	029a  
पूजां चाप्यकरोद्धीमान्भोजनं च यथाविधि ॥	029c  
ततस्तौ संविदं कृत्वा खगेन्द्रद्विजसत्तमौ ॥	030ac  
गौतमश्चिन्तयामास रात्रौ तस्य समीपतः ।	031a  
हाटकस्याभिरूपस्य भारोऽयं सुमहान्मया ॥	031c  
गृहीतो लोभमोहाभ्यां दूरं च गमनं मम ।	032a  
न चास्ति पथि भोक्तव्यं प्राणसन्धारणं मम ।	032c  
किं कृत्वा सुकृतं हि स्यादिति चिन्तापरोऽभवत् ॥	032e  
ततः स पथि भोक्तव्यं प्रेक्षमाणो न किञ्चन ।	033a  
कृतघ्नः पुरुषव्याघ्र मनसेदमचिन्तयत् ॥	033c  
अयं बकपतिः पार्श्वे मांसराशिचितो महान् ।	034a  
इमं हत्वा गृहीत्वाऽस्य मांसं यास्य इति प्रभो ॥ 	034c  

इति श्रीमन्महाभारते शान्तिपर्वणि आपद्धर्मपर्वणि सप्तत्यधिकशततमोऽध्यायः ॥ 170 ॥

12-170-2 ब्रह्मधारणमिति ध. पाठः ॥ 12-170-15 विलिप्ताश्चन्दनेन ॥ 12-170-25 इष्टतः इष्टं देशम् ॥ 12-170-30 ततस्तौ संविदमित्यर्धं झ. पाठे नास्ति । तत्र गौतमश्चिन्तयामासेत्यस्य स्थाने स भुक्तवान्सुविश्रान्तो गौतमोऽचिन्तयत्तदा इत्यर्धं वर्तते ॥
