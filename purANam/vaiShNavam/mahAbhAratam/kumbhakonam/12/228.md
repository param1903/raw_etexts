अध्यायः 228

भीष्मेण युधिष्ठिरम् प्रति तपश्शब्दस्य मतभेदेन नानार्थकत्वकथनपूर्वकं स्वमते तस्य ज्ञानार्थकत्वाभिधानम् ॥ 1 ॥ ज्ञानस्य मोक्षसाधनत्वे दृष्टान्ततया सुवर्चलाचरित्रकथनम् ॥ 2 ॥
\'युधिष्ठिर उवाच 	001  
यदिदं तप इत्याहुः किं तपः सम्प्रकीर्तितम् ।	001a  
उपवासमथान्यत्तु वेदाचारमथो नु किम् ।	001c  
शास्त्रं तपो महाप्राज्ञ तन्मे ब्रूहि पितामह ॥	001e  
भीष्म उवाच 	002  
पक्षमासोपवासादीन्मन्यन्ते वै तपोधनाः ।	002a  
वेदव्रतादीनि तप अपरे वेदपारगाः ।	002c  
वेदपारायणं चान्ये चाहुस्तत्वमथापरे ॥	002e  
यथाविहितमाचारस्तपः सर्वं व्रतं गताः ।	003a  
आत्मविद्याविधानं यत्तत्तपः परिकीर्तितम् ॥	003c  
त्यागस्तपस्तथा शान्तिस्तप इन्द्रियनिग्रहः ।	004a  
ब्रह्मचर्यं तपः प्रोक्तमाहुरेवं द्विजातयः ॥	004c  
सदोपवासो यो विद्वान्ब्रह्मचारी सदा भवेत् ॥	005ac  
यो मुनिश्च सदा धीमान्विघसाशी विमत्सरः ।	006a  
ततस्त्वनन्तमप्याहुर्यो नित्यमतिथिप्रियः ॥	006c  
नान्तराशीस्ततो नित्यमुपवासी महाव्रतः ।	007a  
ऋतुगामी तथा प्रोक्तो विघसाशी स्मृतो बुधैः ॥	007c  
भृत्यशेषं तु यो भुङ्क्ते यज्ञशेषं तथाऽमृतम् ।	008a  
एवं नानार्थसंयोगं तपः शश्वदुदाहृतम् ॥	008c  
केषां लोका ह्यपर्यन्ताः सर्वे सत्यव्रते स्थिताः ।	009a  
येऽपि कर्ममयं प्राहुस्ते द्विजा ब्राह्मणाः स्मृताः ।	009c  
रमन्ते दिव्यभोगैश्च पूजिता ह्यप्सरोगणैः ॥	009e  
ज्ञानात्मकं तपश्शब्दं ये वदन्ति विनिश्चिताः ।	010a  
ते ह्यन्तराऽऽत्मसद्भावं प्रपन्ना नृपसत्तम ॥	010c  
एतत्ते नृपशार्दूल प्रोक्तं यत्पृष्टवानसि ।	011a  
यथा वस्तुनि सञ्ज्ञानि विविधानि भवन्त्युत ॥	011c  
युधिष्ठिर उवाच 	012  
पितामह महाप्राज्ञ राजाधीना नृपाः पुनः ।	012a  
अन्यानि च सहस्राणि नामानि विविधानि च ॥	012c  
प्रतियोगीनि वै तेषां छन्नान्यस्तमितानि च ।	013a  
दृढं सर्वं प्राकृतकमिदं सर्वत्र पश्य वै ॥	013c  
तस्माद्यथागतं राजन्यथारुचि नृणां भवेत् ।	014a  
अस्मिन्नर्थे पुरावृत्तं शृणु राजन्युधिष्ठिर ॥	014c  
ब्राह्मणानां समूहे तु यदुवाच सुवर्चला ।	015a  
देवलस्य सुता विद्वन्सर्वलक्षणशोभिता ॥	015c  
कन्या सुवर्चला नाम योगभावितचेतना ।	016a  
हेतुना केन जाता सा निर्द्वन्द्वा नष्टसंशया ॥	016c  
साऽब्रवीत्पितरं विप्रं वरान्वेषणतत्परा ॥	017ac  
अन्धाय मां महाप्राज्ञ देहि वीक्ष्य सुलोचनम् ।	018a  
एवं स्म च पितः शश्वन्मयेदं------ मुने ॥	018c  
पितोवाच 	019  
न शक्यं प्रार्थितुं वत्से त्वयाऽद्य प्रतिभाति मे ।	019a  
अन्धताऽनन्धता चेति विचारो मम जायते ।	019c  
उन्मत्तेव सुते वाक्यं भाषसे पृथुलोचने ॥	019e  
कन्योवाच 	020  
नाहमुन्मत्तभूताऽऽद्य बुद्धिपूर्वं ब्रवीमि ते ।	020a  
विद्धि वै तादृशं लोके स मां भजति वेदवित् ॥	020c  
यान्यांस्त्वं मन्यसे दातुं मां द्विजोत्तम तानिह ।	021a  
आनयान्यान्महाभाग ह्यहं द्रक्ष्यामि तेषु तम् ॥	021c  
तथेति चोक्त्वा तां विप्रः प्रेषयामास शिष्यकान् ।	022a  
ऋषेः प्रभावं दृष्ट्वा ते कन्यायाश्च द्विजोत्तमाः ।	022c  
अनेकमुनयो राजन्सम्प्राप्ता देवलाश्रमम् ॥	022e  
तानागतानथाभ्यर्च्य कन्यामाह पिता महान् ।	023a  
यदीच्छसि वरं भद्रे तं विप्रं वरय स्वयम् ॥	023c  
तथेचि चोक्त्वा कल्याणी तप्तहेमनिभानना ।	024a  
करसम्मितमध्याङ्गी वाक्यमाह तपोधनाः ॥	024c  
यद्यस्ति सम्मतो विप्रो ह्यन्धोऽनन्धः स मे वरः ।	025a  
नोचुर्विप्रा महाभागां प्रतिवाक्यं ययुश्च ते ॥	025c  
कन्या च तिष्ठतामत्र पितुर्वेश्मनि भारत ॥	026ac  
श्वेतकेतुः कहालस्य श्यालः परमधर्मवित् ।	027a  
श्रुत्वा ब्रह्मा तदागम्य कन्यामाह महीपते ॥	027c  
सोहं भद्रे समावृत्तस्त्वयोक्तो यः पुरा द्विजः ।	028a  
विशालनयनं विद्धि मामन्धोऽहं वृणीष्व माम् ॥	028c  
सुवर्चलोवाच 	029  
कथं विशालनेत्रोऽसि कथं वा त्वमलोचनः ।	029a  
ब्रूहि पश्चादहं विद्वन्परीक्षे त्वां द्विजोत्तम ॥	029c  
द्विज उवाच 	030  
शब्दे स्पर्शे तथा रूपे रसे गन्धे सहेतुकम् ।	030a  
न मे प्रवर्तते चेतो न प्रत्यक्षं हि तेषु मे ।	030c  
अलोचनोऽहं तस्माद्धि न गतिर्विद्यते यतः ॥	030e  
येन पश्यति सुश्रोणि भाषते स्पृशते पुनः ।	031a  
भुज्यते घ्रायते नित्यं शृणोति मनुते तथा ॥	031c  
तच्चक्षुर्विद्यते मह्यं येन पश्यति वै स्फुटम् ।	032a  
सुलोचनोऽहं भद्रे वै पृच्छ वा किं वदामि ते ।	032c  
सर्वमस्मिन्न मे विद्या विद्वान्हि परमार्थतः ॥	032e  
सा विशुद्धा ततो भूत्वा श्वेतकेतुं महामुनिम् ।	033a  
प्रणम्य पूजयामास तां भार्यां स च लब्धवान् ॥	033c  
वैराग्यसंयुता कन्या तादृशं पतिमुत्तमम् ।	034a  
प्राप्ता राजन्महाप्राज्ञ तस्मादर्थः पृथक्पृथक् ॥	034c  
एतत्ते कथितं राजन्किं भूयः श्रोतुमिच्छसि ॥\' 	035ac  

इति श्रीमन्महाभारते शान्तिपर्वणि मोक्षधर्मपर्वणि अष्टाविंशत्यधिकद्विशततमोऽध्यायः ॥ 228 ॥
