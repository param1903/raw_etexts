अध्यायः 068

युधिष्ठिरम् प्रति भीष्मेण राजनीतिकथनम् ॥ 1 ॥
युधिष्ठिर उवाच 	001  
पार्थिवेन विशेषेण किं कार्यमवशिष्यते ।	001a  
कथं रक्ष्यो जनपदः कथं वध्याश्च शत्रवः ॥	001c  
कथं चारान्प्रयुञ्जीत वर्णान्विश्वासयेत्कथम् ।	002a  
कथं भृत्यान्कथं दारान्कथं पुत्रांश्च भारत ॥	002c  
भीष्म उवाच 	003  
राजवृत्तं महाराज शृणुष्वावहितोऽखिलम् ।	003a  
यत्कार्यं पार्थिवेनादौ पार्थिवप्रकृतेन वा ॥	003c  
आत्मा जेयः सदा राज्ञा ततो जेयाश्च शत्रवः ।	004a  
अजितात्मा नरपतिर्विजयेत कथं रिपून् ॥	004c  
एतावानात्मविजयः पञ्चवर्गविनिग्रहः ।	005a  
जितेन्द्रियो नरपतिर्बाधितुं शक्नुयाद्रिपुन् ॥	005c  
न्यसेत गुल्मान्दुर्गेषु सन्धौ च कुरुनन्दन ।	006a  
नगरोपवने चैव पुरोद्याने तथैव च ॥	006c  
संस्थानेषु च सर्वेषु पुटेषु नगरस्य च ।	007a  
मध्ये च नरशार्दूल तथा राजनिवेशने ॥	007c  
प्रणिधींश्च ततः कुर्याज्जडान्धबधिराकृतीन् ।	008a  
पुंसः परीक्षितान्प्राज्ञान्क्षुत्पिपासाश्रमक्षमान् ॥	008c  
अमात्येषु च सर्वेषु मित्रेषु त्रिविधेषु च ।	009a  
पुत्रेषु च महाराज प्रणिदध्यात्समाहितः ॥	009c  
पुरे जनपदे चैव तथा सामन्तराजसु ।	010a  
यथा न विद्युरन्योन्यं प्रणिधेयास्तथा हि ते ॥	010c  
चारांश्च विद्यात्प्रहितान्परेण भरतर्षभ ।	011a  
आपणेषु विहारेषु समवायेषु वीथिषु ॥	011c  
आरामेषु तथोद्याने पण्डितानां समागमे ।	012a  
वेशेषु चत्वरे चैव सभास्वावसथेषु च ॥	012c  
एवं विहन्याच्चारेण परचारं विचक्षणः ।	013a  
चारे च विहते सर्वं हतं भवति भारत ॥	013c  
यदा तु हीनं नृपतिर्विद्यादात्मानमात्मना ।	014a  
अमात्यैः सह सम्मन्त्र्य कुर्यात्सन्धिं बलीयसा ॥	014c  
\'विद्वांसः क्षत्रिया वैश्या ब्राह्मणाश्च बहुश्रुताः ।	015a  
दण्डनीतौ तु निष्पन्ना मन्त्रिणः पृथिवीपते ॥	015c  
प्रष्टव्यो ब्राह्मणः पूर्वं नीतिशास्त्रस्य तत्ववित् ।	016a  
पश्चात्पृच्छेत भूपालः क्षत्रियं नीतिकोविदम् ।	016c  
वैश्यशूद्रौ तथा भूयः शास्त्रज्ञौ हितकारिणौ ॥\'	016e  
अज्ञायमाने हीनत्वे सन्धिं कुर्यात्परेण वै ।	017a  
लिप्सुर्वा कञ्चिदेवार्थं त्वरमाणो विचक्षणः ॥	017c  
गुणवन्तो महोत्साहा धर्मज्ञाः साधवश्च ये ।	018a  
सन्दधीत नृपस्तैश्च राष्ट्रं धर्मेण पालयन् ॥	018c  
उच्छिद्यमानमात्मानं ज्ञात्वा राजा महामतिः ।	019a  
पूर्वापकारिणो हन्याल्लोकद्विष्टांश्च सर्वशः ॥	019c  
यो नोपकर्तुं शक्नोति नापकर्तुं महीपतिः ।	020a  
न शक्यरूपश्चोद्धर्तुमुपेक्ष्यस्तादृशो भवेत् ॥	020c  
यात्रां यायादविज्ञातमनाक्रन्दमनन्तरम् ।	021a  
व्यासक्तं च प्रमत्तं च दुर्बलं च विचक्षणः ॥	021c  
यात्रामाज्ञापयेद्वीरः कल्यः पुष्टबलः सुखी ।	022a  
पूर्वं कृत्वा विधानं च यात्रायां नगरे तथा ॥	022c  
न च वश्यो भवेदस्य नृपो यश्चातिवीर्यवान् ।	023a  
हीनश्च बलवीर्याभ्यां कर्षयंस्तत्परो वसेत् ॥	023c  
राष्ट्रं च पीडयेत्तस्य शस्त्राग्निविषमूर्च्छनैः ।	024a  
अमात्यवल्लभानां च विवादांस्तस्य कारयेत् ॥	024c  
वर्जनीयं सदा युद्धं राज्यकामेन धीमता ।	025a  
उपायैस्त्रिभिरादानमर्थस्याह बृहस्पतिः ॥	025c  
सान्त्वेन तु प्रदानेन भेदेन च नराधिप ।	026a  
यमर्थं शक्नुयात्प्राप्तुं तेन तुष्येत पण्डितः ॥	026c  
आददीत बलिं चापि प्रजाभ्यः कुरुनन्दन ।	027a  
षड्भागममितप्रज्ञस्तासामेवाभिगुप्तये ॥	027c  
दशाधर्मगतेभ्यो यद्वसु बह्वल्पमेव वा ।	028a  
तन्नाददीत सहसा पौराणां रक्षणाय वै ॥	028c  
यथा पुत्रास्तथा पौरा द्रष्टव्यास्ते न संशयः ।	029a  
भक्तिश्चैषु न कर्तव्या व्यवहारप्रदर्शने ॥	029c  
श्रोतुं चैव न्यसेद्राजा प्राज्ञान्सर्वार्थदर्शिनः ।	030a  
व्यवहारेषु सततं तत्र राज्यं प्रतिष्ठितम् ॥	030c  
आकरे लवणे शुल्के तरे नागबले तथा ।	031a  
न्यसेदमात्यान्नृपतिः स्वाप्तान्वा पुरुषान्हितान् ॥	031c  
सम्यग्दण्डधरो नित्यं राजा धर्ममवाप्नुयात् ।	032a  
नृपस्य सततं दण्डः सम्यग्धर्मः प्रशस्यते ॥	032c  
वेदवेदाङ्गवित्प्राज्ञः सुतपस्वी नृपो भवेत् ।	033a  
दानशीलश्च सततं यज्ञशीलश्च भारत ॥	033c  
एते गुणाः समस्ताः स्युर्नृपस्य सततं स्थिराः ।	034a  
व्यवहारस्य लोपेन कुतः स्वर्गः कुतो यशः ॥	034c  
यदा तु पीडितो राजा भवेद्राज्ञा बलीयसा ।	035a  
[तदाभिसंश्रयेद्दुर्गं बुद्धिमान्पृथिवीपतिः ॥	035c  
विधावाक्रम्य मित्राणि विधानमुपकल्पयेत् ।	036a  
सामभेदान्विरोधार्थं विधानमुपकल्पयेत् ॥]	036c  
\'त्रिधा तु कृत्वा मित्राणि विधानमुपकल्पयेत् ।\'	037a  
\'घोषान्न्यसेत मार्गेषु ग्रामानुत्थापयेदपि ।	037c  
प्रवेशयेच्च तान्सर्वाञ्शाखानगरकेष्वपि ॥	037e  
ये गुप्ताश्चैव दुर्गाश्च देशास्तेषु प्रवेशयेत् ।	038a  
धनिनो बलमुख्यांश्च सान्त्वयित्वा पुनः पुनः ॥	038c  
सस्याभिहारं कुर्वीत स्वयमेव नराधिपः ।	039a  
असम्भवे प्रवेशस्य दाहयेदग्निना भृशम् ॥	039c  
क्षेत्रस्थेषु च सस्येषु शत्रोरुपजपेन्नरान् ।	040a  
विनाशयेद्वा तत्सर्वं बलेनाथ स्वकेन वै ॥	040c  
नदीमार्गेषु च तथा सङ्क्रमानवसादयेत् ।	041a  
जलं विस्रावयेत्सर्वमविस्राव्यं च दूषयेत् ॥	041c  
तदात्वेनायतीभिश्च निवसेद्भूम्यनन्तरम् ।	042a  
प्रतिघातं परस्याजौ युद्धकालेऽप्युपस्थिते ॥	042c  
दुर्गाणां चाभितो राजा मूलच्छेदं प्रकारयेत् ।	043a  
सर्वेषां क्षुद्रवृक्षाणां चैत्यवृक्षान्विवर्जयेत् ॥	043c  
प्रवृद्धानां च वृक्षाणां शाखां प्रच्छेदयेत्तथा ।	044a  
चैत्यानां सर्वथा त्याज्यमपि पत्रस्य पातनम् ॥	044c  
\'देवानामाश्रयाश्चैत्या यक्षराक्षसभोगिनाम् ।	045a  
पिशाचपन्नगानां च गन्धर्वाप्सरसामपि ।	045c  
रौद्राणां चैव भूतानां तस्मात्तान्परिवर्जयेत् ॥	045e  
श्रूयते हि निकुम्भेन सौदासस्य बलं हतम् ।	046a  
महेश्वरगणेशेन वाराणस्यां नराधिप ॥\'	046c  
प्रगण्डीः कारयेत्सम्यगाकाशजननीस्तदा ।	047a  
आपूरयेच्च परिखां स्थाणुनक्रझषाकुलाम् ॥	047c  
सङ्कटद्वारकाणि स्युरुच्छ्वासार्थं पुरस्य च ।	048a  
तेषां च द्वारवद्गुप्तिः कार्या सर्वात्मना भवेत् ॥	048c  
द्वारेषु च गुरूण्येव यन्त्राणि स्थापयेत्सदा ।	049a  
आरापयेच्छतघ्नीश्च स्वाधीनानि च कारयेत् ॥	049c  
काष्ठानि चाभिहार्याणि तथा कूपांश्च खानयेत् ।	050a  
संशोधयेत्तथा कूपान्कृतान्पूर्वपयोर्थिभिः ॥	050c  
तृणच्छन्नानि वेश्मानि पङ्केनाथ प्रलेपयेत् ।	051a  
निर्हरेच्च तृणं मासि चैत्रे वह्निभयात्पुरा ॥	051c  
नक्तमेव च भक्तानि पाचयेत नराधिपः ।	052a  
न दिवा ज्वालयेदग्निं वर्जयित्वाऽऽग्निहोत्रिकम् ॥	052c  
\'यथासम्भवशैलानि चैष्टकानि च कारयेत् ।	053a  
मृण्मयानि च कुर्वीत ज्ञात्वा देशं बलाबलम् ॥\'	053c  
कर्मारारिष्टशालासु ज्वलेदग्निः सुरक्षितः ।	054a  
गृहाणि च प्रवेश्यान्तर्विधेयः स्याद्धुताशनः ॥	054c  
महादण्डश्च तस्य स्याद्यस्याग्निर्वै दिवा भवेत् ।	055a  
प्रघोषयेदथैवं च रक्षणार्थं पुरस्य च ॥	055c  
भिक्षुकांश्चाक्रिकांश्चैव क्लीबोन्मत्तान्कुशीलवान् ।	056a  
बाह्यान्कुर्यान्नरश्रेष्ठ दोषाय स्युर्हि ते शठाः ॥	056c  
चत्वरेष्वथ तीर्थेषु सभास्वावसथेषु च ।	057a  
यथार्थवर्णं प्रणिधिं कुर्यात्सर्वत्र पार्थिवः ॥	057c  
विशालान्राजमार्गांश्च कारयेत नराधिपः ।	058a  
प्रपाश्च विपणीश्चैव यथोद्देशं समादिशेत् ॥	058c  
भाण्डागारायुधागारान्धान्यागारांश्च सर्वशः ।	059a  
अश्वागारान्गजागारान्बलाधिकरणानि च ॥	059c  
परिखाश्चैव कौरव्य प्रतोलीसङ्कटानि च ।	060a  
न जातु कश्चित्पश्येत गुह्यमेतद्युधिष्ठिर ॥	060c  
अर्थसन्निचयं कुर्याद्राजा परबलार्दितः ।	061a  
तैलं मधु घृतं सस्यमौषधानि च सर्वशः ॥	061c  
अङ्गारकुशमुञ्जानां पलाशशरवर्णिनाम् ।	062a  
यवसेन्धनदिग्धानां कारयेत च सञ्चयान् ॥	062c  
आयुधानां च सर्वेषां शक्त्यृष्टिप्रासचर्मणाम् ।	063a  
सञ्चयानेवमादीनां कारयेत नराधिपः ॥	063c  
औषधानि च सर्वाणि मूलानि च फलानि च ।	064a  
चतुर्विधांश्च वैद्यान्वै सङ्गृह्णीयाद्विशेषतः ॥	064c  
नटांश्च नर्तकांश्चैव मल्लान्मायाविनस्तथा ।	065a  
शोभयेयुः पुरवरं मोदयेयुश्च सर्वशः ॥	065c  
यतः शङ्का भवेच्चापि भृत्यतोऽथापि मन्त्रितः ।	066a  
पौरेभ्यो नृपतेर्वापि स्वाधीनान्कारयेत तान् ॥	066c  
कृते कर्माणि राजा तान्पूजयेद्धनसञ्चयैः ।	067a  
माननेन यथार्हेण सान्त्वेन विविधेन च ॥	067c  
निर्वेदयित्वा तु परं हत्वा वा कुरुनन्दन ।	068a  
गतानृण्यो भवेद्राजा यथा शास्त्रे निदर्शितम् ॥	068c  
राज्ञा सप्तैव रक्ष्याणि तानि चैव निबोध मे ।	069a  
आत्माऽमात्याश्च कोशाश्च दण्डो मित्राणि चैव हि ॥	069c  
तथा जनपदाश्चैव पुरं च कुरुनन्दन ।	070a  
एतत्सप्तात्मकं राज्यं परिपाल्यं प्रयत्नतः ॥	070c  
षाड्गुण्यं च त्रिवर्गं च त्रिवर्गपरमं तथा ।	071a  
यो वेत्ति पुरुषव्याघ्र स भुङ्क्ते पृथिवीमिमाम् ॥	071c  
षाड्गुण्यमिति यत्प्रोक्तं तन्निबोध युधिष्ठिर ।	072a  
सन्धायासनमित्येव यात्रासन्धानमेव च ॥	072c  
विगृह्यासनमित्येव यात्रां सम्परिगृह्य च ।	073a  
द्वैधीभावस्तथाऽन्येषां संश्रयोऽथ परस्य च ॥	073c  
त्रिवर्गश्चापि यः प्रोक्तस्तमिहैकमनाः शृणु ।	074a  
क्षयः स्थानं च वृद्धिश्च त्रिवर्गः परमस्तथा ॥	074c  
\'धर्मश्चार्थश्च कामश्च त्रिवर्गो वै सनातनः ।	075a  
मन्त्रश्चैव प्रभावश्च उत्साहश्चैव तान्त्रिकः ।	075c  
शक्तित्रयं समाख्यातं त्रिवर्गस्य च तत्परम् ॥	075e  
कार्यं च कारणं चैव कर्ता च परिकीर्तितः ।	076a  
एतत्परतरं विद्यान्त्रिवर्गादपि भारत ।	076c  
सर्वेपां च क्षये राजन्यस्त्रिवर्गः सनातनः ॥	076e  
सत्वं रजस्तमश्चैव त्रिवर्गकरणं स्मृतम् ।	077a  
तेनात्यन्तविमुक्तश्च मुक्तः पुरुष उच्यते ॥	077c  
कार्यस्य सर्वथा नाशो मोक्ष इत्यभिधीयते ।	078a  
तेन मोक्षपरश्चैव देवदेवः पितामहः ।	078c  
तुष्ट्यर्थस्य त्रिवर्गस्य रक्षामाह पितामहः ॥	078e  
जगतो लौकिकी यात्रा यत्र नित्यं प्रतिष्ठिता ।\'	079a  
\'धर्मोऽर्थश्चैव कामश्च सेवितव्याः स्वकालतः ॥	079c  
\'सेवा धर्मस्य कर्तव्या सततं भूरिवत्सरैः ।	080a  
पुरुषैर्नरशार्दूल तन्मूलाः सर्वथा क्रियाः ॥\'	080c  
धर्मेण च महीपालश्चिरं रक्षति मेदिनीम् ।	081a  
\'यः कश्चिद्धार्मिको राजा स विपन्नोऽपि भूपतिः ।	081c  
अर्थकामविहीनोऽपि चिरं पालयते महीम् ॥\'	081e  
अस्मिन्नर्थे हि द्वौ श्लोकौ गीतावङ्गिरसा स्वयम् ।	082a  
यादवीपुत्र भद्रं ते श्रोतुमर्हसि तावपि ॥	082c  
कृत्वा कार्याणि धर्मेण सम्यक्सम्पाल्य मेदिनीम् ।	083a  
पालयित्वा तथा पौरान्परत्र सुखमेधते ॥	083c  
किं तस्य तपसा राज्ञः किञ्च तस्याध्वरैः कृतैः ।	084a  
सुपालिताः प्रजा यस्य सर्वधर्मकृदेव सः ॥	084c  
श्लोकाश्चोशनसा गीतास्तान्निबोध युधिष्ठिर ।	085a  
दण्डनीतेश्च यन्मूलं त्रिवर्गस्य च भूपते ॥	085c  
भार्गवाङ्गिरसं कर्म षोडशाङ्गं च यद्बलम् ।	086a  
विषं माया च दैवं च पौरुषं चात्मसिद्धये ॥	086c  
प्रागुदक्प्रवणं दुर्गं समासाद्य महीपतिः ।	087a  
त्रिवर्गत्रयसम्पूर्णमुपादाय तमुद्वहेत् ॥	087c  
षट्पञ्च च विनिर्जित्य दश चाष्टौ च भूपतिः ।	088a  
त्रिवर्गैर्दशभिर्युक्तः सुरैरपि न जीर्यते ॥	088c  
न बुद्धिं परिगृह्णीत स्त्रीणां मूर्खजनस्य च ।	089a  
दैवोपहतबुद्धीनां ये च वेदैर्विवर्जिताः ।	089c  
न तेषां शृणुयाद्राजा बुद्धिस्तेषां पराङ्मुखी ॥	089e  
स्त्रीप्रधानानि राज्यानि विद्वद्भिर्वर्जितानि च ।	090a  
मूर्खामात्याग्नितप्तानि शुष्यन्ते जलबिन्दुवत् ॥	090c  
विद्वांसः प्रथिता ये च ये चाप्ताः सर्वकर्मसु ।	091a  
बुद्धेषु दृष्टकर्माणि तेषां च शृणुयान्नृपः ॥	091c  
दैवं पुरुषकारं च त्रिवर्गं च समाश्रितः ।	092a  
दैवतानि च विप्रांश्च प्रणम्य विजयी भवेत् ॥\' 	092c  

इति श्रीमन्महाभारते शान्तिपर्वणि राजधर्मपर्वणि अष्टषष्टिमोऽध्यायः ॥ 68 ॥

12-68-3 पार्थिवेन पृथुवंश्येन राज्ञा । पार्थिवप्रकृतेन वा विजातीयेनापि तत्कार्यकारिणा ॥ 12-68-4 आत्मा चित्तम् ॥ 12-68-5 पञ्चवर्गः श्रोत्रादिः ॥ 12-68-6 गुल्मान् रक्षिणः पत्तीन् । सन्धौ सीमान्ते ॥ 12-68-7 संस्थानेषु कोष्ठपालाद्युपवेशनस्थानेषु । मध्येऽन्तःपुरे ॥ 12-68-8 प्रणिधीन् चारान् ॥ 12-68-11 विहारेषु यूनां मल्लक्रीडास्थानेषु ॥ 12-68-12 सभासु राजसंसत्सु । आवसथेषु तत्र तत्र महतां गृहेषु ॥ 12-68-13 एवं विचिनुयाद्राजा परचारं विचक्षणः । चारे हि विदिते पूर्वं हितं भवति पाण्डव । इति झ. पाठः । तत्र विचिनुयात् अन्विष्यात् इत्यर्थः ॥ 12-68-18 तैर्द्वारभूतैः तान्द्वारीकृत्य बलवद्भिर्नृपैः सह सन्धिं कुर्यात् ॥ 12-68-19 पूर्वापकारिणः पूर्वं दुष्टा इति अपकृताः पश्चाद्दययानुगृहीताः ॥ 12-68-21 अविज्ञातं क्रियाविशेषणमिदम् । अनाक्रन्दं मित्रहीनम् । अनन्तरं बन्धुजनहीनम् । व्यासक्तम् अन्येन युद्धं कुर्वाणम् । प्रमत्तम् अनवहितम् । यात्रायां यदि विज्ञातमिति झ. पाठः । तत्र यात्रायां यदि इच्छा स्यात्तर्हि दुर्बलत्वादिना विज्ञातं शत्रुं प्रति यात्रामाज्ञापयेदित्युत्तरेण सम्बन्धः ॥ 12-68-22 विधानं रक्षणादिसामग्रीसम्पादनम् ॥ 12-68-23 कर्षयन् वीर्यवन्तम् । तत्परः कर्षणपरः ॥ 12-68-28 दशधर्मगतेभ्य इति । तदाददीत सहसेति च झ. पाठः । तत्र दशधर्मगताः मत्तोन्मत्तादय इत्यर्थः ॥ 12-68-29 भक्तिः स्वीयत्वेन स्नेहः ॥ 12-68-30 सूतं च विन्यसेद्राजा प्राज्ञं सर्वार्थदर्शिनम् । इति ट. ड. थ. द. पाठः ॥ 12-68-31 आकरे स्वर्णाद्युत्पत्तिस्थाने । लवणे तदुत्पत्तिस्थाने । शुल्के धान्यादिविक्रयस्थाने । तरे नदीसन्तरणे । नागबले हस्तियूथे ॥ 12-68-37 घोषान् वनस्थान्मार्गेषु राजपथेषु न्यसेत् ॥ 12-68-40 उपजपेत् भेदयित्वा तद्द्वारा दाहयेत् ॥ 12-68-41 सङ्क्रमान् अवतरणार्थान्सेतून् । जलं तटाकादिस्थं विस्रावयेत् । तदयोग्यं वापीकूपादिस्थं दूषयेत् विषादिना नाशयेत् ॥ 12-68-42 तदात्वेन वर्तमानकाले आयतीभिः उत्तरकालेषु च । अपवर्गे तृतीया । सर्वदा आजौ परस्य शत्रोः प्रतिघातं हन्तारं भूम्यनन्तरं निकटदेशवासिनं तच्छत्रुमाश्रित्य निवसेत् ॥ 12-68-47 प्रगण्डीर्दुर्गप्राकारभित्तौ शूराणामुपवेशनस्थानानि । आकाशजननीस्तत्रैवैकपक्षायां भित्तौ तत्रत्यानां रक्षणभूतायां बाह्यार्थदर्शनार्थानि क्षुद्रच्छिद्राणि यद्द्वारा आग्नेयास्त्रगुलिकाः प्रक्षिप्यन्ते । स्थाणवः सशूलाः । प्रकुण्ठीः कारयेत् इति ड. थ. पाठः ॥ 12-68-48 सङ्कटद्वारकाणि सूक्ष्मद्वाराणि । तेषां च द्वारवत् गुप्तिः कार्या । कुलिकद्वारकाणि स्युः इति ट. ड. थ. पाठः ॥ 12-68-54 कर्मारो लोहकारादिः । अन्तर्विधेयः आच्छादितः कर्तव्यः ॥ 12-68-55 महादण्डो वधः ॥ 12-68-56 चाक्रिकान् शाकटिकान् । कुशीलवान् फाललेखान् ॥ 12-68-62 वर्णिनां लेखकानाम् । यवसं वासः । दिग्धानां विषाक्तबाणानाम् ॥ 12-68-64 चतुर्विधान् विषशल्यरोगकृत्याहरान् ॥ 12-68-72 सन्धायासनं सन्धिं कृत्वाऽवस्थितिः । यात्रासन्धानं यानम् ॥ 12-68-73 यात्रां सम्परिगृह्याऽऽसनं शत्रोर्भयप्रदर्शनार्थं यानं प्रदर्श्य स्वस्थानेऽवस्थानम् । द्वैधीभाव उभयत्र सन्धिकरणम् ॥
