अध्यायः 207

भीष्मेण युधिष्ठिरम् प्रति मरीच्यादिब्रह्मपुत्रवंशकथनपूर्वकं प्राच्यादिदिग्गतमहर्षिनामनिर्देशः ॥ 1 ।
युधिष्ठिर उवाच 	001  
के पूर्वमासन्पतयः प्रजानां भरतर्षभ ।	001a  
के चर्षयो महाभागा दिक्षु प्रत्येकशः स्थिताः ॥	001c  
भीष्म उवाच 	002  
श्रूयतां भरतश्रेष्ठ यन्मां त्वं परिपृच्छसि ।	002a  
प्रजानां पतयो ये च दिक्षु ये चर्षयः स्मृताः ॥	002c  
एकः स्वयम्भूर्भगवानाद्यो ब्रह्मा सनातनः ।	003a  
ब्रह्मणः सप्त वै पुत्रा महात्मानः स्वयम्भुवः ॥	003c  
मरीचिरत्र्यङ्गिरसौ पुलस्त्यः पुलहः क्रतुः ।	004a  
वसिष्ठश्च महाभागः सदृशो वै स्वयम्भुवा ॥	004c  
सप्त ब्रह्माण इत्येते पुराणे निश्चयं गताः ।	005a  
अत ऊर्ध्वं प्रवक्ष्यामि सर्वानेव प्रजापतीन् ॥	005c  
अत्रिवंशतमुत्पन्नो ब्रह्मयोनिः सनातनः ।	006a  
प्राचीनबर्हिर्भगवांस्तस्मात्प्राचेतसो दश ॥	006c  
दशानां तनयस्त्वेको दक्षो नाम प्रजापतिः ।	007a  
तस्य द्वे नामनी लोके दक्षः क इति चोच्यते ॥	007c  
मरीचेः कश्यपः पुत्रस्तस्य द्वे नामनी स्मृते ।	008a  
अरिष्टनेमिरित्येके कश्यपेत्यपरे विदुः ॥	008c  
अत्रेश्चैवौरसः श्रीमान्राजा सोमश्च वीर्यवान् ।	009a  
सहस्रं यश्च दिव्यानां युगानां पर्युपासिता ॥	009c  
अर्यमा चैव भगवान्ये चास्य तनया विभो ।	010a  
एते प्रदेशाः कथिता भुवनानां प्रभावनाः ॥	010c  
शशबिन्दोश्च भार्याणां सहस्राणि दशाच्युत ।	011a  
एकैकस्यां सहस्रं तु तनयानामभूत्तदा ॥	011c  
एवं शतसहस्राणि दश तस्य महात्मनः ।	012a  
पुत्राणां च न ते कञ्चिदिच्छन्त्यन्यं प्रजापतिम् ॥	012c  
प्रजामाचक्षते विप्राः पुराणाः शाशबिन्दवीम् ।	013a  
स वृष्णिवंशप्रभवो महावंशः प्रजापतेः ॥	013c  
एते प्रजानां पतयः समुद्दिष्टा यशस्विनः ॥	014ac  
\'शशबिन्दुस्तु राजर्षिर्महायोगी महामनाः ।	015a  
अध्यात्मवित्सहस्राणां भार्याणां दशमध्यगः ॥	015c  
स योगी योगमापन्नस्ततः सायुच्यतां गतः ।\'	016a  
अतः परं प्रवक्ष्यामि देवांस्त्रिभुवनेश्वरान् ॥	016c  
भगोंऽशश्चार्यमा चैव मित्रोऽथ वरुणस्तथा ।	017a  
सविता चैव धाता च विवस्वांश्च महाबलः ॥	017c  
त्वष्टा पूषा तथैवेन्द्रो द्वादशो विष्णुरुच्यते ।	018a  
इत्येते द्वादशादित्याः कश्यपस्यात्मसम्भवाः ॥	018c  
नासत्यश्चैव दस्रश्च स्मृतो द्वावश्विनावपि ।	019a  
मार्तण्डस्यात्मजावेतावष्टमस्य प्रजापतेः ॥	019c  
त्वष्टुश्चैवात्मजः श्रीमान्विश्वरूपो महायशाः ॥	020ac  
अजैकपादहिर्बुध्न्यो विरूपाक्षोऽथ रैवतः ।	021a  
हरश्च बहुरूपश्च त्र्यम्बकश्च सुरेश्वरः ॥	021c  
सावित्रश्च जयन्तश्च पिनाकी चापराजितः ।	022a  
\'एकादशैते कथिता रुद्रास्त्रिभुवनेश्वराः ॥\'	022c  
पूर्वमेव महाभागा वसवोऽष्टौ प्रकीर्तिताः ।	023a  
एत एवंविधा देवा मनोरेव प्रजापतेः ।	023c  
ते च पूर्वं सुराश्चेति द्विविधाः पितरः स्मृताः ॥	023e  
शीलयौवनयोस्त्वन्यस्तथाऽन्ये सिद्धसाध्ययोः ।	024a  
ऋभवो मरुतश्चैव देवानां चोदितो गणः ॥	024c  
एवमेते समाम्नाता विश्वेदेवास्तथाऽश्विनौ ।	025a  
आदित्याः क्षत्रियास्तेषां विशश्च मरुतस्तथा ॥	025c  
अश्विनौ तु स्मृतौ शूद्रौ तपस्युग्रे समास्थितौ ।	026a  
स्मृतास्त्वङ्गिरसो देवा ब्राह्मणा इति निश्चयः ।	026c  
इत्येतत्सर्वदेवानां चातुर्वर्ण्यं प्रकीर्तितम् ॥	026e  
एतान्वै प्रातरुत्थाय देवान्यस्तु प्रकीर्तयेत् ।	027a  
स्वजादन्यकृताच्चैव सर्वपापात्प्रमुच्यते ॥	027c  
यवक्रीतोऽथ रैभ्यश्च अर्वावसुपरावसू ।	028a  
औशिजश्चैव कक्षीवान्बलश्चाङ्गिरसः स्मृतः ॥	028c  
ऋषिर्मेधातिथेः पुत्रः कण्वो बर्हिषदस्तथा ।	029a  
त्रैलोक्यभावनास्तात प्राच्यां सप्तर्षयस्तथा ॥	029c  
उन्मुचो विमुचश्चैव स्वस्त्यात्रेयश्च वीर्यवान् ।	030a  
प्रमुचश्चेध्मवाहश्च भगवांश्च दृढव्रतः ॥	030c  
मित्रावरुणयोः पुत्रस्तथाऽगस्त्यः प्रतापवान् ।	031a  
एते ब्रह्मर्षयो नित्यमास्थिता दक्षिणां दिशम् ॥	031c  
उषङ्गुः कवषो धौम्यः परिव्याधश्च वीर्यवान् ।	032a  
एकतश्च द्वितश्चैव त्रितश्चैव महर्षयः ॥	032c  
अत्रेः पुत्रश्च दुर्वासास्तथा सारस्वतः प्रभुः ।	033a  
एते चैव महात्मानः पश्चिमामाश्रिता दिशम् ॥	033c  
अत्रिश्चैव वसिष्ठश्च काश्यपश्च महानृषिः ।	034a  
गौतमोऽथ भरद्वाजो विश्वामित्रोऽथ कौशिकः ॥	034c  
तथैव पुत्रो भगवानृचीकस्य महात्मनः ।	035a  
जमदग्निश्च सप्तैते उदीचीमाश्रिता दिशम् ॥	035c  
एते प्रतिदिशं सर्वे कीर्तितास्तिग्मतेजसः ।	036a  
साक्षिभूता महात्मानो भुवनानां प्रभावनाः ॥	036c  
एवमेते महात्मानः स्थिताः प्रत्येकशो दिशम् ।	037a  
एतेषां कीर्तनं कृत्वा सर्वपापात्प्रमुच्यते ॥	037c  
यस्यांयस्यां दिशि ह्येते तां दिशं शरणं गतः ।	038a  
मुच्यते सर्वपापेभ्यः स्वस्तिमांश्च तथा भवेत् ॥ 	038c  

इति श्रीमन्महाभारते शान्तिपर्वणि मोक्षधर्मपर्वणि सप्ताधिकद्विशततमोऽध्यायः ॥ 207 ॥

12-207-9 अङ्गश्च पौरवः श्रीमान्राजा भौमश्च वीर्तवान् इति ड. थ. पाठः । अंशश्चैवौरसः श्रीमान्राजा भौमश्च वीर्यवानिति ध. पाठः ॥ 12-207-10 प्रदेशाः प्रदिशन्ति आज्ञापयन्तीति प्रदेशा ईशनशीला इत्यर्थः । प्रभावनाः प्रकर्षेण स्रष्टारश्च ॥ 12-207-27 स्वजात् स्वयं कामतोऽकामतश्च कृतात् । अन्यसंसर्गजात् ॥ 12-207-28 नीलश्चाङ्गिरसः स्मृत इति ड. ध. पाठः ॥ 12-207-29 त्रैलोक्यगायना इति ड. थ. पाठः ॥
