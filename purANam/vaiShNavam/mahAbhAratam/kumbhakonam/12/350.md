अध्यायः 350

वैशम्पायनेन जनमेजयम् प्रति अर्जुनाय स्वमाहात्म्यख्यापनपूर्वकं श्रीकृष्णकृतनारायणादिस्वनामनिर्वचनानुवादः ॥ 1 ॥
जनमेजय उवाच 	001  
अस्तौषीद्वैदिकैर्व्यासः सशिष्यो मधुसूदनम् ।	001a  
नामभिर्विविधैरेषां निरुक्तं भगवन्मम ॥	001c  
वक्तुमर्हसि शुश्रूषोः प्रजापतिपतेर्हरः ।	002a  
श्रुत्वा भवेयं यत्पूतः शरच्चन्द्र इवामलः ॥	002c  
वैशम्पायन उवाच 	003  
शृणु राजन्यथाचष्ट फल्गुनस्य हरिः प्रभुः ।	003a  
प्रसन्नात्मात्मनो नाम्नां निरुक्तं गुणकर्मजम् ॥	003c  
नामभिः कीर्तितैस्तस्य केशवस्य महात्मनः ।	004a  
पृष्टवान्केशवं राजन्फल्गुनः परवीरहा ॥	004c  
अर्जुन उवाच 	005  
भगवन्भूतभव्येश सर्वभूतसृगव्यय ।	005a  
लोकधाम जगन्नाथ लोकानामभयप्रद ॥	005c  
यानि नामानि ते देव कीर्तितानि महर्षिभिः ।	006a  
वेदेषु सपुराणेषु यानि गुह्यानि कर्मभिः ॥	006c  
तेषां निरुक्तं त्वत्तोऽहं श्रोतुमिच्छामि केशव ।	007a  
न ह्यन्यो वर्णयेन्नाम्नां निरुक्तं त्वामृते प्रभो ॥	007c  
श्रीभगवानुवाच 	008  
ऋग्वेदे सयजुर्वेदे तथैवाथर्वसामसु ।	008a  
पुराणे सोपनिषदे तथैव ज्योतिषेऽर्जुन ॥	008c  
साङ्ख्ये च योगशास्त्रे च आयुर्वेदे तथैव च ।	009a  
बहूनि मम नामानि कीर्तितानि महर्षिभिः ॥	009c  
गौणानि तत्र नामानि कर्मजानि च कानिचित् ।	010a  
निरुक्तं कर्मजानां त्वं शृणुष्व प्रयतोऽनघ ॥	010c  
कथ्यमानं मया तात त्वं हि मेऽर्धं स्मृतः पुरा ।	011a  
नमोऽतियशसे तस्मै देवानां परमात्मने ॥	011c  
नारायणाय विश्वाय निर्गुणाय गुणात्मने ।	012a  
यस्य प्रसादजो ब्रह्मा रुद्रस्य क्रोधसम्भवः ॥	012c  
योसौ योनिर्हि सर्वस्य स्थावरस्य चरस्य च ।	013a  
अष्टादशगुणं यत्तत्सत्वं सत्ववतांवर ॥	013c  
प्रकृतिः सा परा मह्यं रोदसी लोकधारिणी ।	014a  
ऋता सत्याऽमरा जय्या लोकानामात्मसञ्ज्ञिता ॥	014c  
तस्मात्सर्वाः प्रवर्तन्ते सर्गप्रलयविक्रियाः ।	015a  
तपो यज्ञश्च यष्टा च पुराणः पुरुषो विराट् ॥	015c  
अनिरुद्ध इति प्रोक्तो लोकानां प्रभवाप्ययः ।	016a  
ब्राह्मे रात्रिक्षये प्राप्ते तस्य ह्यमिततेजसः ॥	016c  
प्रसादात्प्रादुरभवत्पद्ममर्कनिभं क्षणात् ।	017a  
तत्र ब्रह्मा समभवत्स तस्यैव प्रसादजः ॥	017c  
अह्नः क्षये ललाटाच्च सुतो देवस्य वै तथा ।	018a  
क्रोधाविष्टस्य सञ्जज्ञे रुद्रः संहारकारकः ॥	018c  
एतौ द्वौ विबुधश्रेष्ठौ प्रसादक्रोधजावुभौ ।	019a  
तदादर्शितपन्थानौ सृष्टिसंहारकारकौ ॥	019c  
निमित्तमात्रं तावत्र सर्वप्राणिवरप्रदौ ।	020a  
कपर्दी जटिलो मुण्डः श्मशानगृहसेवकः ॥	020c  
उग्रव्रतचरो रुद्रो योगी त्रिपुरदारणः ।	021a  
दक्षक्रतुहरश्चैव भगनेत्रहरस्तथा ॥	021c  
नारायणात्मको ज्ञेयः पाण्डवेय युगेयुगे ।	022a  
तस्मिन्हि पूज्यमाने वै देवदेवे महेश्वरे ॥	022c  
सम्पूजितो भवेत्पार्थ देवो नारायणः प्रभुः ।	023a  
अहमात्मा हि लोकानां विश्वेषां पाण्डुनन्दन ॥	023c  
तस्मादात्मानमेवाग्रे रुद्रं सम्पूजयाम्यहम् ।	024a  
यद्यहं नार्चयेयं वै ईशानं वरदं शिवम् ॥	024c  
आत्मानं नार्चयेत्कश्चिदिति मे भावितात्मनः ।	025a  
मया प्रमाणं हि कृतं लोकः समनुवर्तते ॥	025c  
प्रमाणानि हि पूज्यानि ततस्तं पूजयाम्यहम् ।	026a  
यस्तं वेत्ति स मां वेत्ति योऽनु तं स हि मामनु ॥	026c  
रुद्रो नारायणश्चैव सत्वमेकं द्विधा कृतम् ।	027a  
लोके चरति कौन्तेय व्यक्तिस्थं सर्वकर्मसु ॥	027c  
न हि मे केनचिद्देयो वरः पाण्डवनन्दन ।	028a  
इति सञ्चिन्त्य मनसा पुराणं रुद्रमीश्वरम् ॥	028c  
पुत्रार्थमाराधितवानहमात्मानमात्मना ।	029a  
न हि विष्णुः प्रणमति कस्मैचिद्विबुधाय च ॥	029c  
ऋते आत्मानमेवेति ततो रुद्रं नमाम्यहम् ।	030a  
सब्रह्मकाः सरुद्राश्च सेन्द्रा देवाः सहर्षिभिः ॥	030c  
अर्चयन्ति सुरश्रेष्ठं देवं नारायणं हरिम् ।	031a  
भविष्यतां वर्ततां च भूतानां चैव भारत ॥	031c  
सर्वेषामग्रणीर्विष्णुः सेव्यः पूज्यश्च नित्यशः ।	032a  
नमस्व हव्यदं विष्णुं तथा शरणदं नमः ||	032c  
वरदं नमस्व कौन्तेय हव्यकव्यभुजं नमः ।	033a  
चतुर्विधा मम जना भक्ता एव हि मे श्रुतम् ॥	033c  
तेषामेकान्तिनः श्रेष्ठा ये चैवानन्यदेवताः ।	034a  
अहमेव गतिस्तेषां निराशीः कर्मकारिणाम् ॥	034c  
ये च शिष्टास्त्रयो भक्ताः फलकामा हि ते मताः ।	035a  
सर्वे च्यवनधर्माणः प्रतिबुद्धस्तु श्रेष्ठभाक् ॥	035c  
ब्रह्माणं शितिकण्ठं च याश्चान्या देवताः स्मृताः ।	036a  
प्रबुद्धचर्याः सेवन्तो मामेवैष्यन्ति यत्फलम् ॥	036c  
भक्तं प्रति विशेषस्ते एष पार्थानुकीर्तितः ।	037a  
त्वं चैवाहं च कौन्तेय नरनारायणौ स्मृतौ ॥	037c  
भारावतरणार्थं तु प्रविष्टौ मानुषीं तनुम् ।	038a  
नानीभ्यध्यात्मयोगांश्च योऽहं यस्माच्च भारत ॥	038c  
निवृत्तिलक्षणो धर्मस्तथाऽऽभ्युदयिकोऽपि च ।	039a  
नराणामयनं ख्यातमहमेकः सनातनः ॥	039c  
आपो नारा इति प्रोक्ता आपो वै नरसूनवः ।	040a  
अयनं मम ताः पूर्वमतो नारायणोस्म्यहम् ॥	040c  
छादयामि जगद्विश्वं भूत्वा सूर्य इवांशुभिः ।	041a  
सर्वभूताधिवासश्च वासुदेवस्ततो ह्यहम् ॥	041c  
गतिश्च सर्वभूतानां प्रजनश्चापि भारत ।	042a  
व्याप्ते मे रोदसी पार्थ कान्तिश्चाभ्यधिका मम ||	042c  
अधिभूतनिविष्टश्च तद्विश्वं चास्मि भारत ।	043a  
क्रमणाच्चाप्यहं पार्थ विष्णुरित्यभिसञ्ज्ञितः ॥	043c  
दमात्सिद्धिं परीप्सन्तो मां जनाः कामयन्ति ह ।	044a  
दिवं चोर्वीं च मध्यं च तस्माद्दामोदरो ह्यहम् ॥	044c  
पृश्निरित्युच्यते चान्नं वेदा आपोऽमृतं तथा ।	045a  
ममैतानि सदा गर्भः पृश्निगर्भस्ततो ह्यहम् ॥	045c  
ऋषयः प्राहुरेवं मां त्रितं कूपनिपातितम् ।	046a  
पृश्निगर्भ त्रितं पाहीत्येकतद्वितपातितम् ॥	046c  
ततः स ब्रह्मणः पुत्र आद्यो ह्यृषिवरस्त्रितः ।	047a  
उत्ततारोदपानाद्वै पृश्निगर्भानुकीर्तनात् ॥	047c  
सूर्यस्य तपतो लोकानग्नेः सोमस्य चाप्युत ।	048a  
अंशवो यत्प्रकाशन्ते ममैते केशसञ्ज्ञिताः ॥	048c  
सर्वज्ञाः केशवं तस्मान्मामाहुर्द्विजसत्तमाः ।	049a  
स्वपत्न्यामाहितो गर्भ उचथ्येन महात्मना ॥	049c  
उचथ्येऽन्तर्हिते चैव कदाचिद्देवताज्ञया ।	050a  
बृहस्पतिरथाविन्दत्तां पत्नीं तस्य धीमतः ॥	050c  
ततो वै तमृषिश्रेष्ठं मैथुनोपगतं तथा ।	051a  
उवाच गर्भः कौन्तेय पञ्चभूतगुणात्मकः ॥	051c  
पूर्वागतोऽहं वरद नार्हस्यम्बां प्रबाधितुम् ।	052a  
एतद्बृहस्पतिः श्रुत्वा चुक्रोध च शशाप च ॥	052c  
मैथुनायागतो यस्मात्त्वयाऽहं विनिवारितः ।	053a  
तस्मादन्धो यास्यसि त्वं मच्छापान्नात्र संशयः ॥	053c  
स शापादृषिमुख्यस्य दीर्घं तम उपेयिवान् ।	054a  
स हि दीर्घतमा नाम नाम्ना ह्यासीदृषिः पुरा ॥	054c  
वेदानवाप्य चतुरः साङ्गोपाङ्गान्सनातनान् ।	055a  
प्रयोजयामास तदा नाम गुह्यमिदं मम ॥	055c  
आनुपूर्व्येण विधिना केशवेति पुनः पुनः ।	056a  
स चक्षुष्मान्समभवद्गौतमश्चाभवत्पुनः ॥	056c  
एवं हि वरदं नाम केशवेति ममार्जुन ।	057a  
देवानामथ सर्वेषामृषीणां च महात्मनाम् ॥	057c  
अग्निः सोमेन संयुक्त एकयोनिर्मुखं कृतम् ।	058a  
अग्नीषोममयं तस्माज्जगत्कृत्स्नं चराचरम् ॥	058c  
अपि हि पुराणे भवति एकयोन्यावग्नीषोमौ देवाश्चाग्निमुखा इति ।	059A  
एकयोनित्वाच्च परस्परं हर्षयन्तो लोकान्धारयन्त इति ॥ 	059B  

इति श्रीमन्महाभारते शान्तिपर्वणि मोक्षधर्मपर्वणि नारायणीये पञ्चाशदधिकत्रिशततमोऽध्यायः ॥ 350 ॥

12-350-1 निरुक्तं निर्वचनम् ॥ 12-350-3 गुणकर्मजं गुणः सर्वज्ञत्वादिस्तज्जम् । कर्म जगत्सृष्ट्यादि तज्जम् ॥ 12-350-14 ऋता सत्या महाराज या लोकानामसञ्ज्ञिता इति थ. पाठः ॥ 12-350-17 पद्मं पद्मनिभेक्षणेति झ. पाठः ॥ 12-350-32 स्तव्यः पूज्यश्च नित्यश इति ध. पाठः ॥ 12-350-33 चतुर्विधाः आर्तो जिज्ञासुरर्थार्थी ज्ञानी चेति गीतोक्ताः ॥ 12-350-40 तेन नारायणोऽस्म्यहमिति ट. ध. पाठः ॥ 12-350-41 वासयामि जगद्विश्वमिति थ. पाठः ॥ 12-350-42 सर्वभूतानां ब्रह्मादीनां च भारतेति थ. पाठः ॥ 12-350-45 पृच्छन्त्येनं जिज्ञासवो धर्मजातमिति वा पृच्छन्त्येनं क्षुधितादय इति वा पृश्निर्वेदोऽन्नादि वा गर्भो गर्भस्थानि ॥
