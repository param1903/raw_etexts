अध्यायः 072

युधिष्ठिरम्प्रति भीष्मेण ब्राह्मणस्य श्रैष्ठयोपपादनपूर्वकं चातुर्वर्ण्यधर्मकथनम् ॥ 1 ॥
युधिष्ठिर उवाच 	001  
\'कीदृशो ब्राह्मणो राजा कार्याकार्यविचारणे ।	001a  
क्षमः कर्तुं समर्थो वा तन्मे ब्रूहि पितामह ॥\'	001c  
भीष्म उवाच 	002  
य एव तु सतो रक्षेदसतश्च निवर्तयेत् ।	002a  
स एव राज्ञा कर्तव्यो राजन्राजपुरोहितः ॥	002c  
अत्राप्युदाहरन्तीममितिहासं पुरातनम् ।	003a  
पुरूरवस ऐलस्य संवादं मातरिश्वना ॥	003c  
पुरूरवा उवाच 	004  
कुतः स्विद्ब्राह्मणो जातो वर्णाश्चापि कुतस्त्रयः ।	004a  
कस्माच्च भवति श्रेयांस्तन्मे व्याख्यातुमर्हसि ॥	004c  
मातरिश्वोवाच 	005  
ब्राह्मणो मुखतः सृष्टो ब्रह्मणो राजसत्तम ।	005a  
बाहुभ्यां क्षत्रियः सृष्ट ऊरुभ्यां वैश्य एव च ॥	005c  
वर्णानां परिचर्यार्यं त्रयाणां भरतर्षभ ।	006a  
वर्णश्चतुर्थः पश्चात्तु पभ्द्यां शूद्रो विनिर्मितः ॥	006c  
ब्राह्मणो जायमानो हि पृथिव्यामनुजायते ।	007a  
ईश्वरः सर्वभूतानां धर्मकोशस्य गुप्तये ॥	007c  
\'सर्वस्वं ब्राह्मणस्येदं यत्किञ्चिदिह दृश्यते ।	008a  
धर्मयुक्तं प्रशस्तं च जगत्यस्मिन्नृपात्मज ॥\'	008c  
ततः पृथिव्या यन्तारं क्षत्रियं दण्डधारणे ।	009a  
द्वितीयं वर्णमकरोत्प्रजानामनुगुप्तये ॥	009c  
वैश्यस्तु धनधान्येन त्रीन्वर्णान्बिभृयादिमान् ।	010a  
शूद्रो ह्येतान्परिचरेदिति ब्रह्मानुशासनम् ॥	010c  
ऐल उवाच 	011  
द्विजस्य क्षत्रबन्धोर्वा कस्येयं पृथिवी भवेत् ।	011a  
धर्मतः सह वित्तेन सम्यग्वायो प्रचक्ष्व मे ॥	011c  
वायुरुवाच 	012  
विप्रस्य सर्वमेवैतद्यत्किञ्चिज्जगतीगतम् ।	012a  
\'धनं धान्यं हिरण्यं च स्त्रियो रत्नानि वाहनम् ॥	012c  
मङ्गलं च प्रशस्तं च यच्चान्यदपि विद्यते ।	013a  
 \'ज्येष्ठेनाभिजनेनेह तद्धर्मकुशला विदुः ॥	013c  
स्वमेव ब्राह्मणो भुङ्क्ते स्वं वस्ते स्वं ददाति च ।	014a  
गुरुर्हि सर्ववर्णानां ज्येष्ठः श्रेष्ठश्च वै द्विजः ॥	014c  
पत्यभावे यथैव स्त्री देवरं कुरुते पतिम् ।	015a  
\'आनन्तर्यात्तथा क्षत्रं पृथिवी कुरुते पतिम् ।\'	015c  
एष ते प्रथमः कल्प आपद्यन्यो भवेदतः ॥	015e  
यदि स्वर्गे परं स्थानं धर्मतः परिमार्गसि ।	016a  
यत्किञ्चिज्जयसे भूमिं ब्राह्मणाय निवेदय ॥	016c  
श्रुतवृत्तोपपन्नाय धर्मज्ञाय तपस्विने ।	017a  
स्वधर्मपरितृप्ताय यो न वित्तपरो भवेत् ॥	017c  
यो राजानं नयेद्बुद्ध्या सर्वतः परिपूर्णया ।	018a  
ब्राह्मणो हि कुले जातः कृतप्रज्ञो विनीतवान् ॥	018c  
श्रेयो नयति राजानं ब्रुवंश्चित्रां सरस्वतीम् ।	019a  
राजा चरति यं धर्मं ब्राह्मणेन निदर्शितम् ॥	019c  
शुश्रूषुरनहंवादी क्षत्रधर्मव्रते स्थितः ।	020a  
तावता सत्कृतः प्राज्ञश्चिरं यशसि तिष्ठति ॥	020c  
तस्य धर्मस्य सर्वस्य भागी राजपुरोहितः ।	021a  
एवमेव प्रजाः सर्वा राजानमभिसंश्रिताः ॥	021c  
\'ब्राह्मणं च सविद्वांसं राजशास्त्रविपश्चितम् ।	022a  
\'सम्यग्वृत्ताः स्वधर्मस्था न कुतश्चिद्भयान्विताः ॥	022c  
राष्ट्रे चरन्ति यं धर्मं राज्ञा साध्वभिरक्षिताः ।	023a  
चतुर्थं तस्य धर्मस्य राजा भागं तु विन्दति ॥	023c  
देवा मनुष्याः पितरो गन्धर्वोरगराक्षसाः ।	024a  
यज्ञमेवोपजीवन्ति नास्ति यष्टा ह्यराजके ॥	024c  
इतो दत्तेन जीवन्ति देवताः पितरस्तथा ।	025a  
राजन्येवास्य धर्मस्य योगक्षेमः प्रतिष्ठितः ॥	025c  
छायायामप्सु वायौ च सुखमुष्णेऽधिगच्छति ।	026a  
अग्नौ वाससि सूर्ये च सुखं शीतेऽधिगच्छति ।	026c  
शब्दे स्पर्शे रसे रूपे गन्धे च रमते मनः ॥	026e  
तेषु भोगेषु सर्वेषु न भीतो लभते सुखम् ।	027a  
अभयस्य हि यो दाता तस्यैव सुमहत्फलम् ॥	027c  
न हि प्राणसमं दानं त्रिषु लोकेषु विद्यते ।	028a  
इन्द्रो राजा यमो राजा धर्मो राजा तथैव च ।	028c  
राजा बिभर्ति भूतानि राज्ञा सर्वमिदं धृतम् ॥ 	028e  

इति श्रीमन्महाभारते शान्तिपर्वणि राजधर्मपर्वणि द्विसप्ततितमोऽध्यायः ॥ 72 ॥

12-72-2 निवर्तयेद्राज्याद्दूरीकारयेत् ॥
