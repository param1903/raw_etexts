अध्यायः 208

भीष्मेण युधिष्ठिरम् प्रति हरेर्वराहावतारनिरूपणम् ॥ 1 ॥
युधिष्ठिर उवाच 	001  
पितामह महाप्राज्ञ युधि सत्यपराक्रम ।	001a  
श्रोतुमिच्छामि कार्त्स्न्येन कृष्णमव्ययमीश्वरम् ॥	001c  
यच्चास्य तेजः सुमहद्यच्च कर्म पुरा कृतम् ।	002a  
तन्मे सर्वं यथातत्त्वं ब्रूहि त्वं पुरुषर्षभ ॥	002c  
तिर्यग्योनिगतो रूपं कथं धारितवान्प्रभुः ।	003a  
केन कार्यनिसर्गेण तमाख्याहि महाबल ॥	003c  
भीष्म उवाच 	004  
पुराऽहं मृगयां यातो मार्कण्डेयाश्रमे स्थितः ।	004a  
तत्रापश्यं मुनिगणान्समासीनान्सहस्रशः ॥	004c  
ततस्ते मधुपर्केण पूजां चक्रुरथो मयि ।	005a  
प्रतिगृह्य च तां पूजां प्रत्यनन्दमृषीनहम् ||	005c  
कथैषा कथिता तत्र कश्यपेन महर्षिणा ।	006a  
मनःप्रह्लादिनीं दिव्यां तामिहैकमनाः शृणु ॥	006c  
पुरा दानवमुख्या हि क्रोधलोभसमन्विताः ।	007a  
बलेन मत्ताः शतशो नरकाद्या महासुराः ॥	007c  
तथैव चान्ये बहवो दानवा युद्धदुर्मदाः ।	008a  
न सहन्ते स्म देवानां समृद्धिं तामनुत्तमाम् ॥	008c  
\'नरकाद्या महाघोरा हिरण्याक्षमुपाश्रिताः ।	009a  
उद्योगं परमं चक्रुर्देवानां निग्रहे तदा ॥	009c  
नियुतं वत्सराणां तु वायुभक्षोऽभवत्तदा ।	010a  
हिरण्याक्षो महारौद्रो लेभे देवात्पितामहात् ।	010c  
वरानचिन्त्यानतुलाञ्शतशोऽथ सहस्रशः ॥\'	010e  
दानवैरर्द्यमानास्तु देवा देवर्षयस्तथा ।	011a  
न शर्म लेभिरे राजन्क्लिश्यमानास्ततस्ततः ॥	011c  
पृथिवीमार्तरूपां ते समपश्यन्दिवौकसः ।	012a  
दानवैरभिसङ्कीर्णां घोररूपैर्महाबलैः ।	012c  
भारार्तामप्रहृष्टां च दुःखितां सन्निमज्जतीम् ॥	012e  
\'गृहीत्वा पृथिवी देवी पाताले न्यवसत्तदा ।	013a  
ततस्त्रैलोक्यमखिलं निरोषधिगणान्वितम् ।	013c  
निःस्वाध्यायवषट्कारमभूत्सर्वं समन्ततः ॥\'	013e  
अथादितेयाः सन्त्रस्ता ब्रह्माणमिदमब्रुवन् ।	014a  
कथं शक्ष्यामहे ब्रह्मन्दानवैरभिमर्दनम् ॥	014c  
\'हिरण्याक्षेण भगवन्गृहीतेयं वसुन्धरा ।	015a  
न शक्ष्यामो वयं तत्र प्रवेष्टुं जलदुर्गमम् ॥	015c  
तानाह भगवान्ब्रह्मा मुनिरेव प्रसाद्यताम् ।	016a  
अगस्त्योऽसौ महातेजाः पातु तज्जलमञ्जसा ॥	016c  
तथेति चोक्त्वा ते देवा मुनिमूचुर्मुदान्विताः ।	017a  
त्रायस्व लोकान्विप्रर्षे जलमेतत्क्षयं नय ॥	017c  
तथेति चोक्त्वा भगवान्कालानलसमद्युतिः ।	018a  
ध्यायञ्जलादनिवहं स क्षणेन पपौ जलम् ॥	018c  
शोषिते तु समुद्रे च देवाः सर्षिपुरोगमाः ।	019a  
ब्रह्माणं प्रणिपत्योचुर्मुनिना शोषितं जलम् ।	019c  
इति भूयः समाचक्ष्व किं करिष्यामहे विभो ॥	019e  
स्वयम्भूस्तानुवाचेदं निसृष्टोऽत्र विधिर्मया ॥	020ac  
ते वरेणाभिसम्पन्ना बलेन च मदेन च ।	021a  
नावबुद्ध्यन्ति सम्मूढा विष्णुमव्यक्तदर्शनम् ।	021c  
वराहरूपिणं देवमधृष्यममरैरपि ॥	021e  
एष वेगेन गत्वा हि यत्र ते दानवाधमाः ।	022a  
अन्तर्भूमिगता घोरा निवसन्ति सहस्रशः ।	022c  
शमयिष्यति तच्छ्रुत्वा जहृषुः सुरसत्तमाः ॥	022e  
ततो विष्णुर्महातेजा वाराहं रूपमास्थितः ।	023a  
अन्तर्भूमिं सम्प्रविश्य जगाम दितिजान्प्रति ॥	023c  
दृष्ट्वा च सहिताः सर्वे दैत्याः सत्वममानुषम् ।	024a  
प्रसह्य तरसा सर्वे सन्तस्थुः कालमोहिताः ॥	024c  
ततस्ते समभिद्रुत्य वराहं जगृहुः समम् ।	025a  
सङ्क्रुद्धाश्च वराहं तं व्यकर्षन्त समन्ततः ॥	025c  
दानवेन्द्रा महाकाया महावीर्यबलोच्छ्रिताः ।	026a  
नाशक्नुवंश्च किञ्चित्ते तस्य कर्तुं तदा विभो ॥	026c  
ततोऽगच्छन्विस्मयं ते दानवेन्द्रा भयं तथा ।	027a  
संशयं गतमात्मानं मेनिरे च सहस्रशः ॥	027c  
ततो देवाधिदेवः स योगात्मा योगसारथिः ।	028a  
योगमास्थाय भगवांस्तदा भरतसत्तम ॥	028c  
विननाद महानादं क्षोभयन्दैत्यदानवान् ।	029a  
सन्नादिता येन लोकाः सर्वाश्चैव दिशो दश ॥	029c  
तेन सन्नादशब्देन लोकानां क्षोभ आगमत् ।	030a  
संश्रान्ताश्च दिशः सर्वा देवाः शक्रपुरोगमाः ॥	030c  
निर्विचेष्टं जगच्चापि बभूवातिभृशं तदा ।	031a  
स्थावरं जङ्गमं चैव तेन नादेन मोहितम् ॥	031c  
ततस्ते दानवाः सर्वे तेन नादेन भीषिताः ।	032a  
पेतुर्गतासवश्चैव विष्णुतेजः प्रमोहिताः ॥	032c  
\'त्रस्तांश्च देवानालोक्य ब्रह्मा प्राह पितामहः ।	033a  
योगेश्वरोऽयं भगवान्वाराहं रूपमास्थितः ।	033c  
नर्दमानोऽत्र संयाति मा भैष्ट सुरसत्तमाः ॥	033e  
एवमुक्त्वा ततो ब्रह्मा नमश्चक्रे पितामहः ।	034a  
देवता मुनयश्चैव विष्णुं वै मुक्तिहेतवे ॥	034c  
ततो हरिर्महातेजा ब्रह्माणमभिनन्द्य च ।\'	035a  
रसातलगतश्चापि वराहस्त्रिदशद्विषाम् ।	035c  
खुरैर्विदारयामास मांसमेदोस्थिसञ्चयान् ॥	035e  
नादेन तेन महता सनातन इति स्मृतः ।	036a  
पद्मनाभो महायोगी भूतात्मा भूतभावनः ॥	036c  
ततो देवगणाः सर्वे पितामहमुपाद्रवन् ।	037a  
तत्र गत्वा महात्मानमूचुश्चैव जगत्पतिम् ॥	037c  
नादोऽयं कीदृशो देव नेतं विद्म वयं प्रभो ।	038a  
कोसौ हि कस्य वा नादो येन विह्वलितं जगत् ।	038c  
देवाश्च दानवाश्चैव मोहितास्तस्य तेजसा ॥	038e  
एतस्मिन्नन्तरे विष्णुर्वाराहं रूपमास्थितः ।	039a  
उदतिष्ठन्महाबाहो स्तूयमानो महर्षिभिः ॥	039c  
पितामह उवाच 	040  
\'दिव्यं------ युद्धमासीन्महात्मनोः ।	040a  
हिरण्याक्षस्य विष्णोश्च सर्वसङ्क्षोभकारणम् ॥	040c  
जघान च हिरण्याक्षमन्तर्भूमिगतं हरिः ।	041a  
तदाकर्ण्य महातेजा ब्रह्मा मधुरमब्रवीत् ॥\'	041c  
पितामह उवाच 	042  
निहत्य दानवपतीन्महावर्ष्मा महाबलः ।	042a  
एष देवो महायोगी भूतात्मा भूतभावनः ॥	042c  
सर्वभूतेश्वरो योगी मुनिरात्मा तथाऽऽत्मनः ।	043a  
स्थिरीभवत कृष्णोऽयं सर्वविघ्नविनाशनः ॥	043c  
कृत्वा कर्मातिसाध्वेतदशक्यममितप्रभः ।	044a  
समायातः स्वमात्मानं महाभागो महाद्युतिः ॥	044c  
पद्मनाभो महायोगी पुराणपुरुषोत्तमः ।	045a  
न सन्तापो न भीः कार्या शोको वा सुरसत्तमैः ॥	045c  
विधिरेष प्रभावश्च कालः सङ्क्षयकारकः ।	046a  
लोकान्धारयता तेन नादो मुक्तो महात्मना ॥	046c  
स एष हि महाबाहुः सर्वलोकनमस्कृतः ।	047a  
अच्युतः पुण्डरीकाक्षः सर्वभूतादिरीश्वरः ॥ 	047c  

इति श्रीमन्महाभारते शान्तिपर्वणि मोक्षधर्मपर्वणि अष्टाधिकद्विशततमोऽध्यायः ॥ 208 ॥

12-208-36 भूताचार्यः स भूतराट् इति झ. ड. थ. पाठः ॥12-208-042 महावर्ष्मा महाकायः || 
