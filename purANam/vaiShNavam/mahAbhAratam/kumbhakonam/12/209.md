अध्यायः 209

भीष्मेण युधिष्ठिरम् प्रति वासुदेवतत्वकथनम् ॥ 1 ॥
\'* युधिष्ठिर उवाच 	001  
पितामह महाप्राज्ञ केशवस्य महात्मनः ।	001a  
वक्तुमर्हसि तत्त्वेन माहात्म्यं पुनरेव तु ॥	001c  
न तृप्याम्यहमप्येनं पश्यञ्शृण्वंश्च भारत ।	002a  
एवं कृष्णं महाबाहो तस्मादेतद्ब्रवीहि मे ॥	002c  
भीष्म उवाच 	003  
शृणु राजन्कथामेतां वैष्णवीं पापनाशनीम् ।	003a  
नारदो मां पुरा प्राह यामहं ते वदामि ताम् ॥	003c  
देवर्षिर्नारदः पूर्वं तत्वं वेत्स्यामि वै हरेः ।	004a  
इति सञ्चिन्त्य मनसा दध्यौ ब्रह्म सनातनम् ॥	004c  
हिमालये शुभे दिव्ये दिव्यं वर्षशतं किल ।	005a  
अनुच्छ्वसन्निराहारः संयतात्मा जितेन्द्रियः ॥	005c  
ततोऽन्तरिक्षे वागासीत्तं मुनिप्रवरं प्रति ।	006a  
मेघगम्भीरनिर्घोषा दिव्या वाह्याऽशरीरिणी ॥	006c  
किमर्थं त्वं समापन्नो ध्यानं मुनिवरोत्तम ।	007a  
अहं ददामि ते ज्ञानं धर्माद्यं वा वृणीष्व माम् ॥	007c  
तच्छ्रुत्वा मुनिरालोच्य सम्भ्रमाविष्टमानसः ।	008a  
किन्नु स्यादिति सञ्चिन्त्य वाक्यमाहापरं प्रति ॥	008c  
कस्त्वं भवानण्डं बिभेद मध्ये समास्थितो वाक्यमुदीरयन्माम् ।	009a  
न रूपमन्यत्तव दृश्यते वै ईदृग्विधस्त्वं समधिष्ठितोऽसि ॥	009c  
पुनस्तमाह स मुनिमनन्तोऽहं बृहत्तरः ।	010a  
न मां मूढा विजानन्ति ज्ञानिनो मां विदन्त्युत ॥	010c  
तं प्रत्याह मुनिः श्रीमान्प्रणतो विनयान्वितः ।	011a  
भवन्तं ज्ञातुमिच्छामि तव तत्वं ब्रवीहि मे ॥	011c  
तस्य तद्वचनं श्रुत्वा नारदं प्राह लोकपः ।	012a  
ज्ञानेन मां विजानीहि नान्यथा शक्तिरस्ति ते ॥	012c  
नारद उवाच 	013  
कीदृग्विधं तु तज्ज्ञानं येन जानामि ते तनुम् ।	013a  
अनन्त तन्मे ब्रूहि त्वं यद्यनुग्रहवानहम् ॥	013c  
लोकपाल उवाच 	014  
विकल्पहीनं विपुलं तस्य चूरं शिवं परम् ।	014a  
ज्ञानं तत्तेन जानासि साधनं प्रति ते मुने ॥	014c  
अत्रावृत्य स्थितं ह्येतत्तच्छुद्धमितरन्मृषा ।	015a  
एतत्ते सर्वमाख्यातं सङ्क्षेपान्मुनिसत्तम ॥	015c  
नारद उवाच 	016  
त्वमेव तव यत्तत्वं ब्रूहि लोकगुरो मम ।	016a  
भवन्तं ज्ञातुमिच्छामि कीदृग्भूतस्त्वमव्यय ॥	016c  
ततः प्रहस्य भगवान्मेघगम्भीरया गिरा ।	017a  
प्राहेशः सर्वभूतानां न मे चास्यं श्रुतिर्न च ॥	017c  
न घ्राणजिह्वे दृक्चैव त्वचा नास्ति तथा मुने ।	018a  
कथं वक्ष्यामि चात्मानमशरीरस्तथाप्यहम् ॥	018c  
तज्ज्ञात्वा विस्मयाविष्टो मुनिराह प्रणम्य तम् ।	019a  
येन त्वं पूर्वमात्मानमनन्तोऽहं बृहत्तरः ।	019c  
शतोऽहमिति मां प्रीतः प्रोक्तवानसि तत्कथम् ॥	019e  
पुनस्तमाह भगवांस्तवाप्यक्षाणि सन्ति वै ।	020a  
त्वमेनं ब्रूहि चात्मानं यदि शक्नोषि नारद ॥	020c  
आत्मा यथा तव मुने विदितस्तु भविष्यति ।	021a  
मां च जानासि तेन त्वमेकं साधनमावयोः ।	021c  
इत्युक्त्वा भगवान्देवस्ततो नोवाच किञ्चन ॥	021e  
नारदोऽप्युत्स्मयन्खिन्नः क्व गतोऽसाविति प्रभुः ।	022a  
स्थित्वा स दीर्घकालं च मुनिर्व्यामूढमानसः ॥	022c  
आह मां भगवान्देवस्त्वनन्तोऽहं बृहत्तरः ।	023a  
तेनाहमिति सर्वस्य को वानन्तो बृहत्तरः ॥	023c  
केयमुर्वी ह्यनन्ताख्या बृहती नूनमेव सा ।	024a  
यस्यां जानन्ति भूतानि विलीनानि ततस्ततः ।	024c  
एनां पृच्छामि तरुणीं सैषा नूनमुवाच माम् ॥	024e  
इत्येवं स मुनिः श्रीमान्कृत्वा निश्चयमात्मनः ।	025a  
स भूतलं समाविश्य प्रणिपत्येदमब्रवीत् ॥	025c  
आश्चर्यासि च धन्यासि बृहती त्वं वसुन्धरे ।	026a  
त्वामत्र वेत्तुमिच्छामि याग्दृभूताऽसि शोभने ॥	026c  
तच्छ्रुत्वा धरणी देवी स्मयमानाऽब्रवीदिदम् ।	027a  
नाहं हि बृहती विप्र न चानन्ता च सत्तम ॥	027c  
कारणं मम यो गन्धो गन्धात्मानं ब्रवीहि तम् ।	028a  
ततो मुनिस्तद्धि तत्वं प्रणिपत्येदमब्रवीत् ॥	028c  
कारणं मे जलं मत्तो बृहत्तरतमं हि तत् ॥	029ac  
स समुद्रं मुनिर्गत्वा प्रणिपत्येदमब्रवीत् ।	030a  
आश्चर्योसि च धन्योसि ह्यनन्तोसि बृहत्तरः ॥	030c  
भवन्तं वेत्तुमिच्छामि कीदृग्भूतस्त्वमव्यय ।	031a  
तच्छ्रुत्वा सरितानाथः समुद्रो मुनिमब्रवीत् ॥	031c  
कारणं मेऽत्र सम्पृच्छ रसात्मानं बृहत्तरम् ।	032a  
ततो बृहत्तरं विद्वंस्त्वं पृच्छ मुनिसत्तम ॥	032c  
ततो मुनिर्यथायोगं जलं तत्वमवेक्ष्य तत् ।	033a  
जलात्मानं प्रणम्याह जलतत्वस्थितो मुनिः ॥	033c  
आश्चर्योसि च धन्योसि ह्यनन्तोसि बृहत्तरः ।	034a  
भवन्तं श्रोतुमिच्छामि कीदृग्भूतस्त्वमव्यय ॥	034c  
ततो रसात्मकः सोनु मुनिमाह पुनःपुनः ।	035a  
ममापि कारणं पृच्छ तेजोरूपं विभावसुम् ।	035c  
नाहं बृहत्तरो ब्रह्मन्नाप्यनन्तश्च सत्तम ॥	035e  
ततोऽग्निं प्रणिपत्याह मुनिर्विस्मितमानसः ।	036a  
यज्ञात्मानं महावासं सर्वभूतनमस्कृतम् ॥	036c  
आश्चर्योसि च धन्योसि ह्यनन्तश्च बृहत्तरः ।	037a  
भवन्तं वेत्तुमिच्छामि कीदृग्भूतस्त्वमव्यय ॥	037c  
ततः प्रहस्य भगवान्मुनिं स्विष्टकृदब्रवीत् ।	038a  
नाहं बृहत्तरो ब्रह्मन्नाप्यनन्तश्च सत्तम ।	038c  
कारणं मम रूपं यत्तं पृच्छ मुनिसत्तम ॥	038e  
ततो योगक्रमेणैव प्रतीतं तं प्रविश्य सः ।	039a  
रूपात्मानं प्रणम्याह नारदो वदतांवरः ॥	039c  
आश्चर्योसि च धन्योसि ह्यनन्तोसि बृहत्तरः ।	040a  
भवन्तं वेत्तुमिच्छामि कीदृग्भूतस्त्वमव्यय ॥	040c  
उत्स्मयित्वा तु रूपात्मा तं मुनिं प्रत्युवाच ह ।	041a  
वायुर्मे कारणं ब्रह्मंस्तं पृच्छ मुनिसत्तम ।	041c  
मत्तो बहुतरः श्रीमाननन्तश्च महाबिलम् ॥	041e  
स मारुतं प्रणम्याह भगवान्मुनिसत्तमः ।	042a  
योगसिद्धो महायोगी ज्ञानविज्ञानपारगः ॥	042c  
आश्चर्योसि च धन्योसि ह्यनन्तोसि बृहत्तरः ।	043a  
भवन्तं वेत्तुमिच्छामि कीदृग्भूतस्त्वमव्यय ॥	043c  
ततो वायुर्हि सम्प्राह नारदं मुनिसत्तमम् ।	044a  
कारणं पृच्छ भगवन्स्पर्शात्मानं ममाद्य वै ॥	044c  
मत्तो बृहत्तरः श्रीमाननन्तश्च तथैव सः ।	045a  
ततोस्य वचनं श्रुत्वा स्पर्शात्मानमुवाच सः ॥	045c  
आश्चर्योसि च धन्योसि ह्यनन्तोसि बृहत्तरः ।	046a  
भवन्तं वेत्तुमिच्छामि कीदृग्भूतस्त्वमव्यय ॥	046c  
तस्य तद्वचनं श्रुत्वा स्पर्शात्मा मुनिमब्रवीत् ।	047a  
नाहं बृहत्तरो ब्रह्मन्नाप्यनन्तश्च सत्तम ॥	047c  
कारणं मम चैवेममाकाशं च बृहत्तरम् ।	048a  
तं पृच्छ मुनिशार्दूल सर्वव्यापिनमव्ययम् ॥	048c  
तच्छ्रुत्वा नारदः श्रीमान्वाक्यं वाक्यविशारदः ।	049a  
आकाशं समुपागम्य प्रणम्याह कृताञ्जलिः ॥	049c  
आश्चर्योसि न धन्योसि ह्यनन्तोसि बृहत्तरः ।	050a  
भवन्तं वेत्तुमिच्छामि कीदृग्भूतस्त्वमव्यय ॥	050c  
आकाशस्तमुवाचेदं प्रहसन्मुनिसत्तमम् ।	051a  
नाहं बृहत्तरो ब्रह्मञ्शब्दो वै कारणं मम ।	051c  
तं पृच्छ मुनिशार्दूल स वै मत्तो बृहत्तरः ॥	051e  
ततो ह्याविश्य चाकाशं शब्दात्मानमुवाच ह ।	052a  
स्वरव्यञ्जनसंयुक्तं नानाहेतुविभूषितम् ।	052c  
वेदाख्यं परमं गुह्यं वेदकारणमच्युतम् ॥	052e  
आश्चर्योसि च धन्योसि ह्यनन्तोसि बृहत्तरः ।	053a  
भवन्तं श्रोतुमिच्छामि कीदृग्भूतस्त्वमव्यय ॥	053c  
वेदात्मा प्रत्युवाचेदं नारदं मुनिपुङ्गवम् ।	054a  
मया कारणभूतेन सर्ववेत्ता पितामहः ॥	054c  
ब्रह्मणो बुद्धिसंस्थानमास्थितोऽहं महामुने ।	055a  
तस्माद्बृहत्तरो मत्तः पद्मयोनिर्महामतिः ।	055c  
तं पृच्छ मुनिशार्दूल सर्वकारणकारणम् ॥	055e  
ब्रह्मलोकं ततो गत्वा नारदो मुनिपुङ्गवैः ।	056a  
सेव्यमानं महात्मानं लोकपालैर्मरुद्गणैः ॥	056c  
समुद्रैश्च सरिद्भिश्च भूततत्वैः सभूधरैः ।	057a  
गन्धर्वैरप्सरोभिश्च ज्योतिषां च गणैस्तथा ॥	057c  
स्तुतिस्तोमग्रहस्तोभैस्तथा वेदैर्मुनीश्वरैः ।	058a  
उपास्यमानं ब्रह्माणं लोकनाथं परात्परम् ॥	058c  
हिरण्यगर्भं विश्वेशं चतुर्वक्त्रेण भूषितम् ।	059a  
प्रणम्य प्राञ्जलिः प्रह्वस्तमाह मुनिपुङ्गवः ॥	059c  
आश्चर्योसि च धन्योसि ह्यनन्तोसि बृहत्तरः ।	060a  
भवन्तं वेत्तुमिच्छामि कीदृग्भूतस्त्वमव्यय ॥	060c  
तच्छ्रुत्वा भगवान्ब्रह्मा सर्वलोकपितामहः ।	061a  
उत्स्मयन्मुनिमाहेदं कर्ममूलस्य लोपकम् ॥	061c  
नाहं बृहत्तरो ब्रह्मन्नाप्यनन्तश्च सत्तम ।	062a  
लोकानां मम सर्वेषां नाथभूतो बृहत्तरः ॥	062c  
नन्दगोपकुले गोपकुमारैः परिवारितः ।	063a  
समस्तजगतां गोप्ता गोपवेषेण संस्थितः ॥	063c  
मद्रूपं च समास्थाय जगत्सृष्टिं करोति सः ।	064a  
ऐशानमास्थितः श्रीमान्हन्ति नित्यं हि पाति च ॥	064c  
विष्णुः स्वरूपरूपोऽसौ कारणं स हरिर्मम ।	065a  
तं पृच्छ मुनिशार्दूल स चानन्तो बृहत्तरः ॥	065c  
ततोऽवतीर्य भगवान्ब्रह्मलोकान्महामुनिः ।	066a  
नन्दगोपकुले विष्णुमेनं कृष्णं जगत्पतिम् ॥	066c  
बालक्रीडनकासक्तं वत्सजालविभूषितम् ।	067a  
पाययित्वाथ बध्नन्तं धूलिधूम्राननं परम् ॥	067c  
गाहमानैर्हसद्भिश्च नृत्यद्भिश्च समन्ततः ।	068a  
पाणिवादनकैश्चैव संवृतं वेणुवादकैः ॥	068c  
प्रणिपत्याब्रवीदेनं नारदो भगवान्मुनिः ।	069a  
आश्चर्योसि च धन्योसि ह्यनन्तश्च बृहत्तरः ।	069c  
वेत्ताऽसि चाव्ययश्चासि वेत्तुमिच्छामि यादृशम् ॥	069e  
ततः प्रहस्य भगवान्नारदं प्रत्युवाच ह ।	070a  
मत्तः परतरं नास्ति मत्तः सर्वं प्रतिष्ठितम् ॥	070c  
मतो बृहत्तरं नान्यदहमेव बृहत्तरः ।	071a  
आकाशे च स्थितः पूर्वमुक्तवानहमेव ते ॥	071c  
न मां वेत्ति जनः कश्चिन्माया मम दुरत्यया ।	072a  
भक्त्या त्वनन्यया युक्ता मां विजानन्ति योगिनः ॥	072c  
प्रियोसि मम भक्तोसि मम तत्वं विलोकय ।	073a  
ददामि तव तज्ज्ञानं येन तत्वं प्रपश्यसि ॥	073c  
अन्येषां चैव भक्तानां मम योगरतात्मनाम् ।	074a  
ददामि दिव्यं ज्ञानं च येन तत्वं प्रपश्यसि ॥	074c  
अन्येषां चैव भक्तानां मम योगरतात्मनाम् ।	075a  
ददामि दिव्यं ज्ञानं च तेन ते यान्ति मत्पदम् ॥	075c  
एवमुक्त्वा ययौ कृष्णो नन्दगोपगृहं हरिः ॥	076ac  
भीष्म उवाच 	077  
एतत्ते कथितं राजन्विष्णुतत्वमनुत्तमम् ।	077a  
भजस्वैनं विशालाक्षं जपन्कृष्णेति सत्तम ॥	077c  
मोहयन्मां तथा त्वां च शृणोत्येष मयेरितान् ।	078a  
धर्मात्मा च महाबाहो भक्तान्रक्षति नान्यथा ॥ 	078c  

इति श्रीमन्महाभारते शान्तिपर्वणि मोक्षधर्मपर्वणि नवाधिकद्विशततमोऽध्यायः ॥ 209 ॥ *अयमध्यायो ध. पुस्तकएव दृश्यते |
