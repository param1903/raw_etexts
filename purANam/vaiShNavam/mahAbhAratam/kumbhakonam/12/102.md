अध्यायः 102

भीष्मेण युधिष्ठिरम् प्रति सेनाया जयचिह्नानां राजनीतेश्च कथनम् ॥ 1 ॥
युधिष्ठिर उवाच 	001  
जयिन्याः कानि रूपाणि भवन्ति भरतर्षभ ।	001a  
पृतनायाः प्रशस्तानि तानि चेच्छामि वेदितुम् ॥	001c  
भीष्म उवाच 	002  
जयिन्या यानि रूपाणि भवन्ति भरतर्षभ ।	002a  
पृतनायाः प्रशस्तानि तानि वक्ष्यामि सर्वशः ॥	002c  
दैवे पूर्वं प्रकुपिते मानुषे कालचोदिते ।	003a  
तद्विद्वांसोऽनुपस्यन्ति ज्ञानदीर्घेण चक्षुषा ॥	003c  
प्रायश्चित्तविधिं चात्र जपहोमांश्च तद्विदः ।	004a  
मङ्गलानि च कुर्वन्ति शमयन्त्यहितानि च ॥	004c  
उदीर्णमनसो योधा वाहनानि च भारत ।	005a  
यस्यां भवन्ति सेनायां ध्रुवं तस्या जयो भवेत् ॥	005c  
अन्वेव वायवो यान्ति तथैवेन्द्रधनूंषि च ।	006a  
अनुप्लवन्ते मेघाश्च तथाऽऽदित्यस्य रश्मयः ॥	006c  
गोमायवश्चातुलोमबला गृध्राश्च सर्वशः ।	007a  
अर्हयेयुर्यदा सेनां तदा सिद्धिरनुत्तमा ॥	007c  
प्रसन्नभाः पावकश्चोर्ध्वरश्मिः प्रदक्षिणावर्तशिखो विधूमः ।	008a  
पुण्या गन्धाश्चाहुतीनां भवन्ति जयस्यैतद्भाविनो रूपमाहुः ॥	008c  
गम्भीरशब्दाश्च महास्वनाश्च शङ्ख्याश्च भेर्यश्च नदन्ति यत्र ।	009a  
युयुत्सवश्चाप्रतीपा भवन्ति जयस्यैतद्भाविनो रूपमाहुः ॥	009c  
इष्टा मृगाः पृष्ठतो वामतश्च सम्प्रस्थितानां च गमिष्यतां च ।	010a  
जिघांसतां दक्षिणाः सिद्धिमाहुर्ये त्वग्रतस्ते प्रतिषेधयन्ति ॥	010c  
माङ्गल्यशब्दाञ्शकुना वदन्ति हंसाः क्रौञ्चाः शतपत्राश्च चाषाः ।	011a  
हृष्टा योधाः सत्ववन्तो भवन्ति जयस्यैतद्भाविनो रूपमाहुः ॥	011c  
शस्त्रैर्यन्त्रैः कवचैः केतुभिश्च सुभानुभिर्मुखवर्णैश्च यूनाम् ।	012a  
भ्राजिष्मती दुष्प्रतिवीक्षणीया येषां चमूस्तेऽभिभवन्ति शत्रून् ॥	012c  
शुश्रूषवश्चानभिमानिनश्च परस्परं सौहृदमास्थिताश्च ।	013a  
येषां योधाः शौर्यमनुष्ठिताश्च जयस्यैतद्भाविनो रुपमाहुः ॥	013c  
शब्दाः स्पर्शास्तथा गन्धा विचरन्ति मनःप्रियाः ।	014a  
धैर्यं चाविशते योधान्विजयस्य मुखं च तत् ॥	014c  
शब्दो वामः प्रस्थितस्य दक्षिणः प्रविविक्षतः ।	015a  
पश्चात्संसाधयत्यर्थं पुरस्ताच्च निषेधति ॥	015c  
संहत्य महतीं सेनां चतुरङ्गां युधिष्ठिर ।	016a  
साम्नैव वर्तयेः पूर्वं प्रयतेथास्ततो युधि ॥	016c  
जघन्य एष विजयो यद्युद्धे सामभाषणम् ।	017a  
यादृच्छिको युधि जयो दैवेनेति विचारणम् ॥	017c  
आपगेव महावेगा त्रस्ता इव महामृगाः ।	018a  
दुर्निवार्यतमा चैव प्रभग्ना महती चमूः ॥	018c  
भग्ना इत्येव भज्यन्ते विद्वांसोऽपि न कारणम् ।	019a  
उदारसारा महती रुरुसङ्ङ्घोपमा चमूः ॥	019c  
परस्परज्ञाः संहृष्टास्त्यक्तप्राणाः सुनिश्चिताः ।	020a  
अपि पञ्चशतं शूरा निघ्नन्ति परवाहिनीम् ॥	020c  
अपि वा पञ्चषट्सप्तसंहिताः कृतनिश्चयाः ।	021a  
कुलीनाः पूजिताः सम्यग्विजयन्तीह शात्रवान् ॥	021c  
सन्निपातो न मन्तव्यः शक्ये सति कथञ्चन ।	022a  
सान्त्वभेदप्रदानानां युद्धमुत्तरमुच्यते ॥	022c  
संसर्पेण हि सेनाया भयं भीरून्प्रबाधते ।	023a  
वज्रादिव प्रज्वलितादियं स्वित्क्षपयिष्यति ॥	023c  
अभिप्रयातां समितिं ज्ञात्वा ये प्रतियान्त्यथ ।	024a  
तेषां सन्दन्ति गात्राणि योधानां विषयस्य च ॥	024c  
विषयो व्यथते राजन्सर्वः सस्थाणुजङ्गमः ।	025a  
अस्त्रप्रतापतप्तानां मज्जाः सीदन्ति देहिनाम् ॥	025c  
तेषां सान्त्वं क्रूरमिश्रं प्रणेतव्यं पुनः पुनः ।	026a  
सम्पीड्यमाना हि परैर्योगमायान्ति सर्वतः ॥	026c  
आन्तराणां च भेदार्थं चरानभ्यवचारयेत् ।	027a  
यश्च तस्मात्परो राजा तेन सन्धिः प्रशस्यते ॥	027c  
न हि तस्यान्यथा पीडा शक्या कर्तुं तथाविधा ।	028a  
यथा सार्धममित्रेण सर्वतः प्रतिबाधनम् ॥	028c  
क्षमा वै साधुमायाति न ह्यसाधून्क्षमा सदा ।	029a  
क्षमायाश्चाक्षमायाश्च पार्थ विद्धि प्रयोजनम् ॥	029c  
विजित्य क्षममाणस्य यशो राज्ञो विवर्धते ।	030a  
महापराधे ह्यप्यस्मिन्विश्वसन्त्यपि शत्रवः ॥	030c  
मन्यन्ते कर्षयित्वा तु क्षमा साध्वीति शाम्बराः ।	031a  
असन्तप्तं तु यद्दारु प्रत्येति प्रकृतिं पुनः ॥	031c  
नैतत्प्रशंसन्त्याचार्या न चैतत्साधु दर्शनम् ।	032a  
अक्रोधेनाविनाशेन नियन्तव्याः स्वपुत्रवत् ॥	032c  
द्वेष्यो भवति भूतानामुग्रो राजा युधिष्ठिर ।	033a  
मृदुमप्यवमन्यन्ते तस्मादुभयभाग्भवेत् ॥	033c  
प्रहरिष्यन्प्रियं ब्रूयात्प्रहरन्नपि भारत ।	034a  
प्रहृत्य च प्रियं ब्रूयाच्छोचन्निव रुदन्निव ॥	034c  
न मे प्रिया ये स्म हताः सम्प्रहृष्टाः परेऽपि च ।	035a  
न च कत्थनमेवाग्र्यमुच्यमानं पुनःपुनः ॥	035c  
अहो जीवितमाकाङ्क्षेन्नेदृशो वधमर्हति ।	036a  
सुदुर्लभाः सुपुरुषाः सङ्ग्रामेष्वपलायिनः ॥	036c  
कृतं ममाप्रियं तेन येनायं निहतो मृधे ।	037a  
इति वाचा वदन्हन्तॄन्पूजयेत रहोगतः ॥	037c  
हन्तॄणां च हतानां च पूजां कुर्याद्यथार्थतः ।	038a  
क्रोशेद्बाहुं प्रगृह्यापि चिकीर्षञ्जनसङ्ग्रहम् ॥	038c  
एवं सर्वास्ववस्थासु सान्त्वपूर्वं समाचरेत् ।	039a  
प्रियो भवति भूतानां धर्मज्ञो वीतभीर्नृपः ॥	039c  
विश्वासं चात्र गच्छन्ति सर्वभूतानि भारत ।	040a  
विश्वस्तः शक्यते भोक्तुं यथाकालं समुत्थितः ॥	040c  
तस्माद्विश्वासयेद्राजा सर्वभूतान्यमायया ।	041a  
सर्वतः परिरक्षेच्च यो महीं भोक्तुमिच्छति ॥ 	041c  

इति श्रीमन्महाभारते शान्तिपर्वणि राजधर्मपर्वणि द्व्यधिकशततमोऽध्यायः ॥ 102 ॥

12-102-15 शब्दः काकस्येति शेषः ॥ 12-102-22 सन्निपातो युद्धम् ॥ 12-102-24 समितिं युद्धम् । स्यन्दन्ति स्विद्यन्ति ॥ 12-102-25 विषयो देशः ॥ 12-102-26 योगं सन्धिम् ॥ 12-102-27 आन्तराणां शत्रोः सखीनाम् । तस्माच्छत्रोः परः श्रेष्ठस्तेन सन्धिं च कुर्यात् ॥ 12-102-29 क्षमा वै साध्वमायानां नहि साधु सदा क्षमा इति ड. थ. पाठः ॥ 12-102-30 अस्मिन्क्षमावति ॥ 12-102-31 असन्ताप्य ऋजूकृतं वंशादि पुनर्वक्रीभवत्यतः शत्रुं सन्ताप्य क्षमां कुर्यादिति शम्बरस्य दैत्यस्य मतम् ॥ 12-102-32 स्वमतमाह नैतदिति ॥ 12-102-40 विश्वस्तो जनः ॥
