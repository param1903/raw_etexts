अध्यायः 114

भीष्मेण युधिष्ठिरम् प्रति सभायां दुष्टदुर्भाषणे तत्तितिक्षाया गुणत्वप्रतिपादनम् ॥ 1 ॥
युधिष्ठिर उवाच 	001  
विद्वान्मूढप्रगल्भेन मृदुस्तीक्ष्णेन भारत ।	001a  
आक्रुश्यमानः सदसि कथं कुर्यादरिन्दम ॥	001c  
भीष्म उवाच 	002  
श्रूयतां पृथिवीपाल यथैऽषोर्थोऽवगम्यते ।	002a  
सदा सचेताः सहते नरस्येहाल्पचेतसः ॥	002c  
आक्रुश्य दूष्यमाणश्च सुकृतं तस्य विन्दति ।	003a  
दुष्कृतं चात्मनो मर्षी तस्मिन्नेव प्रमार्जति ॥	003c  
गर्हितं तमुपेक्षेत वाश्यमानमिवातुरम् ।	004a  
लोके विद्वेषमापन्नो निष्फलं प्रतिपद्यते ॥	004c  
इति संश्लाघते नित्यं तेन पापेन कर्मणा ।	005a  
इदमुक्तो मया कश्चित्सर्वतो जनसंसदि ।	005c  
स तत्र व्रीडितः शुष्को मृतकल्पोऽवतिष्ठते ॥	005e  
श्लाघन्नश्लाघनीयेन कर्मणा निरपत्रपः ।	006a  
उपेक्षितव्यो दान्तेन तादृशः पुरुषाधमः ॥	006c  
यद्यद्ब्रूयादल्पमतिस्तत्तदस्य सहेत्तदा ॥	007ac  
प्रकृत्या हि प्रशंसन्वा निन्दन्वा किं करिष्यति ।	008a  
वने काक इवाबुद्धिर्वाश्यमानो निरर्थकम् ॥	008c  
यदि वाग्भिः प्रयोगः स्यात्प्रयोज्यः पापकर्मणा ।	009a  
वागेवार्थो भवेत्तस्य न ह्येवार्थो जिघांसतः ॥	009c  
निषेकं वै परस्यासावाचष्टे वृत्तचेष्टया ।	010a  
मयूर इव कौपीनं नृत्यं सन्दर्शयन्निव ॥	010c  
यस्यावाच्यं न लोकेऽस्मिन्नाकार्यं चापि किञ्चन ।	011a  
वाचं तेन न सन्दध्याच्छुचिः संश्लिष्टकर्मणा ॥	011c  
प्रत्यक्षं गुणवादी यः परोक्षं तु विनिन्दकः ।	012a  
स मानवः श्ववल्लोके नष्टलोकपरायणः ॥	012c  
तादृग्दिनशतं चापि यद्ददाति जुहोति च ।	013a  
परोक्षेणापवादेन तं नाशयति तत्क्षणात् ॥	013c  
तस्मात्प्राज्ञो नरः सद्यस्तादृशं पापचेतसम् ।	014a  
वर्जयेन्मतिमान्वर्ज्यं सारमेयामिषं यथा ॥	014c  
परिवादं ब्रुवाणो हि दुरात्मा वै महाजने ।	015a  
प्रकाशयति दोषान्स्वान्सर्पः फणमिवोन्नतम् ॥	015c  
तं स्वकर्माणि कुर्वाणं प्रतिकर्तुं य इच्छति ।	016a  
भस्मकूट इवाबुद्धिः खरो रजसि मज्जति ॥	016c  
मनुष्यसालावृकमप्रशान्तं जनापवादे सततं निविष्टम् ।	017a  
मातङ्गमुन्मत्तमिवोन्नदन्तं त्यजेत तं श्वानमिवातिरौद्रम् ॥	017c  
अनार्यजुष्टे पथि वर्तमानं दमादपेतं विनयाच्च पापम् ।	018a  
अरिव्रतं नित्यमभूतिकामं धिगस्तु तं पापमतिं मनुष्यम् ॥	018c  
प्रत्युच्यमानस्त्वथ भूय एव निशाम्य माभूस्त्वमथार्तरूपः ।	019a  
उच्चस्य नीचेन हि सम्प्रयोगं विगर्हयन्ति स्थिरबुद्धयो ये ॥	019c  
क्रुद्धो दशेद्वाऽपि च ताडयेद्वा स पांसुभिर्वा विकिरेत्तुषैर्वा ।	020a  
विवृत्य दन्तांश्च विभीषयेद्वा सिद्धं हि मूढे कुपिते नृशंसे ॥	020c  
विगर्हणां नाऽपि दुरात्मना कृतां सहेत यः संसदि दुर्जनानाम् ।	021a  
पठेदिदं चापि निदर्शनं सदा न वाङ्मयं स लभति किञ्चिदप्रियम् ॥ 	021c  

इति श्रीमन्महाभारते शान्तिपर्वणि राजधर्मपर्वणि चतुर्दशाधिकशततमोऽध्यायः ॥ 114 ॥

12-114-1 मूढश्चासौ प्रगल्भश्च तेन ॥ 12-114-2 सहते दुरुक्तम् ॥ 12-114-3 मर्षी तितिक्षुः ॥ 12-114-4 वाश्यमानं रटन्तम् ॥ 12-114-9 यथा वाचा हतो न हन्यते एवं वाचा दूषितो न दुष्यतीत्यर्थः ॥ 12-114-10 स एवं वदन्वृत्तेन क्रियया चेष्टया वागादिव्यापारेण च लिङ्गेन निषेकं स्वमातरि रेतःसेकं परस्य परेण पितुरन्येन कृतमित्याचष्टे व्यक्तं कथयति । कौपीनं गुह्यप्रदेशं सन्दर्शयन्निव नृत्यं कुर्वन्मयूरो यथा श्लाघते सम्यङ्नृत्यामीति मन्यते नतु मम गुह्यं लोकाः पश्यन्तीति त्रपते एवं खलोपि मया स महानमुकसभायां दुरुक्तमुक्त इति श्लाघते नत्वनेन मम मातुर्दोषः स्पष्टीक्रियते मयैवेति न त्रपते इत्यर्थः ॥ 12-114-11 मयूर इव कालीनम् इति थ. द. पाठः । संश्लिष्टजन्मना इति ट. थ. द. पाठः ॥ 12-114-13 तादृक्पुमान् ॥ 12-114-14 सारमेयामिषं शुनोमांसम् ॥ 12-114-15 दोषान् जारजत्वादीन् ॥ 12-114-16 भस्मकूटे भस्मराशौ स्वर इवाबुद्धिः रजसि दुःखे निमज्जति ॥ 12-114-17 सालावृकं श्वानमेव मनुष्यत्वेन लोके गृहीतमित्यर्थः ॥ 12-114-20 क्रुद्धो दशार्धेन हि ताडयेद्वा इति झ. पाठः । तत्र दशार्धेन संवृताङ्गुलिपञ्चकेन पाणिनेत्यर्थः । इदं सर्वं कुपितमूढे सिद्धमेव ॥
