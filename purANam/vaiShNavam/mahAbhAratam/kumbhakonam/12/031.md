अध्यायः 031
व्यासयुधिष्ठिरसंवादः ॥ 1 ॥
वैशम्पायन उवाच 	001  
तूष्णीम्भूतं तु राजानं शोचमानं युधिष्ठिरम् ।	001a  
तपस्वी धर्मतत्त्वज्ञः कृष्णद्वैपायनोऽब्रवीत् ॥	001c  
व्यास उवाच 	002  
प्रजानां पालनं धर्मो राज्ञां राजीवलोचन ।	002a  
धर्मः प्रमाणं लोकस्य नित्यं धर्मोऽनुवर्त्यताम् ॥	002c  
अनुतिष्ठस्व तद्राजन्पितृपैतामहं पदम् ।	003a  
ब्राह्मणेषु तु यो धर्मः स नित्यो वेदनिश्चितः ॥	003c  
तत्प्रमाणं प्रमाणानां शाश्वतं भरतर्षभ ।	004a  
तस्य धर्मस्य कृत्स्नस्य क्षत्रियः परिरक्षिता ॥	004c  
तथा यः प्रतिहन्त्यस्य शासनं विषये नरः ।	005a  
स बाहुभ्यां विनिग्राह्यो लोकयात्राविघातकः ॥	005c  
प्रमाणमप्रमाणं यः कुर्यान्मोहवशं गतः ।	006a  
भृत्यो वा यदि वा पुत्रस्तपस्वी वाऽथ कश्चन ॥	006c  
पापान्सर्वैरुपायैस्तान्नियच्छेच्छातयीत वा ।	007a  
अतोऽन्यथा वर्तमानो राजा प्राप्नोति किल्बिषम् ॥	007c  
धर्मं विनश्यमानं हि यो न रक्षेत्स धर्महा ।	008a  
ते त्वया धर्महन्तारो निहताः सपदानुगाः ॥	008c  
स्वधर्मे वर्तमानस्त्वं किन्नु शोचसि पाण्डव ।	009a  
राजा हि हन्याद्दद्याच्च प्रजा रक्षेच्च धर्मतः ॥	009c  
युधिष्ठिर उवाच 	010  
न तेऽतिशङ्के वचनं यद्ब्रवीषि तपोधन ।	010a  
अपरोक्षो हि ते धर्मः सर्वधर्मविदां वर ॥	010c  
मया त्ववध्या बहवो घातिता राज्यकारणात् ।	011a  
तानि कर्माणि मे ब्रह्मन्दहन्ति च पचन्ति च ॥	011c  
व्यास उवाच 	012  
ईश्वरो वा भवेत्कर्ता पुरुषो वाऽपि भारत ।	012a  
हठो वा वर्तते लोके कर्मजं वा फलं स्मृतम् ॥	012c  
ईश्वरेण नियुक्तो हि साध्वसाधु च भारत ।	013a  
कुरुते पुरुषः कर्म फलमीश्वरगामि तत् ॥	013c  
यथाहि पुरुषश्छिन्द्याद्वृक्षं परशुना वने ।	014a  
छेत्तुरेव भवेत्पापं परशोर्न कथञ्चन ॥	014c  
अथवा तदुपादानात्प्राप्नुयात्कर्मणः फलम् ।	015a  
दण्डशस्त्रकृतं पापं पुरुषे तन्न विद्यते ॥	015c  
न चैतदिष्टं कौन्तेय यदन्येन कृतं फलम् ।	016a  
प्राप्नुयादिति तस्माच्च ईश्वरे तन्निवेशय ॥	016c  
अथापि पुरुषः कर्ता कर्मणोः शुभपापयोः ।	017a  
न परो विद्यते तस्मादेवमप्यशुभं कुतः ॥	017c  
न हि कश्चित्क्वचिद्राजन्दिष्टं प्रतिनिवर्तते ।	018a  
दण्डशस्त्रकृतं पापं पुरुषे तन्न विद्यते ॥	018c  
यदि वा मन्यसे राजन्हतमेकं प्रतिष्ठितम् ।	019a  
एवमप्यशुभं कर्म न भूतं न भविष्यति ॥	019c  
अथाभिपत्तिर्लोकस्य कर्तव्या पुण्यपापयोः ।	020a  
अभिपन्नमिदं लोके राज्ञामुद्यतदण्डनम् ॥	020c  
तथापि लोके कर्माणि समावर्तन्ति भारत ।	021a  
शुभाशुभफलं चैते प्राप्नुवन्तीति मे मतिः ॥	021c  
एवं पश्य शुभादेशं कर्मणस्तत्फलं ध्रुवम् ।	022a  
त्यज त्वं राजशार्दूल मैवं शोके मनः कृथा ॥	022c  
स्वधर्मे वर्तमानस्य सापवादेऽपि भारत ।	023a  
एवमात्मपरित्यागस्तव राजन्न शोभनः ॥	023c  
विहितानि हि कौन्तेय प्रायश्चित्तानि कर्मणाम् ।	024a  
शरीरवांस्तानि कुर्यादशरीरः पराभवेत् ॥	024c  
तद्राजञ्जीवमानस्त्वं प्रायश्चित्तं करिष्यसि ।	025a  
प्रायश्चित्तमकृत्वा तु प्रेत्य तप्ताऽसि भारत ॥	025c  
युधिष्ठिर उवाच 	026  
हताः पुत्राश्च पौत्राश्च भ्रातरः पितरस्तथा ।	026a  
श्वशुरा गुरवश्चैव मातुलाश्च पितामहाः ॥	026c  
क्षत्रियाश्च महात्मानः सम्बन्धिसुहृदस्तथा ।	027a  
वयस्या भागिनेयाश्च ज्ञातयश्च पितामह ॥	027c  
बहवश्च मनुष्येन्द्रा नानादेशसमागताः ।	028a  
घातिता राज्यलुब्धेन मयैकेन पितामह ॥	028c  
तांस्तादृशानहं हत्वा धर्मनित्यान्महीक्षितः ।	029a  
असकृत्सोमपान्वीरान्किं प्राप्स्यामि तपोधन ॥	029c  
दह्याम्यनिशमद्यापि चिन्तयानः पुनः पुनः ।	030a  
हीनां पार्थिवसिंहैस्तैः श्रीमद्भिः पृथिवीमिमाम् ॥	030c  
दृष्ट्वा ज्ञातिवधं घोरं हतांश्च शतशः परान् ।	031a  
कोटिशश्च नरानन्यान्परितप्ये पितामह ॥	031c  
का नु तासां वरस्त्रीणामवस्थाऽद्य भविष्यति ।	032a  
विहीनानां तु तनयैः पतिभिर्भ्रातृभिस्तथा ॥	032c  
अस्मानन्तकरान्घोरान्पाण्डवान्वृष्णिसंहतान् ।	033a  
आक्रोशन्त्यः कृशा दीनाः प्रपतिष्यन्ति भूतले ॥	033c  
अपश्यन्त्यः पितॄन्भ्रातॄन्पतीन्पुत्रांश्च योषितः ।	034a  
त्यक्त्वा प्राणान्स्त्रियः सर्वा गमिष्यन्ति यमक्षयम् ॥	034c  
वत्सलत्वाद्द्विजश्रेष्ठ तत्र मे नास्ति संशयः ।	035a  
व्यक्तं सौक्ष्म्याच्च धर्मस्य प्राप्स्यामः स्त्रीवधं वयम् ॥	035c  
ते वयं सुहृदो हत्वा कृत्वा पापमनन्तकम् ।	036a  
नकरे निपतिष्यामो ह्यधःशिरस एव ह ॥	036c  
शरीराणि विमोक्ष्यामस्तपसोग्रेण सत्तम ।	037a  
आश्रमाणां विशेषं त्वमथाचक्ष्व पितामह ॥ 	037c  

इति श्रीमन्महाभारते शान्तिपर्वणि राजधर्मपर्वणि एकत्रिंशोऽध्यायः ॥ 31 ॥

12-31-7 शातयीत मारेयत् ॥ 12-31-11 मे माम् ॥ 12-31-12 नापरो वर्तते लोके कर्मजं वा फलं नृषु । इति ड. थ. पाठः ॥ 12-31-15 प्राप्नुयात् परशोरुपादाता । एवं तर्हि येन परशोर्दण्डः शस्त्रं परशुश्च कृतस्तमेव पापं कर्तृ प्राप्नुयात्तस्य प्रथमप्रयोज्यत्वात् । पुरुषे उपादातरि तन्न विद्यते तस्य जघन्यत्वात् ॥ 12-31-16 यदि चैतन्नेष्टं एतत्किं यदन्येन प्रहर्त्रा कृतं पापं तस्य फलं शस्त्रकर्ता आप्नुयादिति । तर्हि जघन्यप्रयोज्ये त्वय्यपि पापाभावादीश्वरे एव तन्निवेशय ॥ 12-31-18 यतः कश्चिदपि दिष्टं प्रत्यदृष्टस्य प्रतिकूलो भूत्वावश्यम्भाविनः कर्मणः सकाशान्न निवर्तते । दैवस्य दुर्लङ्घ्यत्वादिति भावः ॥ 12-31-20 पुण्यपापयोः सुखदुःखयोः अभिपत्तिरुपपत्तिः कर्तव्या साच धर्माधर्मावन्तरेण न घटते तौच शास्त्रैकगम्याविति चेद्राज्ञामुद्यतदण्डनमुद्धतदमनं लोके शास्त्रे चोपपन्नतरमित्यर्थः ॥ 12-31-23 सापवादे निन्द्येऽपि ॥
