अध्यायः 230

इन्द्रबलिसंवादः ॥ 1 ॥ इन्द्रावमानितेन बलिना तम् प्रति गर्वभञ्जकवचनोपन्यासः ॥ 2 ॥
युधिष्ठिर उवाच 	001  
यया बुद्ध्या महीपालो भ्रष्टश्रीर्विचरेन्महीम् ।	001a  
कालदण्डविनिष्पिष्टस्तन्मे ब्रूहि पितामह ॥	001c  
भीष्म उवाच 	002  
अत्राप्युदाहरन्तीममितिहासं पुरातनम् ।	002a  
वासवस्य च संवादं बलेर्वैरोचनस्य च ॥	002c  
पितामहमुपागम्य प्रणिपत्य कृताञ्जलिः ।	003a  
सर्वानेवासुराञ्जित्वा बलिं पप्रच्छ वासवः ॥	003c  
यस्य स्म ददतो वित्तं न कदाचन हीयते ।	004a  
तं बलिं नाधिगच्छामि ब्रह्मन्नाचक्ष्व मे बलिम् ॥	004c  
स वायुर्वरुणश्चैव स रविः स च चन्द्रमाः ।	005a  
सोऽग्निस्तपति भूतानि जलं च स भवत्युत ॥	005c  
तं बलिं नाधिगच्छामि ब्रह्मन्नाचक्ष्व मे बलिम् ।	006a  
स एव ह्यस्तमयते स स्म विद्योतते दिशः ॥	006c  
स वर्षति स्म वर्षाणि यथाकालमतन्द्रितः ।	007a  
तं बलिं नाधिगच्छामि ब्रह्मन्नाचक्ष्व मे बलिम् ॥	007c  
ब्रह्मोवाच 	008  
नैतत्ते साधु मघवन्यदेनमनुपृच्छसि ।	008a  
पृष्टस्तु नानृतं ब्रूयात्तस्माद्वक्ष्यामि ते बलिम् ॥	008c  
उष्ट्रेषु यदि वा गोषु खरेष्वश्वेषु वा पुनः ।	009a  
वरिष्ठो भविता जन्तुः शून्यागारे शचीपते ॥	009c  
शक्र उवाच 	010  
यदि स्म बलिना ब्रह्मञ्शून्यागारे समेयिवान् ।	010a  
हन्यामेनं न वा हन्यां तद्ब्रह्मन्ननुशाधि माम् ॥	010c  
ब्रह्मोवाच 	011  
मा स्म शक्र बलिं हिंसीर्न बलिर्वधमर्हति ।	011a  
न्यायस्तु शक्र प्रष्टव्यस्त्वया वासव काम्यया ॥	011c  
भीष्म उवाच 	012  
एवमुक्तो भगवता महेन्द्रः पृथिवीं तदा ।	012a  
चचारैरावतस्कन्धमधिरुह्य श्रिया वृतः ॥	012c  
ततो ददर्श स बलिं खरवेषेण संवृतम् ।	013a  
यथाख्यातं भगवता शून्यागारकृतालयम् ॥	013c  
शक्र उवाच 	014  
खरयोनिमनुप्राप्तस्तुपभक्षोऽसि दानव ।	014a  
इदं ते योनिरसमा शोचस्याहो न शोचसि ॥	014c  
अदृष्टं बत पश्यामि द्विषतां वशमागतम् ।	015a  
श्रिया विहीनं मित्रैश्च भ्रष्टैश्वर्यपराक्रमम् ॥	015c  
यत्तद्यानसहस्रैस्त्वं ज्ञातिभिः परिवारितः ।	016a  
लोकान्प्रतापयन्सर्वान्यास्यस्मानवितर्कयन् ॥	016c  
त्वन्मुखाश्चैव दैतेय व्यतिष्ठंस्तव शासने ।	017a  
अकृष्टपच्या पृथिवी तवैश्वर्ये बभूव ह ॥	017c  
इदं च तेऽद्य व्यसनं शोचस्याहो न शोचसि ।	018a  
यदाऽतिष्ठः समुद्रस्य पूर्वकूले विलेलिखन् ॥	018c  
ज्ञातिभ्यो विभजन्वित्तं तदासीत्ते मनः कथम् ।	019a  
यत्ते सहस्रसमिता ननुतुर्देवयोषितः ॥	019c  
बहूनि वर्षपूगानि विहारे दीप्यतः श्रिया ।	020a  
सर्वाः पुष्करमालिन्यः सर्वाः काञ्चनसप्रभाः ॥	020c  
कथमद्य तदा चैव मनस्ते दानवेश्वर ।	021a  
छत्रं तवासीत्सुमहत्सौवर्णं रत्नभूषितम् ॥	021c  
ननृतुस्तत्र गन्धर्वाः षट्सहस्राणि सप्तचा ।	022a  
यूपस्तवासीत्सुमहान्यजतः सर्वकाञ्चनः ॥	022c  
यत्राददः सहस्राणि अयुतानां गवां दश ।	023a  
अनन्तरं सहस्रेण तदाऽऽसीद्दैत्य का मतिः ॥	023c  
यदा च पृथिवीं सर्वां यजमानोऽनुपर्यगाः ।	024a  
शम्याक्षेपेण विधिना तदाऽऽसीत्किन्तु ते हृदि ॥	024c  
न ते पश्यामि भृङ्गारं न च्छत्रं व्यजनं न च ।	025a  
ब्रह्मदत्तां च ते मालां न पश्याम्यसुराधिप ॥	025c  
\'भीष्म उवाच 	026  
ततः प्रहस्य स बलिर्वासवेन समीरितम् ।	026a  
निशम्य मानगम्भीरं सुरराजमथाब्रवीत् ॥	026c  
अहो हि तव बालिश्यमिह देवगणाधिप ।	027a  
अयुक्तं देवराजस्य तव कष्टमिदं वचः ॥\'	027c  
न त्वं पश्यसि भृङ्गारं न च्छन्नं व्यजनं न च ।	028a  
ब्रह्मदत्तां च मे मालां न त्वं द्रक्ष्यसि वासव ॥	028c  
गुहायां निहितानि त्वं मम रत्नानि पृच्छसि ।	029a  
यदा मे भविता कालस्तदा त्वं तानि द्रक्ष्यसि ॥	029c  
\'न जानीषे भवान्सिद्धिं शुभाङ्गस्वरूपरूपिणीम् ।	030a  
कालेन भविता सर्वो नात्र गच्छति वासव ॥\'	030c  
न त्वेतदनुरूपं ते यशसो वा कुलस्य च ।	031a  
समृद्धार्थोऽसमृद्धार्थं यन्मां कत्थितुमिच्छसि ॥	031c  
न हि दुःखेषु शोचन्ते न प्रहृष्यन्ति चर्द्धिषु ।	032a  
कृतप्रज्ञाः ज्ञानतृप्ताः क्षान्ताः सन्तो मनीषिणः ॥	032c  
त्वं तु प्राकृतया बुद्ध्या पुरन्दर विकत्थसे ।	033a  
यदाऽहमिव भावी स्यास्तदा नैवं वदिष्यसि ॥	033c  
\'ऐश्वर्यमदमत्तो मां स त्वं किञ्चिन्न बुद्ध्यसे ।	034a  
राज्याद्विनिपतानेन सोहं न त्वपराजितः ॥\' 	034c  

इति श्रीमन्महाभारते शान्तिपर्वणि मोक्षधर्मपर्वणि त्रिंशदधिकद्विशततमोऽध्यायः ॥ 230 ॥

12-230-1 भ्रष्टश्रीर्विन्दते महीम् इति ध. पाठः ॥ 12-230-4 स्ववीर्यख्यापनाय बलिं स्तौति यस्येत्यादिना ॥ 12-230-9 गोषु वृषभेषु । शून्यागारप्रतिश्रयः इति ट. थ. ध. पाठः ॥ 12-230-15 भ्रष्टवीर्यपराक्रमम् इति झ. पाठः ॥ 12-230-17 अकृष्टपच्या कृषणंविना धान्यप्रसूः ॥ 12-230-18 विलेलिहन् इति ध. पाठः । तत्र तालुग्रस्तं जगत्कुर्वन्नित्यर्थः ॥ 12-230-24 सूक्ष्माग्रः स्थूलमूलः षट्त्रिंशदङ्गुलो दण्डः शम्या सा बलवता क्षिप्ता यावद्दूरे पतेत्तावदेकं देवयजनम् । एवं सर्वापि पृथिवी शम्याप्रक्षेपविमिता । तव देवयजनानामपर्याप्ताभूदित्यर्थः । पर्यगाः परिहृत्य गतवान् ॥ 12-230-25 भृङ्गारः सौवर्णम् उदपात्रविशेषः ॥ 12-230-35 विनिपतानेन विनिपतनेन ॥
