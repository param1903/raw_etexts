अध्यायः 028
कृष्णेन युधिष्ठिरम् प्रति सृञ्जयाय नारदोक्तषोडशराजोपाख्यानकथनम् ॥ 1 ॥
वैशम्पायन उवाच 	001  
अव्याहरति राजेन्द्रे धर्मपुत्रे युधिष्ठिरे ।	001a  
गुडाकेशो हृषीकेशमभ्यभाषत पाण्डवः ॥	001c  
अर्जुन उवाच 	002  
ज्ञातिशोकाभिसन्तप्तो धर्मपुत्रः परन्तपः ।	002a  
एष शोकार्णवे मग्नस्तमाश्वासय माधव ॥	002c  
सर्वे स्म ते संशयिताः पुनरेव जनार्दन ।	003a  
अस्य शोकं महाप्राज्ञ प्रणाशयितुमर्हसि ॥	003c  
वैशम्पायन उवाच 	004  
एवमुक्तस्तु गोविन्दो विजयेन महात्मना ।	004a  
पर्यवर्तत राजानं पुण्डरीकेक्षणोऽच्युतः ॥	004c  
अनतिक्रमणीयो हि धर्मराजस्य केशवः ।	005a  
बाल्यात्प्रभृति गोविन्दः प्रीत्या चाभ्यधिकोर्जुनात् ॥	005c  
सम्प्रगृह्य महाबाहुर्भुजं चन्दनभूषितम् ।	006a  
शैलस्तम्भोपमं शौरिरुवाचाभिविनोदयन् ॥	006c  
शुशुभे वदनं तस्य सुदंष्ट्रं चारुलोचनम् ।	007a  
व्याकोचमिव विस्पष्टं पद्मं सूर्यविबोधितम् ॥	007c  
वासुदेव उवाच 	008  
मा कृथाः पुरुषव्याघ्र शोकं त्वं गात्रशोषणम् ।	008a  
न हि ते सुलभा भूयो ये हताऽस्मिन्रणाजिरे ॥	008c  
स्वप्नलब्धा यथा लाभा वितथाः प्रतिबोधने ।	009a  
तथा ते क्षत्रिया राजन्ये व्यतीता महारणे ॥	009c  
सर्वे ह्यभिमुखाः शूरा निहता रणशोभिनः ।	010a  
नैषां कश्चित्पृष्ठतो वा पलायन्वा निपातितः ॥	010c  
सर्वे त्यक्त्वाऽऽत्मनः प्राणान्युद्ध्वा वीरा महामृधे ।	011a  
शस्त्रपूता दिवं प्राप्ता न ताञ्छोचितुमर्हसि ॥	011c  
क्षत्रधर्मरताः शूरा वेदवेदाङ्गपारगाः ।	012a  
प्राप्ता वीरगतिं पुण्यां तान्न शोचितुमर्हसि ।	012c  
मृतान्महानुभावांस्त्वं श्रुत्वैव पृथिवीपतीन् ॥	012e  
अत्रैवोदाहरन्तीममितिहासं पुरातनम् ।	013a  
सृञ्जयं पुत्रशोकार्तं यथाऽयं नारदोऽब्रवीत् ॥	013c  
नारद उवाच 	014  
सुखदुःखैरहं त्वं च प्रजाः सर्वाश्च सृञ्जय ।	014a  
अविमुक्ता मरिष्यामस्तत्र का परिदेवना ॥	014c  
महाभाग्यं पुरा राज्ञां कीर्त्यमानं मया शृणु ।	015a  
गच्छावधानं नृपते ततो दुःखं प्रहास्यसि ॥	015c  
मृतान्महानुभावांस्त्वं श्रुत्वैव पृथिवीपतीन् ।	016a  
शममानय सन्तापं शृणु विस्तरशश्च मे ।	016c  
क्रूरग्रहाभिशमनमायुर्वर्धनमुत्तमम् ॥	016e  
अग्रिमाणां क्षितिभुजामुदारं च मनोहरम् ।	017a  
आविक्षितं मरुत्तं च मृतं सृञ्जय शुश्रुम ॥	017c  
यस्य सेन्द्राः सवरुणा बृहस्पतिपुरोगमाः ।	018a  
देवा विश्वसृजो राज्ञो यज्ञमीयुर्महात्मनः ॥	018c  
यः स्पर्धामानयच्छक्रं देवराजं पुरन्दरम् ।	019a  
शक्रप्रियैषी यं विद्वान्प्रत्याचष्ट बृहस्पतिः ॥	019c  
संवर्तो याजयामास यं पीडार्थं बृहस्पतेः ॥	020ac  
यस्मिन्प्रशासति महीं नृपतौ राजसत्तम ।	021a  
अकृष्टपच्या पृथिवी विबभौ सस्यमालिनी ॥	021c  
आविक्षितस्य वै सत्रे विश्वेदेवाः सभासदः ।	022a  
मरुतः परिवेष्टारः साध्याश्चासन्महात्मनः ॥	022c  
मरुद्गणा मरुत्तस्य यत्सोममपिबंस्ततः ।	023a  
देवान्मनुष्यान्गन्धर्वानत्यरिच्यन्त दक्षिणाः ॥	023c  
स चेन्ममार सृञ्जय चतुर्भद्रतरस्त्वया ।	024a  
पुत्रात्पुण्यतरश्चैव मा पुत्रमनुतप्यथाः ॥	024c  
सुहोत्रं च द्वैतिथिनं मृतं सृञ्जय शुश्रुम ।	025a  
यस्मै हिरण्यं ववृषे मघवा परिवत्सरम् ॥	025c  
सत्यनामा वसुमती यं प्राप्यासीज्जनाधिपम् ।	026a  
हिरण्यमवहन्नद्यस्तस्मिञ्जनपदेश्वरे ॥	026c  
मत्स्यान्कर्कटकान्नक्रान्मकराञ्छिंशुकानपि ।	027a  
नदीष्ववासृजद्राजन्मघवा लोकपूजितः ॥	027c  
हैरण्यान्पातितान्दृष्ट्वा मत्स्यान्मकरकच्छपान् ।	028a  
सहस्रशोऽथ शतशस्ततोऽस्मयत वैतिथिः ॥	028c  
तद्धिरण्यमपर्यन्तमावृतं कुरुजाङ्गले ।	029a  
ईजानो वितते यज्ञे ब्राह्मणेभ्यः समार्पयत् ॥	029c  
स चेन्ममार सृञ्जय चतुर्भद्रतरस्त्वया ।	030a  
पुत्रात्पुण्यतरश्चैव मा पुत्रमनुतप्यथाः ।	030c  
अदक्षिणमयज्वानं श्वैत्य संशाम्य माशुचः ॥	030e  
अङ्गं बृहद्रथं चैव मृतं सृञ्जय शुश्रुम ।	031a  
यः सहस्रं सहस्राणां श्वेतानश्वानवासृजात् ॥	031c  
सहस्रं च सहस्राणां कन्या हेमपरिष्कृताः ।	032a  
ईजानो वितते यज्ञे दक्षिणामत्यकालयत् ॥	032c  
यः सहस्रं सहस्राणां गजानां पझमालिनाम् ।	033a  
ईजानो वितते यज्ञे दक्षिणामत्यकालयत् ॥	033c  
शतं शतसहस्राणि वृषाणां हेममालिनाम् ।	034a  
गवां सहस्रानुचरं दक्षिणामत्यकालयत् ॥	034c  
अङ्गस्य यजमानस्य तदा विष्णुपदे गिरौ ।	035a  
अमाद्यदिन्द्रः सोमेन दक्षिणाभिर्द्विजातयः ॥	035c  
यस्य यज्ञेषु राजेन्द्र शतसङ्ख्येषु वै पुरा ।	036a  
देवान्मनुष्यान्गन्धर्वानत्यरिच्यन्त दक्षिणाः ॥	036c  
न जातो जनिता नान्यः पुमान्यः सम्प्रदास्यति ।	037a  
यदङ्गः प्रददौ वित्तं सोमसंस्थासु सप्तसु ॥	037c  
स चेन्ममार सृञ्जय चतुर्भद्रतरस्त्वया ।	038a  
पुत्रात्पुण्यतरश्चैव मा पुत्रमनुतप्यथाः ॥	038c  
शिबिमौशीनरं चैव मृतं सृञ्जय शुश्रुम ।	039a  
य इमां पृथिवीं सर्वां चर्मवत्समवेष्टयत् ॥	039c  
महता रथघोषेण पृथिवीमनुनादयन् ।	040a  
एकच्छत्रां महीं चक्रे जैत्रेणैकरथेन यः ॥	040c  
यावदस्य गवाश्वं स्यादारण्यैः पशुभिः सह ।	041a  
तावतीः प्रददौ गाः स शिबिरौशीनरोऽध्वरे ॥	041c  
न वोढारं धुरं तस्य कञ्चिन्मेने प्रजापतिः ।	042a  
न भूतं न भविष्यं च सर्वराजसु सृञ्जय ।	042c  
अन्यत्रौशीनराच्छैब्याद्राजर्षेरिन्द्रविक्रमात् ॥	042e  
स चेन्ममार सृञ्जय चतुर्भद्रतरस्त्वया ।	043a  
पुत्रात्पुण्यतरश्चैव मा पुत्रमनुतप्यथाः ॥	043c  
अदक्षिणमयज्वानं पुत्रं संस्मृत्य मा शुचः ॥	044ac  
भरतं चैव दौष्यन्तिं मृतं सृञ्जय शुश्रुम ।	045a  
शाकुन्तलं महात्मानं भूरिद्रविणतेजसम् ॥	045c  
योऽबध्नात्त्रिशतं चाश्वान्देवेभ्यो यमुनामनु ।	046a  
सरस्वतीं विंशतिं च गङ्गामनु चतुर्दश ॥	046c  
अश्वमेधसहस्रेण राजसूयशतेन च ।	047a  
इष्टवान्स महातेजा दौष्यन्तिर्भरतः पुरा ॥	047c  
भरतस्य महत्कर्म सवराजसु पार्थिवाः ।	048a  
स्वं मर्त्या इव बाहुभ्यां नानुगन्तुमशक्नुवन् ॥	048c  
परं सहस्राद्योऽबध्नाद्धयान्वेदीर्वितत्य च ।	049a  
सहस्रं यत्र पद्मानां कण्वाय भरतो ददौ ॥	049c  
स चेन्ममार सृञ्जय चतुर्भद्रतरस्त्वया ।	050a  
पुत्रात्पुण्यतरश्चैव मा पुत्रमनुतप्यथाः ॥	050c  
रामं दाशरथिं चैव मृतं सृञ्जय शुश्रुम ।	051a  
योऽन्वकम्पत वै नित्यं प्रजाः पुत्रानिवौरसान् ॥	051c  
नाधनो यस्य विषये नानर्थः कस्यचिद्भवेत् ।	052a  
सर्वस्यासीत्पितृसमो रामो राज्यं यदन्वशात् ॥	052c  
कालवर्षी च पर्जन्यः सस्यानि समपादयत् ।	053a  
नित्यं सुभिक्षमेवासीद्रामे राज्यं प्रशासति ॥	053c  
प्राणिनो नाप्सु मज्जन्ति नानर्थे पावकोऽदहत् ।	054a  
न व्यालतो भयं चासीद्रामे राज्यं प्रशासति ॥	054c  
आसन्वर्षसहस्रिण्यस्तथा वर्षसहस्रकाः ।	055a  
अरोगाः सर्वसिद्धार्था रामे राज्यं प्रशासति ॥	055c  
नान्योन्येन विवादोऽभूत्स्त्रीणामपि कुतो नृणाम् ।	056a  
धर्मनित्याः प्रजाश्चासन्रामे राज्यं प्रशासति ॥	056c  
सन्तुष्टाः सर्वसिद्धार्था निर्भयाः स्वैरचारिणः ।	057a  
नराः सत्यव्रताश्चासन्रामे राज्यं प्रशासति ॥	057c  
नित्यपुष्पफलाश्चैव पादपा निरुपद्रवाः ।	058a  
सर्वा द्रोणदुघा गावो रामे राज्यं प्रशासति ॥	058c  
स चतुर्दश वर्षाणि वने प्रोष्य महातपाः ।	059a  
दशाश्वमेधाञ्जारूथ्यानाजहार निरर्गलान् ॥	059c  
युवा श्यामो लोहिताक्षो मातङ्ग इव यूथपः ।	060a  
आजानुबाहुः सुमुखः सिंहस्कन्धो महाभुजः ॥	060c  
दशवर्षसहस्राणि दशवर्षशतानि च ।	061a  
अयोध्याधिपतिर्भूत्वा रामो राज्यमकारयत् ॥	061c  
स चेन्ममार सृञ्जय चतुर्भद्रतरस्त्वया ।	062a  
पुत्रात्पुण्यतरश्चैव मा पुत्रमनुतप्यथाः ।	062c  
अयज्वानमदक्षिण्यं मा पुत्रमनुतप्यथाः ॥	062e  
भगीरथं च राजानं मृतं सृञ्जय शुश्रुम ।	063a  
यस्येन्द्रो वितते यज्ञे सोमं पीत्वा मदोत्कटः ॥	063c  
असुराणां सहस्राणि बहूनि सुरसत्तमः ।	064a  
अजयद्बाहुवीर्येण भगवान्पाकशासनः ॥	064c  
यः सहस्रं सहस्राणां कन्या हेमविभूषिताः ।	065a  
ईजानो वितते यज्ञे दक्षिणामत्यकालयत् ॥	065c  
सर्वा रथगताः कन्या रथाः सर्वे चतुर्युजः ।	066a  
शतंशतं रथे नागाः पद्मिनो हेममालिनः ॥	066c  
सहस्रमश्वा एकैकं हस्तिनं पृष्ठतोऽन्वयुः ।	067a  
गवां सहस्रमश्वेऽश्वे सहस्रं गव्यजाविकम् ॥	067c  
उपह्वरे निवसतो यस्याङ्के निषसाद ह ।	068a  
गङ्गा भागीरथी तस्मादुर्वशी चाभवत्पुरा ॥	068c  
भूरिदक्षिणमिक्ष्वाकुं यजमानं भगीरथम् ।	069a  
त्रिलोकपथगा गङ्गा दुहितृत्वमुपेयुषी ॥	069c  
स चेन्ममार सृञ्जय चतुर्भद्रतरस्त्वया ।	070a  
पुत्रात्पुण्यतरश्चैव मा पुत्रमनुतप्यथाः ॥	070c  
दिलीपं च महात्मानं मृतं सृञ्जय शुश्रुम ।	071a  
यस्य कर्माणि भूरीणि कथयन्ति द्विजातयः ॥	071c  
य इमां वसुसम्पूर्णां वसुधां वसुधाधिपः ।	072a  
ददौ तस्मिन्महायज्ञे ब्राह्मणेभ्यः समाहितः ॥	072c  
यस्येह यजमानस्य यज्ञेयज्ञे पुरोहितः ।	073a  
सहस्रं वारणान्हैमान्दक्षिणामत्यकालयत् ॥	073c  
यस्य यज्ञे महानासीद्यूपः श्रीमान्हिरण्मयः ।	074a  
तं देवाः कर्म कुर्वाणाः शक्रज्येष्ठा उपासत ॥	074c  
चषाले यस्य सौवर्णे तस्मिन्यूपे हिरण्मये ।	075a  
ननृतुर्देवगन्धर्वाः षट्सहस्राणि सप्तधा ॥	075c  
अवादयत्तत्र वीणां मध्ये विश्वावसुः स्वयम् ।	076a  
सर्वभूतान्यमन्यन्त मम वादयतीत्ययम् ॥	076c  
एतद्राज्ञो दिलीपस्य राजानो नानुचक्रिरे ।	077a  
यस्येभा हेमसञ्छन्नाः पथि मत्ताः स्म शेरते ॥	077c  
राजानं शतधन्वानं दिलीपं सत्यवादिनम् ।	078a  
येऽपश्यन्सुमहात्मानं तेऽपि स्वर्गजितो नराः ॥	078c  
त्रयः शब्दा न जीर्यन्ते दिलीपस्य निवेशने ।	079a  
स्वाध्यायशब्दः ज्याशब्दः शब्दो वै दीयतामिति ॥	079c  
स चेन्ममार सृञ्जय चतुर्भद्रतरस्त्वया ।	080a  
पुत्रात्पुण्यतरश्चैव मा पुत्रमनुतप्यथाः ॥	080c  
मान्धातारं यौवनाश्वं मृतं सृञ्जय शुश्रुम ।	081a  
यं देवा मरुतो गर्भं पितुः पार्श्वादपाहरन् ॥	081c  
समृद्धो युवनाश्वस्य जठरे यो महात्मनः ।	082a  
पृषदाज्योद्भवः श्रीमांस्त्रिलोकविजयी नृपः ॥	082c  
यं दृष्ट्वा पितुरुत्सङ्गे शयानं देवरूपिणम् ।	083a  
अन्योन्यमब्रुवन्देवाः कमयं धास्यतीति वै ॥	083c  
मामेव धास्यतीत्येवमिन्द्रोऽथाभ्युपपद्यत ।	084a  
मान्धातेति ततस्तस्य नाम चक्रे शतक्रतुः ॥	084c  
ततस्तु पयसो धारां पुष्टिहेतोर्महात्मनः ।	085a  
तस्यास्ये यौवनाश्वस्य पाणिरिन्द्रस्य चास्रवत् ॥	085c  
तं पिबन्पाणिमिन्द्रस्य शतमह्ना व्यवर्धत ।	086a  
स आसीद्द्वादशसमो द्वादशाहेन पार्थिवः ॥	086c  
तमिमं पृथिवी सर्वा एकाह्ना समपद्यत ।	087a  
धर्मात्मानं महात्मानं शूरमिन्द्रसमं युधि ॥	087c  
यश्चाङ्गारं तु नृपतिं मरुत्तमसितं गयम् ।	088a  
अङ्गं बृहद्रथं चैव मान्धाता समरेऽजयत् ॥	088c  
यौवनाश्वो यदाङ्गारं समरे प्रत्ययुध्यत ।	089a  
विस्फारैर्धनुषो देवा द्यौरभेदीति मेनिरे ॥	089c  
यत्र सूर्य उदेति स्म यत्र च प्रतितिष्ठति ।	090a  
सर्वं तद्यौवनाश्वस्य मान्धातुः क्षेत्रमुच्यते ॥	090c  
अश्वमेधशतेनेष्ट्वा राजसूयशतेन च ।	091a  
अददद्रोहितान्मत्स्यान्ब्राह्मणेभ्यो विशाम्पते ॥	091c  
हैरण्यान्योजनोत्सेधानायतान्दशयोजनम् ।	092a  
अतिरिक्तान्द्विजातिभ्यो व्यभजंस्त्वितरे जनाः ॥	092c  
स चेन्ममार सृञ्जय चतुर्भद्रतरस्त्वया ।	093a  
पुत्रात्पुण्यतरश्चैव मा पुत्रमनुतप्यथाः ॥	093c  
ययातिं नाहुषं चैव मृतं सृञ्जय शुश्रुम ।	094a  
य इमां पृथिवीं कृत्स्नां विजित्य सहसागराम् ॥	094c  
शम्यापातेनाभ्यतीयाद्वेदीभिश्चित्रयन्महीम् ।	095a  
ईजानः क्रतुभिर्मुख्यैः पर्यगच्छद्वसुन्धराम् ॥	095c  
इष्ट्वा क्रतुसहस्रेण वाजपेयशतेन च ।	096a  
तर्पयामास विप्रेन्द्रांस्त्रिभिः काञ्चनपर्वतैः ॥	096c  
व्यूढेनासुरयुद्धेन हत्वा दैतेयदानवान् ।	097a  
व्यभजत्पृथिवीं कृत्स्नां ययातिर्नहुषात्मजः ॥	097c  
अन्त्येषु पुत्रान्निक्षिप्य यदुद्रुह्युपुरोगमान् ।	098a  
पुरुं राज्येऽभिषिच्याथ सदारः प्राविशद्वनम् ॥	098c  
स चेन्ममार सृञ्जय चतुर्भद्रतरस्त्वया ।	099a  
पुत्रात्पुण्यतरश्चैव मा पुत्रमनुतप्यथाः ॥	099c  
अम्बरीषं च नाभागं मृतं सृञ्जय शुश्रुम ।	100a  
यं प्रजा वव्रिरे पुण्यं गोप्तारं नृपसत्तमम् ॥	100c  
यः सहस्रं सहस्राणां राज्ञामयुतयाजिनाम् ।	101a  
ईजानो वितते यज्ञे ब्राह्मणेभ्यस्त्वमन्यत ॥	101c  
नैतत्पूर्वे जनाश्चक्रुर्न करिष्यन्ति चापरे ।	102a  
इत्यम्बरीषं नाभागिमन्वमोदन्त दक्षिणाः ॥	102c  
शतं राजसहस्राणि शतं राजशतानि च ।	103a  
सर्वेऽश्वमेधैरीजानास्तेऽन्वयुर्दक्षिणायनम् ॥	103c  
स चेन्ममार सृञ्जय चतुर्भद्रतरस्त्वया ।	104a  
पुत्रात्पुण्यतरश्चैव मा पुत्रमनुतप्यथाः ॥	104c  
शशबिन्दुं चैत्ररथं मृतं शुश्रुम सृञ्जय ।	105a  
यस्य भार्यासहस्राणां शतमासीन्महात्मनः ॥	105c  
सहस्रं तु सहस्राणां यस्यासञ्शाशबिन्दवाः ।	106a  
हिरण्यकवचाः सर्वे सर्वे चोत्तमधन्विनः ॥	106c  
शतं कन्या राजपुत्रमेकैकं पृथगन्वयुः ।	107a  
कन्याङ्कन्यां शतं नागा नागन्नागं शतं रथाः ॥	107c  
रथेरथे शतं चाश्वा देशजा हेममालिनः ।	108a  
अश्वेअश्वे शतं गावो गाङ्गां तद्वदजाविकम् ॥	108c  
एतद्धनमपर्यन्तमश्वमेधे महामखे ।	109a  
शशबिन्दुर्महाराज ब्राह्मणेभ्यो ह्यमन्यत ॥	109c  
स चेन्ममार सृञ्जय चतुर्भद्रतरस्त्वया ।	110a  
पुत्रात्पुण्यतरश्चैव मा पुत्रमनुतप्यथाः ॥	110c  
गयं चाधूर्तरजसं मृतं शुश्रुम सृञ्जय ।	111a  
यः स वर्षशतं राजा हुतशिष्टाशनोऽभवत् ॥	111c  
यस्मै वह्निर्वरान्प्रादात्ततो वव्रे वरान्गयः ।	112a  
ददतो मे क्षयो मा भूद्धर्मे श्रद्धा च वर्धताम् ॥	112c  
मनो मे रमतां सत्ये त्वत्प्रसादाद्धुताशन ।	113a  
लेभे च कामांस्तान्सर्वान्पावकादिति नः श्रुतम् ॥	113c  
दर्शेन पूर्णमासेन चातुर्मास्यैः पुनः पुनः ।	114a  
अयजद्धयमेधेन सहस्रं परिवत्सरान् ॥	114c  
शतं गवां सहस्राणि शतमश्वशतानि च ।	115a  
उत्थायोत्थाय वै प्रादात्सहस्रं परिवत्सरान् ॥	115c  
तर्पयामास सोमेन देवान्वित्तैर्द्विजानपि ।	116a  
पितॄन्स्वधाभिः कामैश्च स्त्रियः स्वाः पुरुषर्षभ ॥	116c  
सौवर्णां पृथिवीं कृत्वा दशव्यामां द्विरायताम् ।	117a  
दक्षिणामददद्राजा वाजिमेधे महाक्रतौ ॥	117c  
यावत्यः सिकता राजन्गङ्गायां पुरुषर्षभ ।	118a  
तावतीरेव गाः प्रादादाधूर्तरजसो गयः ॥	118c  
स चेन्ममार सृञ्जय चतुर्भद्रतरस्त्वया ।	119a  
पुत्रात्पुण्यतरश्चैव मा पुत्रमनुतप्यथाः ॥	119c  
रन्तिदेवं च साङ्कृत्यं मृतं सृञ्जय शुश्रुम ।	120a  
सम्यगाराध्य यः शक्राद्वरं लेभे महातपाः ॥	120c  
अन्नं च नो बहु भवेदतिथींश्च लभेमहि ।	121a  
श्रद्धा च नो मा व्यगमन्मा च याचिष्म कञ्चन ॥	121c  
उपातिष्ठन्त पशवः स्वयं तं संशितव्रतम् ।	122a  
ग्राम्यारण्या महात्मानं रन्तिदेवं यशस्विनम् ॥	122c  
महानदी चर्मराशेरुत्क्लेदात्ससृजे यतः ।	123a  
ततश्चर्मण्वतीत्येवं विख्याता सा महानदी ॥	123c  
ब्राह्मणेभ्यो ददौ निष्कान्सदसि प्रतते नृपः ।	124a  
तुभ्यन्तुभ्यं निष्कमिति यदा क्रोशन्ति वै द्विजाः ॥	124c  
सहस्रं तुभ्यमित्युक्त्वा ब्राह्मणान्समप्रपद्य ते ॥	125ac  
अन्वाहार्योपकरणं द्रव्योपकरणं च यत् ।	126a  
घटाः पात्र्यः कटाहानि स्थाल्यश्च पिठराणि च ।	126c  
नासीत्किञ्चिदसौवर्णं रन्तिदेवस्य धीमतः ॥	126e  
साङ्कृते रन्तिदेवस्य यां रात्रिमवसन्गृहे ।	127a  
आलभ्यन्त शतं गावः सहस्राणि च विंशतिः ॥	127c  
तत्र स्म सूदाः क्रोशन्ति सुमृष्टमणिकुण्डलाः ।	128a  
सूपं भूयिष्ठमश्नीध्वं नाद्य मांसं यथा पुरा ॥	128c  
स चेन्ममार सृञ्जय चतुर्भद्रतरस्त्वया ।	129a  
पुत्रात्पुण्यतरश्चैव मा पुत्रमनुतप्यथाः ॥	129c  
सगरं च महात्मानं मृतं शुश्रुम सृञ्जय ।	130a  
ऐक्ष्वाकं पुरुषव्याघ्रमतिमानुषविक्रमम् ॥	130c  
षष्टिः पुत्रसहस्राणि यं यान्तमनुजग्मिरे ।	131a  
नक्षत्रराजं वर्षान्ते व्यभ्रे ज्योतिर्गणा इव ॥	131c  
एकच्छत्रा मही यस्य प्रतापादभवत्पुरा ।	132a  
योऽश्वमेधसहस्रेण तर्पयामास देवताः ॥	132c  
यः प्रादात्कनकस्तम्भं प्रासादं सर्वकाञ्चनम् ।	133a  
पूर्णं पद्मदलाक्षीणां स्त्रीणां शयनसङ्कुलम् ॥	133c  
द्विजातिभ्योऽनुरूपेभ्यः कामांश्च विविधान्बहून् ।	134a  
यस्यादेशेन तद्वित्तं व्यभजन्त द्विजातयः ॥	134c  
खानयामास यः कोपात्पृथिवीं सागराङ्किताम् ।	135a  
यस्य नाम्ना समुद्रश्च सागरत्वमुपागतः ॥	135c  
स चेन्ममार सृञ्जय चतुर्भद्रतरस्त्वया ।	136a  
पुत्रात्पुण्यतरश्चैव मा पुत्रमनुतप्यथाः ॥	136c  
राजानं च पृथुं वैन्यं मृतं शुश्रुम सृञ्जय ।	137a  
यमभ्यषिञ्चन्सम्भूय महारण्ये महर्षयः ॥	137c  
प्रथयिष्यति वै लोकान्पृथुरित्येव शब्दितः ।	138a  
क्षताद्यो वै त्रायतीति स तस्मात्क्षत्रियः स्मृतः ॥	138c  
पृथुं वैन्यं प्रजा दृष्ट्वा रक्तास्मेति यदब्रुवन् ।	139a  
ततो राजेति नामास्य अनुरागादजायत ॥	139c  
अकृष्टपच्या पृथिवी पुटकेपुटके मधु ।	140a  
सर्वा द्रोणदुघा गावो वैन्यस्यासन्प्रशासतः ॥	140c  
अरोगाः सर्वसिद्धार्था मनुष्या अकुतोभयाः ।	141a  
यथाऽभिकाममवसन्क्षेत्रेषु च गृहेषु च ॥	141c  
आपस्तस्तम्भिरे चास्य समुद्रमभियास्यतः ।	142a  
शैलाश्चापाद्व्यदीर्यन्त ध्वजभङ्गश्च नाभवत् ॥	142c  
हैरण्यांस्त्रिनरोत्सेधान्पर्वतानेकविंशतिम् ।	143a  
ब्राह्मणेभ्यो ददौ राजा योश्वमेधे महामखे ॥	143c  
स चेन्ममार सृञ्जय चतुर्भद्रतरस्त्वया ।	144a  
पुत्रात्पुण्यतरश्चैव मा पुत्रमनुतप्यथाः ॥	144c  
किं वा तूष्णीं ध्यायसे सृञ्जय त्वं न मे राजन्वाचिममां शृणोषि ।	145a  
न चेन्मोघं विप्रलप्तं ममेदं पथ्यं मुमूर्षोरिव सुप्रयुक्तम् ॥	145c  
सृञ्जय उवाच 	146  
शृणोमि ते नारद वाचमेनां विचित्रार्थां स्रजमिव पुण्यगन्धाम् ।	146a  
राजर्षीणां पुण्यकृतां महात्मनां कीर्त्या युक्तानां शोकनिर्नाशनार्थाम् ॥	146c  
न ते मोघं विप्रलप्तं महर्षे दृष्ट्वैवाहं नारद त्वां विशोकः ।	147a  
शुश्रूषे ते वचनं ब्रह्मवादिन्न ते तृप्याम्यमृतस्येव पानात् ॥	147c  
अमोघदर्शिन्मम चेत्प्रसादं सन्तापदग्धस्य विभो प्रकुर्याः ।	148a  
सुतस्य सञ्जीवनमद्य मे स्यात्तव प्रसादात्सुतसङ्गमाप्नुयाम् ॥	148c  
नारद उवाच 	149  
यस्ते पुत्रः शयितोयं विजातः स्वर्णष्ठीवी यमदात्पर्वतस्ते ।	149a  
पुनस्तं ते पुत्रमहं ददामि हिरण्यनाभं वर्षसहस्रिणं च ॥ 	149c  

इति श्रीमन्महाभारते शान्तिपर्वणि राजधर्मपर्वणि अष्टाविंशोऽध्यायः ॥ 28 ॥

12-28-3 ते वयम् ॥ 12-28-4 पर्यवर्तत अभिमुखोऽभूत् ॥ 12-28-6 भुजं राज्ञः । अभिविनादयन् इति ट. ड. थ. पाठः ॥ 12-28-7 व्याकोचं विकसितम् ॥ 12-28-8 हताः अस्मिन्सन्धिरार्षः ॥ 12-28-9 लाभाः अर्थाः ॥ 12-28-15 महाभाग्यं माहात्म्यम् ॥ 12-28-16 श्वैत्यमानय सन्तापमिति ट. ड. पाठः ॥ 12-28-19 यागं माकुर्विति प्रत्याचष्ट प्रत्याख्यातवान् ॥ 12-28-24 चतुर्भद्रतरः चत्वारि धर्मज्ञानवैराग्यैश्वर्याख्यानि भद्राणि यस्मिन्स चतुर्भद्रः । त्वया अवधिभूतेन त्वत्तोऽतिशयेन चतुर्भद्र इत्यर्थः ॥ 12-28-31 अवासृजत् यज्ञार्थमुत्सृष्टवान् ॥ 12-28-32 अत्यकालयत् दत्तवान् ॥ 12-28-55 वर्षसहस्रिण्यः स्त्रियः । वर्षसहस्रकाः पुरुषाः ॥ 12-28-58 द्रोणदुघाः द्रोणपरिमितं क्षीरं दुहन्ति ताः ॥ 12-28-59 जारूथ्यान् स्तुत्यान् । त्रिगुणदक्षिणानित्यन्ये । निरर्गलानवारितद्वारान् ॥ 12-28-66 चतुर्युजश्चतुरश्वाः ॥ 12-28-68 उपह्वरे समीपे । अङ्के ऊरौ निषसाद आसाञ्चक्रे । तस्माद्योगात्सा उर्वशी ऊरौ वासो यस्याः सा इति योगात् । ऊर्वसीत्यपेक्षिते ह्रस्वत्वं वर्णविपर्ययश्च पृषोदरादित्वात् ज्ञेयः ॥ 12-28-75 सप्तधा सप्तस्वरानुसारेणावादयदिति सम्बन्धः ॥ 12-28-76 मम पुरत इति शेषः । मां लक्षीकृत्येत्यर्थः ॥ 12-28-78 शतधन्वानं शतम् अनन्तान् सहते धनुर्यस्य तं शतधन्वानम् । मध्यमपदलोपी समासः ॥ 12-28-82 पृषदाज्यं दधिमिश्रमाज्यं कस्यचिदर्थे पुत्रोत्पादनाय निर्मितं तद्युवनाश्वेन पीतं तत् रेतोरुधिरयोगं विनापि तदुदरे गर्भोऽभवत् । स पितुः पार्श्वं भित्त्वा निःसारितो देवैरित्याख्यायिकार्थोऽत्र सूचितः ॥ 12-28-86 अह्ना एकेन शतं पलानि व्यवर्धत । द्वादशवर्षतुल्यः ॥ 12-28-89 अभेदि भिन्ना ॥ 12-28-91 मत्स्यान् हैरण्यानिति सम्बन्धः ॥ 12-28-95 शम्या स्थूलबुध्नः काष्ठदण्डः स बलवता क्षिप्तो यावद्दूरं पतेत्तावान्देशः शम्यापातः । तावतान्तरेण पुरःपुरो यज्ञवेदीं कुर्वाणो वसुन्धरां पर्यगच्छत् । परित्यज्य समुद्रतीरं प्राप्त इत्यर्थः ॥ 12-28-97 व्यभजत्पुत्रेभ्यो दत्तवान् ॥ 12-28-101 नृपान्दास्ये योजितवानित्यर्थः ॥ 12-28-102 दक्षिणाः दाक्ष्ययुक्ताः ॥ 12-28-103 सर्वे राजानोऽम्बरीषयज्ञेषु विप्रदास्यं कुर्वाणा अश्वमेधफलभागित्वात्तद्याजिनः सन्तः अम्बरीषमाहात्म्याद्दक्षिणायनम् अनुपश्चात् अयुर्गताः । उत्तरायणमार्गेण हिरण्यगर्भलोकप्राप्ता इत्यर्थः ॥ 12-28-106 शाशबिन्दवाः शशबिन्दोः पुत्राः ॥ 12-28-111 गयं चामूर्तरयसमिति झ. पाठः ॥ 12-28-115 शतमश्वतराणि चेति झ. पाठः ॥ 12-28-117 दशव्यामां पञ्चाशद्धस्तविस्तारां द्विरायतां शतहस्तदीर्घाम् ॥ 12-28-122 उपातिष्ठन्त पितृकार्ये मां नियोजयेति ॥ 12-28-123 तेषां मारितानां पशूनां चर्मराशेः । उत्क्लेदात् सारद्रवात् ॥ 12-28-126 पिठराणि विततमुखानि पात्राणि ॥ 12-28-128 नाद्य मांसं पशुमात्रोपयोगस्य प्रागुक्तत्वात् ॥ 12-28-130 ऐक्ष्वाकम् इक्ष्वाकुवंशजम् ॥ 12-28-134 आदेशेन आज्ञया तद्वित्तं स्वर्णप्रासादरूपम् ॥ 12-28-137 वैन्यं वेनपुत्रम् । महारण्ये दण्डकारण्ये ॥ 12-28-140 पुटकेपुटके पत्रेपत्रे इति प्राञ्चः ॥ 12-28-145 विप्रलप्तं विप्रलपितम् ॥ 12-28-147 विशोको जात इति शेषः ॥
