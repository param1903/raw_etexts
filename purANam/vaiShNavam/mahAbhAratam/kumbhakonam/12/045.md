अध्यायः 045

कृष्णेन युधिष्ठिरम् प्रति धर्मश्रवणाय भीष्मसमीपगमनचोदना ॥ 1 ॥ तथा युधिष्ठिरप्रार्थनया स्वस्यापि तत्र गमनाय दारुकेण रथसंयोजनम् ॥ 2 ॥
युधिष्ठिर उवाच 	001  
किमिदं परमाश्चर्यं ध्यायस्यमितविक्रम ।	001a  
कच्चिल्लोकत्रयस्यास्य स्वस्ति लोकपरायण ॥	001c  
\'इन्द्रियाणि मनश्चैव बुद्धौ संवेशितानि ते ।\'	002a  
चतुर्थं ध्यानमार्गं त्वमालम्ब्य पुरुषर्षभ ।	002c  
अपक्रान्तो यतो जीवस्तेन मे विस्मितं मनः ॥	002e  
निगृहीतो हि वायुस्ते पञ्चकर्मा शरीरगः ।	003a  
इन्द्रियाणि च सर्वाणि मनसि स्थापितानि ते ॥	003c  
वाक्च सत्वं च गोविन्द बुद्धौ संवेशितानि ते ।	004a  
सर्वे चैव गुणा देवाः क्षेत्रज्ञे ते निवेशिताः ॥	004c  
नेङ्गन्ति तव रोमाणि स्थिरा बुद्धिस्तथा मनः ।	005a  
काष्ठकुड्यशिलाभूतो निरीहश्चासि माधव ॥	005c  
यथा दीपो निवातस्थो निरिङ्गो ज्वलतेऽच्युत ।	006a  
तथाऽसि भगवन्देव निश्चलो योगनिश्चयात् ॥	006c  
यदि श्रोतुमिहार्हामि न रहस्यं च ते यदि ।	007a  
छिन्धि मे संशयं देव प्रपन्नायाभियाचते ॥	007c  
त्वं हि कर्ता विकर्ता च त्वं क्षरश्चाक्षरश्च ह ।	008a  
अनादिनिधनो ह्याद्यस्त्वमेकः पुरुषोत्तम ॥	008c  
त्वं प्रपन्नाय भक्ताय शिरसा प्रणताय च ।	009a  
ध्यानस्यास्य यथातत्त्वं ब्रूहि धर्मभृतां वर ॥	009c  
ततः स्वगोचरे न्यस्य मनोबुद्धीन्द्रियाणि च ।	010a  
स्मितपूर्वमुवाचेदं भगवान्वासवानुजः ॥	010c  
वासुदेव उवाच 	011  
शरतल्पगतो भीष्मः शाम्यन्निव हुताशनः ।	011a  
मां ध्याति पुरुषव्याघ्रस्ततो मे तद्गतं मनः ॥	011c  
यस्य ज्यातलनिर्घोषं विस्फूर्जितमिवाशनेः ।	012a  
न सहेद्देवराजोऽपि तमस्मि मनसा गतः ॥	012c  
येनाभिजित्य तरसा समस्तं राजमण्डलम् ।	013a  
ऊढास्तिस्रः पुरा कन्यास्तमस्मि मनसा गतः ॥	013c  
त्रयोविंशतिरात्रं यो योधयामास भार्गवम् ।	014a  
न च रामेण निस्तीर्णस्तमस्मि मनसा गतः ॥	014c  
यं गङ्गा गर्भविधिना धारयामास भारतम् ।	015a  
वसिष्ठशिष्यं तं तात गतोऽस्मि मनसा नृप ॥	015c  
दिव्यास्त्राणि महातेजा यो धारयति बुद्धिमान् ।	016a  
साङ्गांश्च चतुरो वेदांस्तमस्मि मनसा गतः ॥	016c  
रामस्य दयितं शिष्यं जामदग्न्यस्य पाण्डव ।	017a  
आधारं सर्वविद्यानां तमस्मि मनसा गतः ॥	017c  
\'एकीकृत्येन्द्रियग्रामं मनः संयम्य मेधया ।	018a  
शरणं मामुपागच्छत्ततो मे तद्गतं मनः ॥\'	018c  
स हि भूतं भविष्यच्च भवच्च भरतर्षभ ।	019a  
वेत्ति धर्मविदां श्रेष्ठस्तमस्मि मनसा गतः ॥	019c  
तस्मिन्हि पुरुषव्याघ्रे शान्ते भीष्मे महात्मनि ।	020a  
भविष्यति मही पार्थ नष्टचन्द्रेव शर्वरी ॥	020c  
तद्युधिष्ठिर गाङ्गेयं भीष्मं भीमपराक्रमम् ।	021a  
अभिगम्योपसङ्गृह्य पृच्छ यत्ते मनोगतम् ॥	021c  
चातुर्विद्यं चातुर्होत्रं चातुराश्रम्यमेव च ।	022a  
राजधर्मांश्च निखिलान्पृच्छैनं पृथिवीपते ॥	022c  
तस्मिन्नस्तमिते भीष्मे कौरवाणां धुरन्धरे ।	023a  
ज्ञानान्यल्पीभविष्यन्ति तस्मात्त्वां चोदयाम्यहम् ॥	023c  
तच्छ्रुत्वा वासुदेवस्य तथ्यं वचनमुत्तमम् ।	024a  
साश्रुकण्ठः स धर्मज्ञो जनार्दनमुवाच ह ॥	024c  
यद्भवानाह भीष्मस्य प्रभावं प्रति माधव ।	025a  
तथा तन्नात्र सन्देहो विद्यते मम माधव ॥	025c  
महाभाग्यं च भीष्मस्य प्रभावश्च महाद्युते ।	026a  
श्रुतं मया कथयतां ब्राह्मणानां महात्मनाम् ॥	026c  
भवांश्च कर्ता लोकानां यद्ब्रवीत्यरिसूदन ।	027a  
तथा तदनभिध्येयं वाक्यं यादवनन्दन ॥	027c  
यदि त्वनुग्रहवती बुद्धिस्ते मयि माधव ।	028a  
त्वामग्रतः पुरस्कृत्य भीष्मं यास्यामहे वयम् ॥	028c  
आवृत्ते भगवत्यर्के स हि लोकान्गमिष्यति ।	029a  
त्वद्दर्शनं महाबाहो तस्मादर्हति कौरवः ॥	029c  
तव ह्याद्यस्य देवस्य क्षरस्यैवाक्षरस्य च ।	030a  
दर्शनं त्वस्य लाभः स्यात्त्वं हि ब्रह्ममयो निधिः ॥	030c  
वैशम्पायन उवाच 	031  
श्रुत्वैवं धर्मराजस्य वचनं मधुसूदनः ।	031a  
पार्श्वस्थं सात्यकिं प्राह रथो मे युज्यतामिति ॥	031c  
सात्यकिस्त्वाशु निष्क्रम्य केशवस्य समीपतः ।	032a  
दारुकं प्राह कृष्णस्य युज्यतां रथ इत्युत ॥	032c  
स सात्यकेराशु वचो निशम्य रथोत्तमं काञ्चनभूषिताङ्गम् ।	033a  
मसारगल्वर्कमयैर्विभङ्गैर्विभूषितं हेमनिबद्धचक्रम् ॥	033c  
दिवाकरांशुप्रभमाशुगामिनं विचित्रनानामणिभूषितान्तरम् ।	034a  
नवोदितं सूर्यमिव प्रतापिनं विचित्रतार्क्ष्यध्वजिनं पताकिनम् ॥	034c  
सुग्रीवशैब्यप्रप्नुखैर्वराश्वैर्मनोजवैः काञ्चनभूषिताङ्गैः ।	035a  
संयुक्तमावेदयदच्युताय कृताञ्जलिर्दारुको राजसिंह ॥ 	035c  

इति श्रीमन्महाभारते शान्तिपर्वणि राजधर्मपर्वणि पञ्चचत्वारिंशोऽध्यायः ॥ 45 ॥

12-45-2 चतुर्थं जाग्रत्स्वप्नसुषुप्तिभ्यः परम् । अपक्रान्तो यतो देव इति झ. पाठः ॥ 12-45-3 पञ्चकर्मा प्राणनादिकारी ॥ 12-45-4 सत्वं मनः । वागुपलक्षितानीन्द्रियाणि च बुद्धौ महत्तत्त्वे । गुणाः शब्दादिगुणभाजो देवाः श्रोत्रादीनि इन्द्रियाणि ॥ 12-45-5 नेङ्गन्ति न कम्पन्ते । निरीहो निश्चेष्टः ॥ 12-45-6 निरिङ्गः अचलः ॥ 12-45-10 गोचरे स्वस्वस्थाने ॥ 12-45-11 ध्याति ध्यायति ॥ 12-45-22 चतस्रो विद्याः धर्मार्थकाममोक्षविद्याः सर्ववर्णसाधारणाः चातुर्होत्रं त्रैवर्णिकानां विशेषधर्मो यज्ञादिः ॥ 12-45-27 अनभिध्येयम् अविचारणीयम् ॥ 12-45-33 मसारगल्वर्कमयैर्विभङ्गैः मसारो मरकतमणिः गलुश्चन्द्रकान्तः अर्कः सूर्यकान्तः तन्मयैः विभङ्गैः विस्तरैः ॥
