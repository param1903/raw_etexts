अध्यायः 014
युधिष्ठिरम् प्रति द्रौपदीवचनम् ॥ 1 ॥
वैशम्पायन उवाच 	001  
अव्याहरति कौन्तेये धर्मराजे युधिष्ठिरे ।	001a  
भ्रातॄणां ब्रुवतां तांस्तान्विविधान्वेदनिश्चयान् ॥	001c  
महाभिजनसम्पन्ना श्रीमत्यायतलोचना ।	002a  
अभ्यभाषत राजानं द्रौपदी योषितां वरा ॥	002c  
आसीनमृषभं राज्ञां भ्रातृभिः परिवारितम् ।	003a  
सिंहशार्दूलसदृशैर्वारणैरिव यूथपम् ॥	003c  
अभिमानवती नित्यं विशेषेण युधिष्ठिरे ।	004a  
लालिता सततं राज्ञा धर्माधर्मनिदर्शिनी ॥	004c  
आमन्त्रयित्वा सुश्रोणी साम्ना परमवल्गुना ।	005a  
भर्तारमभिसम्प्रेक्ष्य ततो वचनमब्रवीत् ॥	005c  
द्रौपद्युवाच 	006  
इमे ते भ्रातरः पार्थ शुष्यन्ते स्तोकका इव ।	006a  
वावाश्यमानास्तिष्ठन्ति न चैनानभिनन्दसे ॥	006c  
नन्दयैतान्महाराज मत्तानिव महाद्विपान् ।	007a  
उपपन्नेन वाक्येन सततं दुःखभागिनः ॥	007c  
कथं द्वैतवने राजन्पूर्वमुक्त्वा तथा वचः ।	008a  
भ्रातॄनेतान्स्म सहिताञ्शीतवातातपार्दितान् ॥	008c  
वयं दुर्योधनं हत्वा मृधे भोक्ष्याम मेदिनीम् ।	009a  
सम्पूर्णां सर्वकामानामाहवे विजयैषिणः ॥	009c  
नृवीरांश्च रथान्हत्वा निहत्य च महागजान् ।	010a  
संस्तीर्य च रथैर्भूमिं ससादिभिररिन्दमाः ॥	010c  
यजेम विविधैर्यज्ञैः समृद्धैराप्तदक्षिणैः ।	011a  
वनवासकृतं दुःखं भविष्यति सुखाय नः ॥	011c  
इत्येतानेवमुक्त्वा त्वं स्वयं धर्मभृतां वर ।	012a  
कथमद्य पुनर्वीर विनिहंसि मनांसि नः ॥	012c  
न क्लीबो वसुधां भुङ्क्ते न क्लीबो धनमश्नुते ।	013a  
न क्लीबस्य गृहे पुत्रा मत्स्याः पङ्क इवासते ॥	013c  
नादण्डः क्षत्रियो भाति नादण्डो भूमिमश्नुते ।	014a  
नादण्डस्य प्रजा राज्ञः सुखं विन्दन्ति भारत ॥	014c  
\'सदेवासुरगन्धर्वैरप्सरोभिर्विभूषितम् ।	015a  
रक्षोभिर्गुह्यकैर्नागैर्मनुष्यैश्च विभूषितम् ॥	015c  
त्रिवर्गेण च सम्पूर्णं त्रिवर्गस्यागमेन च ।	016a  
दण्डेनाभ्याहृतं सर्वं जगद्भोगाय कल्पते ॥	016c  
स्वायम्भुवं महीपाल आगमं शृणु शाश्वतम् ।	017a  
विप्राणां विदितश्चायं तव चैव विशाम्पते ॥	017c  
अराजके हि लोकेऽस्मिन्सर्वतो विद्रुते भयात् ।	018a  
रक्षार्थमस्य लोकस्य राजानमसृजत्प्रभुः ।	018c  
महाकायं महावीर्यं पालने जगतः क्षमम् ॥	018a  
अनिलाग्नियमार्काणामिन्द्रस्य वरुणस्य च ।	019c  
चन्द्रवित्तेशयोश्चैव मात्रा निर्हृत्य शाश्वतीः ॥	019c  
यस्मादेषां सुरेन्द्राणां सम्भवत्यंशतो नृपः ।	020a  
तस्मादभिभवत्येष सर्वभूतानि तेजसा ॥	020c  
तपत्यादित्यवच्चैव चक्षूंषि च मनांसि च ।	021a  
न चैनं भुवि शक्नोति कश्चिदप्यभिवीक्षितुम् ॥	021c  
सोऽग्निर्भवति वायुश्च सोऽर्कः सोमश्च धर्मराट् ।	022a  
स कुबेरः स वरुणः स महेन्द्रः प्रतापवान् ॥	022c  
पितामहस्य देवस्य विष्णोः शर्वस्य चैव हि ।	023a  
ऋषीणां चैव सर्वेषां तस्मिंस्तेजः प्रतिष्ठितम् ॥	023c  
बालोऽपि नावमन्तव्यो मनुष्य इति भूमिपः ।	024a  
महती देवता ह्येषा नररूपेण तिष्ठति ॥	024c  
एकमेव दहत्यग्निर्नरं दुरुपसर्पिणम् ।	025a  
कुलं दहति राजाग्निः सपशुद्रव्यसञ्चयम् ॥	025c  
धृतराष्ट्रकुलं दग्धं क्रोधोद्भूतेन वह्निना ।	026a  
प्रत्यक्षमेतल्लोकस्य संशयो हि न विद्यते ॥	026c  
कुलजो वृत्तसम्पन्नो धार्मिकश्च महीपतिः ।	027a  
प्रजानां पालने युक्तः पूज्यते दैवतैरपि ॥	027c  
कार्यं योऽवेक्ष्य शक्तिं च देशकालौ च तत्वतः ।	028a  
कुरुते धर्मसिद्ध्यर्थं वैश्वरूप्यं पुनःपुनः ॥	028c  
तस्य प्रसादे पद्मा श्रीर्विजयश्च पराक्रमे ।	029a  
मृत्युश्च वसति क्रोधे सर्वतेजोमयो हि सः ॥	029c  
तं यस्तु द्वेष्टि सम्मोहात्स विनश्यति मानवः ।	030a  
तस्य ह्याशुविनाशाय राजाऽपि कुरुते मनः ॥	030c  
तस्माद्धर्मं यदिष्टेषु स व्यवस्यति पार्थिवः ।	031a  
अनिष्टं चाप्यनिष्टेषु तद्धर्मं न विचालयेत् ॥	031c  
तस्यार्थे सर्वभूतानां गोप्तारं धर्ममात्मजम् |	032a  
ब्रह्मतेजोमयं दण्डमसृजत्पूर्वमीश्वरः ॥	032c  
तस्य सर्वाणि भूतानि स्थावराणि चराणि च ।	033a  
भयाद्भोगाय कल्पन्ते धर्मान्न विचलन्ति च ॥	033c  
देशकालौ च शक्तिं च कार्यं चावेक्ष्य तत्वतः ।	034a  
यथार्हतः सम्प्रणयेन्नरेष्वन्यायवर्तिषु ॥	034c  
स राजा पुरुषो दण्डः स नेता शासिता च सः ।	035a  
वर्णानामाश्रमाणां च धर्मप्रभुरथाव्ययः ॥	035c  
दण्डः शास्ति प्रजाः सर्वा दण्ड एवाभिरक्षति ।	036a  
दण्डः सुप्तेषु जागर्ति दण्डं धर्मं विदुर्बुधाः ॥	036c  
सुसमीक्ष्य धृतो दण्डः सर्वा रञ्जयति प्रजाः ।	037a  
असमीक्ष्य प्रणीतस्तु विनाशयति सर्वशः ॥	037c  
यदि न प्रणयेद्राजा दण्डं दण्ड्येष्वतन्द्रितः ।	038a  
जले मत्स्यानिवाभक्ष्यन्दुर्बलान्बलवत्तराः ॥	038c  
काकोऽद्याच्च पुरोडाशं श्वा चैवावलिहेद्धविः ।	039a  
स्वामित्वं न क्वचिच्च स्यात्प्रपद्येताधरोत्तरम् ॥	039c  
सर्वो दण्डजितो लोको दुर्लभस्तु शुचिर्नरः ।	040a  
दण्डस्य हि भयात्सर्वं जगद्भोगाय कल्पते ॥	040c  
देवदानवगन्धर्वा रक्षांसि पतगोरगाः ।	041a  
तेऽपि भोगाय कल्पन्ते दण्डेनैवाभिपीडिताः ॥	041c  
दूष्येयुः सर्ववर्णाश्च भिद्येरन्सर्वसेतवः ।	042a  
सर्वलोकप्रकोपश्च भवेद्दण्डस्य विभ्रमात् ॥	042c  
यत्र श्यामो लोहिताक्षो दण्डश्चरति पापहा ।	043a  
प्रजास्तत्र न मुह्यन्ति नेता चेत्साधु पश्यति ॥	043c  
आहुस्तस्य प्रणेतारं राजानं सत्यवादिनम् ।	044a  
समीक्ष्यकारिणं प्राज्ञं धर्मकामार्थकोविदम् ॥	044c  
तं राजा प्रणयन्सम्यक्स्वर्गायाभिप्रवर्तते ।	045a  
कामात्मविषयी क्षुद्रो दण्डेनैव निहन्यते ॥	045c  
दण्डो हि सुमहातेजा दुर्धरश्चाकृतात्मभिः ।	046a  
धर्माद्विचलितं हन्ति नृपमेव सबान्धवम् ॥	046c  
ततो दुर्गं च राष्ट्रं च लोकं च सचराचरम् ।	047a  
अन्तरिक्षगतांश्चैव मुनीन्देवांश्च हिंसति ॥	047c  
सोऽसहायेन मूढेन लुब्धेनाकृतबुद्धिना ।	048a  
अशक्यो न्यायतो नेतुं विषयांश्चैव सेवता ॥	048c  
शुचिना सत्यसन्धेन नीतिशास्त्रानुसारिणा ।	049a  
दण्डः प्रणेतुं शक्यो हि सुसहायेन धीमता ॥	049c  
स्वराष्ट्रे न्यायवर्ती स्याद्भृशदण्डश्च शत्रुषु ।	050a  
सुहृत्स्वजिह्मः स्निग्धेषु ब्राह्मणेषु क्षमान्वितः ॥	050c  
एवंवृत्तस्य राज्ञस्तु शिलोञ्छेनापि जीवतः ।	051a  
विस्तीर्येत यशो लोके तैलबिन्दुरिवाम्भसि ॥	051c  
अतस्तु विपरीतस्य नृपतेरकृतात्मनः ।	052a  
सङ्क्षिप्येत यशो लोके घृतबिन्दुरिवाम्भसि ॥	052c  
देवदेवेन रुद्रेण ब्रह्मणा च महीपते ।	053a  
विष्णुना चैव देवेन शक्रेण च महात्मना ॥	053c  
लोकपालैश्च भूतैश्च पाण्डवैश्च महात्मभिः ।	054a  
धर्माद्विचलिता राजन्धार्तराष्ट्रा निपातिताः ।	054c  
अधार्मिका दुराचाराः ससैन्या विनिपातिताः ॥	054e  
तान्निहत्य न दोषस्ते स्वल्पोऽपि जगतीपते ।	055a  
छलेन मायया वाऽथ क्षत्रधर्मेण वा नृप ॥\'	055c  
मित्रता सर्वभूतेषु दानमध्ययनं तपः ।	056a  
ब्राह्मणस्यैव धर्मः स्यान्न राज्ञो राजसत्तम ॥	056c  
असतां प्रतिषेधश्च सतां च परिपालनम् ।	057a  
एष राज्ञां परो धर्मः समरे चापलायनम् ॥	057c  
यस्मिन्क्षमा च क्रोधश्च दानादाने भयाभये ।	058a  
निग्रहानुग्रहौ चोभौ स वै धर्मविदुच्यते ॥	058c  
न श्रुतेन न दानेन न सान्त्वेन न चेज्यया ।	059a  
त्वयेयं पृथिवी लब्धा न सङ्कोचेन चाप्युत ॥	059c  
यत्तद्बलममित्राणां तथा वीरसमुद्यतम् ।	060a  
हस्त्यश्वरथसम्पन्नं त्रिभिरङ्गैरनुत्तमम् ॥	060c  
रक्षितं द्रोणकर्णाभ्यामश्वत्थाम्ना कृपेण च ।	061a  
तत्त्वया निहतं वीर तस्माद्भुङ्क्ष्व वसुन्धराम् ॥	061c  
जम्बूद्वीपो महाराज नानाजनपदैर्युतः ।	062a  
त्वया पुरुषशार्दूल दण्डेन मृदितः प्रभो ॥	062c  
जम्बूद्वीपेन सदृशः क्रौञ्चद्वीपो नराधिप ।	063a  
अपरेण महामेरोर्दण्डेन मृदितस्त्वया ॥	063c  
क्रौञ्चद्वीपेन सदृशः शाकद्वीपो नराधिप ।	064a  
पूर्वेण तु महामेरोर्दण्डेन मृदितस्त्वया ॥	064c  
उत्तरेण महामेरोः शाकद्वीपेन सम्मितः ।	065a  
भद्राश्वः पुरुषव्याघ्र दण्डेन मृदितस्त्वया ॥	065c  
द्वीपाश्च सान्तरद्वीपा नानाजनपदाश्रयाः ।	066a  
विगाह्य सागरं वीर दण्डेन मृदितास्त्वया ॥	066c  
एतान्यप्रतिमेयानि कृत्वा कर्माणि भारत ।	067a  
न प्रीयसे महाराज पूज्यमानो द्विजातिभिः ॥	067c  
स त्वं भ्रातॄनिमान्दृष्ट्वा प्रतिनन्दस्व भारत ।	068a  
ऋषभानिव सम्मत्तान्गजेन्द्रान्गर्जितानिव ॥	068c  
अमरप्रतिमाः सर्वे शत्रुसाहाः परन्तपाः ।	069a  
एकैकोऽपि सुखायैषां मम स्यादिति मे मतिः ॥	069c  
किं पुनः पुरुषव्याघ्राः पतयो मे नरर्षभाः ।	070a  
समस्तानीन्द्रियाणीव शरीरस्य विचेष्टने ॥	070c  
अनृतं नाब्रवीच्छ्वश्रूः सर्वज्ञा सर्वदर्शिनी ।	071a  
युधिष्ठिरस्त्वां पाञ्चालि सुखे धास्यत्यनुत्तमे ॥	071c  
हत्वा राजसहस्राणि बहून्याशुपराक्रमः ।	072a  
तद्व्यर्थं सम्प्रपश्यामि मोहात्तव जनाधिप ॥	072c  
येषामुन्मत्तको ज्येष्ठः सर्वे तेऽप्यनुसारिणः ।	073a  
तवोन्मादान्महाराज सोन्मादाः सर्वपाण्डवाः ॥	073c  
यदि हि स्युरनुन्मत्ता भ्रातरस्ते नराधिप ।	074a  
बद्ध्वा त्वां नास्तिकैः सार्धं प्रशासेयुर्वसुन्धराम् ॥	074c  
कुरुते मूढ एवं हि यः श्रेयो नाधिगच्छति ।	075a  
धूपैरञ्जनयोगैश्च नस्यकर्मभिरेव च ॥	075c  
\'उन्मत्तिरपनेतव्या तव राजन्यदृच्छया ।\'	076a  
\'भेषजैः स चिकित्स्यः स्याद्य उन्मार्गेण गच्छति ॥	076c  
साहं सर्वाधमा लोके स्त्रीणां भरतसत्तम ।	077a  
तथा विनिकृता पुत्रैर्याऽहमिच्छामि जीवितुम् ॥	077c  
धृतराष्ट्रसुता राजन्नित्यमुत्पथगामिनः ।	078a  
तादृशानां वधे दोषं नाहं पश्यामि कर्हिचित् ॥	078c  
इमांश्चोशनसा गीताञ्श्लोकाञ्शृणु नराधिप ॥	079ac  
आत्महन्ताऽर्थहन्ता च बन्धुहन्ता विषप्रदः ।	080a  
अकारणेन हन्ता च यश्च भार्यां परामृशेत् ॥	080c  
निर्दोषं वधमेतेषां षण्णामप्याततायिनाम् ।	081a  
ब्रह्मा प्रोवाच भगवान्भार्गवाय महात्मने ॥	081c  
ब्रह्मक्षत्रविशां राजन्सत्पथे वर्तिनामपि ।	082a  
प्रसह्यागारमागम्य हन्तारं गरदं तथा ॥	082c  
अभक्ष्यापेयदातारमग्निदं च निशातयेत् ।	083a  
मार्ग एष महीपानां गोब्राह्मणवधेषु च ॥	083c  
केशग्रहे च नारीणामपि युध्येत्पितामहम् ।	084a  
ब्रह्माणं देवदेवेशं किं पुनः पापकारिणम् ॥	084c  
गोब्राह्मणार्थे व्यसने च राज्ञां राष्ट्रोपमर्दे स्वशरीरहेतोः ।	085a  
स्त्रीणां च विक्रुष्टरुतानि श्रुत्वा विप्रोऽपि युध्येत महाप्रभावः ॥	085c  
धर्माद्विचलितं विप्रं निहन्यादाततायिनम् ।	086a  
तस्यान्यत्र वधं विद्वान्मनसाऽपि न चिन्तयेत् ॥	086c  
गोब्राह्मणवधे वृत्तं मन्त्रत्राणार्थमेव च ।	087a  
निहन्यात्क्षत्रियो विप्रं स्वकुटुम्बस्य चाप्तये ॥	087c  
तस्करेण नृशंसेन धर्मात्प्रचलितेन च ।	088a  
क्षत्रबन्धुः परं शक्त्या युध्येद्विप्रेण संयुगे ॥	088c  
आततायिनमायान्तमपि वेदान्तपारगम् ।	089a  
जिघांसन्तं जिघांसीयान्न तेन भ्रूणहा भवेत् ॥	089c  
ब्राह्मणः क्षत्रियो वैश्यः शूद्रो वाऽप्यन्त्यजोपि वा ।	090a  
न हन्याद्ब्राह्मणं शान्तं तृणेनापि कदाचन ॥	090c  
ब्राह्मणायावगुर्याद्यः स्पृष्ट्वा गुरुतरं महत् ।	091a  
वर्षाणां त्रिशतं पापः प्रतिष्ठां नाधिगच्छति ॥	091c  
सहस्राणि च वर्षाणि निहत्य नरके पतेत् ।	092a  
तस्मान्नैवावगुर्याद्धि नैव शस्त्रं निपातयेत् ॥	092c  
शोणितं यावतः पांसून्गृह्णातीति हि धारणा ।	093a  
तावतीः स समाः पापो नरके परिवर्तते ॥	093c  
त्वगस्थिभेदं विप्रस्य यः कुर्यात्कारयेत वा ।	094a  
ब्रह्महा स तु विज्ञेयः प्रायश्चित्ती नराधमः ॥	094c  
श्रोत्रियं ब्राह्मणं हत्वा तथाऽऽत्रेयीं च ब्राह्मणीम् ।	095a  
चतुर्विंशतिवर्षाणि चरेद्ब्रह्महणो व्रतम् ॥	095c  
द्विगुणा ब्रह्महत्येयं सर्वैः प्रोक्ता महर्षिभिः ।	096a  
प्रायश्चित्तमकुर्वाणं कृताङ्कं विप्रवासयेत् ॥	096c  
ब्राह्मणं क्षत्रियं वैश्यं शूद्रं वा घातयेन्नृपः ।	097a  
ब्रह्मघ्नं तस्करं चैव माभूदेवं चरिष्यति ॥	097c  
छित्त्वा हस्तौ च पादौ च नासिकोष्ठौ च भूपतिः ।	098a  
ब्रह्मघ्नं चोत्तमं पापं नेत्रोद्धारेण योजयेत् ॥	098c  
शूद्रस्यैव स्मृतो दण्डस्तद्वद्राजन्यवैश्ययोः ।	099a  
प्रायश्चित्तमकुर्वाणं ब्राह्मणं तु प्रवासयेत् ॥	099c  
क्षत्रियं वैश्यशूद्रौ च शस्त्रेणैव च घातयेत् ।	100a  
ब्रह्मघ्नान्ब्राह्मणान्राजा कृताङ्कान्विप्रवासयेत् ॥	100c  
विकलेन्द्रियांस्त्रिवर्णांश्च चण्डालैः सह वासयेत् ।	101a  
तैश्च यः सम्पिबेत्कश्चित्स पिबन्ब्रह्महा भवेत् ॥	101c  
प्रेतानां न च देयानि पिण्डदानानि केनचित् ॥	102ac  
कृष्णवर्णा विरूपा च निर्णीता लम्बमूर्धजा ।	103a  
दुनोत्यदृष्ट्वा कर्तारं ब्रह्महत्येति तां विदुः ॥	103c  
ब्रह्मघ्नेन पिबन्तश्च विप्रा देशाः पुराणि च ।	104a  
अचिरादेव पीड्यन्ते दुर्भिक्षव्याधितस्करैः ॥	104c  
ब्राह्मणं पापकर्माणं विप्राणामाततायिनम् ।	105a  
क्षत्रियं वैश्यशूद्रौ च नेत्रोद्धारेण योजयेत् ॥	105c  
दुर्बलानां बलं राजा बलिनो ये च साधवः ।	106a  
बलिनां दुर्बलानां च पापानां मृत्युरिष्यते ॥	106c  
सदोषमपि यो हन्यादश्राव्य जगतीपते ।	107a  
दुर्बलं बलवन्तं वा स पराजयमर्हति ॥	107c  
राजाज्ञां प्राड्विवाकं च नेच्छेद्यच्चापि निष्पतेत् ।	108a  
साक्षिणं साधुवाक्यं च जितं तमपि निर्दिशेत् ॥	108c  
बन्धनान्निष्पतेद्यच्च प्रतिभूर्न ददाति च ।	109a  
कुलजश्च धनाढ्यश्च स पराजयमर्हति ॥	109c  
राजाज्ञया समाहूतो यो न गच्छेत्सभां नरः ।	110a  
बलवन्तमुपाश्रित्य सायुधः स पराजितः ॥	110c  
तं दण्डेन विनिर्जित्य महासाहसिकं नरम् ।	111a  
वियुक्तदेहसर्वस्वं परलोकं विसर्जयेत् ॥	111c  
मृतस्यापि न देयानि पिण्डदानानि केनचित् ।	112a  
दत्त्वा दण्डं प्रयच्छेत मध्यमं पूर्वसाहसम् ॥	112c  
कुलस्त्रीव्यभिचारं च राष्ट्रस्य च विमर्दनम् ।	113a  
ब्रह्महत्यां च चौर्यं च राजद्रोहं च पञ्चमम् ॥	113c  
युद्धादन्यत्र हिंसायां सुरापस्य च कीर्तने ।	114a  
महान्तं गुरुतल्पे च मित्रद्रोहे च पातकम् ॥	114c  
न कथञ्चिदुपेक्षेत महासाहसिकं नरम् ।	115a  
सर्वस्वमपहृत्याशु ततः प्राणैर्वियोजयेत् ॥	115c  
त्रिषु वर्णेषु यो दण्डः प्रणीतो ब्रह्मणा पुरा ।	116a  
महासाहसिकं विप्रं कृताङ्कं विप्रवासयेत् ॥	116c  
साहस्रो वा भवेद्दण्डः काञ्चनो देहनिष्क्रिया ।	117a  
चतुर्णामपि वर्णानामेवमाहोशना कविः ॥	117c  
नारीणां बालवृद्धानां गोपतेश्च महामतिः ।	118a  
पापानां दुर्विनीतानां प्राणान्तं च बृहस्पतिः ।	118c  
दण्डमाह महाभाग सर्वेषामाततायिनाम् ॥	118e  
सर्वेषां पापबुद्धीनां पापकर्मैव कुर्वताम् ।	119a  
धृतराष्ट्रस्य पुत्राणां दण्डो निर्दोष इष्यते ।	119c  
सौबलस्य च दुर्बुद्धेः कर्णस्य च दुरात्मनः ॥	119e  
पश्यतां चैव शूराणां याऽहं द्यूते सभां तदा ।	120a  
रजस्वला समानीता भवतां पश्यतां नृप ।	120c  
वाससैकेन संवीता तव दोषेण भूपते ॥	120e  
माभूद्धर्मविलोपस्ते धृतराष्ट्रकुलक्षयात् ।	121a  
क्रोधाग्निना तु दग्धं च सपशुद्रव्यसञ्चयम् ॥	121c  
साऽहमेवंविधं दुःखं सम्प्राप्ता तव हेतुना ।	122a  
आदित्यस्य प्रसादेन न च प्राणैर्वियोजिता ॥	122c  
रक्षिता देवदेवेन जगतः कालहेतुना ।	123a  
दिवाकरेण देवेन विवस्त्रा न कृता तदा ॥\'	123c  
एतेषां यतमानानां न मेऽद्य वचनं मृषा ।	124a  
त्वं तु सर्वां महीं त्यक्त्वा कुरुषे स्वयमापदम् ॥	124c  
यथाऽऽस्तां सम्मतौ राज्ञां पृथिव्यां राजसत्तम ।	125a  
मान्धाता चाम्बरीषश्च तथा राजन्विराजसे ॥	125c  
प्रशाधि पृथिवीं देवीं प्रजा धर्मेण पालयन् ।	126a  
सपर्वतवनद्वीपां मा राजन्विमना भव ॥	126c  
यजस्व विविधैर्यज्ञैर्युध्यस्वारीन्प्रयच्छ च ।	127a  
धनानि भोगान्वासांसि द्विजातिभ्यो नृपोत्तम ॥ 	127c  

इति श्रीमन्महाभारते शान्तिपर्वणि राजधर्मपर्वणि चतुर्दशोऽध्यायः ॥ 14 ॥

12-14-6 स्तोककाश्चातका वावाश्यमानाः पुनः पुनः क्रन्दन्तः ॥ 12-14-7 उपपन्नेन युक्तियुक्तेन ॥ 12-14-9 सर्वकामानां सर्वैरर्थैः ॥ 12-14-13 क्लीबोऽधीरः । अविपाला इवासत इति. ट. ड. पाठः । वत्सपाला इवासत इति थ. पाठः ॥ 12-14-57 प्रतिषेधो दण्डो राज्यान्निर्वासनं वा ॥ 12-14-58 दानम् आदानं च ते ॥ 12-14-59 सङ्कोचेन याच्ञया ॥ 12-14-63 अपरेण पश्चिमतः 12-14-64 क्रौञ्चद्वीपादिवशीकरणं सिद्धद्वारा राजसूये ॥ 12-14-73 सर्वे तेप्यवमानिता इति ट. ड. द. पठः ॥ 12-14-75 नस्यकर्म नासाद्वारा भेषजग्रहणम् ॥
