अध्यायः 203

भीष्मेण युधिष्ठिरम् प्रति मनुबृहस्पतिसंवादानुवादः ॥ 1 ॥
मनुरुवाच 	001  
दुःखोपघाते शारीरे मानसे चाप्युपस्थिते ।	001a  
यस्मिन्न शक्यते कर्तुं यत्नस्तं नानुचिन्तयेत् ॥	001c  
भैषज्यमेतद्दुःखस्य यदेतन्नानुचिन्तयेत् ।	002a  
चिन्त्यमानं हि चाभ्येति भूयश्चापि प्रवर्तते ॥	002c  
प्रज्ञया मानसं दुःखं हन्याच्छारीरमौषधैः ।	003a  
एतद्विज्ञानसामर्थ्यं न बालैः समतामियात् ॥	003c  
अनित्यं यौवनं रूपं जीवितं द्रव्यसञ्चयः ।	004a  
आरोग्यं प्रियसंवासो गृध्येत्तत्र न पण्डितः ॥	004c  
न जानपदिकं दुःखमेकः शोचितुमर्हति ।	005a  
अशोचन्प्रतिकुर्वीत यदि पश्येदुपक्रमम् ॥	005c  
सुखाद्बहुतरं दुःखं जीविते नास्ति संशयः ।	006a  
स्निग्धस्य चेन्द्रियार्थेषु मोहान्मरणमप्रियम् ॥	006c  
परित्यजति यो दुःखं सुखं वाऽप्युभयं नरः ।	007a  
अभ्येति ब्रह्म सोत्यन्तं न ते शोचन्ति पण्डिताः ॥	007c  
दुःखमर्था हि युज्यन्ते पालने न च ते सुखम् ।	008a  
दुःखेन चाधिगम्यन्ते नाशमेषां न चिन्तयेत् ॥	008c  
ज्ञानं ज्ञेयाभिर्निवृत्तं विद्धि ज्ञानगुणं मनः ।	009a  
प्रज्ञाकरणसंयुक्तं ततो बुद्धिः प्रवर्तते ॥	009c  
यदा कर्मगुणोपेता बुद्धिर्मनसि वर्तते ।	010a  
तदा प्रज्ञायते ब्रह्म ध्यानयोगसमाधिना ॥	010c  
सेयं गुणवती बुद्धिर्गुणेष्वेवाभिवर्तते ।	011a  
अपरादभिनिःस्रौति गिरेः शृङ्गादिवोदकम् ॥	011c  
यदा निर्गुणमाप्नोति ध्यानं मनसि पूर्वजम् ।	012a  
तदा प्रज्ञायते ब्रह्म निकषं निकषे यथा ॥	012c  
मनस्त्वसंहृतं बुद्ध्या हीन्द्रियार्थनिदर्शकम् ।	013a  
न समर्थं गुणापेक्षि निर्गुणस्य निदर्शने ॥	013c  
सर्वाण्येतानि संवार्य द्वाराणि मनसि स्थितः ।	014a  
मनस्येकाग्रतां कृत्वा तत्परं प्रतिपद्यते ॥	014c  
यथा महान्ति भूतानि निवर्तन्ते गुणक्षये ।	015a  
तथेन्द्रियाण्युपादाय बुद्धिर्मनसि वर्तते ॥	015c  
यदा मनसि सा बुद्धिर्वर्ततेऽन्तरचारिणी ।	016a  
व्यवसायगुणोपेता तदा सम्पद्यते मनः ॥	016c  
गुणवद्भिर्गुणोपेतं यदा ध्यानगतं मनः ।	017a  
तदा सर्वान्गुणान्हित्वा निर्गुणं प्रतिपद्यते ॥	017c  
अव्यक्तस्येह विज्ञाने नास्ति तुल्यं निदर्शनम् ।	018a  
यत्र नास्ति पदन्यासः कस्तं विषयमाप्नुयात् ॥	018c  
तपसा चानुमानेन गुणैर्जात्या श्रुतेन च ।	019a  
निनीषेत्परमं ब्रह्म विशुद्धेनान्तरात्मना ॥	019c  
गुणहीनो हि तं मार्गं बहिः समनुवर्तते ।	020a  
गुणाभावात्प्रकृत्या वा निस्तर्क्यं ज्ञेयसम्मितम् ॥	020c  
नैर्गुण्याद्ब्रह्म चाप्नोति सगुणत्वान्निवर्तते ।	021a  
गुणप्रसारिणी बुद्धिर्हुताशन इवेन्धने ॥	021c  
यदा पञ्च वियुक्तानि इन्द्रियाणि स्वकर्मभिः ।	022a  
तदा तत्परमं ब्रह्म सम्मुक्तं प्रकृतेः परम् ॥	022c  
एवं प्रकृतितः सर्वे सम्भवन्ति शरीरिणः ।	023a  
निवर्तन्ते निवृत्तौ च स्वर्गे नैवोपयान्ति च ॥	023c  
पुरुषप्रकृतिर्बुद्धिर्विशेषाश्चेन्द्रियाणि च ।	024a  
अहङ्कारोऽभिमानश्च सम्भूतो भूतसञ्ज्ञकः ॥	024c  
एतस्याद्या प्रवृत्तिस्तु प्रधानात्सम्प्रवर्तते ।	025a  
द्वितीया मिथुनव्यक्तिमविशेषान्नियच्छति ॥	025c  
धर्मादुत्कृष्यते श्रेयस्तथा धर्मोऽष्यधर्मतः ।	026a  
रागवान्प्रकृतिं ह्येति विरक्तो ज्ञानवान्भवेत् ॥ 	026c  

इति श्रीमन्महाभारते शान्तिपर्वणि मोक्षधर्मपर्वणि त्र्यधिकद्विशततमोऽध्यायः ॥ 203 ॥

12-203-5 उपक्रमं प्रतीकारोपायम् ॥ 12-203-6 मरणं भवति ॥ 12-203-7 ते ब्रह्माभिगताः ॥
