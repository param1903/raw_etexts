अध्यायः 002
ब्रह्मास्त्रलाभाय द्रोणमुपगतेन कर्णेन तेन त्रैवर्णिकान्यत्वकथनेन प्रत्याख्याने परशुराममेत्य स्वस्य ब्राह्मण्यकथनपूर्वकमस्त्रार्थं तदन्तेवासित्वपरिग्रहः ॥ 1 ॥ तत्र प्रमादेन विप्रगोवत्सघातिनः कर्णस्य विप्राच्छापप्राप्तिः ॥ 2 ॥
वैशम्पायन उवाच 	001  
स एवमुक्तस्तु तदा नारदो वदतांवरः ।	001a  
कथयामास तत्सर्वं यथा शप्तः स सूतजः ॥	001c  
नारद उवाच 	002  
एवमेतन्महाबाहो यथा वदसि भारत ।	002a  
न कर्णार्जुनयोः किञ्चिदविषह्यं भवेद्रणे ॥	002c  
गुह्यमेतत्तु देवानां कथयिष्यामि ते नृप ।	003a  
तन्निबोध महाबाहो यथावृत्तमिदं पुरा ॥	003c  
क्षत्रं स्वर्गं कथं गच्छेच्छस्त्रपूतमिति प्रभो ।	004a  
सङ्घर्षजननस्तस्मात्कन्यागर्भो विसर्जितः ॥	004c  
स बालस्तेजसा युक्तः सूतपुत्रत्वमागतः ।	005a  
चकाराङ्गिरसां श्रेष्ठे धनुर्वेदं गुरौ तव ॥	005c  
स बलं भीमसेनस्य फल्गुनस्यास्त्रलाघवम् ।	006a  
बुद्धिं च तव राजेन्द्र यमयोर्विनयं तथा ॥	006c  
सख्यं च वासुदेवेन बाल्ये गाण्डीवधन्वनः ।	007a  
प्रजानामनुरागं च चिन्तयानो व्यदह्यत ॥	007c  
स सख्यमगमद्बाल्ये राज्ञा दुर्योधनेन च ।	008a  
युष्माभिर्नित्यसङ्घृष्टो दैवाच्चापि स्वभावतः ॥	008c  
विद्याधिकमथालक्ष्य धनुर्वेदे धनञ्जयम् ।	009a  
द्रोणं रहस्युपागम्य कर्णो वचनमब्रवीत् ॥	009c  
ब्रह्मास्त्रं वेत्तुमिच्छामि सरहस्यनिवर्तनम् ।	010a  
अर्जुनेन समो युद्धे भवेयमिति मे मतिः ॥	010c  
समः पुत्रेषु च स्नेहः शिष्येषु च तव ध्रुवम् ।	011a  
त्वत्प्रसादान्न मा ब्रूयुरकृतास्त्रं विचक्षणाः ॥	011c  
द्रोणस्तथोक्तः कर्णेन सापेक्षः फल्गुनं प्रति ।	012a  
दौरात्म्यं चैव कर्णस्य विदित्वा तमुवाच ह ॥	012c  
ब्रह्मास्त्रं ब्राह्मणो विद्याद्यथावच्चरितव्रतः ।	013a  
क्षत्रियो वा तपस्वी यो नान्यो विद्यात्कथञ्चन ॥	013c  
इत्युक्तोऽङ्गिरसां श्रेष्ठमामन्त्र्य प्रतिपूज्य च ।	014a  
जगाम सहसा राजन्महेन्द्रं पर्वतं प्रति ॥	014c  
स तु राममुपागम्य शिरसाऽभिप्रणम्य च ।	015a  
ब्राह्मणो भार्गवोऽस्मीति गौरवेणाभ्यवन्दत ॥	015c  
रामस्तं प्रतिजग्राह पृष्ट्वा गोत्रादि सर्वशः ।	016a  
उष्यतां स्वागतं चेति प्रीतिमांश्चाभवद्भृशम् ॥	016c  
तत्र कर्णस्य वसतो महेन्द्रे स्वर्गसम्मिते ।	017a  
गन्धर्वै राक्षसैर्यक्षैर्देवैश्चासीत्समागमः ॥	017c  
स तत्रेष्वस्त्रमकरोद्भृगुश्रेष्ठाद्यथाविधि ।	018a  
प्रियश्चाभवदत्यर्थं देवदानवरक्षसाम् ॥	018c  
स कदाचित्समुद्रान्ते विचरन्नाश्रमान्तिके ।	019a  
एकः खड्गधनुष्पाणिः परिचक्राम सूतजः ॥	019c  
सोऽग्निहोत्रप्रसक्तस्य कस्यचिद्ब्रह्मवादिनः ।	020a  
जघानाज्ञानतः पार्थ होमधेनुं यदृच्छया ॥	020c  
तदज्ञानकृतं मत्वा ब्राह्मणाय न्यवेदयत् ।	021a  
कर्णः प्रसादयंश्चैनमिदमित्यब्रवीद्वचः ॥	021c  
अबुद्धिपूर्वं भगवन्धेनुरेषा हता तव ।	022a  
मया तत्र प्रसादं मे कुरुष्वेति पुनः पुनः ॥	022c  
तं स विप्रोऽब्रवीत्क्रुद्धो वाचा निर्भर्त्सयन्निव ।	023a  
दुराचार वधार्हस्त्वं फलं प्राप्स्यसि दुर्मते ॥	023c  
येन विस्पर्धसे नित्यं यदर्थं घटसेऽनिशम् ।	024a  
युध्यतस्तेन ते पाप भूमिश्चक्रं ग्रसिष्यति ॥	024c  
ततश्चक्रे महीग्रस्ते मूर्धानं ते विचेष्टतः ।	025a  
पातयिष्यति विक्रम्य शत्रुर्गच्छ नराधम ॥	025c  
यथेयं गौर्हता मूढ प्रमत्तस्य त्वया मम ।	026a  
प्रमत्तस्यैव मे वाचा शिरस्ते पातयिष्यति ॥	026c  
शप्तः प्रसादयामास कर्णस्तं द्विजसत्तमम् ।	027a  
गोभिर्धनैश्च रत्नैश्च स चैनं पुनरब्रवीत् ॥	027c  
नेदमव्याहृतं कुर्याद्ब्रह्मलोकेऽपि केवलम् ।	028a  
गच्छ वा तिष्ठ वा यद्वा कार्यं यत्तत्समाचर ॥	028c  
इत्युक्तो ब्राह्मणेनाथ कर्णो दैन्यादधोमुखः ।	029a  
राममभ्यागमद्भीतस्तदेव मनसा स्मरन् ॥ 	029c  

इति श्रीमन्महाभारते शान्तिपर्वणि राजधर्मपर्वणि द्वितीयोऽध्यायः ॥ 2 ॥

12-2-4 सङ्घर्षजननो वैराग्न्युद्दीपकः । सञ्चिन्त्य जनितस्तस्मादिति ट. ड. पाठः । कन्यागर्भो विनिर्मित इति झ. पाठः । तत्र कन्यागर्भो देवैः क्षत्रस्य स्वर्गमनाय निर्मित इत्यर्थः ॥ 12-2-5 चकाराऽधीतवान् । अङ्गिरसां श्रेष्ठे द्रोणे ॥ 12-2-8 दैवाद्देवानां सङ्कल्पात् ॥ 12-2-10 रहस्यं तत्प्रसादनविधिर्निवर्तनमुपसंहारस्ताभ्यां सहितं सरहस्यनिवर्तनम् ॥ 12-2-15 गुरुरेव पितेत्यभिसन्धिः 12-2-19 समुद्रान्ते दक्षिणसमुद्रसमीपे ॥ 12-2-20 होमधेनुं कर्णपर्वोक्तदिशा वत्सवध एवात्र धेनुवधो ज्ञेयः ॥ 12-2-26 प्रमत्तेन त्वया मम । प्रमत्तस्य तथाऽरातिरिति झ. पाठ ॥ 12-2-28 नेदं मद्वचनं कुर्याद्ब्रह्मलोकेऽपि चान्यथा इति ट. पाठः ॥
