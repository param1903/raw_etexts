अध्यायः 320

याज्ञवल्क्येन जनकम् प्रति साङ्ख्यदर्शनकथनम् ॥ 1 ॥
याज्ञवल्क्य उवाच 	001  
न शक्यो निर्गुणस्तात गुणीकर्तुं विशाम्पते ।	001a  
गुणवांश्चाप्यगुणवान्यथातत्त्वं निबोध मे ॥	001c  
गुणैर्हि गुणवानेव निर्गुणश्चागुणस्तथा ।	002a  
प्राहुरेवं महात्मानो मुनयस्तत्त्वदर्शिनः ॥	002c  
गुणस्वभावस्त्वव्यक्तो गुणानेवाभिवर्तते ।	003a  
उपयुङ्क्ते च तानेव स चैवाज्ञः स्वभावतः ॥	003c  
अव्यक्तस्तु न जानीते पुरुषोऽज्ञः स्वभावतः ।	004a  
न मत्तः परमोऽस्तीति नित्यमेवाभिमन्यते ॥	004c  
अनेन कारणेनैतदव्यक्तं स्यादचेतनम् ।	005a  
नित्यत्वाच्चाक्षरत्वाच्च क्षरत्वान्न तदन्यथा ॥	005c  
यदाऽज्ञानेन कुर्वीत गुणसर्गं पुनःपुनः ।	006a  
यदात्मानं न जानीते तदाऽऽत्मापि न मुच्यते ॥	006c  
कर्तृत्वाच्चापि सर्गाणां सर्गधर्मा तथोच्यते ।	007a  
कर्तृत्वाच्चापि योगानां योगधर्मा तथोच्यते ॥	007c  
कर्तृत्वात्प्रकृतीनां च तथा प्रकृतिधर्मिता ॥	008ac  
कर्तृत्वाच्चापि बीजानां बीजधर्मा तथोच्यते ।	009a  
गुणानां प्रसवत्वाच्च प्रलयत्वात्तथैव च ॥	009c  
\'कर्तृत्वात्प्रलयानां तु तथा प्रलयधर्मि च ।	010a  
कर्तृत्वात्प्रभवाणां च तथा प्रभवधर्मि च ॥	010c  
बीजत्वात्प्रकृतित्वाच्च प्रलयत्वात्तथैव च ।\'	011a  
उपेक्षत्वादनन्यत्वादभिमानाच्च केवलम् ॥	011c  
मन्यन्ते यतयः सिद्धा अध्यात्मज्ञा गतज्वराः ।	012a  
अनित्यं नित्यमव्यक्तं व्यक्तमेतद्धि शुश्रुम ॥	012c  
अव्यक्तैकत्वमित्याहुर्नानात्वं पुरुषास्तथा ।	013a  
सर्वभूतदयावन्तः केवलं ज्ञानमास्थिताः ॥	013c  
अन्यः स पुरुषोऽव्यक्तस्त्वध्रुवो ध्रुवसञ्ज्ञकः ।	014a  
यथा मुञ्ज इषीकाणां तथैवैतद्धि जायते ।	014c  
\'न चैव मुञ्जसंयोगादिषीका तत्र बुध्यते ॥\'	014e  
अन्यच्च मशकं विद्यादन्यच्चोदुम्बरं तथा ।	015a  
च चोदुम्बरसंयोगैर्मशकस्तत्र लिप्यते ॥	015c  
अन्य एव तथा मत्स्यस्तदन्यदुदकं स्मृतम् ।	016a  
न चोदकस्य स्पर्शेन मत्स्यो लिप्यति सर्वशः ॥	016c  
अन्यो ह्यग्निरुखाऽप्यन्या नित्यमेवमवेहि भोः ।	017a  
न चोपलिप्यते सोऽग्निरुखासंस्पर्शनेन वै ॥	017c  
पुष्करं त्वन्यदेवात्र तथाऽन्यदुदकं स्मृतम् ।	018a  
न चोदकस्य स्पर्शेन लिप्यते तत्र पुष्करम् ॥	018c  
एतेषां सहवासं च निवासं चैव नित्यशः ।	019a  
याथातथ्येन पश्यन्ति न नित्यं प्राकृता जनाः ॥	019c  
ये त्वन्यथैव पश्यन्ति न सम्यक्तेषु दर्शनम् ।	020a  
ते व्यक्तं निरयं घोरं प्रविशन्ति पुनःपुनः ॥	020c  
साङ्ख्यदर्शनमेतत्ते परिसङ्ख्यानमुत्तमम् ।	021a  
एवं हि परिसङ्ख्याय साङ्ख्याः केवलतां गताः ॥	021c  
ये त्वन्ये तत्त्वकुशलास्तेषामेतन्निदर्शनम् ।	022a  
अतः परं प्रवक्ष्यामि योगानामनुदर्शनम् ॥ 	022c  

इति श्रीमन्महाभारते शान्तिपर्वणि मोक्षधर्मपर्वणि विंशत्यधिकत्रिशततमोऽध्यायः ॥ 320 ॥

12-320-3 गुणान्नैवातिवर्तत इति झ. पाठः ॥ 12-320-5 यदज्ञानेन कुरुते निर्गुणः सगुणः पुनरिति ड. पाठः ॥ 12-320-6 यदज्ञानं न जानीषे तदित्यव्यक्तमुच्यत इति थ. पाठः ॥ 12-320-7 कर्तृत्वाच्चैव धर्माणामिति ट. पाठः । कर्तृत्वाच्चापि योनीनां योनिधर्मेत्यथोच्यत इति ट. ड. पाठः ॥ 12-320-17 उखा मृत्पात्रविशेषः ॥
