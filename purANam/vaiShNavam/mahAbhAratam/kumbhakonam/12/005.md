अध्यायः 005
कर्णपराक्रमवर्णनम् ॥ 1 ॥
नारद उवाच 	001  
आविष्कृतबलं कर्णं दृष्ट्वा राजा स मागधः ।	001a  
आह्वयद्द्वैरथेनाजौ जरासन्धो महीपतिः ॥	001c  
तयोः समभवद्युद्धं दिव्यास्त्रविदुषोर्द्वयोः ।	002a  
युधि नानाप्रहरणैरन्योन्यमभिवर्षतोः ॥	002c  
क्षीणबाणौ विधनुषौ भग्नखड्गौ महीं गतौ ।	003a  
बाहुभिः समसज्जेतामुभावतिबलान्वितौ ॥	003c  
[बाहुकण्टकयुद्धेन तस्य कर्णोऽथ युध्यतः ।]	004a  
विभेदं सन्धिं देहस्य जरया श्लेषितस्य हि ॥	004c  
स विकारं शरीरस्य दृष्ट्वा नृपतिरात्मनः ।	005a  
प्रीतोऽस्मीत्यब्रवीत्कर्णं वैरमुत्सृज्य दूरतः ॥	005c  
प्रीत्या ददौ स कर्णाय मालिनीं नगरीमनु ।	006a  
अङ्गेषु नरशार्दूल स राजाऽऽसीत्सपत्नजित् ॥	006c  
पालयामास वर्णांस्तु कर्णः परबलार्दनः ।	007a  
दुर्योधनस्यानुमते तवापि विदितं तथा ॥	007c  
एवं शस्त्रप्रतापेन प्रथितः सोऽभवत्क्षितौ ।	008a  
त्वद्धितार्थं सुरेन्द्रेण भिक्षितो वर्मकुण्डले ॥	008c  
स दिव्ये सहजे प्रादात्कुण्डले परमार्चिते ।	009a  
सहजं कवचं चापि मोहितो देवमायया ॥	009c  
विमुक्तः कुण्डलाभ्यां च सहजेन च वर्मणा ।	010a  
निहतो विजयेनाजौ वासुदेवस्य पश्यतः ॥	010c  
ब्राह्मणस्यापि शापेन रामस्य च महात्मनः ।	011a  
कुन्त्याश्च वरदानेन मायया च शतक्रतोः ॥	011c  
भीष्मावमानात्सङ्ख्यायां रथानामर्धकीर्तनात् ।	012a  
शल्यतेजोवधाच्चापि वासुदेवनयेन च ||	012c  
रुद्रस्य देवराजस्य यमस्य वरुणस्य च ।	013a  
कुबेरद्रोणयोश्चैव कृपस्य च महात्मनः ॥	013c  
अस्त्राणि दिव्यान्यादाय युधि गाण्डीवधन्वना ।	014a  
हतो वैकर्तनः कर्णो दिवाकरसमद्युतिः ॥	014c  
एवं शप्तस्तव भ्राता बहुभिश्चापि वञ्चितः ।	015a  
न शोच्यः पुरुषव्याघ्र युद्धे हि निधनं गतः ॥ 	015c  

इति श्रीमन्महाभारते शान्तिपर्वणि राजधर्मपर्वणि पञ्चमोऽध्यायः ॥ 5 ॥

12-5-4 बाहुकण्टकयुद्धेन बाहुकण्टकं केतकपत्रं तद्वद्यत्र बलिना दुर्बलस्य शरीरं पाट्यते तद्बाहुकण्टकं नाम युद्धम् ॥ 12-5-5 विकारं पाटनरूपम् ॥ 12-5-7 पालयामास चम्पां चेति झ. पाठः ॥
