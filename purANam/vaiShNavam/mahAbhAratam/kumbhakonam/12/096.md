अध्यायः 096

भीष्मेण युधिष्ठिरम् प्रति राजधर्मकथनम् ॥ 1 ॥
भीष्म उवाच 	001  
नाधर्मेण महीं जेतुं लिप्सेत जगतीपतिः ।	001a  
अधर्मविजयं लब्ध्वा को नु मन्येत भूमिपः ॥	001c  
अधर्मयुक्तो विजयो ह्यध्रुवोऽस्वर्ग्य एव च ।	002a  
पातयत्येव राजानं महीं च भरतर्षभ ॥	002c  
विशीर्णकवचं चैव तवास्मीति च वादिनम् ।	003a  
कृताञ्जलिं न्यस्तशस्त्रं गृहीत्वा न विहिंसयेत् ॥	003c  
बलेन विजितो यश्च न तं युध्येत भूमिपः ।	004a  
संवत्सरं विप्रणयेत्तस्माज्जातः पुनर्भवेत् ॥	004c  
नार्वाक्संवत्सरात्कन्या प्रष्टव्या विक्रमाहृता ।	005a  
एवमेव धनं सर्वं यच्चान्यत्सहसा हृतम् ॥	005c  
न तु वध्ये धनं तिष्ठेत्पिबेयुर्ब्राह्मणाः पयः ।	006a  
युञ्जीरन्नप्यनडुहः क्षन्तव्यं वा पुनर्भवेत् ॥	006c  
राज्ञा राजैव योद्धव्यस्तथा धर्मो विधीयते ।	007a  
नान्यो राजानमभ्यस्येदराजन्यः कथञ्चन ॥	007c  
अनीकयोः संहतयोर्यदीयाद्ब्राह्मणोऽन्तरा ।	008a  
शान्तिमिच्छन्नुभयतो न योद्धव्यं तदा भवेत् ॥	008c  
मर्यादां शाश्वतीं भिन्द्याद्ब्राह्मणं योऽभिलङ्घयेत् ।	009a  
अथ चेल्लङ्घयेदेव मर्यादां क्षत्रियब्रुवः ।	009c  
असङ्ख्येयस्तदूर्ध्वं स्यादनादेयश्च संसदि ॥	009e  
यस्तु धर्मविलोपेन मर्यादाभेदनेन च ।	010a  
तां वृत्तिं नानुवर्तेत विजिगीषुर्महीपतिः ॥	010c  
धर्मलब्धाद्धि विजयाल्लाभः कोऽभ्यधिको भवेत् ॥	011ac  
सहसा न्याय्यभूतानि क्षिप्रमेव प्रसादयेत् ।	012a  
सान्त्वेन भोगदानेन स राज्ञां परमो नयः ॥	012c  
भुज्यमाना ह्यभोगेन स्वराष्ट्रादभितापिताः ।	013a  
अमित्रान्पर्युपासीरन्व्यसनौघप्रतीक्षिणः ॥	013c  
अमित्रोपग्रहं चास्य ते कुर्युः क्षिप्रमापदि ।	014a  
सन्तुष्टाः सर्वतो राजन्राजव्यसनकाङ्क्षिणः ॥	014c  
नामित्रो विनिकर्तव्यो नातिच्छेद्यः कथञ्चन ।	015a  
जीवितं ह्यप्यतिच्छिन्नः सन्त्यजेदेकदा नरः ॥	015c  
अल्पेनापि च संयुक्तस्तुष्यते नापराधितः ।	016a  
शुद्धं जीवितमेवापि तादृशो बहुमन्यते ॥	016c  
यस्य स्फीतो जनपदः सम्पन्नः प्रियराजकः ।	017a  
सन्तुष्टभृत्यसचिवो दृढमूलः स पार्थिवः ॥	017c  
ऋत्विक्पुरोहिताचार्या ये चान्ये श्रुतसत्तमाः ।	018a  
पूजार्हाः पूजिता यस्य स वै लोकविदुच्यते ॥	018c  
एतेनैव च वृत्तेन महीं प्राप सुरोत्तमः ।	019a  
अन्येऽपि चैव विजयं विजिगीषन्ति पार्थिवाः ॥	019c  
भूमिवर्जं धनं राजा जित्वा राजन्महाहवे ।	020a  
अपि चान्नौषधीः शश्वदाजहार प्रतर्दनः ॥	020c  
अग्निहोत्राग्निशेषं च हविर्भोजनमेव च ।	021a  
आजहार दिवोदासस्ततो विप्रकृतोऽभवत् ॥	021c  
सराजकानि राष्ट्राणि नाभागो दक्षिणां ददौ ।	022a  
अन्यत्र श्रोत्रियस्वाच्च तापसार्थाच्च भारत ॥	022c  
उच्चावचानि वित्तानि धर्मज्ञानां युधिष्ठिर ।	023a  
आसन्राज्ञां पुराणानां सर्वं तन्मम रोचते ॥	023c  
सर्वविद्यातिरेकेण जयमिच्छेन्महीपतिः ।	024a  
न मायया न दम्भेन य इच्छेद्भूतिमात्मनः ॥ 	024c  

इति श्रीमन्महाभारते शान्तिपर्वणि राजधर्मपर्वणि षण्णवतितमोऽध्यायः ॥ 96 ॥

12-96-4 विप्रणयेद्दासोऽस्मीति वदेति तं शिक्षयेत् । ततः संवत्सरादूर्ध्वं स एवाऽब्रुवन्नपि ततो जातो जेतुः पुत्रएव भवेत् । ततश्च मोक्तव्य इत्यर्थः ॥ 12-96-5 नच संवत्सरं कन्याः स्प्रष्टव्याः सहसाहृताः इति ड. पाठः ॥ 12-96-7 अभ्यस्येदभिमुखं शस्त्रं क्षिपेत् ॥ 12-96-9 क्षत्रियब्रुवः क्षत्रियाधमः ॥ 12-96-10 असङ्ख्येयः क्षत्रियेषु न गणनीयः ॥ 12-96-14 अमित्रोपग्रहं तद्वैरिणामानुकूल्यम् । ते बलाद्भुज्यमानाः ॥ 12-96-15 विनिकर्तव्यो निकृत्य वञ्चयितव्यः ॥ 12-96-21 अग्निशेषं यज्ञाङ्गभूतं हविः । भोजनं सिद्धान्नम् । एतन्न हर्तव्यमित्यर्थः । विप्रकृतो वञ्चितः ॥ 12-96-23 राज्ञा सर्वं हर्तव्यमित्यर्थः ॥
