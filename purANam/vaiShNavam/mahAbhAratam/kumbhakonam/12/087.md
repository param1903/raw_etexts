अध्यायः 087

भीष्मेण युधिष्ठिरम् प्रति राष्ट्रगुप्तिप्रकारादिकथनम् ॥ 1 ॥
युधिष्ठिर उवाच 	001  
राष्ट्रगुप्तिं च मे राजन्राष्ट्रस्यैव तु सङ्ग्रहम् ।	001a  
सम्यग्जिज्ञासमानाय प्रब्रूहि भरतर्षभ ॥	001c  
भीष्म उवाच 	002  
राष्ट्रगुप्तिं च ते सम्यग्राष्ट्रस्यैव तु सङ्ग्रहम् ।	002a  
हन्त सर्वं प्रवक्ष्यामि तत्त्वमेकमनाः शृणु ॥	002c  
ग्रामस्याधिपतिः कार्यो दशग्रामपतिस्तथा ।	003a  
विंशतित्रिंशतीशं च सहस्रस्य च कारयेत् ॥	003c  
ग्रामेयान्ग्रामदोषांश्च ग्रामिकः प्रतिभावयेत् ।	004a  
तानाचक्षीत दशिने दशिको विंशिने पुनः ॥	004c  
विंशाधिपस्तु तत्सर्वं वृत्तं जानपदे जने ।	005a  
ग्रामाणां शतपालाय सर्वमेव निवेदयेत् ॥	005c  
यानि ग्राम्याणि भोज्यानि ग्रामिकस्तान्युपाश्नियात् ।	006a  
दशपस्तेन भर्तव्यस्तेनापि द्विगुणाधिपः ॥	006c  
ग्रामं ग्रामशताध्यक्षो भोक्तुमर्हति सत्कृतः ।	007a  
महान्तं भरतश्रेष्ठ सुस्फीतं जनसङ्कुलम् ।	007c  
तत्र ह्यनेकपायत्तं राज्ञो भवति भारत ॥	007e  
शाखानगरमर्हस्तु सहस्रपतिरुत्तमः ।	008a  
धान्यहैरण्यभोगेन भोक्तुं राष्ट्रीयसङ्गतः ॥	008c  
तेषां सङ्ग्रामकृत्यं स्याद्ग्रामकृत्यं च तेषु यत् ।	009a  
धर्मज्ञः सचिवः कश्चित्तत्तत्पश्येदतन्द्रितः ॥	009c  
नगरेनगरे वा स्यादेकः सर्वार्थचिन्तकः ।	010a  
उच्चैः स्थाने घोररूपो नक्षत्राणामिव ग्रहः ॥	010c  
भवेत्स तान्परिक्रामेत्सर्वानेव सभासदः ।	011a  
तेषां वृत्तिं परिणयेत्कश्चिद्राष्ट्रेषु तच्चरः ॥	011c  
जिघांसवः पापकामाः परस्वादायिनः शठाः ।	012a  
रक्षाभ्यधिकृता नाम तेभ्यो रक्षेदिमाः प्रजाः ॥	012c  
विक्रयं क्रयमध्वानं भक्तं च सपरिव्ययम् ।	013a  
योगक्षेमं च सम्प्रेक्ष्य वणिजां कारयेत्करान् ॥	013c  
उत्पत्तिं दानवृत्तिं च शिल्पं सम्प्रेक्ष्य चासकृत् ।	014a  
शिल्पं प्रति करानेवं शिल्पिनः प्रति कारयेत् ॥	014c  
उच्चावचकरन्यायाः पूर्वराज्ञां युधिष्ठिर ।	015a  
यथायथा न सीदेरंस्तथा कुर्यान्महीपतिः ॥	015c  
फलं कर्म च सम्प्रेक्ष्य ततः सर्वं प्रकल्पयेत् ।	016a  
फलं कर्म च निर्हेतु न कश्चित्सम्प्रवर्तते ॥	016c  
यथा राजा च कर्ता च स्यातां कर्मणि भागिनौ ।	017a  
संवेक्ष्य तु तथा राज्ञा प्रणेयाः सततं कराः ॥	017c  
नोच्छिद्यादात्मनो मूलं परेषां चापि तृष्णया ।	018a  
ईहाद्वाराणि संरुध्य राजा संवृतदर्शनः ॥	018c  
प्रद्विषन्ति परिख्यातं राजानमतिखादिनम् ।	019a  
प्रद्विष्टस्य कुतः श्रेयो संवृतो लभते श्रियम् ॥	019c  
वत्सौपम्येन दोग्धव्यं राष्ट्रमक्षीणबुद्धिना ।	020a  
भृतो वत्सो जातबलः पीडां सहति भारत ॥	020c  
न कर्म कुरुते वत्सो भृशं दुग्धो युधिष्ठिर ।	021a  
राष्ट्रमप्यतिदुग्धं हि न कर्म कुरुते महत् ॥	021c  
यो राष्ट्रमनुगृह्णाति परिरक्षन्स्वयं नृपः ।	022a  
सञ्जातमुपजीवन्स लभते सुमहत्फलम् ॥	022c  
आपदर्थं च निचयान्राजानो हि चिचिन्वते ।	023a  
राष्ट्रं च कोशभूतं स्यात्कोशो वेश्मगतस्तथा ॥	023c  
पौरजानपदान्सर्वान्संश्रितोपाश्रितांस्तथा ।	024a  
यथाशक्त्यनुकम्पेत सर्वान्स्वल्पधनानपि ॥	024c  
बाह्यं जनं भेदयित्वा भोक्तव्यो मध्यमः सुखम् ।	025a  
एवं नास्य प्रकुप्यन्ति जनाः सुखितदुःखिताः ॥	025c  
प्रागेव तु धनादानमनुभाष्य ततः पुनः ।	026a  
सन्निपत्य स्वविषये भयं राष्ट्रे प्रदर्शयेत् ॥	026c  
इयमापत्समुत्पन्ना परचक्रभयं महत् ।	027a  
अपि चान्ताय कल्पन्ते वेणोरिव फलागमाः ॥	027c  
अरयो मे समुत्थाय बहुभिर्दस्युभिः सह ।	028a  
इदमात्मवधायैव राष्ट्रमिच्छन्ति बाधितुम् ।	028c  
अस्यामापदि घोरायां सम्प्राप्ते दारुणे भये ।	029a  
परित्राणाय भवतः प्रार्थयिष्ये धनानि वः ॥	029c  
प्रतिदास्ये च भवतां सर्वं चाहं भयक्षये ।	030a  
नारयः प्रतिदास्यन्ति यद्धरेयुर्बलादितः ॥	030c  
कलत्रमादितः कृत्वा सर्वं वो विनशेदिति ।	031a  
शरीरपुत्रदारार्थमर्थसञ्चय इष्यते ॥	031c  
नन्दामि वः प्रभावेण पुत्राणामिव चोदये ।	032a  
यथाशक्त्युपगृह्णामि राष्ट्रस्यापीडया च वः ॥	032c  
आपत्स्वेव निवोढव्यं भवद्भिः सङ्गतैरिह ।	033a  
न वः प्रियतरं कार्यं धनं कस्याञ्चिदापदि ॥	033c  
इति वाचा मधुरया श्लक्ष्णया सोपचारया ।	034a  
स्वरश्मीनभ्यवसृजेद्योगमाधाय कालवित् ॥	034c  
प्रचारं भृत्यभरणं व्ययं सङ्ग्रामतो भयम् ।	035a  
योगक्षेमं च सम्प्रेक्ष्य गोमिनः कारयेत्करम् ॥	035c  
उपेक्षिता हि नश्येयुर्गोमिनोऽरण्यवासिनः ।	036a  
तस्मात्तेषु विशेषेण मृदुपूर्वं समाचरेत् ॥	036c  
सान्त्वनं रक्षणं दानमवस्था चाप्यभीक्ष्णशः ।	037a  
गोमिनां पार्थ कर्तव्यः संविभागः प्रियाणि च ॥	037c  
अजस्रमुपयोक्तव्यं फलं गोमिषु भारत ।	038a  
प्रभावयन्ति राष्ट्रं च व्यवहारं कृषिं तथा ॥	038c  
तस्माद्गोमिषु यत्नेन प्रीतिं कुर्याद्विचक्षणः ।	039a  
दयावानप्रमत्तश्च करान्सम्प्रणयन्मृदून् ॥	039c  
सर्वत्र क्षेमचरणं सुलभं नाम गोमिषु ।	040a  
न ह्यतः सदृशं किञ्चिद्धनमस्ति युधिष्ठिर ॥ 	040c  

इति श्रीमन्महाभारते शान्तिपर्वणि राजधर्मपर्वणि सप्ताशीतितमोऽध्यायः ॥ 87 ॥

12-87-3 दशग्राम्यास्तथा परः । द्विगुणायाः शतस्यैवमिति झ. पाठः ॥ 12-87-13 कारयेत् दापयेत् ॥ 12-87-16 फलं धान्यधनवृद्ध्यादि । वृद्ध्यनुरूपः करः कल्प्य इत्यर्थः ॥ 12-87-18 आत्मनो मूलं राष्ट्रम् । परेषां मूलं कृष्यादि । ईहा लोभः ॥ 12-87-19 अतिखादिनं बहुभक्षम् ॥ 12-87-24 संश्रिताः साक्षादाश्रिताः । उपाश्रिताः व्यवहिताः ॥ 12-87-25 आटवीको दस्युसङ्घो बाह्यजनस्तं यूयमुपतिष्ठध्वमिति भेदयित्वा मध्यमो ग्रामीणजनो भोक्तव्यस्ततो बहुलं धनमादद्यादित्यर्थः ॥ 12-87-26 तत्र प्रकारमाह प्रागिति । चोरनिग्रहार्थं कटकबन्धः कर्तव्यस्तदर्थं धनमपेक्षितमिति पूर्वमेव आभाष्य सूचनां कृत्वा ततः सन्निपत्य तेषु तेषु ग्रामेषु गत्वा भयं दर्शयेत् ॥ 12-87-33 आपत्स्वेव च वोढव्यं भवद्भिः पुङ्गवैरिवेति झ. पाठः ॥ 12-87-34 स्वरश्मीन्स्वस्य रश्मिभूतान् अधिकारिणः प्रजासु धनमुद्गुहीतुम् अभ्यवसृजेत्प्रेरयेत् । योगं धनग्रहणोपायम् ॥ 12-87-35 गोमिनः वैश्यान् । सम्प्रेक्ष्य सन्दर्शयित्वा ॥
