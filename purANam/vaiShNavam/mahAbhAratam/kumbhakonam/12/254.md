अध्यायः 254

भीष्मेण युधिष्ठिरम् प्रति ज्ञानादिसाधनप्रतिपादकव्यासवाक्यानुवादः ॥ 1 ॥
व्यास उवाच 	001  
मनः प्रसृजते भावं बुद्धिरध्यवसायिनी ।	001a  
हृदयं प्रियाप्रिये वेद त्रिविधा कर्मवेदना ॥	001c  
इन्द्रियेभ्यः परा ह्यर्था अर्थेभ्यः परमं मनः ।	002a  
मनसस्तु परा बुद्धिर्बुद्धेरात्मा परो मतः ॥	002c  
बुद्धिरात्मा मनुष्यस्य बुद्धिरेवात्मनो गतिः ।	003a  
यदा विकुरुते भावं तदा भवति सा मनः ॥	003c  
इन्द्रियाणां पृथग्भावाद्बुद्धिर्विक्रियतेऽसकृत् ।	004a  
शृण्वती भवति श्रोत्रं स्पृशती स्पर्श उच्यते ॥	004c  
पश्यती भवते दृष्टी रसती रसनं भवेत् ।	005a  
जिघ्रती भवति घ्राणं बुद्धिर्विक्रियते पृथक् ॥	005c  
इन्द्रियाणीति तान्याहुस्तेष्वदृश्योऽधितिष्ठति ।	006a  
तिष्ठती पुरुषे बुद्धिस्त्रिषु भावेषु वर्तते ॥	006c  
कदाचिल्लभते प्रीतिं कदाचिदपि शोचति ।	007a  
न सुखेन न दुःखेन कदाचिदिह युज्यते ॥	007c  
सेयं भावात्मिका भावांस्त्रीनेताननुवर्तते ।	008a  
सरितां सागरो भर्ता महावेलामिवोर्मिमान् ॥	008c  
यदा प्रार्थयते किञ्चित्तदा भवति सा मनः ।	009a  
अधिष्ठानानि वै बुद्ध्यां पृथगेतानि संस्मरेत् ।	009c  
इन्द्रियाण्येवमेतानि विजेतव्यानि कृत्स्नशः ॥	009e  
सर्वाण्येवानुपूर्व्येण यद्यदाऽनुविधीयते ।	010a  
अविभागगता बुद्धिर्भावे मनसि वर्तते ।	010c  
\'प्रवर्तमानं तु रजः सत्वमप्यनुवर्तते ॥\'	010e  
ये चैव भावा वर्तन्ते सर्व एष्वेव ते त्रिषु ।	011a  
अन्वर्थाः सम्प्रवर्तन्ते रथनेमिमरा इव ॥	011c  
प्रदीपार्थं मनः कुर्यादिन्द्रियैर्बुद्धिसत्तमैः ।	012a  
निश्चरद्भिर्यथायोगमुदासीनैर्यदृच्छया ॥	012c  
एवं स्वभावमेवेदमिति विद्वान्न मुह्यति ।	013a  
अशोचन्नप्रहृष्यन्हि नित्यं विगतमत्सरः ॥	013c  
न चात्मा शक्यते द्रष्टुमिन्द्रियैः कामगोचरैः ।	014a  
प्रवर्तमानैरनयैर्दुर्धर्षैरकृतात्मभिः ॥	014c  
तेषां तु मनसा रश्मीन्यदा सम्यङ्नियच्छति ।	015a  
तदा प्रकाशतेऽस्यात्मा दीपदीप्ता यथाऽऽकृतिः ॥	015c  
सर्वेषामेव भूतानां मनस्युपरते यथा ।	016a  
प्रकाशं भवते सर्वं तथेदमुपधार्यताम् ॥	016c  
यथा वारिचरः पक्षी न लिप्यति जले चरन् ।	017a  
विमुक्तात्मा तथा योगी गुणदोषैर्न लिप्यते ॥	017c  
एवमेव कृतप्रज्ञो न दोषैर्विषयांश्चरन् ।	018a  
असज्जमानः सर्वेषु कथञ्चन न लिप्यते ॥	018c  
त्यक्त्वा पूर्वकृतं कर्म रतिर्यस्य सदाऽऽत्मनि ।	019a  
सर्वभूतात्मभूतस्य गुणवर्गेष्वसज्जतः ॥	019c  
सत्वमात्मा प्रसरति गुणान्वाऽपि कदाचन ।	020a  
न गुणा विदुरात्मानं गुणान्वेद स सर्वदा ॥	020c  
परिद्रष्टा गुणानां च परिस्रष्टा यथातथम् ।	021a  
क्षेत्रक्षेत्रज्ञयोरेतदन्तरं विद्धि सूक्ष्मयोः ॥	021c  
सृजतेऽत्र गुणानेक एको न सृजते गुणान् ।	022a  
पृथग्भूतौ प्रकृत्या तौ सम्प्रयुक्तौ च सर्वदा ॥	022c  
यथा मत्स्योऽद्भिरन्यःस्यात्सम्प्रयुक्तौ तथैव तौ ।	023a  
मशकोदुम्बरौ वाऽपि सम्प्रयुक्तौ यथा सह ॥	023c  
इषीका वा यथा मुञ्जे पृथक्च सह चैव च ।	024a  
तथैव सहितावेतावन्योन्यस्मिन्प्रतिष्ठितौ ॥ 	024c  

इति श्रीमन्महाभारते शान्तिपर्वणि मोक्षधर्मपर्वणि चतुःपञ्चाशदधिकद्विशततमोऽध्यायः ॥ 254 ॥
