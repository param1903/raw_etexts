अध्यायः 042

युधिष्ठिरेण नामशतकेन श्रीकृष्णस्तवनम् ॥ 1 ॥
वैशम्पायन उवाच 	001  
अभिषिक्तो महाप्राज्ञो राज्यं प्राप्य युधिष्ठिरः ।	001a  
दाशार्हं पुण्डरीकाक्षमुवाच प्राञ्जलिः शुचिः ॥	001c  
तव कृष्ण प्रसादेन नयेन न बलेन च ।	002a  
बुद्ध्या च यदुशार्दूल तथा विक्रमणेन च ॥	002c  
पुनः प्राप्तमिदं राज्यं पितृपैतामहं मया ।	003a  
नमस्ते पुण्डरीकाक्ष पुनःपुनररिन्दम ॥	003c  
त्वामेकमाहुः पुरुषं त्वामाहुः सात्वतां पतिम् ।	004a  
नामभिस्त्वां बहुविधैः स्तुवन्ति प्रयता द्विजाः ॥	004c  
विश्वकर्मन्नमस्तेऽस्तु विश्वात्मन्विश्वसम्भव ।	005a  
विष्णो जिष्णो हरे कृष्ण वैकुण्ठ पुरुषोत्तम ॥	005c  
अदित्याः सप्तधा त्वं तु पुराणो गर्भतां गतः ।	006a  
पृश्निगर्भस्त्वमेवैकस्त्रियुगं त्वां वदन्त्यपि ॥	006c  
शुचिश्रवा हृषीकेशो घृतार्चिर्हंस उच्यते ।	007a  
त्रिचक्षुः शम्भुरेकस्त्वं विभुर्दामोदरोऽपि च ॥	007c  
वराहोऽग्निर्बृहद्भानुर्वृषभस्तार्क्ष्यलक्षणः ।	008a  
अनीकसाहः पुरुषः शिपिविष्ट उरुक्रमः ॥	008c  
वरिष्ठ उग्रसेनानीः सत्यो वाजसनिर्गुहः ।	009a  
अच्युतश्च्यावनोऽरीणां संस्कृतो विकृतिर्वृषः ॥	009c  
कृष्णधर्मस्त्वमेवादिर्वृषदर्भो वृषाकपिः ।	010a  
सिन्धुर्विधूर्मिस्त्रिककुप् त्रिधामा त्रिवृदच्युतः ॥	010c  
सम्राड् विराट् स्वराट् चैव स्वराड्भूतमयो भवः ।	011a  
विभूर्भूरतिभूः कृष्णः कृष्णवर्त्मा त्वमेव च ॥	011c  
स्विष्टकृद्भिषजावर्तः कपिलस्त्वं च वामनः ।	012a  
यज्ञो ध्रुवः पतङ्गश्च जयत्सेनस्त्वमुच्यसे ॥	012c  
शिखण्डी नहुषो बभ्रुर्दिविस्पृक् त्वं पुनर्वसुः ।	013a  
सुबभ्रू रुक्मयज्ञश्च सुषेणो दुन्दुभिस्तथा ॥	013c  
गभस्तिनेमिः श्रीपद्मः पुष्करः शुष्मधारणः ।	014a  
ऋभुर्विभुः सर्वसूक्ष्मस्त्वं धरित्री च पठ्यसे ॥	014c  
अम्भोनिधिस्त्वं ब्रह्मा त्वं पवित्रं धाम धामवित् ।	015a  
हिरण्यगर्भः पुरुषः स्वधा स्वाहा च केशवः ॥	015c  
योनिस्त्वमस्य प्रलयश्च कृष्ण त्वमेवेदं सृजसि विश्वमग्रे ।	016a  
विश्वं चेदं त्वद्वशे विश्वयोने नमोस्तु ते शार्ङ्गचक्रासिपाणे ॥	016c  
वैशम्पायन उवाच 	017  
एवं स्तुतो धर्मराजेन कृष्णः सभामध्ये प्रीतिमान्पुष्कराक्षः ।	017a  
तमभ्यनन्दद्भारतं पुष्कलाभिर्वाग्भिर्ज्येष्ठं पाण्डवं यादवाग्र्यः ॥	017c  
\'एतन्नामशतं विष्णोर्धर्मराजेन कीर्तितम् ।	018a  
यः पठेच्छृणुयाद्वापि सर्वपापैः प्रमुच्यते ॥\' 	018c  

इति श्रीमन्महाभारते शान्तिपर्वणि राजधर्मपर्वणि द्विचत्वारिंशोऽध्यायः ॥ 42 ॥

12-42-6 सप्तधा विष्ण्वाख्य आदित्यो वामनश्चेति द्वेधा अदित्यामेव जन्म । ततोऽदिते रूपान्तरेषु पृश्निप्रभृतिषु क्रमात्पृश्निगर्भः परशुरामः दाशरथीरामः यादवौ रामकृष्णौ चेति । सर्वेषु गर्भेषु एकएव त्वम् । त्रिषु कृतादिषु युगेषु भवं त्रियुगम् । आदित्याः सप्तरात्रं त्वा पुराणे धर्मतो गतः । इति थ. पाठः ॥ 12-42-7 नृचक्षुः शम्भुरिति थ. द. पाठः ॥ 12-42-8 वरुणोऽग्निर्बृहिद्भानुर्वृषण इति थ. द. पाठः ॥ 12-42-9 वाचिष्ठ उग्रसेनानीरिति ड. थ. द. पाठः । सङ्कृतिः प्रकृतिर्विभुरिति ड. थ. पाठः ॥ 12-42-10 त्रिककुप् ऊर्ध्ववर्त्मा त्वमेवेति थ. द. पाठः ॥
