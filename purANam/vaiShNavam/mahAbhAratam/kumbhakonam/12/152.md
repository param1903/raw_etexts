अध्यायः 152

वैदिशनाम्नि नगरे केषुचिद्ब्राह्मणेषु मृतबालं श्मशानमुपनीय गृध्रजम्बुकवचनैर्डोलायमानमानसतया चिन्तयत्सु तत्र यदृच्छासमागतपरमेश्वरेण पार्वतीचोदनया मृतबालकोज्जीवनम् ॥ 1 ॥
युधिष्ठिर उवाच 	001  
कच्चित्पितामहेनासीच्छ्रुतं वा दृष्टमेव च ।	001a  
कच्चिन्मर्त्यो मृतो राजन्पुनरुज्जीवितोऽभवत् ॥	001c  
भीष्म उवाच 	002  
शृणु पार्थ यथावृत्तमितिहासं पुरातनम् ।	002a  
गृध्रजम्बुकसंवादं यो वृत्तो वैदिशे पुरे ॥	002c  
कस्यचिद्ब्राह्मणस्यासीद्दुःखलब्धः सुतो मृतः ।	003a  
बाल एव विशालाक्षो बालग्रहनिपीडितः ॥	003c  
दुःखिताः केचिदादाय बालमप्राप्तयौवनम् ।	004a  
कुलसर्वस्वभूतं वै रुदन्तः शोककर्शिताः ॥	004c  
बालं मृतं गृहीत्वाऽथ श्मशानाभिमुखाः स्थिताः ।	005a  
अङ्गेनाङ्गं समाक्रम्य रुरुदुर्भृशदुःखिताः ॥	005c  
शोचन्तस्तस्य पूर्वोक्तान्भाषितांश्चासकृत्पुनः ।	006a  
तं बालं भूतले क्षिप्य प्रतिगन्तुं न शक्नुयुः ॥	006c  
तेषां रुदितशब्देन गृध्रोऽभ्येत्य वचोऽब्रवीत् ।	007a  
प्रेतात्मकमिमं काले त्यक्त्वा गच्छत माचिरम् ॥	007c  
इह पुंसां सहस्राणि स्त्रीसहस्राणि चैव ह ।	008a  
समानीतानि कालेन हित्वा वै यान्ति बान्धवाः ॥	008c  
सम्पश्यत जगत्सर्वं सुखदुःखैरधिष्ठितम् ।	009a  
संयोगो विप्रयोगश्च पर्यायेणोपलभ्यते ॥	009c  
गृहीत्वा ये च गच्छन्ति येऽनुयान्ति च तान्मृतान् ।	010a  
तेऽप्यायुषः प्रमाणेन स्वेन गच्छन्ति जन्तवः ॥	010c  
अलं स्थित्वा श्मशानेऽस्मिन्गृध्रगोमायुसङ्कुले ।	011a  
कङ्कालबहुले घोरे सर्वप्राणिभयङ्करे ॥	011c  
न पुनर्जीवितः कश्चित्कालधर्ममुपागतः ।	012a  
प्रियो वा यदि वा द्वेष्यः प्राणिनां गतिरीदृशी ॥	012c  
सर्वेण खलु मर्तव्यं मर्त्यलोके प्रसूयता ।	013a  
कृतान्तविहिते मार्गे मृतं को जीवयिष्यति ॥	013c  
दिशान्तोपचितो यावदस्तं गच्छति भास्करः ।	014a  
गम्यतां स्वमधिष्ठानं सुतस्नेहं विसृज्य वै ॥	014c  
ततो गृध्रवचः श्रुत्वा विक्रोशन्तस्तदा नृप ।	015a  
बान्धवास्तेऽभ्यगच्छन्त पुत्रमुत्सृज्य भूतले ॥	015c  
विनिश्चित्याथ च तदा विक्रोशन्तस्ततस्ततः ।	016a  
[मृत इत्येव गच्छन्तो निराशास्तस्य दर्शने ॥]	016c  
निश्चितार्थाश्च ते सर्वे सन्त्यजन्तः स्वमात्मजम् ।	017a  
निराशा जीविते तस्य मार्गमावृत्य धिष्ठिताः ॥	017c  
ध्वाङ्क्षपक्षसवर्णस्तु बिलान्निःसृत्य जम्बुकः ।	018a  
गच्छमानान्स्म तानाह निर्घृणाः खलु मानुषाः ॥	018c  
आदित्योऽयं स्थितो मूढाः स्नेहं कुरुत मा भयम् ।	019a  
बहुरूपो मुहूर्ताच्च जीवेदपि च बालकः ॥	019c  
दर्भान्भूमौ विनिक्षिप्य पुत्रस्नेहविनाकृताः ।	020a  
श्मशाने सुतमुत्सृज्य कस्माद्गच्छत निर्घृणाः ॥	020c  
न वोऽस्त्यस्मिन्सुते स्नेहो बाले मधुरभाषिणि ।	021a  
यस्य भाषितमात्रेण प्रसादमधिगच्छत ॥	021c  
न पश्यध्वं सुतस्नेहो यादृशः पशुपक्षिणाम् ।	022a  
न तेषां धारयित्वा तान्कश्चिदस्ति फलागमः ॥	022c  
चतुष्पात्पक्षिकीटानां प्राणिनां स्नेहसङ्गिनाम् ।	023a  
परलोकगतिस्थानां मुनियज्ञक्रियामिव ॥	023c  
तेषां पुत्राभिरामाणामिह लोके परत्र च ।	024a  
न गुणो दृश्यते कश्चित्प्रजाः सन्धारयन्ति च ॥	024c  
अपश्यतां प्रियान्पुत्रान्येषां शोको न तिष्ठति ।	025a  
न ते पोषणसम्प्रीता मातापितर एव हि ॥	025c  
मानुषाणां कुतः स्नेहो येषां शोको न विद्यते ।	026a  
इमं कुलकरं पुत्रं त्यक्त्वा क्व नु गमिष्यथ ॥	026c  
चिरं मुञ्चत बाष्पं च चिरं स्नेहेन पश्यत ।	027a  
एवंविधानि हीष्टानि दुस्त्यजानि विशेषतः ॥	027c  
क्षीणस्याथाभिशस्तस्य श्मशानाभिमुखस्य च ।	028a  
बान्धवा यत्र तिष्ठति तत्रान्यो नाधितिष्ठति ॥	028c  
सर्वस्य दयिताः प्राणाः सर्वः स्नेहं च विन्दति ।	029a  
तिर्यग्योनिष्वपि सतां स्नेहं पश्यत यादृशम् ॥	029c  
त्यक्त्वा कथं गच्छथेमं पद्मलोलायतेक्षणम् ।	030a  
यथा नवोद्वाहकृतं स्नानमाल्यविभूषितम् ||	030c  
जम्बुकस्य वचः श्रुत्वा कृपणं परिदेवतः ।	031a  
न्यवर्तन्त तदा सर्वे बालार्थं ते स्म मानुषाः ॥	031c  
गृध्र उवाच 	032  
अहो बत नृशंसेन जम्बुकेनाल्पमेधसा ।	032a  
क्षुद्रेणोक्ता हीनसत्वा मानुषाः किं निवर्तथ ॥	032c  
पञ्चभूतपरित्यक्तं शुष्कं काष्ठत्वमागतम् ।	033a  
कस्माच्छोचथ निश्चेष्टमात्मानं किं न शोचथ ॥	033c  
तपः कुरुत वै तीव्रं मुच्यध्वं येन किल्बिषात् ।	034a  
तपसा लभ्यते सर्वं विलापः किं करिष्यति ॥	034c  
अनिष्टानि च भाग्यानि जानीत स्वंस्वमात्मना ।	035a  
येन गच्छति बालोऽयं दत्त्वा शोकमनन्तकम् ॥	035c  
धनं गावः सुवर्णं च मणिरत्नमथापि च ।	036a  
अपत्यं च तपोमूलं तपो योगाच्च लभ्यते ॥	036c  
यथा कृता च भूतेषु प्राप्यते सुखदुःखिता ।	037a  
गृहीत्वा जायते जन्तुर्दुःखानि च सुखानि च ॥	037c  
न कर्मणा पितुः पुत्रः पिता वा पुत्रकर्मणा ।	038a  
मार्गेणान्येन गच्छन्ति बद्धाः सुकृतदुष्कृतैः ॥	038c  
धर्मं चरत यत्नेन तथाऽधर्मान्निवर्तत ।	039a  
वर्तध्वं च यथाकालं दैवतेषु द्विजेषु च ॥	039c  
शोकं त्यजत दैन्यं च सुतस्नेहान्निवर्तत ।	040a  
त्यज्यतामयमाक्रोशस्ततः शीघ्रं निवर्तत ॥	040c  
यत्करोति शुभं कर्म तथा कर्म सुदारुणम् ।	041a  
तत्कर्तैव समश्नाति बान्धवानां किमत्र ह ॥	041c  
इह त्यक्त्वा न तिष्ठन्ति बान्धवा बान्धवं प्रियम् ।	042a  
स्नेहमुत्सृज्य गच्छन्ति बाष्पपूर्णाविलेक्षणाः ॥	042c  
प्राज्ञो वा यदि वा मूर्खः सधनो निर्धनोऽपि वा ।	043a  
सर्वः कालवशं याति शुभाशुभसमन्वितः ॥	043c  
किं करिष्यथ शोचित्वा मृतं किमनुशोचथ ।	044a  
सर्वस्य हि प्रभुः कालो धर्मतः समदर्शनः ॥	044c  
यौवनस्थांश्च बालांश्च बृद्धान्गर्भगतानपि ।	045a  
सर्वानाविशते मृत्युरेवम्भूतमिदं जगत् ॥	045c  
जम्बुक उवाच 	046  
अहो मन्दीकृतः स्नेहो गृध्रेणेहाल्पबुद्धिना ।	046a  
पुत्रस्नेहाभिभूतानां युष्माकं शोचतां भृशम् ॥	046c  
समैः सम्यक्प्रयुक्तैश्च वचनैर्हेतुदर्शनैः ।	047a  
\'सर्वमेतत्प्रपद्याशु कुरुध्वं वा विचारणाम् ।\'	047c  
यद्गच्छथ जलस्थानं स्नेहमुत्सृज्य दुस्त्यजम् ॥	047e  
अहो पुत्रवियोगेन मृतशून्योपसेवनात् ।	048a  
क्रोशतां वा भृशं दुःखं विवत्सानां गवामिव ॥	048c  
अद्य शोकं विजानामि मानुषाणां महीतले ।	049a  
स्नेहं हि कारणं कृत्वा ममाप्यश्रूण्यथापतन् ॥	049c  
यत्नो हि सततं कार्यस्ततो दैवेन सिद्ध्यति ।	050a  
दैवं पुरुषकारश्च कृतान्तेनोपपद्यते ॥	050c  
अनिर्वेदः सदा कार्यो निर्वेदाद्धि कुतः सुखम् ।	051a  
प्रयत्नात्प्राप्यते ह्यर्थः कस्माद्गच्छथ निर्दयम् ॥	051c  
आत्ममांसोपवृत्तं च शरीरार्धमयीं तनुम् ।	052a  
पितॄणां वंशकर्तारं वने त्यक्त्वा क्व यास्यथ ॥	052c  
अथवाऽस्तं गते सूर्ये सन्ध्याकाल उपस्थिते ।	053a  
ततो नेष्यथ वा पुत्रमिहस्था वा भविष्यथ ॥	053c  
गृध्र उवाच 	054  
अद्य वर्षसहस्रं मे साग्रं जातस्य मानुषाः ।	054a  
न च पश्यामि जीवन्तं मृतं स्त्रीपुन्नपुंसकम् ॥	054c  
मृता गर्भेषु जायन्ते जातमात्रा म्रियन्ति च ।	055a  
चङ्क्रमन्तो म्रियन्ते च यौवनस्थास्तथा परे ॥	055c  
अनित्यानीह भाग्यानि चतुष्पात्पक्षिणामपि ।	056a  
जङ्गमाजङ्गमानां च ह्यायुरग्रेऽवतिष्ठते ॥	056c  
इष्टदारवियुक्ताश्च पुत्रशोकान्वितास्तथा ।	057a  
दह्यमानाः स्म शोकेन गृहं गच्छन्ति नित्यशः ॥	057c  
अनिष्टानां सहस्राणि तथेष्टानां शतानि च ।	058a  
उत्सृज्येह प्रयाता वै बान्धवा भृशदुःखिताः ॥	058c  
त्यज्यतामेष निस्तेजाः शून्यः काष्ठत्वमागतः ।	059a  
अन्यदेहविषक्तं हि शिशुं काष्ठमुपासथ ॥	059c  
त्यक्तजीवस्य वै बाष्पं कस्माद्धित्वा न गच्छत ।	060a  
निरर्थको ह्ययं स्नेहो निष्फलश्च परिश्रमः ॥	060c  
न चक्षुर्भ्यां न कर्णाभ्यां स शृणोति स पश्यति ।	061a  
कस्मादेनं समुत्सृज्य न गृहान्गच्छताशु वै ॥	061c  
मोक्षधर्माश्रितैर्वाक्यैर्हेतुमद्भिः सुनिष्ठुरैः ।	062a  
मयोक्ता गच्छत क्षिप्रं स्वं स्वमेव निवेशनम् ॥	062c  
प्रज्ञाविज्ञानयुक्तेन बुद्धिसञ्ज्ञाप्रदायिना ।	063a  
वचनं श्राविता नूनं मानुषाः सन्निवर्तथ ॥	063c  
[शोको द्विगुणतां याति दृष्ट्वा स्मृत्वा च चेष्टितम् ।	064a  
इत्येतद्वचनं श्रुत्वा सन्निवृत्तास्तु मानुषाः ।	064c  
अपश्यत्तं तदा सुप्तं द्रुतमागत्य जम्बुकः ॥]	064a  
जम्बुक उवाच 	065  
इमं कनकवर्णाभं भूषणैः समलङ्कृतम् ।	065a  
गृध्रवाक्यात्कथं पुत्रं त्यक्ष्यध्वं पितृपिण्डदम् ॥	065c  
न स्नेहस्य च विच्छेदो विलापरुदितस्य च ।	066a  
मृतस्यास्य परित्यागात्तापो वै भविता ध्रुवम् ॥	066c  
श्रूयते शम्बुके शूद्रे हते ब्राह्मणदारकः ।	067a  
जीवितो धर्ममासाद्य रामात्सत्यपराक्रमात् ॥	067c  
तथा श्वैत्यस्य राजर्षेर्बालो दिष्टान्तमागतः ।	068a  
मुनिना धर्मनिष्ठेन मृतः सञ्जीवितः पुनः ॥	068c  
तथा कश्चिद्भवेत्सिद्धो मुनिर्वा देवतापि वा ।	069a  
कृपणानामनुक्रोशं कुर्याद्वो रुदतामिह ॥	069c  
इत्युक्तास्ते न्यवर्तन्त शोकार्ताः पुत्रवत्सलाः ।	070a  
अङ्के शिरः समाधाय रुरुदुर्बहुविस्तरम् ।	070c  
तेषां रुदितशब्देन गृध्रोऽभ्येत्य वचोऽब्रवीत् ॥	070e  
अश्रुपातपरिक्लिन्नः पाणिस्पर्शप्रपीडितः ।	071a  
धर्मराजप्रयोगाच्च दीर्घनिद्रां प्रवेशितः ॥	071c  
\'तपसाऽपि हि संयुक्तो जनः कालेन हन्यते ।	072a  
सर्वस्नेहावसक्तानामिदं हि स्नेहवर्तनम् ॥\'	072c  
बालवृद्धसहस्राणि सदा सन्त्यज्य बान्धवाः ।	073a  
दिनानि चैव रात्रीश्च दुःखं तिष्ठन्ति भूतले ॥	073c  
अलं निर्बन्धमागत्य शोकस्य परिवारणम् ।	074a  
अप्रत्ययं कुतो ह्यस्य पुनरद्येह जीवितम् ॥	074c  
\'नैष जम्बुकवाक्येन पुनः प्राप्स्यति जीवितम् ।\'	075a  
मृतस्योत्सृष्टदेहस्य पुनर्देहो न विद्यते ॥	075c  
नैव मूर्तिप्रदानेन जम्बुकस्य शतैरपि ।	076a  
न स जीवयितुं शक्यो बालो वर्षशतैरपि ॥	076c  
अथ रुद्रः कुमारो वा ब्रह्मा वा विष्णुरेव च ।	077a  
वरमस्मै प्रयच्छन्ति ततो जीवेदयं शिशुः ॥	077c  
नैव बाष्पविमोक्षेण न वा श्वासकृतेन च ।	078a  
न दीर्घरुदितेनायं पुनर्जीवं गमिष्यति ॥	078c  
अहं च क्रोष्टुकश्चैव यूयं ये चास्य बान्धवाः ।	079a  
धर्माधर्मौ गृहीत्वेह सर्वे वर्तामहेऽध्वनि ॥	079c  
अप्रियं परुषं चापि परद्रोहं परस्त्रियम् ।	080a  
अधर्ममनृतं चैव दूरात्प्राज्ञो विवर्जयेत् ॥	080c  
धर्मं सत्यं श्रुतं न्याय्यं महतीं प्राणिनां दयाम् ।	081a  
अजिह्नत्वमशाठ्यं च यत्नतः परिमार्गत ॥	081c  
मातरं पितरं वाऽपि बान्धवान्सुहृदस्तथा ।	082a  
जीवतो ये न पश्यति तेषां धर्मविपर्ययः ॥	082c  
यो न पश्यति चक्षुर्भ्यां नेङ्गते च कथञ्चन ।	083a  
तस्य निष्ठावसानान्ते रुदन्ताः किं करिष्यथ ॥	083c  
इत्युक्तास्ते सुतं त्यक्त्वा भूमौ शोकपरिप्लुताः ।	084a  
दह्यमानाः सुतस्नेहात्प्रययुर्बान्धवा गृहम् ॥	084c  
जम्बुक उवाच 	085  
दारुणो मर्त्यलोकोऽयं सर्वप्राणिविनाशनः ।	085a  
इष्टबन्धुवियोगश्च तथेहाल्पं च जीवितम् ॥	085c  
बह्वलीकमसत्यं चाप्यतिवादाप्रियंवदम् ।	086a  
इमं प्रेक्ष्य पुनर्भावं दुःखशोकविवर्धनम् ।	086c  
न मे मानुषलोकोऽयं मुहूर्तमपि रोचते ॥	086e  
अहो धिग्गृध्रवाक्येन यथैवाबुद्धयस्तथा ।	087a  
कथं गच्छथ निःस्नेहाः सुतस्नेहं विसृज्य च ॥	087c  
प्रदीप्ताः पुत्रशोकेन सन्निवर्तथ मानुषाः ।	088a  
श्रुत्वा गृध्रस्य वचनं पापस्येहाकृतात्मनः ॥	088c  
सुखस्यानन्तरं दुःखं दुःखस्यानन्तरं सुखम् ।	089a  
सुखदुःखावृते लोके नास्ति सौख्यमनन्तकम् ॥	089c  
इमं क्षितितले त्यक्त्वा बालं रूपसमन्वितम् ।	090a  
कुलशोभाकरं मूढाः पुत्रं त्यक्त्वा क्व यास्यथ ॥	090c  
रूपयौवनसम्पन्नं द्योतमानमिव श्रिया ।	091a  
जीवन्तमेव पश्यामि मनसा नात्र संशयः ॥	091c  
विनाशेनास्य न हि वै सुखं प्राप्स्यथ मानुषाः ।	092a  
पुत्रशोकाभितप्तानां मृतमप्यद्य वः क्षमम् ॥	092c  
दुःखसम्भावनं कृत्वा धारयित्वा सुखं स्वयम् ।	093a  
त्यक्त्वा गमिष्यथ क्वाद्य समुत्सृज्याल्पबुद्धिवत् ॥	093c  
भीष्म उवाच 	094  
तथा धर्मविरोधेन प्रियमिथ्याभिधायिनाम् ।	094a  
श्मशानवासिना नित्यं रात्रिं मृगयता नृप ॥	094c  
ततो मध्यस्थतां नीता वचनैरमृतोपमैः ।	095a  
जम्बुकेन स्वकार्यार्थं बान्धवास्तत्र वारिताः ॥	095c  
गृध्र उवाच 	096  
अयं प्रेतसमाकीर्णो यक्षराक्षससेवितः ।	096a  
दारुणः काननोद्देशः कौशिकैरभिनादितः ॥	096c  
भीमः सुघोरश्च तथा नीलमेघसमप्रभः ।	097a  
अस्मिञ्शवं परित्यज्य प्रेतकार्याण्युपासत ॥	097c  
भानुर्यावन्न यात्यस्तं यावच्च विमला दिशः ।	098a  
तावदेनं परित्यज्य प्रेतकार्याण्युपासत ॥	098c  
नदन्ति परुषं श्येनाः शिवाः क्रोशन्ति दारुणम् ।	099a  
मृगेन्द्राः प्रतिनर्दन्ति रविरस्तं च गच्छति ॥	099c  
चिता धूमेन नीलेन संरज्यन्ते च पादपाः ।	100a  
श्मशाने च निराहाराः प्रतिनर्दन्ति देवताः ॥	100c  
सर्वे विकृतदेहाश्चाप्यस्मिन्देशे सुदारुणे ।	101a  
युष्मान्प्रधर्षयिष्यन्ति विकृता मांसभोजिनः ॥	101c  
क्रूरश्चायं वनोद्देशो भयमद्य भविष्यति ।	102a  
त्यज्यतां काष्ठभूतोऽयं मुच्यतां जाम्बुकं वचः ॥	102c  
यदि जम्बुकवाक्यानि निष्फलान्यनृतानि च ।	103a  
श्रोष्यथ भ्रष्टविज्ञानास्ततः सर्वे विनङ्क्ष्यथ ॥	103c  
जम्बुक उवाच 	104  
स्थीयतां वो न भेतव्यं यावत्तपति भास्करः ।	104a  
तावदस्मिन्सुते स्नेहादनिर्वेदेन वर्तत ॥	104c  
स्वैरं रुदन्तो विस्रब्धाश्चिरं स्नेहेन पश्यत ।	105a  
\'दारुणेऽस्मिन्वनोद्देशे भयं वो न भविष्यति ॥	105c  
अयं सौम्यो वनोद्देशः पितॄणां निधनाकरः ।\'	106a  
स्थीयतां यावदादित्यः किंवः क्रव्यादभाषितैः ॥	106c  
यदि गृध्रस्य वाक्यानि तीव्राणि रभसानि च ।	107a  
गृह्णीत मोहितात्मानः सुतो वो न भविष्यति ॥	107c  
भीष्म उवाच 	108  
गृध्रो नास्तमितेऽभ्येति तिष्ठेन्नक्तं च जम्बुकः ।	108a  
मृतस्य तं परिजनमूचतुस्तौ क्षुधान्वितौ ॥	108c  
स्वकार्यबद्धकक्षौ तौ राजन्गृध्रोऽथ जम्बुकः ।	109a  
क्षुत्पिपासापरिश्रान्तौ शास्त्रमालम्ब्य जल्पतः ॥	109c  
तयोर्विज्ञानविदुषोर्द्वयोर्मृगपतत्रिणोः ।	110a  
वाक्यैरमृतकल्पैस्तैः प्रतिष्ठन्ते व्रजन्ति च ॥	110c  
शोकदैन्यसमाविष्टा रुदन्तस्तस्थिरे तदा ।	111a  
स्वकार्यकुशलाभ्यां ते सम्भ्राम्यन्ते ह नैपुणात् ॥	111c  
तथा तयोर्विवदतोर्विज्ञानविदुषोर्द्वयोः ।	112a  
बान्धवानां स्थितानां चाप्युपातिष्ठत शङ्करः ॥	112c  
देव्या प्रणोदितो देवः कारुण्यार्द्रीकृतेक्षणः ।	113a  
ततस्तानाह मनुजान्वरदोऽस्मीति शङ्करः ॥	113c  
ते प्रत्यूचुरिदं वाक्यं दुःखिताः प्रणताः स्थिताः ।	114a  
एकपुत्रविहीनानां सर्वेषां जीवितार्थिनाम् ।	114c  
पुत्रस्य नो जीवदानाज्जीवितं दातुमर्हसि ॥	114e  
एवमुक्तः स भगवान्वारिपूर्णेन पाणिना ।	115a  
जीवं तस्मै कुमाराय प्रादाद्वर्षशतानि वै ॥	115c  
तथा गोमायुगृध्राभ्यां प्राददत्क्षुद्विनाशनम् ।	116a  
वरं पिनाकी भगवान्सर्वभूतहिते रतः ॥	116c  
ततः प्रणम्य ते देवं श्रेयोहर्षसमन्विताः ।	117a  
कृतकृत्याः सुसंहृष्टाः प्रातिष्ठन्त तदा विभो ॥	117c  
अनिर्वेदेन दीर्घेण निश्चयेन ध्रुवेण च ।	118a  
देवदेवप्रसादाच्च क्षिप्रं फलमवाप्यते ॥	118c  
पश्य दैवस्य संयोगं बान्धवानां च निश्चयम् ।	119a  
कृपणानां तु रुदतां कृतमश्रुप्रमार्जनम् ॥	119c  
पश्य चाल्पेन कालेन निश्चयान्वेषणेन च ।	120a  
प्रसादं शङ्करात्प्राप्य दुःखिताः सुखमाप्नुवन् ॥	120c  
ते विस्मिताः प्रहृष्टाश्च पुत्रसञ्जीवनात्पुनः ।	121a  
बभूवुर्भरतश्रेष्ठ प्रसादाच्छङ्करस्य वै ॥	121c  
ततस्ते त्वरिता राजंस्त्यक्त्वा शोकं शिशूद्भवम् ।	122a  
विविशुः पुत्रमादाय नगरं हृष्टमानसाः ॥	122c  
एषा बुद्धिः समस्तानां चातुर्वर्ण्येन दर्शिता ॥	123ac  
धर्मार्थमोक्षसंयुक्तमितिहासं पुरातनम् ।	124a  
श्रुत्वा मनुष्यः सततमिहामुत्र प्रमोदते ॥ 	124c  

इति श्रीमन्महाभारते शान्तिपर्वणि आपद्धर्मपर्वणि द्विपञ्चाशदधिकशततमोऽध्यायः ॥ 152 ॥

12-152-2 यो वृत्तो नैमिषे पुरेति झ. पाठः ॥ 12-152-5 अङ्केनाङ्कं समाक्रम्येति ड. थ. पाठः ॥ 12-152-7 एकात्मकमिदं लोके इति थ. ध. पाठः ॥ 12-152-8 किं तैर्वैयातबान्धवा इति थ. ध. पाठः ॥ 12-152-12 न पुनर्जीवते कश्चिदिति ड. थ. द. पाठः ॥ 12-152-13 जीवलोके प्रसूयतेति थ. द. पाठः ॥ 12-152-14 दिशान्तोपरते काले चास्तं गच्छति भास्कर इति ध. पाठः ॥ 12-152-22 न मे सन्धारयित्वा तु इति ध. पाठः ॥ 12-152-47 यद्गच्छति जनश्चायमिति झ. पाठः ॥ 12-152-69 कश्चिल्लभेत्सिद्ध इति झ. पाठः ॥ 12-152-72 तपसा पि हि संयुक्ता धनवन्तो महाधियः । सर्वे मृत्युवशं यान्ति तदिदं प्रेतपत्तनमिति झ. पाठः ॥ 12-152-77 वरमस्मै प्रयच्छेयुस्तत इति झ. पाठः ॥ 12-152-95 बान्धवास्तस्य धारिता इति थ. पाठः ॥ 12-152-104 वः युष्माभिः ॥ 12-152-108 गृध्रोऽस्तमित्याह गतो गतो नेति च जम्बुकः इति झ. पाठः ॥ 12-152-119 बान्धवानां च सत्यतामिति द. पाठः ॥
