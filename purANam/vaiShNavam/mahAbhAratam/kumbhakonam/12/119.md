अध्यायः 119

भीष्मेण युधिष्ठिरम् प्रति भृत्यानां स्वस्वयोग्यतानुसारेणाधिकारे स्थापनादेर्भृत्यलक्षणादीनां च कथनम् ॥ 1 ॥
भीष्म उवाच 	001  
एवं गुणयुतान्भृत्यान्स्वेस्वे स्थाने नराधिपः ।	001a  
नियोजयति कृत्येषु स राज्यफलमश्नुते ॥	001c  
न वा स्वस्थानमुत्क्रम्य प्रमाणमपि सत्कृतम् ।	002a  
आरोप्य चापि स्वस्थानमुत्क्रम्यान्यत्प्रपद्यते ॥	002c  
स्वजातिगुणसम्पन्नाः स्वेषु धर्मेष्ववस्थिताः ।	003a  
प्रकर्तव्या ह्यमात्यास्तु नास्थाने प्रक्रिया क्षमा ॥	003c  
अनुरूपाणि कर्माणि भृत्येभ्यो यः प्रयच्छति ।	004a  
स भृत्यगुणसम्पन्नं राजा फलमुपाश्नुते ॥	004c  
शरभः शरभस्थाने सिंहः सिंह इवोत्थितः ।	005a  
व्याघ्रो व्याघ्र इव स्थाप्यो द्वीपी द्वीपी यथा तथा ॥	005c  
कर्मस्विहानुरूपेषु न्यस्या भृत्या यथाविधि ।	006a  
प्रतिलोमं न भृत्यास्ते स्थाप्याः कर्मफलैषिणा ॥	006c  
यः प्रमाणमतिक्रम्य प्रतिलोमं नराधिपः ।	007a  
भृत्यान्स्थापयतेऽबुद्धिर्न स रञ्जयते प्रजाः ॥	007c  
न बालिशा न च क्षुद्रा नाप्राज्ञा नाजितेन्द्रियाः ।	008a  
नाकुलीना जनाः पार्श्वे स्थाप्या राज्ञा गुणैषिणा ॥	008c  
साधवः कुलजाः शूरा ज्ञानवन्तोऽनसूयकाः ।	009a  
अक्षुद्राः शुचयो दक्षाः स्युर्नराः पारिपार्श्वकाः ॥	009c  
उद्भूतास्तत्पराः शान्ताश्चौक्षाः प्रकृतिजाः शुभाः ।	010a  
स्वेस्वे स्थानेऽनुपाकृष्टास्ते स्यू राज्ञो बहिश्चराः ॥	010c  
सिंहस्य सततं पार्श्वे सिंह एव जनो भवेत् ।	011a  
असिंहः सिंहसहितः सिंहवल्लभते फलम् ॥	011c  
यस्तु सिंहः श्वभिः कीर्णः सिंहकर्मफले रतः ।	012a  
न स सिंहफलं भोक्तुं शक्तः श्वभिरुपासितः ॥	012c  
एवमेतैर्मनुष्येन्द्र शूरैः प्राज्ञैर्बहुश्रुतैः ।	013a  
कुलीनैः सह शक्येत कृत्स्ना जेतुं वसुन्धरा ॥	013c  
नावैद्यो नानृजुः पार्श्वे नाप्राज्ञो ना महायशाः ।	014a  
सङ्ग्राह्यो वसुधापालैर्भृत्यो भृत्यवतां वर ॥	014c  
बाणवद्विसृता यान्ति स्वामिकार्यपरा नराः ।	015a  
ये भृत्याः पार्थिवहितास्तेषु सान्त्वं सदा चरेत् ॥	015c  
कोशश्च सततं रक्ष्यो यत्नमास्थाय राजभिः ।	016a  
कोशमूला हि राजानः कोशवृद्धिकरो भवेत् ॥	016c  
कोष्ठागारं च ते नित्यं स्फीतं धान्यैः सुसञ्चितैः ।	017a  
सदा त्वं सत्सु सन्न्यस्तधनधान्यपरो भव ||	017c  
नित्ययुक्ताश्च ते भृत्या भवन्तु रणकोविदाः ।	018a  
वाजिनां च प्रयोगेषु वैशारद्यमिहेष्यते ॥	018c  
ज्ञातिबन्धुजनावेक्षी मित्रसम्बन्धिसत्कृतः ।	019a  
पौरकार्यहितान्वेक्षी भव कौरवनन्दन ॥	019c  
एषा ते नैष्ठिकी बुद्धिः प्रज्ञा चाभिहिता मया ।	020a  
श्वाते निदर्शनं तात किं भूयः श्रोतुमिच्छसि ॥ 	020c  

इति श्रीमन्महाभारते शान्तिपर्वणि राजधर्मपर्वणि एकोनविंशत्यधिकशततमोऽध्यायः ॥ 119 ॥

12-119-1 एवं नीचाननीचे नैव योजयेत् ॥ 12-119-7 अबुद्धिरिति च्छेदः ॥ 12-119-10 बहिश्चराः प्राणा इवेति शेषः ॥ 12-119-15 विसृताः अपरावर्तिनः ॥
