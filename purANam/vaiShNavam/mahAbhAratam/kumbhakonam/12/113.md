अध्यायः 113

भीष्मेण युधिष्ठिरम् प्रति बलवच्छत्रुवशीकरणे विनयस्योपायतायां दृष्टान्ततया सरित्सागरसंवादानुवादः ॥ 1 ॥
युधिष्ठिर उवाच 	001  
राजा राज्यमनुप्राप्य दुर्बलो भरतर्षभ ।	001a  
अमित्रस्यातिवृद्धस्य कथं तिष्ठेदसाधनः ॥	001c  
भीष्म उवाच 	002  
अत्राप्युदाहरन्तीममितिहासं पुरातनम् ।	002a  
सरितां चैव संवादं सागरस्य च भारत ॥	002c  
सुरारिनिलयः शश्वत्सागरः सरितां पतिः ।	003a  
पप्रच्छ सरितः सर्वाः संशयं जातमात्मनः ॥	003c  
सागर उवाच 	004  
समूलशाखान्पश्यामि निहतान्क्वापि नो द्रुमान् ।	004a  
युष्माभिरिह पूर्णाभिरन्यांस्तत्र न वेतसान् ॥	004c  
अल्पकायश्चाल्पसारो वेतसः कूलजश्च यः ।	005a  
अवज्ञया वा नानीतः किं च वा तेन वः कृतम् ॥	005c  
तदहं श्रोतुमिच्छामि सर्वासामेव वो मतम् ।	006a  
यथा चेमानि कूलानि हित्वा नायाति वेतसः ॥	006c  
तत्र प्राह नदी गङ्गा वाक्यमुत्तरमर्थवत् ।	007a  
हेतुमद्ग्राहकं चैव सागरं सरितां पतिम् ॥	007c  
गङ्गोवाच 	008  
तिष्ठन्त्येते यथास्थानं नगा ह्येकनिकेतनाः ।	008a  
ततस्त्यजन्ति तत्स्थानं प्रातिलोम्यान्न वेतसः ॥	008c  
वेतसो वेगमायान्तं दृष्ट्वा नमति नापरे ।	009a  
स च वेगे ह्यतिक्रान्ते स्थानमापद्यते पुनः ॥	009c  
कालज्ञः समयज्ञश्च सदावश्यश्च नो द्रुमः ।	010a  
अनुलोमवृत्तिरस्तब्धस्तेन त्वां नैति वेतसः ॥	010c  
मारुतोदकवेगेन ये नमन्त्युन्नमन्ति च ।	011a  
ओषध्यः पादपा गुल्मा न ते यान्ति पराभवम् ॥	011c  
भीष्म उवाच 	012  
यो हि शत्रोर्विवृद्धस्य प्रभोर्बन्धविनाशने ।	012a  
पूर्वं न सहते वेगं क्षिप्रमेव विनश्यति ॥	012c  
सारासारं बलं वीर्यमात्मनो द्विषतश्च यः ।	013a  
जानन्विचरति प्राज्ञो न स याति पराभवम् ॥	013c  
एवमेव यदा विद्वान्मन्यते विपुलं बलम् ।	014a  
संश्रयेद्वैतसीं वृत्तिमेतत्प्रज्ञानलक्षणम् ॥ 	014c  

इति श्रीमन्महाभारते शान्तिपर्वणि राजधर्मपर्वणि त्रयोदशाधिकशततमोऽध्यायः ॥ 113 ॥

12-113-4 निहतानुन्मूलितान् । कायिन इति पाठे महाशरीरान् । अन्यानल्पशरीरान्वेतसान् न हतान्पश्यामि ॥ 12-113-5 अवज्ञाय न शक्यो वा इति द. पाठः ॥ 12-113-8 एकनिकेतनाः स्तब्धा इत्यर्थः । प्रातिलोम्यादस्माकं प्रातिकूल्यात् ॥ 12-113-14 वैतसीं वृत्तिमस्तब्धत्वम् ॥
