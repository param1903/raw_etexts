अध्यायः 335

जनकाभ्यनुज्ञातेन शुकेन व्यासमेत्य स्वस्य जनकेन सह संवादप्रकारकथनम् ॥ 1 ॥ व्यासस्य वैशम्पायनादिभिः सह संवादः ॥ 2 ॥
भीष्म उवाच 	001  
एतच्छ्रुत्वा तु वचनं कृतात्मा कृतनिश्चयः ।	001a  
आत्मनाऽऽत्मानमास्थाय दृष्ट्वा चात्मानमात्मना ॥	001c  
कृतकार्यः सुखी शान्तस्तूष्णीं प्रायादुदङ्मुखः ।	002a  
शैशिरं गिरिमुद्दिश्य सधर्मा मातरिश्वनः ॥	002c  
एतस्मिन्नेव काले तु देवर्षिर्नारदस्तथा ।	003a  
हिमवन्तमियाद्द्रष्टुं सिद्धचारणसेवितम् ॥	003c  
तमप्सरोगाकीर्णं गीतस्वननिनादितम् ।	004a  
किन्नराणां सहस्रैश्च भृङ्गराजैस्तथैव च ॥	004c  
मद्गुभिः खञ्जरीटैश्च विचित्रैर्जीवजीवकैः ॥	005ac  
चित्रवर्णैर्मयूरैश्च केकाशतविराजितैः ।	006a  
राजहंससमूहैश्च हृष्टैः परभृतैस्तथा ॥	006c  
पक्षिराजो गरुत्मांश्च यं नित्यमधितिष्ठति ।	007a  
चत्वारो लोकपालाश्च देवाः सर्षिगणास्तथा ॥	007c  
तत्र नित्यं समायान्ति लोकस्य हितकाम्यया ।	008a  
विष्णुना यत्र पुत्रार्थे तपस्तप्तं महात्मना ॥	008c  
तत्रैव च कुमारेण बाल्ये क्षिप्ता दिवौकसः ।	009a  
शक्तिर्न्यस्ता क्षितितले त्रैलोक्यमवमन्य वै ॥	009c  
तत्रोवाच जगत्स्कन्दः क्षिपन्वाक्यमिदं तदा ।	010a  
योऽन्योस्ति मत्तोऽभ्यधिको विप्रा यस्याधिकं प्रियाः ॥	010c  
यो ब्रह्मण्यो द्वितीयोऽस्ति त्रिषु लोकेषु वीर्यवान् ।	011a  
सोभ्युद्धरत्विमां शक्तिमथवा कम्पयत्विति ॥	011c  
तच्छुत्वा व्यथिता लोकाः क इमामुद्धरेदिति ।	012a  
अथ देवगणं सर्वं सम्भ्रान्तेन्द्रियमानसम् ॥	012c  
अपश्यद्भगवान्विष्णुः क्षिप्तं सासुरराक्षसम् ।	013a  
किन्न्वत्र सुकृतं कार्यं भवेदिति विचिन्तयन् ॥	013c  
अनामृष्य ततः क्षेपमवैक्षत च पावकिम् ।	014a  
सम्प्रगृह्य विशुद्धात्मा शक्तिं प्रज्वलितां तदा ॥	014c  
कम्पयामास सव्येन पाणिना पुरुषोत्तमः ।	015a  
शक्त्यां तु कम्प्यमानायां विष्णुना बलिना तदा ॥	015c  
मेदिनी कम्पिता सर्वा सशैलवनकानना ।	016a  
शक्तेनापि समुद्धर्तुं कम्पिता साऽभवत्तदा ॥	016c  
रक्षिता स्कन्दराजस्य धर्षणा प्रभविष्णुना ।	017a  
तां कम्पयित्वा भगवान्प्रह्लादमिदमब्रवीत् ॥	017c  
पश्य वीर्यं कुमारस्य नैतदन्यः करिष्यति ।	018a  
सोऽमृष्यमाणस्तद्वाक्यं समुद्धरणनिश्चितः ॥	018c  
जग्राह तां तदा शक्तिं न चैनामभ्यकम्पयत् ।	019a  
नादं महान्तं मुक्त्वा स मूर्च्छितो गिरिमूर्धनि ॥	019c  
विह्वलः प्रापतद्भूमौ हिरण्यकशिपोः सुतः ।	020a  
तत्रोत्तरां दिशं गत्वा शैलराजस्य पार्श्वतः ॥	020c  
तपोऽतप्यत दुर्धर्षं तात नित्यं वृषध्वजः ।	021a  
पावकेन परिक्षिप्तं दीप्यता यस्य चाश्रमम् ॥	021c  
आदित्यपर्वतं नाम दुर्धर्षमकृतात्मभिः ।	022a  
न तत्र शक्यते गन्तुं यक्षराक्षसदानवैः ॥	022c  
दशयोजनविस्तारमग्निज्वालसमावृतम् ।	023a  
भगवान्पावकस्तत्र स्वयं तिष्ठति वीर्यवान् ॥	023c  
सर्वान्विघ्नान्प्रशमयन्महादेवस्य धीमतः ।	024a  
दिव्यं वर्षसहस्रं हि पादेनैकेन तिष्ठतः ॥	024c  
देवान्सन्तापयंस्तत्र महादेवो महाव्रतः ।	025a  
ऐन्द्रीं तु दिशमास्थाय शैलराजस्य धीमतः ॥	025c  
विविक्ते पर्वततटे पाराशर्यो महातपाः ।	026a  
वेदानध्यापयामास व्यासः शिष्यान्महातपाः ॥	026c  
सुमन्तुं च महाभागं वैशम्पायनमेव च ।	027a  
जैमिनिं च महाप्राज्ञं पैलं चापि तपस्विनम् ॥	027c  
एभिः शिष्यैः परिवृतो व्यास आस्ते महातपाः ।	028a  
तत्राश्रमपदं रम्यं ददर्श पितुरुत्तमम् ।	028c  
आरणेयो विशुद्धात्मा नभसीव दिवाकरः ॥	028e  
अथ व्यासः परिक्षिप्तं ज्वलन्तमिव पावकम् ।	029a  
ददृशे सुतमायान्तं दिवाकरसमप्रभम् ॥	029c  
असज्जमानं वृक्षेषु शैलेषु विषयेषु च ।	030a  
योगयुक्तं महात्मानं यथा बाणं गुणच्युतम् ॥	030c  
सोऽभिगम्य पितुः पादावगृह्णादरणीसुतः ।	031a  
यथोपजोषं तैश्चापि समागच्छन्महामुनिः ॥	031c  
ततो निवेदयामास पित्रे सर्वमशेषतः ।	032a  
शुको जनकराजेन संवादं प्रीतमानसः ॥	032c  
एवमध्यापयञ्शिष्यान्व्यासः पुत्रं च वीर्यवान् ।	033a  
उवास हिमवत्पृष्ठे पाराशर्यो महामुनिः ॥	033c  
ततः कदाचिच्छिष्यास्तं परिवार्यावतस्थिरे ।	034a  
वेदाध्ययनसम्पन्नाः शान्तात्मानो जितेन्द्रियाः ॥	034c  
वेदेषु निष्ठां सम्प्राप्य साङ्गेष्वपि तपस्विनः ।	035a  
अथोचुस्ते तदा व्यासं शिष्याः प्राञ्जलयो गुरुम् ॥	035c  
शिष्या ऊचुः 	036  
महता तेजसा युक्ता यशसा चापि वर्धिताः ।	036a  
एकं त्विदानीमिच्छामो गुरुणाऽनुग्रहं कृतम् ॥	036c  
इति तेषां वचः श्रुत्वा ब्रह्मर्षिस्तानुवाच ह ।	037a  
उच्यतामिति तद्वत्सा यद्वः कार्यं प्रियं मया ॥	037c  
एतद्वाक्यं गुरोः श्रुत्वा शिष्यास्ते हृष्टमानसाः ।	038a  
पुनः प्राञ्जलयो भूत्वा प्रणम्य शिरसा गुरुम् ॥	038c  
ऊचुस्ते सहिता राजन्निदं वचनमुत्तमम् ।	039a  
यदि प्रीत उपाध्यायो धन्याः स्मो मुनिसत्तम ॥	039c  
काङ्क्षामस्तु वयं सर्वे वरं दत्तं महर्षिणा ।	040a  
षष्ठः शिष्यो न ते ख्यातिं गच्छेदत्र प्रसीद नः ॥	040c  
चत्वारस्ते वयं शिष्या गुरुपुत्रश्च पञ्चमः ।	041a  
इह वेदाः प्रतिष्ठेरन्नेष नः काङ्क्षितो वरः ॥	041c  
शिष्याणां वचनं श्रुत्वा व्यासो वेदार्थतत्त्ववित् ।	042a  
पराशरात्मजो धीमान्परलोकार्थचिन्तकः ॥	042c  
उवाच शिष्यान्धर्मात्मा धर्म्यं नैःश्रेयसं वचः ।	043a  
ब्राह्मणाय सदा देयं ब्रह्म शुश्रूषवे तथा ॥	043c  
ब्रह्मलोके निवासं यो ध्रुवं समभिकाङ्क्षते ।	044a  
भवन्तो बहुलाः सन्तु वेदो विस्तार्यतामयम् ॥	044c  
नाशिष्ये सम्प्रदातव्यो नाव्रते नाकृतात्मनि ।	045a  
एते शिष्यगुणाः सर्वे विज्ञातव्या यथार्थतः ।	045c  
नापरीक्षितचारित्रे विद्या देया कथञ्चन ॥	045e  
यथा हि कनकं शुद्धं तापच्छेदनिकर्षणैः ।	046a  
परीक्षेत तथा शिष्यानीक्षेत्कुलगुणादिभिः ॥	046c  
न नियोज्याश्च वः शिष्या अनियोगे महाभये ।	047a  
यथामति यथापाठं तथा विद्या फलिष्यति ॥	047c  
सर्वस्तरतु दुर्गाणि सर्वो भद्राणि पश्यतु ।	048a  
श्रावयेच्चतुरो वर्णान्कृत्वा ब्राह्मणमग्रतः ॥	048c  
वेदस्याध्ययनं हीदं तच्च कार्यं महत्स्मृतम् ।	049a  
स्तुत्यर्थमिह देवानां वेदाः सृष्टाः स्वयम्भुवा ॥	049c  
यो निर्वदेत सम्मोहाद्ब्राह्मणं वेदपारगम् ।	050a  
सोऽभिध्यानाद्ब्राह्मणस्य पराभूयादसंशयम् ॥	050c  
यश्चाधर्मेण विब्रूयाद्यश्चाधर्मेण पृच्छति ।	051a  
तयोरन्यतरः प्रैति विद्वेषं चाधिगच्छति ॥	051c  
एतद्वः सर्वमाख्यातं स्वाध्यायस्य विधिं प्रति ।	052a  
उपकुर्याच्च शिष्याणामेतच्च हृदि वो भवेत् ॥ 	052c  

इति श्रीमन्महाभारते शान्तिपर्वणि मोक्षधर्मपर्वणि पञ्चत्रिंशदधिकत्रिशततमोऽध्यायः ॥ 335 ॥

12-335-2 शैशिरं गिरिं हिमालयम् ॥ 12-335-4 सहस्रैश्च राजहँसैस्तथैव चेति ड. पाठः ॥ 12-335-24 आसीदिति शेषः ॥
