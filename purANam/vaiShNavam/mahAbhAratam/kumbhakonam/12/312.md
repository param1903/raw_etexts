अध्यायः 312

भीष्मेण युधिष्ठिरम् प्रति विद्याऽविद्यादिप्रतिपादकवसिष्ठकरालजनकसंवादानुवादः ॥ 1 ॥
वसिष्ठ उवाच 	001  
साङ्ख्यदर्शनमेतावदुक्तं ते नृपसत्तम ।	001a  
विद्याविद्ये त्विदानीं मे त्वं निबोधानुपूर्वशः ॥	001c  
अविद्यामाहुरव्यक्तं सर्गप्रलयधर्मिणीम् ।	002a  
सर्गप्रलयनिर्मुक्तो विद्यो वै पञ्चविंशकः ॥	002c  
\'एकत्वं च बहुत्वं च प्रकृतेरनु तत्त्ववित् ।\'	003a  
परस्परं तु विद्यां वै त्वं निबोधानुपूर्वशः ।	003c  
यथोक्तमृषिभिस्तात साङ्ख्यस्यास्य निदर्शनम् ॥	003e  
कर्मेन्द्रियाणां सर्वेषां विद्या बुद्धीन्द्रियं स्मृतम् ।	004a  
बुद्धीन्द्रियाणां च तथा विशेषा इति नः श्रुतम् ॥	004c  
विशेषाणां मनस्तेषां विद्यामाहुर्मनीषिणः ।	005a  
मनसः पञ्चभूतानि विद्या इत्यभिचक्षते ॥	005c  
अहङ्कारस्तु भूतानां पञ्चानां नात्र संशयः ।	006a  
अहङ्कारस्य च तथा बुद्धिर्विद्या नरेश्वर ॥	006c  
बुद्धेः प्रकृतिरव्यक्तं तत्त्वानां परमेश्वरम् ।	007a  
विद्या ज्ञेया नरश्रेष्ठ विधिश्च परमः स्मृतः ॥	007c  
अव्यक्तस्य परं प्राहुर्विद्यां वै पञ्चविंशकम् ।	008a  
सर्वस्य सर्वमित्युक्तं ज्ञेयं ज्ञानस्य पार्थिव ॥	008c  
ज्ञानमव्यक्तमित्युक्तं ज्ञेयो वै पञ्चविंशकः ।	009a  
तथैव ज्ञानमव्यक्तं विज्ञाता पञ्चविंशकः ॥	009c  
विद्याविद्यार्थितत्त्वेन मयोक्ता ते विशेषतः ।	010a  
अक्षरं च क्षरं चैव यदुक्तं तन्निबोध मे ॥	010c  
उभावेतौ क्षरावुक्तावुभावेतौ क्षराक्षरौ ।	011a  
कारणं तु प्रवक्ष्यामि यथाख्यातो न जानतः ॥	011c  
अनादिनिधनावेतावुभावेवेश्वरौ मतौ ।	012a  
तत्त्वसञ्ज्ञावुभावेतौ प्रोच्यते ज्ञानचिन्तकैः ॥	012c  
सर्गप्रलयधर्मत्वादव्यक्तं प्राहुरक्षरम् ।	013a  
तदेतद्गुणसर्गाय विकुर्वाणं पुनःपुनः ॥	013c  
गुणानां महदादीनामुत्पद्यन्ते परम्पराः ।	014a  
अधिष्ठानं क्षेत्रमाहुरेतत्तत्पञ्चविंशकम् ॥	014c  
यदा तु गुणजालं तदव्यक्तात्मनि सङ्क्षिपेत् ।	015a  
तदा सह गुणैस्तैस्तु पञ्चविंशो विलीयते ॥	015c  
गुणा गुणेषु लीयन्ते तदैका प्रकृतिर्भवेत् ।	016a  
क्षेत्रज्ञोऽपि यदा तात तत्क्षेत्रे सम्प्रलीयते ॥	016c  
तदाऽक्षरत्वं प्रकृतिर्गच्छते गुणसञ्ज्ञिता ।	017a  
निर्गुणत्वं च वैदेह गुणेष्वप्रतिवर्तनात् ॥	017c  
एवमेव च क्षेत्रज्ञः क्षेत्रज्ञानपरिक्षयात् ।	018a  
प्रकृत्या निर्गुणस्त्वेष इत्येवमनुशुश्रुम ॥	018c  
क्षरो भवत्येष यदा तदा गुणवती मिथः ।	019a  
प्रकृतिं त्वभिजानाति निर्गुणत्वं तथाऽऽत्मनः ॥	019c  
तदा विशुद्धो भवति प्रकृतेः परिवर्जनात् ।	020a  
अन्योऽहमन्येयमिति यदा बुध्यति बुद्धिमान् ॥	020c  
तदैषा त्वन्यतामेति न च मिश्रत्वतां व्रजेत् ।	021a  
प्रकृत्या चैव राजेन्द्र मिश्रोऽनन्यश्च दृश्यते ॥	021c  
यदा तु गुणजालं तत्प्राकृतं विजुगुप्सते ।	022a  
पश्यते चापरं पश्यं तदा पश्यन्न संस्वजेत् ॥	022c  
किमहं कृतवानेवं योहं कालमिमं जनम् ।	023a  
\'यदा मत्स्योदकं ज्ञानमनुवर्तितवांस्तदा ।\'	023c  
मत्स्यो जालं ह्यविज्ञानादनुवर्तितवानिह ॥	023e  
अहमेव हि सम्मोहादन्यमन्यं जनाज्जनम् ।	024a  
मत्स्यो यथोदकज्ञानादनुवर्तितवानहम् ॥	024c  
मत्स्योऽन्यत्वं यथा ज्ञानादुदकान्नाभिमन्यते ।	025a  
आत्मानं तद्वदज्ञानादन्यत्वं चैव वेद्म्यहम् ॥	025c  
ममास्तु धिगबुद्धस्य योऽहमज्ञ इमं पुनः ।	026a  
अनुवर्तितवान्मोहादन्यमन्यं जनाज्जनम् ॥	026c  
अयमत्र भेवद्बन्धुरनेन सह मे क्षमम् ।	027a  
साम्यमेकत्वतां यास्ये यादृशस्तादृशस्त्वहम् ॥	027c  
तुल्यतामिह पश्यामि सदृशोऽहमनेन वै ।	028a  
अयं हि विमलोऽव्यक्तमहमीदृशकस्तथा ॥	028c  
योऽहमज्ञानसम्मोहादज्ञया सम्प्रवृत्तवान् ।	029a  
ससङ्गयाऽहं निःसङ्गः स्थितः कालमिमं त्वहम् ॥	029c  
अनयाऽहं वशीभूतः कालमेतं न बुद्धवान् ।	030a  
उच्चमध्यमनीचानां तामहं कथमावसे ॥	030c  
समानया न याचेह सहवासमहं कथम् ।	031a  
गच्छाम्यबुद्धभावत्वादेषेदानीं स्थिरो भवे ॥	031c  
सहवासं न यास्यामि कालमेतद्धि वञ्चनात् ।	032a  
वञ्चितोस्म्यनया यद्धि निर्विकारो विकारया ॥	032c  
न चायमपराधोऽस्या ह्यपराधो ह्ययं मम ।	033a  
योऽहमत्राभवं सक्तः पराङ्मुखमुपस्थितः ॥	033c  
ततोस्मि बहुरूपासु स्थितो मूर्तिष्वमूर्तिमान् ।	034a  
अमूर्तश्चापि मूर्तात्मा ममत्वेन प्रधर्षितः ॥	034c  
प्रकृतेरनयत्वेन तासु तास्विह योनिषु ।	035a  
निर्ममस्य ममत्वेन किं कृतं तासु तासु च ॥	035c  
योनीषु वर्तमानेन नष्टसञ्ज्ञेन चेतसा ।	036a  
न ममात्रानया कार्यमहङ्कारकृतात्मना ॥	036c  
आत्मानं बहुधा कृत्वा येयं भूयो युनक्ति माम् ।	037a  
इदानीमेष बुद्धोस्मि निर्ममो निरहङ्कृतः ॥	037c  
ममत्वमनया नित्यमहङ्कारकृतात्मकम् ।	038a  
अपेत्याहमिमां हित्वा संश्रयिष्ये निरामयम् ॥	038c  
अनेन साम्यं यास्यामि नानयाऽहमचेतसा ।	039a  
क्षणं मम सहानेन नैकत्वमनया सह ॥	039c  
एवं परमसम्बोधात्पञ्चविंशोऽनुबुद्धवान् ।	040a  
अक्षरत्वं नियच्छेत त्यक्त्वा क्षरमनामयम् ॥	040c  
अव्यक्तं व्यक्तकर्माणं सगुणं निर्गुणं तथा ।	041a  
निर्गुणं परमं दृष्ट्वा तादृग्भवति मैथिल ॥	041c  
अक्षरक्षरयोरेतदुक्तं तत्वनिदर्शनम् ।	042a  
मयेह ज्ञानसम्पन्नं यथाश्रुतिनिदर्शनात् ॥	042c  
निःसन्दिग्धं च सूक्ष्मं च विबुद्धं विमलं यथा ।	043a  
प्रवक्ष्यामि तु ते भूयस्तन्निबोध यथाश्रुतम् ॥	043c  
साङ्ख्ययोगौ मया प्रोक्तौ शास्त्रद्वयनिदर्शनात् ।	044a  
यदेव शास्त्रं साङ्ख्योक्तं योगदर्शनमेव तत् ॥	044c  
प्रबोधनकरं ज्ञानं साङ्ख्यानामवनीपते ।	045a  
विस्पष्टं प्रोच्यते तत्र शिष्याणां हितकाम्यया ॥	045c  
पृथक्चैवमिदं शास्त्रमित्याहुः कुशला जनाः ।	046a  
अस्मिंश्च शास्त्रे योगानां पुनर्दधि पुनः शरः ॥	046c  
पञ्चविंशात्परं तत्त्वं न पश्यति नराधिप ।	047a  
साङ्ख्यानां तु परं तत्त्वं यथावदनुवर्णितम् ॥	047c  
बुद्धमप्रतिबुद्धं च बुध्यमानं च तत्त्वतः ।	048a  
बुध्यमानं च बुद्धं च प्राहुर्योगनिदर्शनम् ॥ 	048c  

इति श्रीमन्महाभारते शान्तिपर्वणि मोक्षधर्मपर्वणि द्वादशाधिकत्रिशततमोऽध्यायः ॥ 312 ॥

12-312-10 विद्याविद्यार्थतत्वेनेति ट. पाठः ॥ 12-312-14 अधिष्ठानं क्षेममाहुरिति ड. थ. पाठः ॥ 12-312-22 न संसृजेदिति ध. पाठः ॥ 12-312-25 उदकादभिमन्यत इति ट. ध. पाठः ॥ 12-312-35 प्राकृतेन ममत्वेनेति झ. पाठः ॥ 12-312-37 श्रेयो भूयो युनक्ति मामिति ध. पाठः ॥ 12-312-41 अव्यक्तं व्यक्तधर्माणमिति झ. पाठः ॥ 12-312-46 पुनर्वेदे पुरःसर इति झ. पाठः ॥ 12-312-47 पठ्यते न नराधिपेति झ. पाठः ॥
