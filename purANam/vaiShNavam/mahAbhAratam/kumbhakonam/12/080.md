अध्यायः 080

युधिष्ठिरम् प्रति भीष्मेण मित्रामित्रलक्षणकथनम् ॥ 1 ॥
युधिष्ठिर उवाच 	001  
यदप्यल्पतरं कर्म तदप्येकेन दुष्करम् ।	001a  
पुरुषेणासहायेन किमु राज्यं पितामह ॥	001c  
किंशीलः किंसमाचारो राज्ञो यः सचिवो भवेत् ।	002a  
कीदृशे विश्वसेद्राजा कीदृशे न च विश्वसेत् ॥	002c  
भीष्म उवाच 	003  
चतुर्विधानि मित्राणि राज्ञां राजन्भवन्त्युत ।	003a  
सहार्थो भजमानश्च सहजः कृत्रिमस्तथा ॥	003c  
धर्मात्मा पञ्चमं मित्रं स तु नैकस्य न द्वयोः ।	004a  
यतो धर्मस्ततो वा स्यान्मध्यस्थो वा ततो भवेत् ॥	004c  
यो यस्यार्थो न रोचेत न तं तस्य प्रकाशयेत् ।	005a  
\'मित्राणां प्रकृतिर्नास्ति त्वमित्राणां च भारत ।	005c  
उपकाराद्भवेन्मित्रमपकाराद्भवेदरिः ॥	005e  
यस्यैव हि मनुष्यस्य नरो मरणमृच्छति ।	006a  
तस्य पर्यागते काले पुनर्जीवितुमिच्छति ॥	006c  
धर्माधर्मेण राजानश्चरन्ति विजिगीषवः ।	007a  
चतुर्णां मध्यमौ श्रेष्ठौ नित्यं शङ्क्यौ तथाऽपरौ ।	007c  
सर्वे नित्यं शङ्कितव्याः प्रत्यक्षं कार्यमात्मनः ॥	007e  
न हि राज्ञा प्रमादो वै कर्तव्यो मित्ररक्षणे ।	008a  
प्रमादिनं हि राजानं लोकाः परिभवन्त्युत ॥	008c  
असाधुः साधुतामेति साधुर्भवति दारुणः ।	009a  
अरिश्च मित्रं भवति मित्रं चापि प्रदुष्यति ॥	009c  
अनित्यचित्तः पुरुषस्तस्मिन्को जातु विश्वसेत् ।	010a  
तस्मात्प्रधानं यत्कार्यं प्रत्यक्षं तत्समाचरेत् ॥	010c  
एकान्तेन हि विश्वासः कृत्स्नो धर्मार्थनाशकः ।	011a  
अविश्वासश्च सर्वत्र मृत्युर्नापि विशिष्यते ॥	011c  
अकालमृत्युर्विश्वासोऽविश्वसन्हि विपद्यते ।	012a  
यस्मिन्करोति विश्वासमिच्छतस्तस्य जीवति ॥	012c  
तस्माद्विश्वसितव्यं च शङ्कितव्यं च केषुचित् ।	013a  
एषा नीतिगतिस्तात लक्ष्मीश्चैषा सनातनी ॥	013c  
यं मन्येत ममाभावादिममर्थागमः स्पृशेत् ।	014a  
नित्यं तस्माच्छङ्कितव्यममित्रं तं विदुर्बुधाः ॥	014c  
यस्य क्षेत्रादप्युदकं क्षेत्रमन्यस्य गच्छति ।	015a  
न तत्रानिच्छतस्तस्य भिद्येरन्सर्वसेतवः ॥	015c  
तथैवात्युदकाद्भीतस्तस्य भेदनमिच्छति ।	016a  
यमेवंलक्षणं विद्यात्तममित्रं विदुर्बुधाः ॥	016c  
यस्तु वृद्ध्या न तप्येत क्षये दीनतरो भवेत् ।	017a  
एतदुत्तममित्रस्य निमित्तमभिचक्षते ॥	017c  
यन्मन्येत ममाभावादस्याभावो भवेदिति ।	018a  
तस्मिन्कुर्वीत विश्वासं यथा पितरि वै तथा ॥	018c  
तं शक्त्या वर्तमानं च सर्वतः परिबृंहयेत् ।	019a  
नित्यं क्षताद्वारयति यो धर्मेष्वपि कर्मसु ॥	019c  
क्षताद्भीतं विजानीयादुत्तमं मित्रलक्षणम् ।	020a  
ये यस्य क्षयमिच्छन्ति ते तस्य रिपवः स्मृताः ॥	020c  
व्यसनान्नित्यभीतो यः समृद्ध्या यो न दुष्यति ।	021a  
यत्स्यादेवंविधं मित्रं तदात्मसममुच्यते ॥	021c  
रूपवर्णस्वरोपेतस्तितिक्षुरनसूयकः ।	022a  
कुलीनः शीलसम्पन्नः स ते स्यात्प्रत्यनन्तरः ॥	022c  
मेधावी स्मृतिमान्दक्षः प्रकृत्या चानृशंस्यवान् ।	023a  
यो मानितोऽमानितो वा न सन्तुष्येत्कथञ्चन ॥	023c  
ऋत्विग्वा यदि वाऽऽचार्यः सखा वाऽत्यन्तसत्कृतः ।	024a  
गृहे वसेदमात्यस्ते स स्यात्परमपूजितः ॥	024c  
संविद्याः परमं मित्रं प्रकृतिं चार्थधर्मयोः ।	025a  
विश्वासस्ते भवेत्तत्र यथा पितरि वै तथा ॥	025c  
नैव द्वौ न त्रयः कार्या न मृष्येरन्परस्परम् ।	026a  
एकार्थे हेतुभूतानां भेदो भवति सर्वदा ॥	026c  
कीर्तिप्रधानो यस्त स्याद्यश्च स्यात्समये स्थितः ।	027a  
समर्थान्यश्च न द्वेष्टि नानर्थान्कुरुते च यः ॥	027c  
यो न कामाद्भयाल्लोभात्क्रोधाद्वा धर्ममुत्सृजेत् ।	028a  
दक्षः पर्याप्तवचनः स ते स्यात्प्रत्यनन्तरः ॥	028c  
कुलीनः शीलसम्पन्नस्तितिक्षुरविकत्थनः ।	029a  
शूरश्चार्यश्च विद्वांश्च प्रतिपत्तिविशारदः ॥	029c  
एते ह्यमात्याः कर्तव्याः सर्वकर्मस्ववस्थिताः ।	030a  
पूजिताः संविभक्ताश्च सुसहायाः स्वनुष्ठिताः ॥	030c  
कृत्स्नमेते विनिक्षिप्ताः प्रतिरूपेषु कर्मसु ।	031a  
युक्ता महत्सु कार्येषु श्रेयांस्युत्पादयन्त्युत ॥	031c  
एते कर्माणि कुर्वन्ति स्पर्धमाना मिथः सदा ।	032a  
अनुतिष्ठन्ति चैवार्थमाचक्षाणाः परस्परम् ॥	032c  
ज्ञातिभ्यो बिभियाश्चैव मृत्योरिव यतस्तदा ।	033a  
उपराजेव राजर्धिं ज्ञातिर्न सहते सदा ॥	033c  
ऋजोर्मृदोर्वदान्यस्य ह्रीमतः सत्यवादिनः ।	034a  
नान्यो ज्ञातेर्महाबाहो विनाशमभिनन्दति ॥	034c  
अज्ञातयोऽप्यसुखदा ज्ञातयोऽपि सुखावहाः ।	035a  
अज्ञातिमन्तं पुरुषं परे चाभिभवन्त्युत ॥	035c  
निकृतस्य नरैरन्यैर्ज्ञातिरेव परायणम् ।	036a  
नान्यो निकारं सहते ज्ञातिर्ज्ञातेः कदाचन ॥	036c  
आत्मानमेव जानाति निकृतं बान्धवैरपि ।	037a  
तेषु सन्ति गुणाश्चैव नैर्गुण्यं चैव लक्ष्यते ॥	037c  
नाज्ञातिरनुगृह्णाति नाज्ञातिर्वृद्धिमश्नुते ।	038a  
उभयं ज्ञातिवर्गेषु दृश्यते साध्वसाधु च ॥	038c  
सम्मानयेत्पूजयेच्च वाचा नित्यं च कर्मणा ।	039a  
कुर्याच्च प्रियमेतेभ्यो नाप्रियं किञ्चिदाचरेत् ॥	039c  
विश्वस्तवदविश्वस्तस्तेषु वर्तेत सर्वदा |	040a  
न हि दोषो गुणो वेति निरूप्यस्तेषु दृश्यते ॥	040c  
अस्यैवं वर्तमानस्य पुरुषस्याप्रमादिनः ।	041a  
अमित्राः सम्प्रसीदन्ति ततो मित्रं भवन्त्यपि ॥	041c  
य एवं वर्तते नित्यं ज्ञातिसम्बन्धिमण्डले ।	042a  
मित्रेष्वमित्रे मध्यस्थे चिरं यशसि तिष्ठति ॥ 	042c  

इति श्रीमन्महाभारते शान्तिपर्वणि राजधर्मपर्वणि अशीतितमोऽध्यायः ॥ 80 ॥

12-80-3 सहार्थः अयं शत्रुरुभाभ्यामुन्मूलनीयः अस्य राज्यम् उभाभ्यां विभज्य ग्राह्यमिति पणपूर्वं कृतः । भजमानः पितृपैतामहक्रमागतः सहजः मातृष्वस्रीयादिः कृत्रिमो धनादिना आवर्जितः ॥ 12-80-7 सर्वे पञ्चापि प्रत्यक्षं कार्यमुद्दिश्य मन्त्रितमपि दुष्टामात्यनिग्रहादिकं कार्यं पञ्चानामपि समक्षं न कुर्यादित्यर्थः ॥ 12-80-14 ममाभावात् मयि मृते अर्थागमः इमं स्पृशेत् इति यं मन्येत तस्माच्छङ्कितव्यमिति सम्बन्धः ॥ 12-80-18 यत् मित्रं कर्तृ ॥ 12-80-28 प्रत्यनन्तरः प्रतिनिधिः प्रधान इतियावत् ॥ 12-80-30 स्वनुष्ठिताः सुष्ट्वनुष्ठितं कर्तव्यं येषां ते ॥ 12-80-31 कृत्स्नमप्रतिकञ्चुकं यथा स्यात्तथा विनिक्षिप्ता अधिकृताः । प्रतिरूपेष्वनुरूपेषु कर्मस्वायव्ययसङ्कलनादिषु । कार्येषु पराभिभवादिषु ॥ 12-80-33 उपराजा समीपवर्ती सामन्तः ॥ 12-80-36 निकृतस्य लङ्घितस्य लङ्घितस्य ॥ 12-80-37 बान्धवैः सम्बन्धिभिर्निकृते कस्मिंश्चित्पुरुषे तज्ज्ञातिः आत्मानमेव निकृतं जानाति । तेषु ज्ञातिषु ॥ 12-80-41 तथा मित्रीभवन्त्यपीति झ. पाठः ॥
