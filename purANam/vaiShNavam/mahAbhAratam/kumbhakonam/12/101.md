अध्यायः 101

भीष्मेण युधिष्ठिरम् प्रति योधलक्षणादिकथनम् ॥ 1 ॥
युधिष्ठिर उवाच 	001  
किंशीलाः किंसमुत्थानाः कथंरूपाश्च भारत ।	001a  
किंसन्नाहाः कथंशस्त्रा जनाः स्युः संयुगे नृपाः ॥	001c  
भीष्म उवाच 	002  
यथाचरितमेवात्र शस्त्रं पत्रं विधीयते ।	002a  
आचाराद्धीह पुरुषस्तथा कर्मसु वर्तते ॥	002c  
गान्धाराः सिन्धुसौवीरा नखरप्रासयोधिनः ।	003a  
अभीरवः सुबलिनस्तद्बलं सर्वपारगम् ॥	003c  
सर्वशस्त्रेषु कुशलाः सत्ववन्तो ह्युशीनराः ।	004a  
प्राच्या मातङ्गयुद्धेषु कुशलाः कूटयोधिनः ॥	004c  
तथा यवनकाम्भोजा मधुरामभितश्च ये ।	005a  
एतेऽश्वयुद्धकुशला दाक्षिणात्याऽसिचर्मिणः ।	005c  
सर्वत्र शूरा जायन्ते महासत्वा महाबलाः ॥	005e  
आवन्तिका महाशूराश्चतुरङ्गे च मालवाः ।	006a  
एकोऽपि हि सहस्रस्य तिष्ठत्यभिमुखो रणे ॥	006c  
प्रायो देशाः समुद्दिष्टा लक्षणानि तु मे शृणु ॥	007ac  
सिंहशार्दूलवाङ्नेत्राः सिंहशार्दूलगामिनः ।	008a  
पारावतकुलिङ्गाक्षाः सर्वे शूराः प्रमाथिनः ||	008c  
मृगस्वरा द्वीपिनेत्रा ऋषभाक्षास्तथा परे ।	009a  
प्रमाथिनश्च मन्द्राश्च क्रोधनाः किङ्किणीस्वनाः ॥	009c  
मेघस्वनाः क्रूरमुखाः केचिच्च कलनिस्वनाः ।	010a  
जिह्मनासाग्रजिह्वाश्च दूरगा दूरपातिनः ॥	010c  
बिडालकुब्जाः स्तब्धाक्षास्तनुकेशास्तनुत्वचः ।	011a  
शीघ्राश्चपलचित्ताश्च ते भवन्ति दुरासदाः ॥	011c  
गौरा निमीलिताः केचिन्मृदुप्रकृतयस्तथा ।	012a  
तुरङ्गगतिनिर्घोषास्ते नराः पारयिष्णवः ॥	012c  
सुसंहताः प्रतनवो व्यूढोरस्काः सुसंस्थिताः ।	013a  
प्रवादितेषु कुप्यन्ति हृष्यन्ति कलदहेषु च ॥	013c  
गम्भीराक्षा निसृष्टाक्षाः पिङ्गाक्षा भ्रुकुटीमुखाः ।	014a  
नकुलाक्षास्तथा चैव सर्वे शूरास्तनुत्यजः ॥	014c  
जिह्माक्षाः प्रललाटाश्च निर्मांसहनवोऽव्यथाः ।	015a  
वक्रबाह्वङ्गुलीसक्थाः कृशा धमनिसन्तताः ॥	015c  
प्रविशन्ति च वेगेन साम्पराये ह्युपस्थिते ।	016a  
वारणा इव सम्मत्तास्ते भवन्ति दुरासदाः ॥	016c  
दीप्तस्फुटितकेशान्ताः स्थूलपार्श्वहनूमुखाः ।	017a  
उन्नतांसाः पृथुग्रीवा विकटाः स्थूलपिण्डिकाः ॥	017c  
उद्बन्धा इव सुग्रीवा विनताविहगा इव ।	018a  
पिण्डशीर्षातिवक्त्राश्च पृषदंशमुखास्तथा ॥	018c  
उग्रस्वरा मन्युमन्तो युद्धेष्वारावसारिणः ।	019a  
अधर्मज्ञाऽवलिप्ताश्च घोरा रौद्रप्रदर्शनाः ॥	019c  
त्यक्तात्मानः सर्व एते उदग्रा ह्यनिवर्तिनः ।	020a  
पुरस्कार्याः सदा सैन्ये हन्यन्ते घ्नन्ति चापि ते ॥	020c  
अधार्मिका भिन्नवृत्ताः सान्त्वेनैषां पराभवः ।	021a  
एवमेव प्रदूष्यन्ते राज्ञोऽप्येते ह्यभीक्ष्णशः ॥ 	021c  

इति श्रीमन्महाभारते शान्तिपर्वणि राजधर्मपर्वणि एकाधिकशततमोऽध्यायः ॥ 101 ॥

12-101-2 आचरितं कुलदेशाचारागतम् । पत्रं वाहनम् ॥ 12-101-5 दाक्षिणात्या असिचर्मिण इति च्छेदः ॥ 12-101-8 कुलिङ्गाक्षाः कुलिङ्गः सर्पः ॥ 12-101-10 जिह्मनाः सानुजङ्घाश्चेति थ. पाठः ॥ 12-101-15 प्रललाटाः उन्नतकपालाः ॥ 12-101-17 दीप्तः पिङ्गलः । पिण्डिकाः जानुनोरधःपश्चाद्भागाः ॥ 12-101-18 सुग्रीवा वासुदेवाश्वाः । विनताविहगाः गरुडाः । पिण्डशीर्षाः वृत्तशिरसः । अतिवक्त्राः विस्तीर्णमुखाः । सन्धिरार्षः समासो वा ॥ 12-101-21 एवमेव प्रकुप्यन्ति इति झ. पाठः ॥
