अध्यायः 073

भीष्मेण युधिष्ठिरम्प्रति पुरोहितलक्षणादिवर्णनम् । ऐलकश्यपसंवादानुवादश्च ॥ 1 ॥
\'युधिष्ठिर उवाच 	001  
राज्ञा पुरोहितः कार्यः कीदृशो वर्णतो भवेत् ।	001a  
पुरोधा यादृशः कार्यः कथयस्व पितामह ॥	001c  
भीष्म उवाच 	002  
गौरो वा लोहितो वाऽपि श्यामो वा नीरुजः सुखी ।	002a  
अक्रोधनो ह्यचपलः सर्वतश्च जितेन्द्रियः ॥\'	002c  
राज्ञा पुरोहितः कार्यो भवेद्विद्वान्बहुश्रुतः ।	003a  
उभौ समीक्ष्य धर्मार्थावप्रमेयावनन्तरम् ॥	003c  
धर्मात्मा मन्त्रविद्येषां राज्ञां राजन्पुरोहितः ।	004a  
\'तेषामर्थश्च कामश्च धर्मश्चेति विनिश्चयः ॥	004c  
श्लोकाश्चोशनसा गीतास्तान्निबोध युधिष्ठिर ।	005a  
उच्छिष्टः स भवेद्राजा यस्य नास्ति पुरोहितः ॥	005c  
रक्षसामसुराणां च पिशाचोरगपक्षिणाम् ।	006a  
शत्रूणां च भवेद्वध्यो यस्य नास्ति पुरोहितः ॥	006c  
ब्रह्मत्वं सर्वयज्ञेषु कुर्वीताथर्वणो द्विजः ।	007a  
राज्ञश्चाथर्ववेदेन सर्वकर्माणि कारयेत् ॥	007c  
ब्रूयाद्गर्ह्याणि सततं महोत्पातान्यघानि च ।	008a  
इष्टमङ्गलयुक्तानि तथाऽन्तः पुरिकाणि च ॥	008c  
गीतनृत्ताधिकारेषु सम्मतेषु महीपतेः ।	009a  
कर्तव्यं करणीयं वै वैश्वदेवबलिस्तथा ॥	009c  
पक्षसन्धिषु कुर्वीत महाशान्तिं पुरोहितः ।	010a  
रौद्रहोमसहस्रं च स्वस्य राज्ञः प्रियं हितम् ॥	010c  
राज्ञः पापमलाः सप्त यानृच्छति पुरोहितः ।	011a  
अमात्याश्च कुकर्माणो मन्त्रिणश्चाप्युपेक्षकाः ॥	011c  
चौर्यमव्यवहारश्च व्यवहारोपसेविनाम् ।	012a  
अदण्ड्यदण्डनं चैव दण्ड्यानां चाप्यदण्डनम् ॥	012c  
हिंसा चान्यत्र सङ्ग्रामाद्राज्ञश्च मल उच्यते ।	013a  
कुभृत्यैस्तु प्रजानाशः सप्तमस्तु महामलः ॥	013c  
रौद्रैर्होमैर्महाशान्त्या घृतकम्बलकर्मणा ।	014a  
भृग्वङ्गिरोविधिज्ञो वै पुरोधा निर्णुदे मलात् ॥	014c  
एतान्हित्वा दिवं याति राजा सप्त महामलान् ।	015a  
सामात्यः सपुरोधाश्च प्रजानां पालने रतः ॥	015c  
एतस्मिन्नेव कौरव्य पौरोहित्ये महामते ।	016a  
श्लोकानाह महेन्द्रस्य गुरुर्देवो बृहस्पतिः ॥	016c  
तान्निबोध महीपाल महाभाग हिताञ्शुभान् ।	017a  
ऋग्वेदे सामवेदे च यजुर्वेदे च वाजिनाम् ॥	017c  
न निर्दिष्टानि कर्माणि त्रिषु स्थानेषु भूभृताम् ।	018a  
शान्तिकं पौष्टिकं चैव अरिष्टानां च शातनम् ॥	018c  
शप्तास्ते याज्ञवल्क्येन यज्ञानां हितमीहता ।	019a  
ब्रह्मिष्ठानां वरिष्ठेन ब्रह्मणः सम्मते विभोः ॥	019c  
बह्वृचं सामगं चैव वाजिनं च विवर्जयेत् ।	020a  
बह्वृचो राष्ट्रनाशाय राजनाशाय सामगः ।	020c  
अध्वर्युर्बलनाशाय प्रोक्तो वाजसनेयकः ॥	020e  
अब्राह्मणेषु वर्णेषु मन्त्रान्वाजसनेयकान् ।	021a  
शान्तिके पौष्टिके चैव नित्यं कर्मणि वर्जयेत् ॥	021c  
ब्राह्मणस्य महीपस्य सर्वथा न विरोधिनः ।	022a  
वेदाश्चत्वार इत्येते ब्राह्मणा ये च तद्विदुः ॥	022c  
पौरोहित्ये प्रमाणं तु ब्राह्मणश्च महीपतेः ।	023a  
जात्या न क्षत्रियः प्रोक्तः क्षतत्राणं करोति यः ॥	023c  
चातुर्वर्ण्यबहिष्ठोऽपि स एव क्षत्रियः स्मृतः ।	024a  
भार्गवाङ्गिरसैर्मन्त्रैस्तेषां कर्म विधीयते ॥	024c  
वैतानं कर्म यच्चैव गृह्यकर्म च यत्स्मृतम् ।	025a  
द्विजातीनां त्रयाणां तु सर्वकर्म विधीयते ॥	025c  
राजधर्मप्रवृत्तानां हितार्थं त्रीमि कारयेत् ।	026a  
शान्तिकं पौष्टिकं चैव तथाऽभिचरणं च यत् ॥	026c  
अग्निष्टोममुखैर्यज्ञैर्दूषिता भूपकर्मभिः ।	027a  
न सम्यक्फलमृच्छन्ति ये यजन्ति द्विजातयः ॥	027c  
पौरोहित्यं तु कुर्वाणा नाशं यास्यन्ति भूभृताम् ।	028a  
यज्ञकर्माणि कुर्वाणा ऋत्विजस्तु विरोधिनः ॥	028c  
ब्रह्मक्षत्रविशः सर्वे पौरोहित्ये विवर्जिताः ।	029a  
तदभावे च पारक्यं निर्दिष्टं राजकर्मसु ॥	029c  
ऋषिणा याज्ञवल्क्येन तत्तथा न तदन्यथा ।	030a  
भार्गवाङ्गिरसां वेदे कृतविद्यः षडङ्गवित् ॥	030c  
यज्ञकर्मविधिज्ञस्तु विधिज्ञः पौष्टिकेषु च ।	031a  
अष्टादशविकल्पानां विधिज्ञः शान्तिकर्मणाम् ॥	031c  
सर्वरोगविहीनश्च संयतः संयतेन्द्रियः ।	032a  
श्वित्रकुष्ठक्षयक्षीणैर्ग्रहापस्मारदूषितैः ॥	032c  
अशस्तैर्वातदुष्टैश्च दूरस्थैः संवदेन्नृपः ।	033a  
रोगिणं ऋत्विजं चैव वर्जयेच्च पुरोहितम् ॥	033c  
नचान्यस्य कृतं येन पौरोहित्यं कदाचन ।	034a  
यस्य याज्यो मृतश्चैव भ्रष्टः प्रव्रजितो यथा ॥	034c  
युद्धे पराजितश्चैव सर्वांस्तान्वर्जयेन्नृपः ।	035a  
नक्षत्रस्यानुकूल्येन यः सञ्जातो नरेश्वरः ॥	035c  
राजशास्त्रविनीतश्च श्रेयान्राज्ञः पुरोहितः ।	036a  
अधन्यानां निमित्तानामुत्पातानामथार्थवित् ॥	036c  
शत्रुपक्षक्षयज्ञश्च श्रेयान्राज्ञः पुरोहितः ।	037a  
वाजिनं तदभावे च चरकाध्वर्यवानपि ॥	037c  
बह्वृचं सामगं चैव नीतिशास्त्रकृतश्रमान् ।	038a  
कृतिनोऽथर्वणो वेदे स्थापयेत्तु पुरोहितान् ॥	038c  
हिंसालिङ्गा हि निर्दिष्टा मन्त्रा वैतानिकैर्द्विजैः ।	039a  
न तानुच्चारयेत्प्राज्ञः क्षात्रधर्मविरोधिनः ॥	039c  
प्रजागुणाः पुरोधाश्च पुरोहितगुणाः प्रजाः ।	040a  
\'राजा वै सगुणो येषां कुशलं तेषु सर्वशः ॥	040c  
उभौ प्रजा वर्धयतो देवान्पूर्वापरान्पितॄन् ।	041a  
यौ भवेतां स्थितौ धर्मे श्रद्धेयौ सुतपस्विनौ ॥	041c  
परस्परस्य सुहृदौ विहितौ समचेतसौ ।	042a  
ब्रह्मक्षत्रस्य समानात्प्रजा सुखमवाप्नुयात् ॥	042c  
विमाननात्तयोरेव प्रजा नश्येयुरेव हि ।	043a  
ब्रह्मक्षत्रं हि सर्वासां प्रजानां मूलमुच्यते ॥	043c  
अत्राप्युदाहरन्तीममितिहासं पुरातनम् ।	044a  
ऐलकश्यपसंवादं तं निबोध युधिष्ठिर ॥	044c  
ऐल उवाच 	045  
यदा हि ब्रह्म प्रजहाति क्षत्रङ्क्षत्रं यदा वा प्रजहाति ब्रह्म ।	045a  
अन्वग्बलं कतमेऽस्मिन्भजन्तेतथा बलं कतमेऽस्मिन्ध्रियन्ते ॥	045c  
कश्यप उवाच 	046  
द्विधा हि राष्ट्रं भवति क्षत्रियस्यब्रह्म क्षत्रं यत्र विरुध्यतीह ।	046a  
अन्वग्बलं दस्यवस्तद्भजन्तेतथा वर्णं तत्र विदन्ति सन्तः ॥	046c  
नैषां ब्रह्म च वर्धते नोत पुत्रान गर्गरो मथ्यते नो जयन्ते ।	047a  
नैषां पुत्रा देवमधीयते चयदा ब्रह्म क्षत्रियाः सन्त्यजन्ति ॥	047c  
नैषामर्थो वर्धते जातु गेहेनाधीयते तत्प्रजा नो यजन्ते ।	048a  
अपध्वस्ता दस्युभूता भवन्तिये ब्राह्मणान्क्षत्रियाः सन्त्यजन्ति ॥	048c  
एतौ हि नित्यं संयुक्तावितरेतरधारणे ।	049a  
क्षत्रं वै ब्रह्मणो योनिर्योनिः क्षत्रस्य वै द्विजः ॥	049c  
उभावेतौ नित्यमभिप्रपन्नौसम्प्रापतुर्महतीं सम्प्रतिष्ठाम् ।	050a  
तयोः सन्धिर्भिद्यते चेत्पुराणस्ततः सर्वं भवति हि सम्प्रमूढम् ॥	050c  
नात्र पारं लभते पारगामीमहोदधौ नौरिव सम्प्रभिन्ना ।	051a  
चातुर्वण्यं भवति हि सम्प्रमूढम्प्रजास्ततः क्षयसंस्था भवन्ति ॥	051c  
ब्रह्मवृक्षो रक्ष्यमाणो मधु हेम च वर्षति ।	052a  
अरक्ष्यमाणः सततमश्रु पापं च वर्षति ॥	052c  
अब्रह्मचारी चरणादपेतोयदा ब्रह्म ब्रह्मणि त्राणमिच्छेत् ।	053a  
आश्चर्यतो वर्षति तत्र देवस्तत्राभीक्ष्णं दुष्प्रभाश्चाविशन्ति ॥	053c  
स्त्रियं हत्वा ब्राह्मणं वाऽपि पापःसभायां यत्र लभते साधुवादम् ।	054a  
राज्ञः सकाशे न विभेति चापिततो भयं विद्यते क्षत्रियस्य ॥	054c  
पापैः पापे क्रियमाणेऽतिवेलन्ततो रुद्रो जायते देव एषः ।	055a  
पापैः पापाः सञ्जनयन्ति रुद्रन्ततः सर्वान्साध्वसाधून्हिनस्ति ॥	055c  
ऐल उवाच 	056  
कुतो रुद्रः कीदृशो वाऽपि रुद्रःसत्वैः सत्वं दृश्यते वध्यमानम् ।	056a  
एतत्सर्वं कश्यप मे प्रचक्ष्वयतो रुद्रो जायते देव एषः ॥	056c  
कश्यप उवाच 	057  
आत्मा रुद्रो हृदये मानवानांस्वं स्वं देहं परदेहं च हन्ति ।	057a  
वातोत्पातैः सदृशं रुद्रमाहुर्देवं जीमूतैः सदृशं रूपमस्य ॥	057c  
ऐल उवाच 	058  
न वै वातः परिवृणोति कश्चिन्न जीमूतो वर्षति तत्र देवः ।	058a  
तथा युक्तो दृश्यते मानुषेषुकामद्वेषाद्वध्यते मुह्यते च ॥	058c  
कश्यप उवाच 	059  
यथैकगेहाज्जातवेदाः प्रदीप्तःकृत्स्नं ग्रामं दहते च त्वरावान् ।	059a  
विमोहनं कुरुते देव एपततः सर्वं स्पृश्यते पुण्यपापैः ॥	059c  
ऐल उवाच 	060  
यदि दण्डः स्पृशतेऽपुण्यपापम्पापं पापे क्रियमाणे विशेषात् ।	060a  
कस्य हेतोः सुकृतं नाम कुर्याद्दुष्कृतं वा कस्य हेतोर्न कुर्यात् ॥	060c  
कश्यप उवाच 	061  
असन्त्यागात्पापकृतामपापांस्तुल्यो दण्डः स्पृशते मिश्रभावात् ।	061a  
शुष्केणार्द्रं दह्यते मिश्रभावान्न मिश्रः स्यात्पापकृद्भिः कथञ्चित् ॥	061c  
ऐल उवाच 	062  
साध्वसाधून्धारयतीह भूमिःसाध्वसाधूंस्तापयतीह सूर्यः ।	062a  
साध्वसाधूंश्चापि वातीह वायुरापस्तथा साध्वसाधून्वहन्ति ॥	062c  
कश्यप उवाच 	063  
एवमस्मिन्वर्तते लोक एषनामुत्रैवं वर्तते राजपुत्र ।	063a  
प्रेत्यैतयोरन्तरावान्विशेषोयो वै पुण्यं चरते यश्च पापम् ॥	063c  
पुण्यस्य लोको मधुमान्घृतार्चिर्हिरण्यज्योतिरमृतस्य नाभिः ।	064a  
तत्र प्रेत्य मोदते ब्रह्मचारीन तत्र मृत्युर्न जरा नोत दुःखम् ॥	064c  
पापस्य लोको निरयोऽप्रकाशोनित्यं दुःखं शोकभूयिष्ठमेव ।	065a  
तत्रात्मानं शोचति पापकर्मावह्वीः समाः प्रतपन्नप्रतिष्ठः ॥	065c  
मिथोभेदाद्ब्राह्मणक्षत्रियाणाम्प्रजा दुःखं दुःसहं चाविशन्ति ।	066a  
एवं ज्ञात्वा कार्य एवेह विद्वान्पुरोहितो नैकविद्यो नृपेण ॥	066c  
तं चैव लब्ध्वाभिषिञ्चेत्तथा धर्मो विधीयते ।	067a  
अग्रं हि ब्राह्मणः प्रोक्तं सर्वस्यैवेह धर्मतः ॥	067c  
पूर्वं हि ब्रह्मणः सृष्टिरिति ब्रह्मविदो विदुः ।	068a  
ज्येष्ठेनाभिजनेनास्य प्राप्तं पूर्वं यदुत्तमम् ॥	068c  
तस्मान्मान्यश्च पूज्यश्च ब्राह्मणः प्रसृताग्रभुक् ।	069a  
सर्वं श्रेष्ठं विशिष्टं च निवेद्यं तस्य धीमतः ॥	069c  
अवश्यमेतत्कर्तव्यं राज्ञा बलवताऽपि हि ।	070a  
ब्रह्म वर्धयति क्षत्रं क्षत्रतो ब्रह्म वर्धते ।	070c  
राज्ञः सर्वस्य चान्यस्य स्वामी राज्ञः पुरोहितः ॥ 	070e  

इति श्रीमन्महाभारते शान्तिपर्वणि राजधर्मपर्वणि त्रिसप्ततितमोऽध्यायः ॥ 73 ॥

12-73-14 निर्णुदे मोचयेत् । राजानमिति शेषः ॥ 12-73-46 क्षत्र कर्तृ । तत्र क्षत्रे सन्तः वर्णं विन्दन्ति । ब्राह्मणानामवमन्ता म्लेच्छजातीयोऽयं राजेत्यनुमानाज्जानन्ति । यथोक्तम्भोगेन ज्ञायते कर्म कर्मणा ज्ञायते जनिरिति । तथा बलं तद्भियन्ते च सन्त इति ट. ड. थ. पाठः ॥ 12-73-50 अभिप्रपन्नौ अन्योन्यशरणौ । क्षत्रशरणं ब्रह्म तपस्यति ब्रह्मशरणं क्षत्रं जयतीति भावः ॥ 12-73-52 मधु सुखम् । अश्रु दुःखम् । पापं नरकम् ॥ 12-73-53 ब्रह्म ब्राह्मणजातिः । ब्रह्मचरणादपेतत्वादब्रह्मचारी वेदाध्ययनशून्यः सन् त्राणं रक्षणं इच्छेत्तदा देवस्तत्र आश्चर्यतो वर्षति । तत्र वर्षः अत्यन्तं दुर्लभमित्यर्थः ॥ 12-73-55 रुद्रो हिंस्रः । देवो राजा । रुद्रं कलिम् ॥ 12-73-57 मानवानां हृदये य आत्मा जीवोऽस्ति स एव रुद्रः संहर्ता भवति । ननु कुतः शान्तस्यात्मनो रुद्रत्वमत आह वातेति । यथा उत्पातवात आकाशोत्थ आकाशोत्थां मेघदेवतामितस्ततो नयति गर्जयति विद्युदशनिवारीणि च तत आविर्भावयत्येवमात्मोत्थिताः काप्नक्रोधादयः सर्वं हिंस्रं कारयन्तीत्यर्थः ॥ 12-73-58 यथा आकाशेन युक्तास्ततः पृथग्भूताः वातो मेघाश्च मेघप्रवर्तकदेवता च प्रत्यक्षेण शास्त्रज्ञानेन च दृश्यन्ते नैवं जीवो वा तदभिभावकः कामादिर्वा पृथक् दृश्यते किन्त्वात्मन्येव वह्यौष्ण्यवत्कामद्वेषौ वर्तेते तौ चैतस्य सम्बन्धकौ मोहको च भवत इत्यर्थः ॥ 12-73-59 यथाऽल्पोऽपि वह्निरधिकमधिकं काष्ठभारमुपारुह्य कृत्स्नं ग्रामं दहति तत्र न केवलं काष्ठानां दाहकत्वं नापि काष्ठान्यनुपारूढस्याग्नेः किन्तु तदुभयसङ्घातस्यैव । तत्रापि विवेके क्रियमाणे वह्नेरेवोपाध्यावेशाद्दाहकत्वम् । एवमात्मानमारुह्याहङ्कारवह्निः कामक्रोधादिवातैरुद्दीपितो रुद्रत्वं प्रतिपद्यते ॥ 12-73-60 अपुण्यपापमप्यात्मानं यदि विशेषात् क्रियमाणे पापे निमित्तभूते सति दण्डः पापं दण्डात्मकं पापं गालनताडनादि दुःखं कर्तृ स्पृशते मोहादिति ब्रवीषि तर्हि पुण्यकरणं पापवर्जनं च शास्त्रचोदितं वृथैव स्यात् ॥ 12-73-67 तं पुरोहितं लब्ध्वा आत्मानं राज्येऽभिषिञ्चेत् ॥ 12-73-70 एवं राज्ञा विशेषेण पूज्या वै ब्राह्मणाः सदा इति झ. पाठः ॥
