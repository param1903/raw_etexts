अध्यायः 366

ब्राह्मणेन धर्मावगतये नागगृहम् प्रति गमनम् ॥ 1 ॥
ब्राह्मण उवाच 	001  
अतिभारोद्यतस्यैव भारावतरणं महत् ।	001a  
पराश्वासकरं वाक्यमिदं मे भवतः श्रुतम् ॥	001c  
अध्वक्लान्तस्य शयनं स्थानक्लान्तस्य चासनम् ।	002a  
तृषितस्येव पानीयं क्षुधार्तस्येव भोजनम् ॥	002c  
ईप्सितस्येव सम्प्राप्तिरर्थस्य समयेऽतिथे ।	003a  
एषितस्यात्मनः काले वृद्धस्यैव सुता यथा ॥	003c  
मनसा चिन्तितस्येव प्रीतिस्निग्धस्य दर्शनम् ।	004a  
प्रह्लादयति मां वाक्यं भवता यदुदीरितम् ॥	004c  
मनश्चक्षुरिवाकाशे पश्यामि विमृशामि च ।	005a  
प्रज्ञानवचनाद्योयमुपदेशो हि मे कृतः ॥	005c  
बाढमेवं करिष्यामि यथा मे भाषते भवान् ।	006a  
इमां हि रजनीं साधो निवसस्व मया सह ॥	006c  
प्रभाते यास्यति चवान्पर्याश्वस्तः सुखोषितः ।	007a  
असौ हि भगवान्सूर्यो मन्दरश्मिरवाङ्मुखः ॥	007c  
भीष्म उवाच 	008  
ततस्तेन कृतातिथ्यः सोऽतिथिः शत्रुसूदन ।	008a  
उवास किल तां रात्रिं सह तेन द्विजेन वै ॥	008c  
तत्वं च धर्मसंयुक्तं तयोः कथयतोस्तदा ।	009a  
व्यतीता सा निशा कृत्स्ना सुखेन दिवसोपमा ॥	009c  
ततः प्रभातसमये सोऽतिथिस्तेन पूजितः ।	010a  
ब्राह्मणेन यथाशक्त्या स्वकार्यमभिकाङ्क्षता ॥	010c  
ततः स विप्रः कृतकर्मनिश्चयः कृताभ्यनुज्ञः स्वजनेन धर्मकृत् ।	011a  
यथोपदिष्टं भुजगेन्द्रसंश्रयं जगाम काले सुकृतैकनिश्चयः ॥ 	011c  

इति श्रीमन्महाभारते शान्तिपर्वणि मोक्षधर्मपर्वणि षट्षष्ट्यधिकत्रिशततमोऽध्यायः ॥ 366 ॥

12-366-9 चतुर्थधर्मसंयुक्तमिति झ. पाठः । तत्र चतुर्थधर्मो मोक्षधर्मस्तेन संयुक्तमित्यर्थः ॥ 12-366-11 संश्रयं गृहम् ॥
