अध्यायः 271

भीष्मेण युधिष्ठिरम् प्रति हिंसात्यागपूर्वकं शरीराविरोधेन धर्माचरणचोदना ॥ 1 ॥
\'युधिष्ठिर उवाच 	001  
शरीरमापदश्चैव न विदन्त्यविहिंसकाः ।	001a  
कथं यात्रा शरीरस्य निरारम्भस्य सेत्स्यते ॥	001c  
भीष्म उवाच 	002  
यथा शरीरं न म्लायेन्नैव मृत्युवशं भवेत् ।	002a  
तथा कर्मसु वर्तेत समर्थो धर्ममाचरेत् ॥\'	002c  
अत्राप्युदाहरन्तीममितिहासं पुरातनम् ।	003a  
प्रजानामनुकम्पार्थं गीतं राज्ञा विचख्युना ॥	003c  
छिन्नस्थूणं वृपं दृष्ट्वा विरावं च गवां भृशम् ।	004a  
गोगृहे यज्ञवाटे च प्रेक्षमाणः स पार्थिवः ॥	004c  
स्वस्ति गोभ्योऽस्तु लोकेषु ततो निर्वचनं कृतम् ।	005a  
हिंसायां हि प्रवृत्तायामाशीरेषा तु कल्पिता ॥	005c  
अव्यवस्थितमर्यादैर्विमूढैर्नास्तिकैर्नरैः ।	006a  
संशयात्मभिरव्यक्तैर्हिंसा समनुदर्शिता ॥	006c  
सर्वकर्मस्वहिंसां हि धर्मात्मा मनुरब्रवीत् ।	007a  
कामकाराद्विहिंसन्ति बहिर्वेद्यां पशून्नराः ॥	007c  
तस्मात्प्रमाणतः कार्यो धर्मः सूक्ष्मो विजानता ।	008a  
अहिंसा ह्येव सर्वेभ्यो धर्मेभ्यो ज्यायसी मता ॥	008c  
उपोष्य संशितो भूत्वा हित्वा वेदकृतां शुचिः ।	009a  
आचार इत्यनाचारः कृपणाः फलहेतवः ॥	009c  
यदि च्छिन्दन्ति वृक्षांश्च यूपांश्चोद्दिश्य मानवाः ।	010a  
वृथा मांसानि खादन्ति नैष धर्मः प्रशस्यते ॥	010c  
सुरां मत्स्यान्मधु मांसमासवं कृसरौदनम् ।	011a  
धूर्तैः प्रवर्तितं ह्येतन्नैतद्वेदेषु कल्पितम् ।	011c  
कामान्मोहाच्च लोभाच्च लौल्यमेतत्प्रवर्तितम् ॥	011e  
विष्णुमेवाभिजानन्ति सर्वयज्ञेषु ब्राह्मणाः ।	012a  
पायसैः सुमनोभिश्च तस्यैव यजनं स्मृतम् ॥	012c  
यज्ञियाश्चैव ये वृक्षा वेदेषु परिकल्पिताः ।	013a  
यच्चापि किञ्चित्कर्तव्यमन्यच्चोक्षैः सुसंस्कृतम् ।	013c  
महासत्वैः शुद्धभावैः सर्वं देवार्हमेव तत् ॥	013e  
युधिष्ठिर उवाच 	014  
शरीरमापदश्चापि विवदन्त्यविहिंसतः ।	014a  
कथं यात्रा शरीरस्य निरारम्भस्य सेत्स्यते ॥	014c  
भीष्म उवाच 	015  
यथा शरीरं न ग्लायेन्नेयान्मृत्युवशं यथा ।	015a  
तथा कर्मसु वर्तेत समर्थो धर्ममाचरेत् ॥ 	015c  

इति श्रीमन्महाभारते शान्तिपर्वणि मोक्षधर्मपर्वणि एकसप्तत्यधिकद्विशततमोऽध्यायः ॥ 271 ॥

12-271-4 छिन्ना विशस्ता स्थूणा प्रतिमा शरीरं यस्य तम् ॥ 12-271-5 निश्चितं वचनं निर्वचनम् । एषा स्वस्ति गोभ्योऽस्त्विति हिंसा क्रतौ पश्वालम्भः ॥ 12-271-9 वेदकृतां वेदोक्तां हिंसाम् । आचार इति बुद्ध्या अनाचारः आचरणहीनः ॥ 12-271-12 विष्णुमेव यजन्तीहेति ट. थ. पाठः ॥ 12-271-13 चोक्षैर्विशुद्धैः ॥ 12-271-14 आपदः शरीरं शोषयन्ति शरीरं चापदां नाशमिच्छत्यतोऽत्यन्तं हिंसाशून्यस्य कथं शरीरनिर्वाह इत्याह शरीरमिति ॥
