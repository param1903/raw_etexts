अध्यायः 146

कपोतस्य वह्निप्रवेशदर्शिना व्याधेन आत्मोपालम्भपूर्वकं स्वप्राणविमोक्षणायानशनादिना शरीरशोषणाध्यवसायः ॥ 1 ॥
भीष्म उवाच 	001  
ततः स लुब्धकः पश्यन्क्षुधयाऽपि परिप्लुतः ।	001a  
कपोतमग्निपतितं वाक्यं पुनरुवाच ह ॥	001c  
किमीदृशं नृशंसेन मया कृतमबुद्धिना ।	002a  
भविष्यति हि मे नित्यं पातकं भुवि जीवतः ।	002c  
स विनिन्दंस्तथाऽऽत्मानं पुनः पुनरुवाच ह ॥	002e  
धिङ्मामस्तु सुदुर्बुद्धिं सदा निकृतिनिश्चयम् ।	003a  
शुभं कर्म परित्यज्य सोऽहं शकुनिलुब्धकः ॥	003c  
नृशंसस्य ममाद्यायं प्रत्यादेशो न संशयः ।	004a  
दत्तः स्वमांसं दहता कपोतेन महात्मना ॥	004c  
सोहं त्यक्ष्ये प्रियान्प्राणान्पुत्रान्दारान्विसृज्य च ।	005a  
उपदिष्टो हि मे धर्मः कपोतेनात्र धर्मिणा ॥	005c  
अद्यप्रभृति देहं स्वं सर्वभोगैर्विवर्जितम् ।	006a  
यथा स्वल्पं सरो ग्रीष्मे शोषयिष्याम्महं तथा ॥	006c  
क्षुत्पिपासातपसहः कृशो धमनिसन्ततः ।	007a  
उपवासैर्बहुविधैश्चरिष्ये पारलौकिकम् ॥	007c  
अहो देहप्रदानेन दर्शिताऽतिथिपूजना ।	008a  
तस्माद्धर्मं चरिष्यामि धर्मो हि परमा गतिः ॥	008c  
दृष्टो धर्मो हि धर्मिष्ठे यादृशो विहगोत्तमे ।	009a  
एवमुक्त्वा विनिश्चित्य रौद्रकर्मा स लुब्धकः ॥	009c  
महाप्रस्थानमाश्रित्य प्रययौ संशितव्रतः ॥	010ac  
ततो यष्टिं शलाकां च धारकं पञ्जरं तथा ।	011a  
तां च बद्धां कपोतीं स प्रमुच्य विससर्ज ह ॥ 	011c  

इति श्रीमन्महाभारते शान्तिपर्वणि आपद्धर्मपर्वणि षट्चत्वारिंशदधिकशततमोऽध्यायः ॥ 146 ॥

12-146-4 प्रत्यादेशः धिक्कारपूर्वक उपदेशः ॥
