अध्यायः 206

भीष्मेण युधिष्ठिरम् प्रति भूतादिजगत्सृष्टिप्रकारनिरूपणम् ॥ 1 ॥ तथा नारदोदितनृसिंहादिभगवत्प्रादुर्भावचरित्रनिरूपणपूर्वकं श्रीकृष्णस्य सर्वोत्तमत्वप्रतिपादनेन तद्ध्यानविधानम् ॥ 2 ॥
युधिष्ठिर उवाच 	001  
पितामह महाप्राज्ञ पुण्डरीकाक्षमच्युतम् ।	001a  
कर्तारमकृतं विष्णुं भूतानां प्रभवाप्ययम् ॥	001c  
नारायणं हृषीकेशं गोविन्दमपराजितम् ।	002a  
तत्त्वेन भरतश्रेष्ठ श्रोतुमिच्छामि केशवम् ॥	002c  
भीष्म उवाच 	003  
श्रुतोऽयमर्थो रामस्य जामदग्न्यस्य जल्पतः ।	003a  
नारदस्य च देवर्षेः कृष्णद्वैपायनस्य च ॥	003c  
असितो देवलस्तात वाल्मीकिश्च महातपाः ।	004a  
मार्कण्डेयश्च गोविन्दे कथयन्त्यद्भुतं महत् ॥	004c  
\'केशवस्य मया राजन्न शक्या वर्णितुं गुणाः ।	005a  
ईदृशोऽसौ हृषीकेशो वासुदेवः परात्परः ॥\'	005c  
केशवो भरतश्रेष्ठ भगवानीश्वरः प्रभुः ।	006a  
पुरुषः सर्वमित्येव श्रूयते बहुधा विभुः ॥	006c  
किन्तु यानि विदुर्लोके ब्राह्मणाः शार्ङ्गधन्वनि ।	007a  
महात्मनि महाबाहो शृणु तानि युधिष्ठिर ॥	007c  
यानि चाहुर्मनुष्येन्द्र ये पुराणविदो जनाः ।	008a  
श्रुत्वा सर्वाणि गोविन्दो कीर्तयिष्यामि तान्यहम् ॥	008c  
महाभूतानि भूतात्मा महात्मा पुरुषोत्तमः ।	009a  
वायुर्ज्योतिस्तथा चापः खं च गां चान्वकल्पयत् ॥	009c  
स सृष्ट्वा पृथिवीं चैव सर्वभूतेश्वरः प्रभुः ।	010a  
अप्स्वेव शयनं चक्रे महात्मा पुरुषोत्तमः ॥	010c  
सर्वतेजोमयस्तस्मिञ्शयानः शयने शुभे ।	011a  
सोऽग्रजं सर्वभूतानां सङ्कर्षणमचिन्तयत् ॥	011c  
आश्रयं सर्वभूतानां मनसेतीह शुश्रुम ।	012a  
स धारयति भूतानि उभे भूतभविष्यती ॥	012c  
\'प्रद्युम्नमसृजत्तस्मात्सर्वतेजःप्रकाशकम् ।	013a  
अनिरुद्धस्ततो जज्ञे सर्वशक्तिर्महाद्युतिः ॥	013c  
अप्सु व्योमगतः श्रीमान्योगनिद्रामुपेयिवान् ।	014a  
तस्मात्सञ्जज्ञिरे देवा ब्रह्मविष्णुमहेश्वराः ।	014c  
लयस्थित्यन्तकर्माणस्त्रयस्ते सुमहौजसः ॥\'	014e  
ततस्तस्मिन्महाबाहौ प्रादुर्भूते महात्मनि ।	015a  
भास्करप्रतिमं दिव्यं नाभ्यां पद्ममजायत ॥	015c  
स तत्र भगवान्देवः पुष्करे भ्राजयन्दिशः ।	016a  
ब्रह्मा समभवत्तात सर्वभूतपितामहः ॥	016c  
तस्मिन्नपि महाबाहौ प्रादुर्भूते महात्मनि ।	017a  
तमसः पूर्वजो जज्ञे मधुर्नाम महासुरः ॥	017c  
तमुग्रमुग्रकर्माणमुग्रां बुद्धिं समास्थितम् ।	018a  
ब्रह्मणोपचितिं कुर्वञ्जघान पुरुषोत्तमः ॥	018c  
तस्य तात वधात्सर्वे देवदानवमानवाः ।	019a  
मधुसूदनमित्याहुर्ऋषभं सर्वसात्वताम् ॥	019c  
ब्रह्माऽनुससृजे पुत्रान्मानसान्दक्षसप्तमान् ।	020a  
मरीचिमत्र्यङ्गिरसौ पुलस्त्यं पुलहं क्रतुम् ॥	020c  
मरीचिः कश्यपं तात पुत्रमग्रजमग्रजः ।	021a  
मानसं जनयामास तैजसं ब्रह्मवित्तमम् ॥	021c  
अङ्गुष्ठात्ससृजे ब्रह्मा मरीचेरपि पूर्वजम् ।	022a  
सोऽभवद्भरतश्रेष्ठ दक्षो नाम प्रजापतिः ॥	022c  
तस्य पूर्वमजायन्त दश तिस्रश्च भारत |	023a  
प्रजापतेर्दुहितरस्तासां ज्येष्ठाऽभवद्दितिः ॥	023c  
सर्वधर्मविशेषज्ञः पुण्यकीर्तिर्महायशाः ।	024a  
मारीचः कश्यपस्तात सर्वासामभवत्पतिः ॥	024c  
उत्पाद्य तु महाभागस्तासामवरजा दश ।	025a  
ददौ धर्माय धर्मज्ञो दक्ष एव प्रजापतिः ॥	025c  
धर्मस्य वसवः पुत्रा रुद्राश्चामिततेजसः ।	026a  
विश्वेदेवाश्च साध्याश्च मरुत्वन्तश्च भारत ॥	026c  
अपराश्च यवीयस्यस्ताभ्योऽन्याः सप्तविंशतिः ।	027a  
सोमस्तासां महाभागः सर्वासामभवत्पतिः ॥	027c  
इतरास्तु व्यजायन्त गन्धर्वांस्तुरगान्द्विजान् ।	028a  
गाश्च किम्पुरुषान्मत्स्यानुद्भिज्जांश्च वनस्पतीन् ॥	028c  
आदित्यानदितिर्जज्ञे देवश्रेष्ठान्महाबलान् ।	029a  
तेषां विष्णुर्वामनोऽभूद्गोविन्दश्चाभवत्प्रभुः ॥	029c  
तस्य विक्रमणाच्चापि देवानां श्रीर्व्यवर्धत ।	030a  
दानवाश्च पराभूता दैतेयाश्चासुरी प्रजा ॥	030c  
विप्रचित्तिप्रधानांश्च दानवानसृजद्दनुः ।	031a  
दितिस्तु सर्वानसुरान्महासत्वानजीजनत् ॥	031c  
\'ततः ससर्ज भगवान्मृत्युं लोकभयङ्करम् ।	032a  
हर्तारं सर्वभूतानां ससर्ज च जनार्दनः ॥\'	032c  
अहोरात्रं च कालं च यथर्तु मधुसूदनः ।	033a  
पूर्वाह्णं चापराह्णं च सर्वमेवान्वकल्पयत् ॥	033c  
लब्ध्वापः सोऽसृजन्मेघांस्तथा स्थावरजङ्गमान् ।	034a  
पृथिवीं सोऽसृजद्विश्वां सहीतां भूरितेजसा ॥	034c  
ततः कृष्णो महाभागः पुनरेव युधिष्ठिर ।	035a  
ब्राह्मणानां शतं श्रेष्ठं मुखादेवासृजत्प्रभुः ॥	035c  
बाहुभ्यां क्षत्रियशतं वैश्यानामूरुतः शतम् ।	036a  
पद्भ्यां शूद्रशतं चैव केशवो भरतर्षभ ॥	036c  
स एवं चतुरो वर्णान्समुत्पाद्य महातपाः ।	037a  
अध्यक्षं सर्व भूतानां धातारमकरोत्स्वयम् ॥	037c  
वेदविद्याविधातारं ब्रह्माणममितद्युतिम् ।	038a  
भूतमातृगणाध्यक्षं विरूपाक्षं च सोऽसृजत् ॥	038c  
शासितारं च पापानां पितॄणां समवर्तिनम् ।	039a  
असृजत्सर्वभूतात्मा निधिपं च धनेश्वरम् ॥	039c  
यादसामसृजन्नाथं वरुणं च जलेश्वरम् ।	040a  
वासवं सर्वदेवानामध्यक्षमकरोत्प्रभुः ॥	040c  
यावद्यावदभूच्छ्रद्धा देहं धारयितुं नृणाम् ।	041a  
तावत्तावदजीवंस्ते नासीद्यमकृतं भयम् ॥	041c  
न चैषां मैथुनो धर्मो बभूव भरतर्षभ ।	042a  
सङ्कल्पादेव चैतेषां गर्भः समुपपद्यते ॥	042c  
ततस्त्रेतायुगे काले संस्पर्शाज्जायते प्रजा ।	043a  
न ह्यभून्मैथुनो धर्मस्तेषामपि जनाधिप ॥	043c  
द्वापरे मैथुनो धर्मः प्रजानामभवन्नृप ।	044a  
तथा कलियुगे राजन्द्वन्द्वमापेदिरे जनाः ॥	044c  
एष भूतपतिस्तात स्वध्यक्षश्च तथोच्यते ।	045a  
निरपेक्षांश्च कौन्तेय कीर्तयिष्यामि तच्छृणु ॥	045c  
दक्षिणापथजन्मानः सर्वे करभृतस्तव ।	046a  
आन्ध्राः पुलिन्दाः शबराश्चूचुपा मद्रकैः सह ॥	046c  
उत्तरापथजन्मानः कीर्तयिष्यामि तानपि ।	047a  
ये तु काम्भोजगान्धाराः किराता बर्वरैः सह ॥	047c  
एते पापकृतस्तात चरन्ति पृथिवीमिमाम् ।	048a  
बकश्वपाकगृध्राणां सधर्माणो नराधिप ॥	048c  
नैते कृतयुगे तात चरन्ति पृथिवीमिमाम् ।	049a  
त्रेताप्रभृति वर्धन्ते ते जना भरतर्षभ ॥	049c  
ततस्तस्मिन्महाघोरे सन्ध्याकाले युगान्तिके ।	050a  
राजानः समसज्जन्त समासाद्येतरेतम् ॥	050c  
\'ऐन्द्रं रूपं समास्थाय ह्यसुरेभ्यो चरन्महीम् ।	051a  
स एव भगवान्देवो वेदित्वं च गता मही ॥	051c  
एवम्भूते-- सृष्टिर्नारसिंहादयः क्रमात् ।	052a  
प्रादुर्भावाः स्मृता विष्णोर्जगतीरक्षणाय वै ॥	052c  
एष कृष्णो महायोगी तत्तत्कार्यानुरूपणम् ।	053a  
हिरण्यकशिपुं दैत्यं हिरण्याक्षं तथैव च ॥	053c  
रावणं च महादैत्यं हत्वासौ पुरुषोत्तमः ।	054a  
भूमेर्दुःखोपनाशार्थं ब्रह्मशक्रादिभिः स्तुतः ॥	054c  
आत्मनोऽङ्गान्महातेजा उद्बबर्ह जनार्दनः ।	055a  
सितकृष्णौ महाराज केशौ हरिरुदारधीः ॥	055c  
वसुदेवस्य देवक्यामेष जात इहोत्तमः ।	056a  
देहवानिह विश्वात्मा सम्बन्धी ते जनार्दनः ॥	056c  
आविर्बभूव योगीन्द्रो मनोतीतो जगत्पतिः ।	057a  
अचिन्त्यः पुरुषव्याघ्र नैव केवलमानुषः ॥	057c  
अव्यक्तादिविशेषान्तं परिमाणार्थसंयुतम् ।	058a  
क्रीडा हरेरिदं सर्वं क्षरमित्येव धार्यताम् ॥	058c  
अक्षरं तत्परं नित्यं वैरूप्यं जगतो हरेः ।	059a  
तद्विद्धि रूपमतुलममृतत्वं भवज्जितम् ॥	059c  
तदेव कृष्णो दाशार्हः श्रीमाञ्श्रीवत्सलक्षणः ।	060a  
न भूतसृष्टिसंस्थानं देहोऽस्य परमात्मनः ॥	060c  
देहवानिह यो विष्णुरसौ मायामयो हरिः ।	061a  
आत्मनो लोकरक्षार्थं ध्याहि नित्यं सनातनम् ॥	061c  
अङ्गानि चतुरे वेदा मीमांसा न्यायविस्तरः ।	062a  
इतिहासपुराणानि धर्माः स्वायम्भुवादयः ॥	062c  
य एनं प्रतिवर्तन्ते वेदान्तानि च सर्वशः ।	063a  
भक्तिहीना न तैर्यान्ति नित्यमेनं कथञ्चन ॥	063c  
सर्वभूतेषु भूतात्मा तत्तद्बुद्धिं समास्थितः ।	064a  
तस्माद्बुद्धस्त्वमेवैनं ध्याहि नित्यमतन्द्रितः ॥\'	064c  
एवमेष कुरुश्रेष्ठ प्रादुर्भावो महात्मनः ।	065a  
एवं देवर्षिराचष्ट नारदः सर्वलोकदृक् ॥	065c  
नारदोऽप्यथ कृष्णस्य परं मेने नराधिप ।	066a  
शाश्वतत्वं महाबाहो यथावद्भरतर्षभ ॥	066c  
एवमेव महाबाहुः केशवः सत्यविक्रमः ।	067a  
अचिन्त्यः पुण्डरीकाक्षो नैष केवलमानुषः ॥	067c  
\'एवंविधोऽसौ पुरुषः को वैनं वेत्ति सर्वदा ।	068a  
एतत्ते कथितं राजन्भूयः श्रोतुं किमिच्छसि\' ॥ 	068c  

इति श्रीमन्महाभारते शान्तिपर्वणि मोक्षधर्मपर्वणि षडधिकद्विशततमोऽध्यायः ॥ 206 ॥

12-206-1 कर्तारममृतं विष्णुमिति ड. थ. पाठः ॥ 12-206-25 ततस्त्वरजसो दशेति ड. थ. पाठः ॥ 12-206-28 द्विरदांश्च वनस्पतीनिति ड. पाठः । विशदांश्च वनस्पतीनिति ध. पाठः । इतराः कश्यपस्त्रियः । व्यजायन्त व्यजनयन्त ॥ 12-206-35 शतमनन्तम् ॥ 12-206-39 समवर्तिनं यमम् ॥
