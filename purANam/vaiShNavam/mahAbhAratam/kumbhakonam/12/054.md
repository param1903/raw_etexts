अध्यायः 054

कृष्णेन भीष्मम् प्रति युधिष्ठिरस्य तदनुपसर्पणकारणाभिधानम् ॥ 1 ॥ भीष्मेण स्वाज्ञयोपसृत्याभिवादयन्तं युधिष्ठिरम् प्रति धर्मप्रश्नानुज्ञानम् ॥ 2 ॥
वैशम्पायन उवाच 	001  
अथाब्रवीन्महातेजा वाक्यं कौरवनन्दनः ।	001a  
हन्त धर्मान्प्रवक्ष्यामि दृढे वाङ्भनसी मम ॥	001c  
तव प्रसादाद्गोविन्द भूतात्मा ह्यसि शाश्वतः ।	002a  
युधिष्ठिरस्तु धर्मात्मा मां धर्माननुपृच्छतु ।	002c  
एवं प्रीतो भविष्यामि धर्मान्वक्ष्यामि चाखिलान् ॥	002e  
यस्मिन्राजर्षभे जाते धर्मात्मनि महात्मनि ।	003a  
अहृष्यन्नृषयः सर्वे स मां पृच्छतु पाण्डवः ॥	003c  
सर्वेषां दीप्तयशसां कुरूणां धर्मचारिणाम् ।	004a  
यस्य नास्ति समः कश्चित्स मां पृच्छतु पाण्डवः ॥	004c  
धृतिर्दमो ब्रह्मचर्यं क्षमा धर्मश्च नित्यदा ।	005a  
यस्मिन्नोजश्च तेजश्च स मां पृच्छतु पाण्डवः ॥	005c  
सम्बन्धिनोऽतिथीन्भृत्यान्संश्रितांश्चैव यो भृशम् ।	006a  
सम्मानयति सत्कृत्य स मां पृच्छतु पाण्डवः ॥	006c  
सत्यं दानं तपः शौर्यं शान्तिर्दाक्ष्यमसम्भ्रमः ।	007a  
यस्मिन्नेतानि सर्वाणि स मां पृच्छतु पाण्डवः ॥	007c  
यो न कामान्न संरम्भान्न भयान्नार्थकारणात् ।	008a  
कुर्यादधर्मं धर्मात्मा स मां पृच्छतु पाण्डवः ॥	008c  
सत्यनित्यः क्षमानित्यो ज्ञाननित्योऽतिथिप्रियः ।	009a  
यो ददाति सतां नित्यं स मां पृच्छतु पाण्डवः ॥	009c  
इज्याध्ययननित्यश्च धर्मे च निरतः सदा ।	010a  
क्षान्तः श्रुतरहस्यश्च स मां पृच्छतु पाण्डवः ॥	010c  
वासुदेव उवाच 	011  
लज्जया परयोपेतो धर्मराजो युधिष्ठिरः ।	011a  
अभिशापभयाद्भीतो भवन्तं नोपसर्पति ॥	011c  
लोकस्य कदनं कृत्वा लोकनाथो विशाम्पते ।	012a  
अभिशापभयाद्भीतो भवन्तं नोपसर्पति ॥	012c  
पूज्यान्मान्यांश्च भक्तांश्च गुरून्सम्बन्धिबान्धवान् ।	013a  
अर्घार्हानिषुभिर्भित्त्वा भवन्तं नोपसर्पति ॥	013c  
भीष्म उवाच 	014  
ब्राह्मणानां यथा धर्मो दानमध्ययनं तपः ।	014a  
क्षत्रियाणां तथा कृष्ण समरे देहपातनम् ॥	014c  
पितॄन्पितामहान्भ्रातॄन्गुरून्सम्बन्धिबान्धवान् ।	015a  
मिथ्याप्रवृत्तान्यः सख्ये निहन्याद्धर्म एव सः ॥	015c  
समयत्यागिनो लुब्धान्गुरूनपि च केशव ।	016a  
निहन्ति समरे पापान्क्षत्रियो यः स धर्मवित् ॥	016c  
यो लोभान्न समीक्षेत धर्मसेतुं सनातनम् ।	017a  
निहन्ति यस्तं समरे क्षत्रियो वै स धर्मवित् ॥	017c  
लोहितोदां केशतृणां गजशैलां ध्वजद्रुमाम् ।	018a  
महीं करोति युद्धेषु क्षत्रियो यः स धर्मवित् ॥	018c  
आहूतेन रणे नित्यं योद्धव्यं क्षत्रबन्धुना ।	019a  
धर्म्यं स्वर्ग्यं च लोक्यं च युद्धं हि मनुरब्रवीत् ॥	019c  
वैशम्पायन उवाच 	020  
एवमुक्तस्तु भीष्मेण धर्मपुत्रो युधिष्ठिरः ।	020a  
विनीतवदुपागम्य तस्थौ सन्दर्शनेऽग्रतः ॥	020c  
अथास्य पादौ जग्राह भीष्मश्चापि ननन्द तम् ।	021a  
मूर्ध्नि चैनमुपाघ्राय निषीदेत्यब्रवीत्तदा ॥	021c  
तमुवाचाथ गाङ्गेयो वृषभः सर्वधन्विनाम् ।	022a  
मां पृच्छ तात विस्रब्धं मा भैस्त्वं कुरुसत्तम ॥ 	022c  

इति श्रीमन्महाभारते शान्तिपर्वणि राजधर्मपर्वणि चतुःपञ्चाशोऽध्यायः ॥ 54 ॥

12-54-2 भूतात्मा प्राणिनामन्तरात्मासि । तेन ममाभिप्रायं वेत्सीति भावः ॥ 12-54-11 अभिशापो लोकगर्ह्यता ॥
