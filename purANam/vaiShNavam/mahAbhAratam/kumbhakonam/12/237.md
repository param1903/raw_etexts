अध्यायः 237

भीष्मेण युधिष्ठिरम् प्रति सद्गुणानां जनवशीकरणकारणत्वे दृष्टान्ततया उग्रसेनाय कृष्णोदितनारदगुणानुवादः ॥ 1 ॥
युधिष्ठिर उवाच 	001  
प्रियः सर्वस्य लोकस्य सर्वसत्वाभिनन्दितः ।	001a  
गुणैः सर्वैरुपेतश्च कोन्वस्ति भुवि मानवः ॥	001c  
भीष्म उवाच 	002  
अत्र ते वर्तयिष्यामि पृच्छतो भरतर्षभ ।	002a  
उग्रसेनस्य संवादं नारदे केशवस्य च ॥	002c  
उग्रसेन उवाच 	003  
यस्य सङ्कल्पते लोको नारदस्य प्रकीर्तने ।	003a  
मन्ये स गुणसम्पन्नो ब्रूहि तन्मम पृच्छतः ॥	003c  
वासुदेव उवाच 	004  
कुकुराधिप यान्मन्ये शृणु तान्मे विवक्षतः ।	004a  
नारदस्य गुणान्साधून्सङ्क्षेपेण नराधिप ॥	004c  
न चारित्रनिमित्तोऽस्याहङ्कारो देहपातनः ।	005a  
अभिन्नश्रुतचारित्रस्तस्मात्सर्वत्र पूजितः ॥	005c  
अरतिः क्रोधचापल्ये भयं नैतानि नारदे |	006a  
अदीर्घसूत्रः शूरश्च तस्मात्सर्वत्र पूजितः ॥	006c  
उपास्यो नारदो बाढं वाचि नास्य व्यतिक्रमः ।	007a  
कामतो यदि वा लोभात्तस्मात्सर्वत्र पूजितः ॥	007c  
अध्यात्मविधितत्त्वज्ञः क्षान्तः शक्तो जितेन्द्रियः ।	008a  
ऋजुश्च सत्यवादी च तस्मात्सर्वत्र पूजितः ॥	008c  
तेजसा यशसा बुद्ध्या ज्ञानेन विनयेन च ।	009a  
जन्मना तपसा वृद्धस्तस्मात्सर्वत्र पूजितः ॥	009c  
सुशीलः सुखसंवेशः सुभोजः स्वादरः शुचिः ।	010a  
सुवाक्यश्चाप्यनीर्ष्यश्च तस्मात्सर्वत्र पूजितः ॥	010c  
कल्याणं कुरुते बाढं पापमस्मिन्न विद्यते ।	011a  
न प्रीयते परानर्थैस्तस्मात्सर्वत्र पूजितः ॥	011c  
वेदश्रुतिभिराख्यानैरर्थानभिजिगीषति ।	012a  
तितिक्षुरनवज्ञश्च तस्मात्सर्वत्र पूजितः ॥	012c  
समत्वाच्च प्रियो नास्ति नाप्रियश्च कथञ्चन ।	013a  
मनोऽनुकूलवादी च तस्मात्सर्वत्र पूजितः ॥	013c  
बहुश्रुतश्चित्रकथः पण्डितोऽनलसोऽशठः ।	014a  
अदीनोऽक्रोधनोऽलुब्धस्तस्मात्सर्वत्र पूजितः ॥	014c  
नार्थे धने वा कामे वा भूतपूर्वोऽस्य विग्रहः ।	015a  
दोषाश्चास्य समुच्छिन्नास्तस्मात्सर्वत्र पूजितः ॥	015c  
दृढभक्तिरनिन्द्यात्मा श्रुतवाननृशंसवान् ।	016a  
वीतसम्मोहदोषश्च तस्मात्सर्वत्र पूजितः ॥	016c  
असक्तः सर्वसङ्गेषु सक्तात्मेव च लक्ष्यते ।	017a  
अदीर्घसंशयो वाग्मी तस्मात्सर्वत्र पूजितः ॥	017c  
समाधिर्नास्य कामार्थै नात्मानं स्तौति कर्हिचित् ।	018a  
अनीर्षुर्मृदुसंवादस्तस्मात्सर्वत्र पूजितः ॥	018c  
\'नाहङ्कारे मुक्तिरस्य चारित्रे बुद्धिरास्थिता ।	019a  
वेदार्थविद्विभागेन यज्ञविद्योगवित्कविः ।	019c  
भक्तिमान्स सदा विद्वांस्तस्मात्सर्वत्र पूजितः ॥	019e  
त्रिगुणं गुणभोक्तारं पञ्चयज्ञात्मकं तथा ।	020a  
यथावत्स विजानाति तस्मात्सर्वत्र पूजितः ॥	020c  
कल्याणं कुरुते बाढं पापमस्मिन्न विद्यते ।	021a  
न प्रीयते परानर्थैस्तस्मात्सर्वत्र पूज्यते ॥\'	021c  
लोकस्य विविधं चित्तं प्रेक्षते चाप्यकुत्सयन् ।	022a  
संसर्गविद्याकुशलस्तस्मात्सर्वत्र पूजितः ॥	022c  
नासूयत्यागमं कञ्चित्स्वनयेनोपजीवति ।	023a  
अवन्ध्यकालोऽवश्यात्मा तस्मात्सर्वत्र पूजितः ॥	023c  
कृतश्रमः कृतप्रज्ञो न च तृप्तः समाधितः ।	024a  
नित्ययुक्तोऽप्रमत्तश्च तस्मात्सर्वत्र पूजितः ॥	024c  
नापत्रपश्च युक्तश्च नियुक्तः श्रेयसे परैः ।	025a  
अभेत्ता परगुह्यानां तस्मात्सर्वत्र पूजितः ॥	025c  
न हृष्यत्यर्थलाभेषु नालाभे तु व्यथत्यपि ।	026a  
स्थिरबुद्धिरसक्तात्मा तस्मात्सर्वत्र पूजितः ॥	026c  
तं सर्वगुणसम्पन्नं दक्षं शुचिमनामयम् ।	027a  
कालज्ञं च प्रियज्ञं च कः प्रियं न करिष्यति ॥	027c  
\'इत्युक्तः सम्प्रशस्यैनमुग्रसेनो गतो गृहात् ।	028a  
आस्ते कृष्णस्तथैकान्ते पर्यङ्के रत्नभूषिते ॥	028c  
कदाचित्तत्र भगवान्प्रविवेश महामुनिः ।	029a  
तमभ्यर्च्य यथान्यायं तूष्णीमास्ते जनार्दनः ॥	029c  
तं खिन्नमिव संलक्ष्य केशवं वाक्यमब्रवीत् ।	030a  
किमिदं केशव तव वैमनस्यं जनार्दन ।	030c  
अभूतपूर्वं गोविन्द तन्मे व्याख्यातुमर्हसि ॥	030e  
श्रीवासुदेव उवाच 	031  
नासुहृत्परमं मेऽद्य नापदोऽर्हति वेदितुम् ।	031a  
अपण्डितो वापि सुहृत्पण्डितो वाऽप्यनात्मवान् ॥	031c  
स त्वं सुहृच्च विद्वांश्च जितात्मा श्रोतुमर्हसि ।	032a  
अप्येतद्धृदि यद्दुःखं तद्भवाञ्श्रोतुमर्हति ॥	032c  
दास्यमैश्वर्यवादेन ज्ञातीनां च करोम्यहम् ।	033a  
द्विषन्ति सततं क्रुद्धा ज्ञातिसम्बन्धिबान्धवाः ॥	033c  
दिव्या अपि तथा भोगा दत्तास्तेषां मया पृथक् ।	034a  
तथाऽपि च द्विषन्तो मां वर्तन्ते च परस्परम् ॥	034c  
नारद उवाच 	035  
अनायसेन शस्त्रेण परिमृज्यानुमृज्य च ।	035a  
जिह्वामुद्धर चैतेषां न वक्ष्यन्ति ततः परम् ॥	035c  
भगवानुवाच 	036  
अनायसं कथं विन्द्यां शस्त्रं मुनिवरोत्तम ।	036a  
येनैषामुद्धरे जिह्वां ब्रूहि तन्मे यथातथम् ॥	036c  
नारद उवाच 	037  
गोहिरण्यं च वासांसि रत्नाद्यं यद्धनं बहु ।	037a  
आस्ये प्रक्षिप चैतेषां शस्त्रमेतदनायसम् ॥	037c  
सुहृत्सम्बन्धिमित्राणां गुरूणां स्वजनस्य च ।	038a  
आख्यातं शस्त्रमेतद्धि तेन च्छिन्धि पुनःपुनः ॥	038c  
तवैश्वर्यप्रदानानि श्लाघ्यमेषां वचांसि च ।	039a  
समर्थं त्वामभिज्ञाय प्रवदन्ति च ते नराः ॥	039c  
भीष्म उवाच 	040  
ततः प्रहस्य भगवान्सम्पूज्य च महामुनिम् ।	040a  
तथाऽकरोन्महातेजा मुनिवाक्येन चोदितः ॥	040c  
एवम्प्रभावो ब्रह्मर्षिर्नारदो मुनिसत्तमः ।	041a  
पृष्टवानसि यन्मां त्वं तदुक्तं राजसत्तम ॥	041c  
सर्वधर्महिते युक्ताः सत्यधर्मपरायणाः ।	042a  
लोकप्रियत्वं गच्छन्ति ज्ञानविज्ञानकोविदाः ॥\' 	042c  

इति श्रीमन्महाभारते शान्तिपर्वणि मोक्षधर्मपर्वणि सप्तत्रिंशदधिकद्विशततमोऽध्यायः ॥ 237 ॥

12-237-12 तितिक्षुरनवद्यश्चेति ट. पाठः ॥ 12-237-31 असुहृत् नापुरुषः ॥
