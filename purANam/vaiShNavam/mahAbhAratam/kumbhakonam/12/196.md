अध्यायः 196

भीष्मेण युधिष्ठिरम् प्रति जापकोपाख्यानम् ॥ 1 ॥
युधिष्ठिर उवाच 	001  
कीदृशं निरयं याति जापको वर्णयस्व मे ।	001a  
कौतूहलं हि राजन्मे तद्भवान्वक्तुमर्हति ॥	001c  
भीष्म उवाच 	002  
धर्मस्यांशप्रसूतोऽसि धर्मज्ञोऽसि स्वभावतः ।	002a  
धर्ममूलाश्रयं वाक्यं शृणुष्वावहितोऽनघ ॥	002c  
अमूनि यानि स्थानानि देवानाममरात्मनाम् ।	003a  
नानासंस्थानवर्णानि नानारूपफलानि च ॥	003c  
दिव्यानि कामचारीणि विमानानि सभास्तथा ।	004a  
आक्रीडा विविधा राजन्पद्मिन्यश्चामलोदकाः ॥	004c  
चतुर्णां लोकपालानां शुक्रस्याथ बृहस्पतेः ।	005a  
मरुतां विश्वदेवानां साध्यानामश्विनोरपि ॥	005c  
रुद्रादित्यवसूनां च तथाऽन्येषां दिवौकसाम् ।	006a  
एते वै निरयास्तात स्थानस्य परमात्मनः ॥	006c  
अभयं चानिमित्तं च न च क्लेशभयावृतम् ।	007a  
द्वाभ्यां मुक्तं त्रिभिर्मुक्तमष्टाभिस्त्रिभिरेव च ॥	007c  
चतुर्लक्षणवर्जं तु चतुष्कारणवर्जितम् ।	008a  
अप्रहर्षमनानन्दमशोकं विगतक्लमम् ॥	008c  
कालः सम्पच्यते तत्र कालस्तत्र न वै प्रभुः ।	009a  
स कालस्य प्रभू राजन्सर्वस्यापि तथेश्वरः ॥	009c  
\'एतद्वै ब्रह्मणः स्थाने जापकस्य महात्मनः ।	010a  
तत्रस्थं परमात्मानं ध्यायन्वै सुसमाहितः ।	010c  
हिरण्यगर्भः सायुज्यं प्राप्नुयाद्वा नृपोत्तम ॥\'	010e  
आत्मकेवलतां प्राप्तस्तत्र गत्वा न शोचति ।	011a  
ईदृशं परमं स्थानं निरयास्ते च तादृशाः ॥	011c  
एते ते निरयाः प्रोक्ताः सर्व एव यथातथम् ।	012a  
तस्य स्थानवरस्येह सर्वे निरयसञ्ज्ञिताः ॥ 	012c  

इति श्रीमन्महाभारते शान्तिपर्वणि मोक्षधर्मपर्वणि षण्णवत्यधिकशततमोऽध्यायः ॥ 196 ॥

12-196-2 धर्ममूलं वेदः परमात्मा च तावाश्रयौ यस्य ॥ 12-196-3 अमूनि वक्ष्यमाणानि देवानां दिव्यदेहानाम् । संस्थानान्याकृतयः । वर्णाः श्वेतपीताद्याः । नानारूपाण्यनेकविधानि ॥ 12-196-4 आक्रीडाः उद्यानानि ॥ 12-196-7 अभयं नाशभयशून्यम् । अनिमित्तं स्वभावसिद्धम् । त्रिभिर्गुणैः द्वाभ्यां युक्तं त्रिभिर्युक्तमिति ट. पाठः ॥ 12-196-8 अप्रतर्क्यमनाद्यनन्तमशोकमिति ट. ड. थ. पाठः ॥ 12-196-9 कालं संवहते तत्रेति ध. पाठः ॥
