अध्यायः 095

भीष्मेण युधिष्ठिरम् प्रति युद्धधर्मकथनम् ॥ 1 ॥
युधिष्ठिर उवाच 	001  
अथ यो विजिगीषेत क्षत्रियः क्षत्रियं युधि ।	001a  
कस्तस्य विजये धर्मो ह्येतं पृष्टो ब्रवीहि मे ॥	001c  
भीष्म उवाच 	002  
ससहायोऽसहायो वा राष्ट्रमागम्य भूमिपः ।	002a  
ब्रूयादहं वो राजेति रक्षिष्यामि च वः सदा ॥	002c  
मम धर्मबलिं दत्त किंवा मां प्रतिपत्स्यथ ।	003a  
ते चोक्तमागतं तत्र वृणीयुः कुशलं भवेत् ॥	003c  
ते चेदक्षत्रियाः सन्तो विरुध्येरन्कथञ्चन ।	004a  
सर्वोपायैर्नियन्तव्या विकर्मस्था नराधिप ॥	004c  
अशस्त्रं क्षत्रियं मत्वा शस्त्रं गृह्णात्यथापरः ।	005a  
त्राणायाप्यसमर्थं तं मन्यमानमतीव च ॥	005c  
युधिष्ठिर उवाच 	006  
अथः यः क्षत्रियो राजा क्षत्रियं प्रत्युपाव्रजेत् ।	006a  
कथं स्प्रतियोद्धव्यस्तन्मे ब्रूहि पितामह ॥	006c  
भीष्म उवाच 	007  
नासन्नह्यो नाकवचो योद्धव्यः क्षत्रियो रणे ।	007a  
एक एकेन भाव्यश्च विसृजेति क्षिपामि च ॥	007c  
स चेत्सन्नद्ध आगच्छेत्सन्नद्धव्यं ततो भवेत् ।	008a  
स चेत्ससैन्य आगच्छेत्ससैन्यस्तमथाह्वयेत् ॥	008c  
स चेन्निकृत्या युध्येत निकृत्या प्रतियोधयेत् ।	009a  
अथ चेद्धर्मतो युध्येद्धर्मेणैव निवारयेत् ॥	009c  
नाश्वेन रथिनं यायादुदियाद्रथिनं रथी ।	010a  
व्यसने न प्रहर्तव्यं न भीताय जिताय च ॥	010c  
नेषुर्लिप्तो न कर्णी स्यादसतामेतदायुधम् ।	011a  
यथार्थमेव योद्धव्यं न क्रुद्ध्येत जिघांसतः ॥	011c  
\'नास्त्येकस्य गजो युद्धे गजश्चैकस्य विद्यते ।	012a  
न पदातिर्गजं युध्येन्न गतेन पदातिनम् ॥	012c  
हस्तिना योधयेन्नागं कदाचिच्छिक्षितो हयः ।	013a  
दिव्यास्त्रबलसम्पन्नः कामं युध्येत सर्वदा ।	013c  
नागे भूमौ समे चैव रथेनाश्वेन वा पुनः ॥	013e  
रामरावणयोर्युद्धे हरयो वै पदातयः ।	014a  
लक्ष्मणश्च महाभागस्तथा राजन्विभीषणः ॥	014c  
रावणस्यान्तकाले च रथेनैन्द्रेण राघवः ।	015a  
निजघान दुराचारं रावणं पापकारिणम् ॥	015c  
दिव्यास्त्रबलसम्पन्ने सर्वमेतद्विधीयते ।	016a  
देवासुरेषु सर्वेषु दृष्टमेतत्पुरातनैः ॥\'	016c  
[साधूनां तु यदा भेदात्साधुश्चेद्व्यसनी भवेत् ।]	017a  
निष्प्राणो नाभिहन्तव्यो नानपत्यः कथञ्चन |	017c  
भग्नशस्त्रो विपन्नश्च कृत्तज्यो हतवाहनः ||	017e  
चिकित्स्यः स्यात्स्वविषये प्राप्यो वा स्वगृहे भवेत् |	018a  
निर्व्रणश्च स भोक्तव्य एष धर्मः सनातनः ॥	018c  
तस्माद्धर्मेण योद्धव्यमिति स्वायम्भुवोऽब्रवीत् ।	019a  
सत्सु नित्यः सतां धर्मस्तमास्थाय न नाशयेत् ॥	019c  
यो वै जयत्यधर्मेण क्षत्रियो धर्मसङ्गरः ।	020a  
आत्मानमात्मना हन्ति पापो निकृतिजीवनः ॥	020c  
कर्म चैतदसाधूनां साधून्योऽसाधुना जयेत् ।	021a  
धर्मेण निधनं श्रेयो न जयः पापकर्मणा ॥	021c  
नाधर्मश्चरितो राजन्सद्यः फलति गौरिव ।	022a  
मूलानि च प्रशाखाश्च दहन्समधिगच्छति ॥	022c  
पापेन कर्मणा वित्तं लब्ध्वा पापः प्रहृष्यति ।	023a  
स वर्धमानस्तेनैव पापः पापे प्रसज्जति ॥	023c  
न धर्मोऽस्तीति मन्वानः शुचीनवहसन्निव ।	024a  
अश्रद्दधानश्च भवेद्विनाशमुपगच्छति |	024c  
स बद्धो वारुणैः पाशैरमर्त्यैरवमन्यते  ||	024e  
महादृतिरिवाध्मातः स्वकृतेनैव वर्धते ।	025a  
ततः समूलो ह्रियते नदीकूलादिव द्रुमः ॥	025c  
अथैनमभिनिन्दन्ति भिन्नं कुम्भमिवाश्मनि ।	026a  
तस्माद्धर्मेण विजयं कोशं लिप्सेत भूमिपः ॥ 	026c  

इति श्रीमन्महाभारते शान्तिपर्वणि राजधर्मपर्वणि पञ्चनवतितमोऽध्यायः ॥ 95 ॥

12-95-2 राष्ट्रं परकीयम् ॥ 12-95-5 त्राणायाप्यसमर्थं परं चातीव मन्यमानं क्षत्रियमशस्त्रं ज्ञात्वाऽपरो हीनोऽपि शस्त्रं गृह्णाति ॥ 12-95-11 लिप्तो विषदिग्धः । कर्णी ऋजुः प्रतीपकण्टकः ॥ 12-95-25 महादृतिर्महांश्चर्मकोशः । आध्मातो वायुना पूरितः ॥
