अध्यायः 204

भीष्मेण युधिष्ठिरम् प्रति मनुबृहस्पतिसंवादानुवादसमापनम् ॥ 1 ॥
मनुरुवाच 	001  
\'तदेव सततं मन्ये न शक्यमनुवर्णितुम् ।	001a  
यथा निदर्शनं वस्तु न शक्यमनुबोधितुम् ॥	001c  
यथाहि सारं जानाति न कथञ्चन संस्थितम् ।	002a  
परकायच्छविस्तद्वद्देहेऽयं चेतनस्तथा ॥	002c  
विना कायं न सा च्छाया तां विना कायमस्त्युत ।	003a  
तद्वदेव विना नास्ति प्रकृतेरिह वर्तनम् ॥	003c  
इदं वै --- नास्ति नेदमस्ति परं विना ।	004a  
जीवात्मना त्वसौ छिन्नस्त्वेष चैव परात्मना ॥	004c  
तत्तथेति विदुः केचिदतथ्यमिति चापरे ।	005a  
उभयं मे मतं विद्वन्मुक्तिहेतौ समाहितम् ॥	005c  
विमुक्तैश्च मृगः सोऽपि दृश्यते संयतेन्द्रियः ।	006a  
सर्वेषां न हि दृश्यो हि तटिद्वत्स्फुरति ह्यसौ ॥	006c  
ब्राह्मणस्य समादृश्यो वर्तते सोऽपि किं पुनः ।	007a  
विद्यते परमः शुद्धः साक्षिभूतो विभावसुः ॥	007c  
श्रुतिरेषा ततो नित्या तस्मादेकः परो मतः ।	008a  
न प्रयोजनमुद्दिश्य चेष्टा तस्य महात्मनः ॥	008c  
तादृशोस्त्विति मन्तव्यस्तथा सत्यं महात्मना ।	009a  
नानासंस्थेन भेदेन सदा गतिविभेदवत् ।	009c  
तस्य भेदः समाख्यातो भेदो ह्यस्ति तथाविधः ॥	009e  
एवं विद्वन्विजानीहि परमात्मानमव्ययम् ।	010a  
तत्तद्गुणविशेषेण सञ्ज्ञानामनुसंयुतम् ॥	010c  
सर्वेश्वरः सर्वमयः स च सर्वप्रवर्तकः ।	011a  
सर्वात्मकः सर्वशक्तिः सर्वकारणकारणम् ॥	011c  
सर्वसाधारणः सर्वैरुपास्यश्च महात्मभिः ।	012a  
वासुदेवेति विख्यातस्तं विदित्वाऽश्नुतेऽमृतम् ॥\'	012c  
यदा ते पञ्चभिः पञ्च युक्तानि मनसा सह ।	013a  
अथ तद्द्रक्ष्यते ब्रह्म मणौ सूत्रमिवार्पितम् ॥	013c  
तदेव च यथा सूत्रं सुवर्णे वर्तते पुनः ।	014a  
मुक्तास्वथ प्रवालेषु मृन्मये राजते तथा ॥	014c  
तद्वद्गोऽश्वमनुष्येषु तद्वद्धस्तिमृगादिषु ।	015a  
तद्वत्कीटपतङ्गेषु प्रसक्तात्मा स्वकर्मभिः ॥	015c  
येनयेन शरीरेण यद्यत्कर्म करोत्ययम् ।	016a  
तेनतेन शरीरेण तत्तत्फलमुपाश्नुते ॥	016c  
यथा ह्येकरसा भूमिरोषध्यर्थानुसारिणी ।	017a  
तथा कर्मानुगा बुद्धिरन्तरात्माऽनुदर्शिनी ॥	017c  
ज्ञानपूर्वोद्भवा लिप्सा लिप्सापूर्वाभिसन्धिता ।	018a  
अभिसन्धिपूर्वकं कर्म कर्ममूलं ततः फलम् ॥	018c  
फलं कर्मत्मकं विद्यात्कर्म ज्ञेयात्मकं तथा ।	019a  
ज्ञेयं ज्ञानात्मकं विद्याज्ज्ञानं सदसदात्मकम् ॥	019c  
\'तदेवमिष्यते ब्रह्म सङ्ख्यानाद्विनिभिद्यते ।\'	020a  
ज्ञानानां च फलानां च ज्ञेयानां कर्मणां तथा ।	020c  
क्षयान्ते यत्फलं विद्याज्ज्ञानं ज्ञेयप्रतिष्ठितम् ॥	020e  
महद्धि परमं भूतं युक्ताः पश्यन्ति योगिनः ।	021a  
अबुधास्तं न पश्यन्ति ह्यात्मस्थं गुणबुद्धयः ॥	021c  
पृथिवीरूपतो रूपमपामिह महत्तरम् ।	022a  
अद्भ्यो महत्तरं तेजस्तेजसः पवनो महान् ॥	022c  
पवनाच्च महद्व्योम तस्मात्परतरं मनः ।	023a  
मनसो महती बुद्धिर्बुद्धेः कालो महान्स्मृतः ॥	023c  
कालात्स भगवान्विष्णुर्यस्य सर्वमिदं जगत् ।	024a  
नादिर्न मध्यं नैवान्तस्तस्य देवस्य विद्यते ॥	024c  
अनादित्वादमध्यत्वादनन्तत्वाच्च सोऽव्ययः ।	025a  
अत्येति सर्वदुःखानि दुःखं ह्यन्तवदुच्यते ॥	025c  
तद्ब्रह्म परमं प्रोक्तं तद्धाम परमं पदम् ।	026a  
तद्गत्वा कालविषयाद्विमुक्ता मोक्षमाश्रिताः ॥	026c  
गुणेष्वेते प्रकाशन्ते निर्गुणत्वात्ततः परम् ।	027a  
निवृत्तिलक्षणो धर्मस्तथाऽऽनन्त्याय कल्पते ॥	027c  
ऋचो यजूंषि सामानि शरीराणि व्यपाश्रिताः ।	028a  
जिह्वाग्रेषु प्रवर्तन्ते यत्नसाध्याविनाशिनः ॥	028c  
न चैवमिष्यते ब्रह्म शरीराश्रयसम्भवम् ।	029a  
न यत्नसाध्यं तद्ब्रह्म नादिमध्यं न चान्तवत् ॥	029c  
ऋचामादिस्तथा साम्नां यजुषामादिरुच्यते ।	030a  
अन्तश्चादिमतां दृष्टो न त्वादिर्ब्रह्मणः स्मृतः ॥	030c  
अनादित्वादनन्तत्वात्तदनन्तमथाव्ययम् ।	031a  
अव्ययत्वाच्च निर्दुःखं द्वन्द्वाभावस्ततः परम् ॥	031c  
अदृष्टतोऽनुपायाच्च प्रतिसन्धेश्च कर्मणः ।	032a  
न तेन मर्त्याः पश्यन्ति येन गच्छन्ति तत्पदम् ॥	032c  
विषयेषु च संसर्गाच्छाश्वतस्य च संशयात् ।	033a  
मनसा चान्यदाकाङ्क्षन्परं न प्रतिपद्यते ॥	033c  
गुणान्यदिह पश्यन्ति तदिच्छन्त्यपरे जनाः ।	034a  
परं नैवाभिकाङ्क्षन्ति निर्गुणत्वाद्गुणार्थिनः ॥	034c  
गुणैर्यस्त्ववरैर्युक्तः कथं विद्याद्गुणानिमान् ।	035a  
अनुमानाद्धि गन्तव्यं गुणैरवयवैः परम् ॥	035c  
सूक्ष्मेण मनसा विद्मो वाचा वक्तुं न शक्नुमः ।	036a  
मनो हि मनसा ग्राह्यं दर्शनेन च दर्शनम् ॥	036c  
ज्ञानेन निर्मलीकृत्य बुद्धिं बुद्ध्या मनस्तथा ।	037a  
मनसा चेन्द्रियग्राममक्षरं प्रतिपद्यते ॥	037c  
बुद्धिप्रहीणो मनसा समृद्धस्तथाऽनिराशीर्गुणतामुपैति ।	038a  
परं त्यजन्तीह विलोभ्यमाना हुताशनं वायुरिवेन्धनस्थम् ॥	038c  
गुणादाने विप्रयोगे च तेषां मनः सदा विद्धि परावराभ्याम् ।	039a  
अनेनैव विधिना सम्प्रवृत्तो गुणादाने ब्रह्म शरीरमेति ॥	039c  
अव्यक्तात्मा पुरुषोऽव्यक्तकर्मा सोऽव्यक्तत्वं गच्छति ह्यन्तकाले ।	040a  
तैरेवायं चेन्द्रियैर्वर्धमानैर्ग्लायद्भिर्वा वर्ततेऽकामरूपः ॥	040c  
सर्वैरयं चेन्द्रियैः सम्प्रयुक्तो देहं प्राप्तः पञ्चभूताश्रयः स्यात् ।	041a  
न सामर्थ्याद्गच्छति कर्मणेह हीनस्तेन परमेणाव्ययेन ॥	041c  
पृथ्व्या नरः पश्यति नान्तमस्या ह्यन्तश्चास्या भविता चेति विद्धि ।	042a  
परं न यातीह विलोभ्यमानो यथा प्लवं वायुरिवार्णवस्थम् ॥	042c  
दिवाकरो गुणमुपलभ्य निर्गुणो यथा भवेदपगतरश्मिमण्डलः ।	043a  
तथा ह्यसौ मुनिरिह निर्विशेषवान् स निर्गुणं प्रविशति ब्रह्म चाव्ययम् ॥	043c  
अनागतं सुकृतवतां परां गतिं स्वयम्भुवं प्रभवनिधानमव्ययम् ।	044a  
सनातनं यदमृतमव्ययं ध्रुवं निचाय्य तत्परममृतत्वमश्नुते ॥ 	044c  

इति श्रीमन्महाभारते शान्तिपर्वणि मोक्षधर्मपर्वणि चतुरधिकद्विशततमोऽध्यायः ॥ 204 ॥

12-204-16 येनयेन पित्र्येण दैवेन गान्धर्वेण प्राजापत्येन वा प्राप्येण हेतुभूतेन यस्य यस्य देहस्य प्राप्त्यर्थमित्यर्थः । यद्यत्कर्म यज्ञादिकम् ॥ 12-204-33 शाश्वतस्य दर्शनात् इति झ. पाठः ॥ 12-204-40 यो व्यक्तत्वं गच्छति ब्रह्मभूयः । सुपुष्पितैः कर्मभिरिद्ध्यमानः सायन्दिवो वर्तते कर्मरूपः इति ध. पाठः ॥

