अध्यायः 368

पुलिनवासिना ब्राह्मणेन स्वस्य फलाद्याहारम् प्रार्थयतां नागीयानामवधिनिर्देशपूर्वकम् प्रतिनिवर्तनम् ॥ 1 ॥
भीष्म उवाच 	001  
अथ तेन नरश्रेष्ठ ब्राह्मणेन तपस्विना ।	001a  
निराहारेण वसता दुःखितास्ते भुजङ्गमाः ॥	001c  
सर्वे सम्भूय सहिता ह्यस्य नावस्य बान्धवाः ।	002a  
भ्रातरस्तनया भार्या ययुस्तं ब्राह्मणं प्रति ॥	002c  
तेऽपश्यन्पुलिने तं वै विविक्ते नियतव्रतम् ।	003a  
समासीनं निराहारं द्विजं जप्यपरायणम् ॥	003c  
ते सर्वे समभिक्रम्य विप्रमभ्यर्च्य चासकृत् ।	004a  
ऊचुर्वाक्यमसन्दिग्धमातिथेयस्य बान्धवाः ॥	004c  
षष्ठो हि दिवसस्तेऽद्य प्राप्तस्येह तपोधन ।	005a  
न चाभिभाषसे किञ्चिदाहारं धर्मवत्सल ॥	005c  
अस्मानभिगतश्चासि वयं च त्वामुपस्थिताः ।	006a  
कार्यं चातिथ्यमस्माभिरीप्सितं तव ऋद्धिमत् ॥	006c  
मूलं फलं वा पर्णं वा पयो वा द्विजसत्तम ।	007a  
आहारहेतोरन्नं वा भोक्तुमर्हसि ब्राह्मण ॥	007c  
त्यक्ताहारेण भवता वने निवसता त्वया ।	008a  
बालवृद्धमिदं सर्वं पीड्यते धर्मसङ्करात् ॥	008c  
न हि नो भ्रूणहा कश्चित्पन्नगेष्विह विद्यते ।	009a  
पूर्वाशी वा कुले ह्यस्मिन्देवतातिथिबन्धुषु ॥	009c  
ब्राह्मण उवाच 	010  
उपदेशेन युष्माकमाहारोऽयं कृतो मया ।	010a  
द्विरूनं दशरात्रं वै नागस्यागमनं प्रति ॥	010c  
यद्यष्टरात्रेऽतिक्रान्ते नागमिष्यति पन्नगः ।	011a  
तदाहारं करिष्यामि तन्निमित्तमिदं व्रतम् ॥	011c  
कर्तव्यो न च सन्तापो गम्यतां च यथागतम् ।	012a  
तन्निमित्तमिदं सर्वं नैतद्भेत्तुमिहार्हथ ॥	012c  
ते तेन समनुज्ञाता ब्राह्मणेन भुजङ्गमाः ।	013a  
स्वमेव भवनं जग्मुरकृतार्था नरर्षभ ॥ 	013c  

इति श्रीमन्महाभारते शान्तिपर्वणि मोक्षधर्मपर्वणि अष्टषष्ट्यधिकत्रिशततमोऽध्यायः ॥ 368 ॥

12-368-3 विपिने नियतव्रतमिति ट. पाठः ॥ 12-368-4 समभिक्रम्य उपेत्य ॥ 12-368-6 अस्माभिर्वयं सर्वे कुटुम्बिन इति झ. पाठः ॥ 12-368-9 कश्चिज्जातापद्यनृतोपि वेति झ. पाठः ॥ 12-368-12 भवद्भिरनुशिष्टोस्मि गम्यतां चेति झ. पाठः ॥
