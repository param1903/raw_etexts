अध्यायः 064

भीष्मेण युधिष्ठिरम् प्रति इन्द्ररूपिहरिणा मान्धातारम् प्रत्युक्तराजधर्मादिकथनम् ॥ 1 ॥
इन्द्र उवाच 	001  
एवंवीर्यः सर्वधर्मोपपन्नः क्षात्रः श्रेष्ठः सर्वधर्मेषु धर्मः ।	001a  
पाल्यो युष्माभिर्लोकपालैरुदारैर्विपर्यये स्यादभवः प्रजानाम् ।	001c  
भूसंस्कारं धर्मसंस्कारयोग्यं दीक्षाचर्यां पालनं च प्रजानाम् ।	002a  
विद्याद्राज्ञः सर्वभूतानुकम्पा देहत्यागं चाहवे धर्ममग्र्यम् ॥	002c  
त्यागं श्रेष्ठं मुनयो वै वदन्ति सर्वश्रेष्ठं यच्छरीरं त्यजन्ति ।	003a  
नित्यं व्यक्तं राजधर्मेषु सर्वे प्रत्यक्षं ते भूमिपाला यथैते ॥	003c  
बहुश्रुत्या गुरुशुश्रूषया वा परस्पराः संहननाद्वदन्ति ।	004a  
नित्यं धर्मं क्षत्रियो ब्रह्मचारी चरेदेको ह्याश्रमं धर्मकामः ॥	004c  
सामान्यार्थे व्यवहारे प्रवृत्ते प्रियाप्रिये वर्जयन्नैव यत्नात् ।	005a  
चातुर्वर्ण्यं स्थापनात्पालनाच्च तैस्तैर्योगैर्नियमैरौषधैश्च ॥	005c  
सर्वोद्योगैराश्रमं धर्ममाहुः क्षात्रं श्रेष्ठं सर्वधर्मोपपन्नम् ।	006a  
वंस्वं धर्मं येन चरन्ति वर्णास्तांस्तान्धर्मानन्यथार्थान्वदन्ति ॥	006c  
नेर्मर्यादान्नित्यमर्थे निविष्टानाहुस्तान्वै पशुभूतान्मनुष्यान् ।	007a  
यथा नीतिं गमयत्यर्थयोगाच्छ्रेयस्तस्मादाश्रमात्क्षत्रधर्मः ॥	007c  
त्रैविद्यानां या गतिर्ब्राह्मणानां ये चैवोक्ताः स्वाश्रमा ब्राह्मणानाम् ।	008a  
एतत्कर्म क्षत्रियस्याहुरग्र्यमन्यत्कुर्वञ्छूद्रवच्छस्त्रवध्यः ॥	008c  
चातुराश्रम्यधर्माश्च वेदवादाश्च पार्थिव ।	009a  
ब्राह्मणेनानुगन्तव्या नान्यो विद्यात्कदाचन ॥	009c  
अन्यथा वर्तमानस्य न सा वृत्तिः प्रकल्प्यते ।	010a  
कर्मणा वर्धते धर्मो यथा धर्मस्तथैव सः ॥	010c  
यो विकर्मस्थितो विप्रो न स सन्मानमर्हति ।	011a  
कर्म स्वमप्रयुञ्जानमविश्वास्यं हि तं विदुः ॥	011c  
एते वर्णाः सर्वधर्मैश्च हीना उत्क्रष्टव्याः क्षत्रियैरेव धर्माः ।	012a  
तस्माच्छ्रेष्ठा राजधर्मा न चान्ये वीर्यश्रेष्ठा राजधर्मा मता मे ॥	012c  
मान्धातोवाच 	013  
यवनाः किराता गान्धाराश्चीनाः शबरबर्बराः ।	013a  
शकास्तुषाराः कङ्काश्च पल्लवाश्चान्ध्रमद्रकाः ॥	013c  
उष्ट्राः पुलिन्दा आरट्टाः काचा म्लेच्छाश्च सर्वशः ।	014a  
ब्रह्मक्षत्रप्रसूताश्च वैश्याः शूद्राश्च मानवाः ॥	014c  
कथं धर्मांश्चरिष्यन्ति सर्वे विषयवासिनः ।	015a  
मद्विधैश्च कथं स्थाप्याः सर्वे वै दस्युजीविनः ॥	015c  
एतदिच्छाम्यहं श्रोतुं मघवंस्तद्ब्रवीहि मे ।	016a  
त्वं बन्धुभूतो ह्यस्माकं क्षत्रियाणां सुरेश्वर ॥	016c  
इन्द्र उवाच 	017  
मातापित्रोर्हि शुश्रूषा कर्तव्या सर्वदस्युभिः ।	017a  
आचार्यगुरुशुश्रूषा तथैवाश्रमवासिनाम् ॥	017c  
भूमिपानां च शुश्रूषा कर्तव्या सर्वदस्युभिः ।	018a  
देशधर्मक्रियाश्चैव तेषां धर्मो विधीयते ॥	018c  
पितृयज्ञास्तथा कूपाः प्रपाश्च शयनानि च ।	019a  
दानानि च यथाकालं दातव्यानि द्विजातिषु ॥	019c  
अहिंसा सत्यमक्रोधो वृत्तिदायानुपालनम् ।	020a  
भरणं पुत्रदाराणां शौचमद्रोह एव च ॥	020c  
दक्षिणा सर्वयज्ञानां दातव्या धर्ममिच्छता ।	021a  
पाकयज्ञा महार्थाश्च दातव्याः सर्वदस्युभिः ॥	021c  
एतान्येवम्प्रकाराणि विहितानि पुराऽनघ ।	022a  
सर्वलोकस्य कर्माणि कर्तव्यानीह पार्थिव ॥	022c  
मान्धातोवाच 	023  
दृश्यन्ते मानुषे लोके सर्ववर्णेषु दस्यवः ।	023a  
लिङ्गान्तरे वर्तमाना आश्रमेषु तथैव च ॥	023c  
इन्द्र उवाच 	024  
विनष्टायां दण्डनीत्यां राजधर्मे विनाकृते ।	024a  
सम्प्रमुह्यन्ति भूतानि राजदौरात्म्यतोऽनघ ॥	024c  
असङ्ख्याता भविष्यन्ति भिक्षवो लिङ्गिनस्तथा ।	025a  
आश्रमाणां विकल्पाश्च वृत्तेऽस्मिन्वैकृते युगे ॥	025c  
अशृण्वानाः पुराणानां धर्माणां शतशो नराः ।	026a  
उत्पथं प्रतिपत्स्यन्ते काममन्युसमीरिताः ॥	026c  
यदा निवर्त्यते पापो दण्डनीत्या महात्मभिः ।	027a  
तदा धर्मो न चलते सम्भूतः शाश्वतः पुरा ॥	027c  
सर्वलोकगुरुं चैव राजानं योऽवमन्यते ।	028a  
न तस्य दत्तं न कृतं न श्रुतं फलति क्वचित् ॥	028c  
मानुषाणामधिपतिं देवभूतं महाद्युतिम् ।	029a  
देवाश्च बहुमन्यन्ते धर्मकामं नरेश्वरम् ॥	029c  
प्रजापतिर्हि भगवान्यः सर्वमसृजज्जगत् ।	030a  
स प्रवृत्तिनिवृत्त्यर्थं धर्माणां क्षत्रमिच्छति ॥	030c  
प्रवृत्तस्य हि धर्मस्य बुद्ध्या यः स्मरते गतिम् ।	031a  
स मे मान्यश्च पूज्यश्च स च क्षत्रे प्रतिष्ठितः ॥	031c  
भीष्म उवाच 	032  
एवमुक्त्वा स भगवान्मरुद्गणवृतः प्रभुः ।	032a  
जगाम भवनं विष्णुरक्षरं शाश्वतं परम् ॥	032c  
एवं प्रवर्तिते धर्मे पुरा सुचरितेऽनघ ।	033a  
कः क्षत्रमतिवर्तेत चेतनावान्बहुश्रुतः ॥	033c  
अन्यायेन प्रवृत्तानि निवृत्तानि तथैव च ।	034a  
अन्तरा विलयं यान्ति यथा पथि विचक्षुषः ॥	034c  
आदौ प्रवर्तिते चक्रे तथैवादिपरायणे ।	035a  
वर्तस्व पुरुषव्याघ्र संविजानामि तेऽनघ ॥ 	035c  

इति श्रीमन्महाभारते शान्तिपर्वणि राजधर्मपर्वणि चतुःषष्टितमोऽध्यायः ॥ 64 ॥

12-64-2 भूसंस्कारं भुवः सम्पन्नसस्यत्वम् । राजसंस्कारयोगमिति झ. पाठः । तत्र राजसंस्कारो राजसूयादिरर्थः ॥ 12-64-5 नियमैरौरसैश्चेति झ. पाठः । तत्र औरसैः पौरुषैः इत्यर्थः ॥ 12-64-6 येन क्षात्रधर्मेण । अन्यथार्थान्निष्प्रयोजनान् वदन्ति ॥ 12-64-7 निर्मर्यादे नित्यमर्थे विनष्टे न धर्मचिन्ता पशुभूते मनुष्ये । इति ट. ड. थ. पाठः ॥ 12-64-8 या गतिर्यज्ञादिः आश्रमधर्मश्च एतद्द्वयम् ॥ 12-64-10 कर्मणा त्यज्यते धर्मो यथैव स्यात्तथैव सः इति ट. ड. थ. पाठः ॥ 12-64-12 उत्क्रष्टव्या उत्कर्षं प्रापणीयाः ॥ 12-64-15 दस्युजीविनो दस्युवृत्तिजीविनः ॥ 12-64-26 परमा गतीः इति झ. पाठः ॥ 12-64-31 गतिं फलम् ॥ 12-64-35 आदिपरायणे पूर्वेषां शरणभूते वर्तस्व । ते त्वाम् ॥
