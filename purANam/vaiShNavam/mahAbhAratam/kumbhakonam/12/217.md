अध्यायः 217

भीष्मेण युधिष्ठिरम् प्रति वैराग्यादिमोक्षसाधनप्रतिपादकगुरुवाक्यानुवादः ॥ 1 ॥
गुरुरुवाच 	001  
दुरन्तेष्विन्द्रियार्थेषु सक्ताः सीदन्ति जन्तवः ।	001a  
ये त्वसक्ता महात्मानस्ते यान्ति परमां गतिम् ॥	001c  
जन्ममृत्युजरादुःखैर्व्याधिभिर्मानसक्लमैः ।	002a  
दृष्ट्वैव सन्ततं लोकं घटेन्मोक्षाय बुद्धिमान् ॥	002c  
वाङ्मनोभ्यां शरीरेण शुचिः स्यादनहङ्कृतः ।	003a  
प्रशान्तो ज्ञानवान्भिक्षुर्निरपेक्षश्चरेत्सुखम् ॥	003c  
\'वशा मोक्षवतां पाशास्तासां रूपं प्रदर्शकम् ।	004a  
दुर्ग्रहं पश्यमानोऽपि मन्यते मोहितस्तदा ॥	004c  
एवं पश्यन्तमात्मानमनुध्यातं हि बन्धुषु ।	005a  
अयथात्वेन जानामि भेदरूपेण संस्थितम् ॥\'	005c  
अथवा मनसः सङ्गं पश्येद्भूतानुकम्पया ।	006a  
तत्राप्युपेक्षां कुर्वीत ज्ञात्वा कर्मफलं जगत् ॥	006c  
यत्कृतं स्याच्छुभं कर्म पापं वा यदि वाऽश्नुते ।	007a  
तस्माच्छुभानि कर्माणि कुर्याद्वा बुद्धिकर्मभिः ॥	007c  
अहिंसा सत्यवचनं सर्वभूतेषु चार्जवम् ।	008a  
क्षमा चैवाप्रमादश्च यस्यैते स सुखी भवेत् ॥	008c  
\'अनक्षसाध्यं तद्ब्रह्म निर्मलं जगतः परम् ।	009a  
स्वात्मप्रकाशमग्राह्यमहेतुकमचञ्चलम् ॥	009c  
विवेकज्ञानवाचिस्थो ह्याशुरूपेण संस्थितः ।	010a  
वैकारिकात्प्रदृश्येते गैरिके मधुधारवत् ॥\'	010c  
यश्चैनं परमं धर्मं सर्वभूतसुखावहम् ।	011a  
दुःखान्निःसरणं वेद तत्त्वज्ञः स सुखी भवेत् ॥	011c  
तस्मात्समाहितं बुद्ध्या मनो भूतेषु धारयेत् ।	012a  
नापथ्यायेन्न स्पृहयेन्नाबद्धं चिन्तयेदसत् ॥	012c  
अथामोघप्रयत्नेन मनो ज्ञाने निवेशयेत् ।	013a  
सुवाचोऽथ प्रयोगेण मनोज्ञं समप्रवर्तते ॥	013c  
विवेकयित्वा तद्वाक्यं धर्मसूक्ष्ममवेक्ष्य च ।	014a  
सत्यां वाचमहिंस्रां च वदेदनपवादिनीम् ॥	014c  
कल्कापेतामपरुषामनृशंसामपैशुनीम् ।	015a  
ईदृगल्पं च वक्तव्यमविक्षिप्तेन चेतसा ॥	015c  
वाक्यबन्धेन संरागविहाराद्व्याहरेद्यदि ।	016a  
बुद्ध्याऽप्यनुगृहीतेन मनसा कर्म तामसम् ॥	016c  
रजोभूतैर्हि करणैः कर्मणि प्रतिपद्यते ।	017a  
स दुःखं प्राप्य लोकेऽस्मिन्नरकायोपपद्यते ।	017c  
तस्मान्मनोवाक्शरीरैराचरेद्धैर्यमात्मनः ॥	017e  
प्रकीर्ण एव भारो हि यद्वद्धार्येत दस्युभिः ।	018a  
प्रतिलोमां दिशं बुद्ध्वा संसारमबुधास्तथा ।	018c  
\'संसारमार्गमापन्नः प्रतिलोमं विवर्जयेत् ॥\'	018e  
तामेव च यथा दस्यून्हत्वा गच्छेच्छिवां दिशम् ।	019a  
तथा रजस्तमःकर्माण्युत्सृज्य प्राप्नुयाच्छुभम् ॥	019c  
निःसन्दिग्धमनीहो वै मुक्तः सर्वपरिग्रहैः ।	020a  
विविक्तचारी लघ्वाशी तपस्वी नियतेन्द्रियः ॥	020c  
ज्ञानदग्धपरिक्लेशः प्रयोगरतिरात्मवान् ।	021a  
निष्प्रचारेण मनसा परं तदधिगच्छति ॥	021c  
धृतिमानात्मवान्बुद्धिं निगृह्णीयादसंशयम् ।	022a  
मनो बुद्ध्या निगृह्णीयाद्विषयान्मनसाऽऽत्मनः ।	022c  
\'योजयित्वा मनस्तत्र निश्चलं परमात्मनि ॥	022e  
योगाभिसन्धियुक्तस्य ब्रह्म तत्सम्प्रकाशते ।	023a  
ऐकान्त्यं तदिदं विद्धि सर्ववस्त्वन्तरस्थितिः ॥	023c  
विशेषहीनं गृह्णन्ति विशेषां कारणात्मिकाम् ।	024a  
अथवा न प्रभुस्तत्र परमात्मनि वर्तितुम् ।	024c  
आगामितत्त्वं योगात्मा योगतन्त्रमुपक्रमेत् ॥\'	024e  
निगृहीतेन्द्रियस्यास्य कुर्वाणस्य मनो वशे ।	025a  
देवतास्ताः प्रकाशन्ते हृष्टा यान्ति तमीश्वरम् ॥	025c  
ताभिः संयुक्तमनसो ब्रह्म तत्सम्प्रकाशते ।	026a  
शनैश्चापगते सत्वे ब्रह्मभूयाय कल्पते ॥	026c  
अथवा न प्रवर्तेत योगतन्त्रैरुपक्रमेत् ।	027a  
योगतन्त्रमयं तन्त्रं वृत्तिः स्यात्तत्तदाचरेत् ॥	027c  
कणकुल्माषपिण्याकशाकयावकसक्तवः ।	028a  
तथा मूलफलं भैक्ष्यं पर्यायेणोपयोजयेत् ॥	028c  
आहारनियमं चैव देशे काले च सात्विकः ।	029a  
तत्परीक्ष्यानुवर्तेत यत्प्रवृत्त्यनुवर्तकम् ॥	029c  
प्रवृत्तं नोपरुन्धेत शनैरग्निमिवेन्धयेत् ।	030a  
ज्ञानैधितं तथा ज्ञानमर्कवत्सम्प्रकाशते ॥	030c  
ज्ञानाधिष्ठानमज्ञानं त्रील्लोँकानधितिष्ठति ।	031a  
विज्ञानानुगतं ज्ञानमज्ञानेनापकृष्यते ॥	031c  
पृथक्त्वात्सम्प्रयोगाच्च नासूयुर्वेद शाश्वतम् ।	032a  
स तयोरपवर्गज्ञो वीतरागो विमुच्यते ॥	032c  
वयोतीतो जरामृत्यू जित्वा ब्रह्म सनातनम् ।	033a  
अमृतं तदवाप्नोति यत्तदक्षरमव्ययम् ॥ 	033c  

इति श्रीमन्महाभारते शान्तिपर्वणि मोक्षधर्मपर्वणि सप्तदशाधिकद्विशततमोऽध्यायः ॥ 217 ॥

12-217-2 क्लमैः क्लेशैः सन्ततं व्याप्तं दृष्ट्वैव नतु ममेदानीं क्लेशो नास्तीत्युपेक्षेत ॥ 12-217-3 घटनमेवाहाध्यायेन वागिति । चरेद्गुरुरिति ध. पाठः ॥ 12-217-6 पश्येद्भूतादिकं यथा इति ध. पाठः ॥ 12-217-12 नापध्यायेत् परानिष्टं न चिन्तयेत् । अबद्धं स्वस्यायोग्यं राज्यादिकं न स्पृहयेत् । असन्नष्टं भावि वा स्त्रीपुत्रादिकं न चिन्तयेत् ॥ 12-217-13 वाचामोघप्रयासेन मनोज्ञं तत्प्रवर्तते इति झ. पाठः ॥ 12-217-14 विवक्षता च तद्वाक्यं धर्मं सूक्ष्ममवेक्षता इति झ. पाठः ॥ 12-217-15 कल्कापेतां शाठ्येन हीनाम् ॥ 12-217-16 वाक्प्रबद्धो हि संसारो विरागात् इति झ. पाठः ॥ 12-217-17 रजोभूतैः प्रवृत्तिपरैः ॥ 12-217-20 अनीहश्चेष्टाशून्यः ॥ 12-217-21 प्रयोगो योगाङ्गानामनुष्ठानं तत्र रतिः प्रीतिर्यस्य । निष्प्रचारेण निरुद्धेन ॥ 12-217-26 एतैश्चाभिमतैः सर्वैरिति ध. पाठः ॥
