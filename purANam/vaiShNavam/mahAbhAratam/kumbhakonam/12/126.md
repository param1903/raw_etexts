अध्यायः 126

तापसैः स्वाश्रममुपागतस्य सुमित्रस्य पूजनम् ॥ 1 ॥ ततः सुमित्रेण तापसान्प्रति आशान्तरिक्षयोर्ज्यायस्तरं किमिति प्रश्नः ॥ 2 ॥
भीष्म उवाच 	001  
प्रविश्य च महारण्यं तापसानामथाश्रमम् ।	001a  
आससाद ततो राजा श्रान्तश्चोपाविशत्तदा ॥	001c  
तं कार्मुकधरं दृष्ट्वा श्रमार्तं क्षुधितं तदा ।	002a  
समेत्य ऋषयस्तस्मै पूजां चक्रुर्यथाविधि ॥	002c  
स पूजामृषिभिर्दत्तां प्रतिगृह्य नराधिपः ।	003a  
अपृच्छत्तापसान्सर्वांस्तपोवृद्धिमनुत्तमाम् ॥	003c  
ते तस्य राज्ञो वचनं प्रतिगृह्य तपोधनाः ।	004a  
ऋषयो राजशार्दूलमपृच्छंस्तत्प्रयोजनम् ॥	004c  
केन भद्रमुखार्थेन तपोवनमुपागतः ।	005a  
पदातिर्बद्धनिस्त्रिंशो धन्वी बाणी नरेश्वर ॥	005c  
एतदिच्छामहे श्रोतुं कुतः प्राप्तोऽसि मानद ।	006a  
कस्मिन्कुले तु जातस्त्वं किन्नामा चासि ब्रूहि नः ॥	006c  
ततः स राजा सर्वेभ्यो द्विजेभ्यः पुरुषर्षभ ।	007a  
आचख्यौ तद्यथावृत्तं परिचर्यां च भारत ॥	007c  
हैहयानां कुले जातः सुमित्रोऽमित्रकर्शनः ।	008a  
चरामि मृगयूथानि निघ्नन्बाणैः सहस्रशः ॥	008c  
बलेन महता ब्रह्मन्सामात्यः सावरोधकः ।	009a  
मृगस्तु विद्धो बाणेन मया सरति शल्यवान् ॥	009c  
तं द्रवन्तमनुप्राप्तो वनमेतद्यदृच्छया ।	010a  
भवत्सकाशं नष्टश्रीर्हताशः श्रमकर्शितः ॥	010c  
किन्नु दुःखमतोऽन्यद्वै यदहं श्रमकर्शितः ।	011a  
भवतामाश्रमं प्राप्तो हताशो भ्रष्टलक्षणः ॥	011c  
न राजलक्षणत्यागः पुनरस्य तपोधनाः ।	012a  
दुःखं करोति मे तीव्रं यथाऽऽशा विहता मम ॥	012c  
हिमवान्वा महाशैलः समुद्रो वा महोदधिः ।	013a  
महत्त्वान्नान्वपद्येतां रोदस्योरन्तरं यथा ॥	013c  
आशायास्तपसि श्रेष्ठास्तथा नान्तमहं गतः ।	014a  
भवतां विदितं सर्वं सर्वज्ञा हि तपोधनाः ॥	014c  
भवन्तः सुमहाभागास्तस्मात्पृच्छामि संशयम् ।	015a  
आशावान्पुरुषो यः स्यादन्तरिक्षमथापि वा ॥	015c  
किन्नु ज्यायस्तरं लोके महत्त्वे प्रतिभाति वः ।	016a  
एतदिच्छामि तत्त्वेन श्रोतुं किमिह दुर्लभम् ॥	016c  
यदि गुह्यं न वो नित्यं तदा प्रब्रूत मा चिरम् ।	017a  
न हि गुह्यतमं श्रोतुमिच्छामि द्विजपुङ्गवाः ॥	017c  
भवत्तपोविघातो वा येन स्याद्विरमे ततः ।	018a  
यदि वाऽस्ति कथायोगो योऽयं प्रश्नो मयेरितः ॥	018c  
एतत्कारणसामर्थ्यं श्रोतुमिच्छामि तत्त्वतः ।	019a  
भवन्तोऽपि तपोनित्या ब्रूयुरेतत्समाहिताः ॥ 	019c  

इति श्रीमन्महाभारते शान्तिपर्वणि राजधर्मपर्वणि षङ्विंशत्यधिकशततमोऽध्यायः ॥ 126 ॥

12-126-5 हे भद्रमुख ॥ 12-126-12 आशा मृगाशा ॥ 12-126-13 हिमवानुच्चत्वेन महोदधिर्विततत्वेन च गगनान्तं नान्वपद्येताम् । तस्य ततोऽप्युच्चत्वाद्विततत्वाच्च ॥ 12-126-15 आशावान् आशाया महत्त्वेन तद्वतोऽपि महत्त्वमन्तरिक्षवत् ॥ 12-126-17 यद्यगुह्यं तपोनित्यं मम ब्रूतेह माचिरमिति थ. द. पाठः ॥
