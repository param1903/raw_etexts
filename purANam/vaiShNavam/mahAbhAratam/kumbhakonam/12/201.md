अध्यायः 201

भीष्मेण युधिष्ठिरम् प्रति मनुबृहस्पतिसंवादानुवादः ॥ 1 ॥
मनुरुवाच 	001  
यदिन्द्रियैस्तूपगतैः पुरस्तात्प्राप्तान्गुणान्संस्मरते चिराय ।	001a  
तेष्विन्द्रियेषूपहतेषु पश्चात्स बुद्धिरूपः परमः स्वभावः ॥	001c  
य इन्द्रियार्थान्युगपत्समन्तान्नावेक्षते कृत्स्नशस्तुल्यकालम् ।	002a  
यथाक्रमं सञ्चरते स विद्वांस्तस्मात्स एकः परमः शरीरी ॥	002c  
रजस्तमः सत्वमथो तृतीयं गच्छत्यसौ ज्ञानगुणान्विरूपान् ।	003a  
\'न तैर्निबद्धः स तु बध्नाति विश्वं न चानुयातीह गुणान्परात्मा ।	003c  
\'तथेन्द्रियाण्याविशते शरीरी हुताशनं वायुरिवेन्धनस्थम् ॥	003e  
न चक्षुषा पश्यति रूपमात्मनो न पश्यति स्पर्शनमिन्द्रियेन्द्रियम् ।	004a  
न श्रोत्रलिङ्गं श्रवणेन दर्शनं तथा कृतं पश्यति तद्विनश्यति ॥	004c  
श्रोत्रादीनि न पश्यन्ति स्वंस्वमात्मानमात्मना ।	005a  
सर्वज्ञः सर्वदर्शी च क्षेत्रज्ञस्तानि पश्यति ॥	005c  
यथा हिमवतः पार्श्वे पृष्ठं चन्द्रमसो यथा ।	006a  
न दृष्टपूर्वं मनुजैर्न च तन्नास्ति तावता ॥	006c  
तद्वद्भूतेषु भूतात्मा सूक्ष्मो ज्ञानात्मवानसौ ।	007a  
अदृष्टपूर्वश्चक्षुर्भ्यां न चासौ नास्ति तावता ॥	007c  
पश्यन्नपि यथा लक्ष्म जनः सोमेन विन्दति ।	008a  
एवमस्ति न चोत्पन्नं न च तन्न परायणम् ॥	008c  
रूपवन्तमरूपत्वादुदयास्तमने बुधाः ।	009a  
धिया समनुपश्यन्ति तद्गताः सवितुर्गतिम् ॥	009c  
तथा बुद्धिप्रदीपेन दूरस्थं सुविपश्चितः ।	010a  
प्रत्यासन्नं निषीदन्ति ज्ञेयं ज्ञानाभिसंहितम् ॥	010c  
न हि खल्वनुपायेन कश्चिदर्थोऽभिसिद्ध्यति ।	011a  
सूत्रजालैर्यथा मत्स्यान्बध्नन्ति जलजीविनः ॥	011c  
मृगैर्मृगाणां ग्रहणं पक्षिणां पक्षिभिर्यथा ।	012a  
गजानां च गजैरेव ज्ञेयं ज्ञानेन गृह्यते ॥	012c  
अहिरेव ह्यहेः पादान्पश्यतीति निदर्शनम् ।	013a  
तद्वन्मूर्तिषु मूर्तिस्थं ज्ञेयं ज्ञानेन पश्यति ॥	013c  
नोत्सहन्ते यथा वेत्तुमिन्द्रियैरिन्द्रियाण्यपि ।	014a  
तथैवेह परा बुद्धिः परं बुद्ध्या न पश्यति ॥	014c  
यथा चन्द्रो ह्यमावास्यामलिङ्गत्वान्न दृश्यते ।	015a  
न च नाशोऽस्य भवति तथा विद्धि शरीरिणम् ॥	015c  
क्षीणकोशो ह्यमावास्यां चन्द्रमा न प्रकाशते ।	016a  
तद्वन्मूर्तिविमुक्तोऽसौ शरीरी नोपलभ्यते ॥	016c  
यथा कोशान्तरं प्राप्य चन्द्रमा भ्राजते पुनः ।	017a  
तद्वल्लिङ्गान्तरं प्राप्य शरीरी भ्राजते पुनः ॥	017c  
जन्म बुद्धिः क्षयश्चास्य प्रत्यक्षेणोपलभ्यते ।	018a  
सा तु चन्द्रमसो व्यक्तिर्न तु तस्य शरीरिणः ॥	018c  
उत्पत्तिवृद्धिव्ययतो यथा स इति गृह्यते ।	019a  
चन्द्र एव त्वमावास्यां तथा भवति मूर्तिमान् ॥	019c  
नाभिसर्पद्विमुञ्चद्वा शशिनं दृश्यते तमः ।	020a  
विसृजंश्चोपसर्पंश्च तद्वत्पश्य शरीरिणम् ॥	020c  
यथा चन्द्रार्कसंयुक्तं तमस्तदुपलभ्यते ।	021a  
तद्वच्छरीरसंयुक्तं ज्ञानं तदुपलभ्यते ॥	021c  
यथा चन्द्रार्कनिर्मुक्तः स राहुर्नोपलभ्यते ।	022a  
तद्वच्छरीरनिर्मुक्तः शरीरी नोपलभ्यते ॥	022c  
यथा चन्द्रो ह्यमावास्यां नक्षत्रैर्युज्यते गतः ।	023a  
तद्वच्छरीरनिर्मुक्तः फलैर्युज्यति कर्मणः ॥ 	023c  

इति श्रीमन्महाभारते शान्तिपर्वणि मोक्षधर्मपर्वणि एकाधिकद्विशततमोऽध्यायः ॥ 201 ॥

12-201-4 स्पर्शनमिन्द्रियाणामिति ध. पाठः ॥ 12-201-8 एवमस्ति नवेत्यन्यो न वेत्ति न परायणम् इति ध. पाठः ॥ 12-201-13 ज्ञानेन गृह्यते इति ट. ड. थ. पाठः ॥
