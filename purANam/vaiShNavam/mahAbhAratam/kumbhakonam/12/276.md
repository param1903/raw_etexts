अध्यायः 276

भीष्मेण युधिष्ठिरम् प्रति गोकपिलसंवादानुवादः ॥ 1 ॥
कपिल उवाच 	001  
वेदाः प्रमाणं लोकानां न वेदाः पृष्ठतः कृताः ।	001a  
द्वे ब्रह्मणी वेदितव्ये शब्दब्रह्म परं च यत् ॥	001c  
शब्दब्रह्मणि निष्णातः परं ब्रह्माधिगच्छति ।	002a  
शरीरमेतत्कुरुते यद्वेदे कुरुते तनुम् ॥	002c  
कृतशुद्धशरीरो हि पात्रं भवति ब्राह्मणः ।	003a  
आनन्त्यमनुचिन्त्येदं कर्मणां तद्ब्रवीमि ते ॥	003c  
निरागममनैतिह्यमत्यक्षं लोकसाक्षिकम् ।	004a  
धर्म इत्येव ये यज्ञान्वितन्वन्ति निराशिषः ॥	004c  
उत्पन्नत्यागिनो लुब्धाः कृपासूयाविवर्जिताः ।	005a  
धनिनामेष वै पन्थास्तीर्थेषु प्रतिपादनम् ॥	005c  
अनाश्रिताः पापकृत्याः कदाचित्कर्मयोगिनः ।	006a  
मनःसङ्कल्पसंसिद्धा विशुद्धज्ञाननिश्चयाः ॥	006c  
अक्रुध्यन्तोऽनसूयन्तो निरहङ्कारमत्सराः ।	007a  
ज्ञाननिष्ठास्त्रिशुक्लाश्च सर्वभूतहिते रताः ॥	007c  
आसन्गृहस्था भूयिष्ठा अपक्रान्ताः स्वकर्मसु ।	008a  
राजानश्च तथा युक्ता ब्राह्मणाश्च यथाविधि ॥	008c  
समा ह्यार्जवसम्पन्नाः सन्तुष्टा ज्ञाननिश्चयाः ।	009a  
प्रत्यक्षधर्माः शुचयः श्रद्दधानाः परावरे ॥	009c  
पुरस्ताद्भावितात्मानो यथावच्चरितव्रताः ।	010a  
चरन्ति धर्मं कृच्छ्रेऽपि दुर्गे चैवापि संहताः ॥	010c  
संहत्य धर्मं चरतां पुराऽऽसीत्सुखमेव तत् ।	011a  
तेषां नासीद्विधातव्यं प्रायश्चित्तं कथञ्चन ॥	011c  
सत्यं हि धर्ममास्थाय दुराधर्षतमा मताः ।	012a  
न मात्रामनुरुध्यन्ते न धर्मच्छलमन्ततः ॥	012c  
य एव प्रथमः कल्पस्तमेवात्र चरन्महान् ॥	013ac  
अस्यां स्थितौ स्थितानां हि प्रायश्चित्तं न विद्यते ।	014a  
यदा तु दुर्बलात्मानः प्रायश्चित्तं तदा भवेत् ॥	014c  
एत एवंविधाः प्राहुः पुराणा यज्ञवाहनाः ।	015a  
त्रैविद्यवृद्धाः शुचयो वृत्तवन्तो यशस्विनः ॥	015c  
यजन्तोऽहरहर्यज्ञैर्निराशीर्बन्धना बुधाः ।	016a  
तेषां यज्ञाश्च वेदाश्च कर्माणि च यथागमम् ॥	016c  
आगमाश्च यथाकामं सङ्कल्पाश्च यथाव्रतम् ।	017a  
अपेतकामक्रोधानां दुश्चराचारकर्मणाम् ॥	017c  
स्वकर्मभिः शंसितानां प्रकृत्या शंसितात्मनाम् ।	018a  
ऋजूनां शमनित्यानां स्वेषु कर्मसु वर्तताम् ॥	018c  
सर्वमानन्त्यमेवासीदिति नः शाश्वती श्रुतिः ।	019a  
तेषामदीनसत्वानां दुश्चराचारकर्मणाम् ॥	019c  
स्वकर्मभिः शंसितानां तपो घोरत्वमागतम् ।	020a  
तं सदाचारमाश्चर्यं पुराणं शाश्वतं ध्रुवम् ॥	020c  
अशक्नुवद्भिश्चरितुं किञ्चिद्धर्मेषु सूचितम् ।	021a  
निरापद्धर्म आचारो ह्यप्रमादोऽपराभवः ॥	021c  
सर्ववर्णेषु यत्तेषु नासीत्कश्चिद्व्यतिक्रमः ।	022a  
धर्ममेकं चतुष्पादमाश्रितास्ते नरा विभो ॥	022c  
तं सन्तो विधिवत्प्राप्य गच्छन्ति परमां गतिम् ।	023a  
गृहेभ्य एव निष्क्रम्य वनमन्ये समाश्रिताः ॥	023c  
गृहमेवाभिसंश्रित्य ततोऽन्ये ब्रह्मचारिणः ।	024a  
\'व्यस्तमेकं चतुर्धा तु ब्राह्मणा आश्रमं विदुः ॥	024c  
सर्वे सर्वत्र तिष्ठन्तो गच्छन्ति परमां गतिम् ।	025a  
एत एवंविधाः प्राहुः पुराणा ब्रह्मचारिणः ॥\'	025c  
त एते दिवि दृश्यन्ते ज्योतिर्भूता द्विजातयः ।	026a  
नक्षत्राणीव धिष्ण्येषु बहवस्तारकागणाः ।	026c  
आनन्त्यमुपसम्प्राप्ताः सन्तोषादिति वैदिकम् ॥	026e  
यद्यागच्छन्ति संसारं पुनर्योनिषु तादृशाः ।	027a  
न लिप्यन्ते पापकृत्यैः कदाचित्कर्मयोनितः ॥	027c  
एवमेव ब्रह्मचारी शुश्रूषुर्घोरनिश्चयः ।	028a  
एवंयुक्तो ब्राह्मणः स्यादन्यो ब्राह्मणको भवेत् ॥	028c  
कर्मैव पुरुषस्याह शुभं वा यदि वाऽशुभम् ।	029a  
एवं पक्वकषायाणामानन्त्येन श्रुतेन च ॥	029c  
सर्वमानन्त्यमेवासीदिति नः शाश्वती श्रुतिः ।	030a  
तेषामपेततृष्णानां निर्णिक्तानां शुभात्मनाम् ॥	030c  
चतुर्थ औपनिषदो धर्मः साधारणः स्मृतः ।	031a  
संसिद्धैः सेव्यते नित्यं ब्राह्मणैर्नियतात्मभिः ॥	031c  
सन्तोषमूलस्त्यागात्मा ज्ञानाधिष्ठानमुच्यते ।	032a  
अपवर्गमतिर्नित्यो यतिधर्मः सनातनः ॥	032c  
साधारणः केवलो वा यथाबलमुपास्यते ।	033a  
गच्छन्ते बलिनः क्षेमं दुर्बलोऽत्रावसीदति ।	033c  
ब्राह्मणः पदमन्विच्छन्संसारान्मुच्यते शुचिः ॥	033e  
स्यूमरश्मिरुवाच 	034  
ये भुञ्जते ये ददते यजन्तेऽधीयते च ये ।	034a  
मात्राभिर्धर्मलुब्धाभिर्ये वा त्यागं समाश्रिताः ॥	034c  
एतेषां प्रेत्यभावे तु कतमः स्वर्गजित्तमः ।	035a  
एतदाचक्ष्व मे ब्रह्मन्याथातथ्येन पृच्छतः ॥	035c  
कपिल उवाच 	036  
परिग्रहाः शुभाः सर्वे गुणतोऽभ्युदयाश्च ते ।	036a  
न तु त्यागसुखं प्राप्ता एतत्त्वमपि पश्यसि ॥	036c  
स्यूमरश्मिरुवाच 	037  
भवन्तो ज्ञाननिष्ठा वै गृहस्थाः कर्मनिश्चयाः ।	037a  
आश्रमाणां च सर्वेषां निष्ठायामैक्यमुच्यते ॥	037c  
एकत्वेन पृथक्त्वेन विशेषो नान्य उच्यते ।	038a  
तद्यथावद्यथान्यायं भगवान्प्रब्रवीतु मे ॥	038c  
कपिल उवाच 	039  
शरीरपक्तिः कर्माणि ज्ञानं तु परमा गतिः ।	039a  
पक्वे कषायविज्ञानं यथा ज्ञाने च तिष्ठति ॥	039c  
आनृशंस्यं क्षमा शान्तिरहिंसा सत्यमार्जवम् ।	040a  
अद्रोहोऽनभिमानश्च ह्रीस्तितिक्षा शमस्तथा ॥	040c  
पन्थानो ब्रह्मणस्त्वेत एतैः प्राप्नोति यत्परम् ।	041a  
तद्विद्वाननुबुद्ध्येत मनसा कर्मनिश्चयम् ॥	041c  
यां विप्राः सर्वतः शान्ता विशुद्धा ज्ञाननिश्चयाः ।	042a  
गतिं गच्छन्ति सन्तुष्टास्तामाहुः परमां गतिम् ॥	042c  
वेदांश्च वेदितव्यं च विदित्वा च यथास्थितिम् ।	043a  
एवं वेदविदित्याहुरतोऽन्यो वातरेचकः ॥	043c  
सर्वं विदुर्वेदविदो वेदे सर्वं प्रतिष्ठितम् ।	044a  
वेदे हि निष्ठा सर्वस्य यद्यदस्ति च नास्ति च ॥	044c  
एषैव निष्ठा सर्वत्र यत्तदस्ति च नास्ति च ।	045a  
एतदन्तं च मध्यं च सच्चाऽसच्च विजानतः ॥	045c  
समाप्तं त्याग इत्येव शम इत्येव निश्चितम् ।	046a  
सन्तोष इत्यनुगतमपवर्गे प्रतिष्ठितम् ॥	046c  
ऋतं सत्यं विदितं वेदितव्यं सर्वस्यात्मा स्थावरं जङ्गमं च ।	047a  
सर्वं सुखं यच्छिवमुत्तरं च ब्रह्माव्यक्तं प्रभवश्चाव्ययं च ॥	047c  
तेजः क्षमा शान्तिरनामयं शुभं तथाविधं व्योम सनातनं ध्रुवम् ।	048a  
एतैः शब्दैर्गम्यते बुद्धिनेत्रैस्तस्मै नमो ब्रह्मणे ब्राह्मणाय ॥ 	048c  

इति श्रीमन्महाभारते शान्तिपर्वणि मोक्षधर्मपर्वणि षट्सप्तत्यधिकद्विशततमोऽध्यायः ॥ 276 ॥

12-276-5 धनानामेष वै पन्था इति झ. ट. थ. पाठः ॥ 12-276-14 दुर्बलात्मन उत्पन्नं प्रायश्चित्तमिति श्रुतिः इति झ. पाठः ॥ 12-276-39 कषायपङ्क्तिः कर्माणीति ट. थ. पाठः ॥ 12-276-41 मनसा धर्मनिश्चयमिति ध. पाठः ॥ 12-276-43 रतोन्यो वेदवादक इति ट. थ. पाठः । वेदपातक इति ध. पाठः ॥ 12-276-46 इत्येव सर्ववेदेषु निष्ठितमिति झ. पाठः ॥
