अध्यायः 330

भीष्मेण युधिष्ठिरम् प्रति सर्वथा धर्मस्य कर्तव्यताकथनम् ॥ 1 ॥
युधिष्ठिर उवाच 	001  
यद्यस्ति दत्तमिष्टं वा तपस्तप्तं तथैव च ।	001a  
गुरूणां वाऽपि शुश्रूषा तन्मे ब्रूहि पितामह ॥	001c  
भीष्म उवाच 	002  
आत्मनाऽनर्थयुक्तेन पापे निविशते मनः ।	002a  
स कर्म कलुषं कृत्वा क्लेशे महति धीयते ॥	002c  
दुर्भिक्षादेव दुर्भिक्षं क्लेशात्क्लेशं भयाद्भयम् ।	003a  
मृतेभ्यः प्रमृता यान्ति दरिद्राः पापकर्मिणः ॥	003c  
उत्सवादुत्सवं यान्ति स्वर्गात्स्वर्गं सुखात्सुखम् ।	004a  
श्रद्दधानाश्च दान्ताश्च धनस्थाः शुभकारिणः ॥	004c  
व्यालकुञ्जरदुर्गेषु सर्पचोरभयेषु च ।	005a  
हस्तावापेन गच्छन्ति नास्तिकाः किमतःपरम् ॥	005c  
प्रियदेवातिथेयाश्च वदान्याः प्रियसाधवः ।	006a  
क्षेम्यमात्मवता मार्गमास्थिता हस्तदक्षिणाः ॥	006c  
पुलाका इव धान्येषु पूत्यण्डा इव पक्षिषु ।	007a  
तद्विधास्ते मनुष्येषु येषां धर्मो न कारणम् ॥	007c  
सुशीघ्रमपि धावन्तं विधानमनुधावति ।	008a  
शेते सह शयानेन येनयेन यथाकृतम् ॥	008c  
पापं तिष्ठति तिष्ठन्तं धावन्तमनुधावति ।	009a  
करोति कुर्वतः कर्म च्छायेवानुविधीयते ॥	009c  
येनयेन यथा यद्यत्पुरा कर्म सुनिश्चितम् ।	010a  
तत्तदेव नरो भुङ्क्ते नित्यं विहितमात्मना ॥	010c  
समानकर्मनिक्षेपं विधानपरिरक्षणम् ।	011a  
भूतग्राममिमं कालः समन्तादपकर्षति ॥	011c  
अचोद्यमानानि यथा पुष्पाणि च फलानि च ।	012a  
स्वं कालं नातिवर्तन्ते तथा कर्म पुराकृतम् ॥	012c  
समानश्चावमानश्च लाभालाभौ जयाजयौ ।	013a  
प्रवृत्ता न निवर्तन्ते निधनान्ताः पदेपदे ॥	013c  
आत्मना विहितं दुःखमात्मना विहितं सुखम् ।	014a  
गर्भशय्यामुपादाय भजते पूर्वदेहिकम् ॥	014c  
बालो युवा वा वृद्धश्च यत्करोति शुभाशुभम् ।	015a  
तस्यां तस्यामवस्थायां भुङ्क्ते जन्मनिजन्मनि ॥	015c  
यथा धेनुसहस्रेषु वत्सो विन्दति मातरम् ।	016a  
तथा पूर्वकृतं कर्म कर्तारमनुगच्छति ॥	016c  
मलिनं हि यथा वस्त्रं पश्चाच्छुध्यति वारिणा ।	017a  
उपवासैः प्रतप्तानां दीर्घं सुखमनन्तकम् ॥	017c  
दीर्घकालेन तपसा सेवितेन तपोवने ।	018a  
धर्मनिर्धूतपापानां संसिध्यन्ते मनोरथाः ॥	018c  
शकुनानामिवाकाशे मत्स्यानामिव चोदके ।	019a  
पदं यथा न दृश्येत तथा पुण्यकृतां गतिः ॥	019c  
अलमन्यैरुपालब्धैः कीर्तितैश्च व्यतिक्रमैः ।	020a  
पेशलं चानुरूपं च कर्तव्यं हितमात्मनः ॥ 	020c  

इति श्रीमन्महाभारते शान्तिपर्वणि मोक्षधर्मपर्वणि त्रिंशदधिकत्रिशततमोऽध्यायः ॥ 330 ॥

12-330-6 आस्थिता हृतदक्षिणा इति ध. पाठः ॥ 12-330-10 तत्तदेवोत्तरं भुङ्क्ते इति झ. पाठः ॥ 12-330-13 लाभोऽलाभः क्षयाक्षयाविति झ. पाठः ॥ 12-330-14 भुज्यते पूर्वदैहिकमिति ध. पाठः ॥
