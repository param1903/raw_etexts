अध्यायः 038
कृष्णेन युधिष्ठिरम् प्रति चार्वाकराक्षसस्य पूर्ववृत्तकथनम् ॥ 1 ॥
वैशम्पायन उवाच 	001  
ततस्तत्र तु राजानं तिष्ठन्ते भ्रातृभिः सह ।	001a  
उवाच देवकीपुत्रः सर्वदर्शी जनार्दनः ॥	001c  
वासुदेव उवाच 	002  
ब्राह्मणास्तात लोकेऽस्मिन्नर्चनीयाः सदा मम ।	002a  
एते भूमिचरा देवा वाग्विषाः सुप्रसादकाः ॥	002c  
पुरा कृतयुगे राजंश्चार्वाको नाम राक्षसः ।	003a  
तपस्तेपे महाबाहो बदर्यां बहुवार्षिकम् ॥	003c  
वरेण च्छन्द्यमानश्च ब्रह्मणा च पुनः पुनः ।	004a  
अभयं सर्वभूतेभ्यो वरयामास भारत ॥	004c  
द्विजावमानादन्यत्र प्रादाद्वरमनुत्तमम् ।	005a  
अभयं सर्वभूतेभ्यो ददौ तस्मै जगत्पतिः ॥	005c  
स तु लब्धवरः पापो देवानमितविक्रमः ।	006a  
राक्षसस्तापयामास तीव्रकर्मा महाबलः ॥	006c  
ततो देवाः समेताश्च ब्रह्माणमिदमब्रुवन् ।	007a  
वधाय रक्षसस्तस्य बलविप्रकृतास्तदा ॥	007c  
तानुवाच ततो देवो विहितं तत्र वै मया ।	008a  
यथाऽस्य भविता मृत्युरचिरेणेति भारत ॥	008c  
राजा दुर्योधनो नाम सखाऽस्य भविता नृषु ।	009a  
तस्य स्नेहावबद्धोऽसौ ब्राह्मणानवमंस्यते ॥	009c  
तत्रैनं रुषिता विप्रा विप्रकारप्रधर्षिताः ।	010a  
धक्ष्यन्ति वाग्बलाः पापं ततो नाशं गमिष्यति ॥	010c  
स एष निहतः शेते ब्रह्मदण्डेन राक्षसः ।	011a  
चार्वाको नृपतिश्रेष्ठ मा शुचो भरतर्षभ ॥	011c  
हतास्ते क्षत्रधर्मेण ज्ञातयस्तव पार्थिव ।	012a  
स्वर्गताश्च महात्मानो वीराः क्षत्रियपुङ्गवाः ॥	012c  
स त्वमातिष्ठ कार्याणि मा ते भूद्बुद्धिरन्यथा ।	013a  
शत्रूञ्जहि प्रजा रक्ष द्विजांश्च परिपूजय ॥ 	013c  

इति श्रीमन्महाभारते शान्तिपर्वणि राजधर्मपर्वणि अष्टत्रिंशोऽध्यायः ॥ 38 ॥
