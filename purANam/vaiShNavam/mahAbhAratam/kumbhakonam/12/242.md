अध्यायः 242

भीष्मेण युधिष्ठिरम् प्रति ज्ञानस्य श्रेयःसाधनतापरशुकसम्बोध्यकव्यासवाक्यानुवादः ॥ 1 ॥
व्यास उवाच 	001  
अथ चेद्रोचयेदेतदुह्यते मनसा तथा ।	001a  
उन्मज्जंश्च निमज्जंश्च ज्ञानवान्प्लववान्भवेत् ॥	001c  
प्रज्ञया निर्मितैर्धीरास्तारयन्त्यबुधान्प्लवैः ।	002a  
नाबुधास्तारयन्त्यन्यानात्मानं वा कथञ्चन ॥	002c  
छिन्नदोषो मुनिर्योगयुक्तो युञ्जीत द्वादश ।	003a  
दशकर्मसुखानर्थानुपायापायनिष्क्रियः ॥	003c  
चक्षुराचारसङ्ग्राहैर्मनसा दर्शनेन च ।	004a  
यच्छेद्वाङ्मनसी बुद्ध्या य इच्छेज्ज्ञानमुत्तमम् ॥	004c  
ज्ञानेन यच्छेदात्मानं य इच्छेच्छान्तिमात्मनः ।	005a  
एतेषां चेदनुद्रष्टा पुरुषोऽपि सुदारुणः ॥	005c  
यदि वा सर्ववेदज्ञो यदि वाऽप्यनृचो द्विजः ।	006a  
यदि वा धार्मिको यज्वा यदि वा पापकृत्तमः ॥	006c  
यदि वा पुरुषव्याघ्रो यदि वैक्लव्यधारणः ।	007a  
तरत्येवं महादुर्गं जरामरणसागरम् ॥	007c  
एवं ह्येतेन योगेन युञ्जानो ह्येवमन्ततः ।	008a  
अपि जिज्ञासमानोऽपि शब्दब्रह्माऽतिवर्तते ॥	008c  
धर्मोपस्थो ह्रीवरूथ उपायापायकूबरः ।	009a  
अपानाक्षः प्राणयुगः प्रज्ञायुर्जीवबन्धनः ॥	009c  
चेतनाबन्धुरश्चारुश्चाचारग्रहनेमिमान् ।	010a  
दर्शनस्पर्शनवहो घ्राणश्रवणवाहनः ॥	010c  
प्रज्ञानाभिः सर्वतन्त्रप्रतोदो ज्ञानसारथिः ।	011a  
क्षेत्रज्ञाधिष्ठितो धीरः श्रद्धादमपुरःसरः ॥	011c  
त्यागरश्म्यनुगः क्षेम्यः शौचगो ध्यानगोचरः ।	012a  
जीवयुक्तो रथो दिव्यो ब्रह्मलोके विराजते ॥	012c  
अथ सन्त्वरमाणस्य रथमेवं युयुक्षतः ।	013a  
अक्षरं गन्तुमनसो विधिं वक्ष्यामि शीघ्रगम् ॥	013c  
सप्त यो धारणाः कृत्स्ना वाग्यतः प्रतिपद्यते ।	014a  
पृष्ठतः पार्श्वतश्चान्यास्तावत्यस्ताः प्रधारणाः ॥	014c  
क्रमशः पार्थिवं यच्च वायव्यं खं तथा पयः ।	015a  
ज्योतिषो यत्तदैश्वर्यमहङ्कारस्य बुद्धितः ।	015c  
अव्यक्तस्य तथैश्वर्यं क्रमशः प्रतिपद्यते ॥	015e  
विक्रमाश्चापि यस्यैते तथा युङ्क्ते स योगतः ।	016a  
तथाऽस्य योगयुक्तस्य सिद्धिमात्मनि पश्यतः ॥	016c  
निर्मुच्यमानः सूक्ष्मत्वाद्रूपाणीमानि पश्यतः ।	017a  
शैशिरस्तु यथा धूमः सूक्ष्मः संश्रयते नभः ॥	017c  
तथा देहाद्विमुक्तस्य पूर्वरूपं भवत्युत ।	018a  
अथ धूमस्य विरमेद्द्वितीयं रूपदर्शनम् ॥	018c  
जलरूपमिवाकाशे तत्रैवात्मनि पश्यति ।	019a  
अपां व्यतिक्रमे चास्य वह्निरूपं प्रकाशते ॥	019c  
तस्मिन्नुपरते चास्य वायव्यं सूक्ष्ममव्ययम् ।	020a  
रूपं प्रकाशते तस्य पीतवस्त्रवदव्ययम् ॥	020c  
तस्मिन्नुपरते रूपमाकाशस्य प्रकाशते ।	021a  
तस्मिन्नुपरते चास्य बुद्धिरूपं प्रकाशते ।	021c  
ऊर्णारूपसवर्णस्य तस्य रूपं प्रकाशते ॥	021e  
अथ श्वेतां गतिं गत्वा सोहङ्कारे प्रकाशते ।	022a  
सुशुक्लं चेतसः सौक्ष्म्यमप्युक्तं ब्राह्मणस्य वै ॥	022c  
एतेष्वपि हि जातेषु फलजातानि मे शृणु ।	023a  
जातस्य पार्थिवैश्वर्यैः सृष्टिरिष्टा विधीयते ॥	023c  
प्रजापतिरिवाक्षोभ्यः शरीरात्सृजते प्रजाः ।	024a  
अङ्गुल्यङ्गुष्ठमात्रेण हस्तपादेन वा तथा ॥	024c  
पृथिवीं कम्पयत्येको गुणो वायोरिति श्रुतिः ।	025a  
आकाशभूतश्चाकाशे सवर्णत्वात्प्रकाशते ।	025c  
वर्णतो गृह्यते चाप्सु नापः पिबति चाशया ॥	025e  
न चास्य तेजसां रूपं दृश्यते शाम्यते तथा ।	026a  
अहङ्कारेऽस्य विजिते पञ्चैते स्युर्वशानुगाः ॥	026c  
षण्णामात्मनि बुद्धौ च जितायां प्रभवत्यथ ।	027a  
निर्दोषा प्रतिभा ह्येनं कृत्स्ना समभिवर्तते ॥	027c  
तथैव व्यक्तमात्मानमव्यक्तं प्रतिपद्यते ।	028a  
यतो निःसरते लोको भवति व्यक्तसञ्ज्ञकः ॥	028c  
तत्राव्यक्तमयीं विद्यां शृणु त्वं विस्तरेण मे ।	029a  
तथा व्यक्तमयं चैव सङ्ख्यापूर्वं निबोध मे ॥	029c  
पञ्चविंशतितत्त्वानि तुल्यान्युभयतः समम् ।	030a  
योगे साङ्ख्येऽपि च तथा विशेषं तत्र मे शृणु ॥	030c  
प्रोक्तं तद्व्यक्तमित्येव जायते वर्धते च यत् ।	031a  
जीर्यते म्रियते चैव चतुर्भिर्लक्षणैर्युतम् ॥	031c  
विपरीतमतो यत्तु तदव्यक्तमुदाहृतम् ।	032a  
द्वावात्मानौ च वेदेषु सिद्धान्तेष्वप्युदाहृतौ ॥	032c  
चतुर्लक्षणजं त्वाद्यं चतुर्वर्गं प्रचक्षते ।	033a  
व्यक्तमव्यक्तजं चैव तथा बुद्धिरथेतरत् ॥	033c  
सत्वं क्षेत्रज्ञ इत्येतद्द्वयमव्यक्तदर्शनम् ॥	033e  
द्वावात्मानौ च वेदेषु विषयेष्वनुरज्यतः ।	034a  
विषयात्प्रतिसंहारः साङ्ख्यानां विद्धि लक्षणम् ॥	034c  
निर्ममश्चानहङ्कारो निर्द्वन्द्वश्छिन्नसंशयः ।	035a  
नैव क्रुध्यति न द्वेष्टि नानृता भाषते गिरः ॥	035c  
आक्रुष्टस्ताडितश्चैव मैत्रीयं ध्याति नाशुभम् ।	036a  
वाग्दण्डकर्ममनसां त्रयाणां च निवर्तकः ॥	036c  
समः सर्वेषु भूतेषु ब्रह्माणमभिवर्तते ।	037a  
नैवेच्छति न चानिच्छो यात्रामात्रव्यवस्थितः ॥	037c  
अलोलुपोऽव्यथो दान्तो नाकृतिर्न निराकृतिः ।	038a  
नास्येन्द्रियमनेकाग्रं नाविक्षिप्तमनोरथः ॥	038c  
सर्वभूतसदृङ्मैत्रः समलोष्टाश्मकाञ्चनः ।	039a  
तुल्यप्रियाप्रियो धीरस्तुल्यनिन्दात्मसंस्तुतिः ॥	039c  
अस्पृहः सर्वकामेभ्यो ब्रह्मचर्यदृढव्रतः ।	040a  
अहिंस्रः सर्वभूतानामीदृक्साङ्ख्यो विमुच्यते ॥	040c  
यथा योगाद्विमुच्यन्ते कारणैर्यैर्निबोध तत् ।	041a  
योगैश्वर्यमतिक्रान्तो योऽतिक्रामति मुच्यते ॥	041c  
इत्येषा भावजा बुद्धिः कथिता ते न संशयः ।	042a  
एवं भवति निर्द्वन्द्वो ब्रह्माणं चाधिगच्छति ॥ 	042c  

इति श्रीमन्महाभारते शान्तिपर्वणि मोक्षधर्मपर्वणि द्विचत्वारिंशदधिकद्विशततमोऽध्यायः ॥ 242 ॥

12-242-1 उह्येत स्रोतसा यथेति झ. पाठः ॥ 12-242-3 देशकर्मानुरागार्थानुपायेति झ. पाठः ॥ 12-242-4 चक्षुराहारसंहारैरिति झ. पाठः । यच्छेद्वाचं मनो बुद्ध्येति थ. पाठः ॥ 12-242-12 त्यागसूक्ष्मानुग इति झ. ध. पाठः ॥ 12-242-17 निर्मथ्यमानः सूक्ष्मात्मा रूपाण्येतानि दर्शयेत् इति ट. थ. पाठः ॥ 12-242-25 वर्णतो गृह्यते चापि कामात्पिबति चाशयानिति झ. पाठः ॥ 12-242-36 वाङ्मनःकायदण्डानामिति ट. थ. पाठः ॥
