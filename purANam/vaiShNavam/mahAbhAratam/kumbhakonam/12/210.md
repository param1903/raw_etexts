अध्यायः 210

भीष्मेण युधिष्ठिरम् प्रति नारदाय श्रीनारायणोक्तस्य प्रयाणकाले श्रीभगवदनुस्मृतिप्रकारस्य कथनम् ॥ 1 ॥
\'युधिष्ठिर उवाच 	001  
पितामह महाप्राज्ञ सर्वशास्त्रविशारद ।	001a  
प्रयाणकाले किं जप्यं मोक्षिभिस्तत्त्वचिन्तकैः ॥	001c  
किन्नु स्मरन्कुरुश्रेष्ठ मरणे समुपस्थिते ।	002a  
प्राप्नुयात्परमां सिद्धिं श्रोतुमिच्छामि तत्वतः ॥	002c  
भीष्म उवाच 	003  
त्वद्युक्तश्च हितः सूक्ष्म उक्तः प्रश्नस्त्वयाऽनघ ।	003a  
शृणुष्वावहितो राजन्नारदेन पुरा श्रुतम् ॥	003c  
श्रीवत्साङ्कं जगद्बीजमनन्तं लोकसाक्षिणम् ।	004a  
पुरा नारायणं देवं नारदः पर्यपृच्छत ॥	004c  
अक्षरं परमं ब्रह्म निर्गुणं तमसः परम् ।	005a  
आहुर्वैद्यं परं धाम ब्रह्मादिकमलोद्भवम् ॥	005c  
भगवन्भूतभव्येश श्रद्दधानैर्जितेन्द्रियैः ।	006a  
कथं भक्तैर्विचिन्त्योसि योगिभिर्मोक्षकाङ्क्षिभिः ॥	006c  
किन्नु जप्यं जपेन्नित्यं काल्यमुत्थाय मानवः ।	007a  
स्मरेच्च म्रियमाणो वै विशेषेण महाद्युते ॥	007c  
कथं युञ्जन्समाध्यायेद्ब्रूहि तत्वं सनातनम् ॥	008ac  
श्रुत्वा च नारदोक्तं तु देवानामीश्वरः स्वयम् ।	009a  
प्रोवाच भगवान्विष्णुर्नारदं वरदः प्रभुः ॥	009c  
हन्त ते कथयिष्यामि इमां दिव्यामनुस्मृतिम् ।	010a  
यामधीत्य प्रयाणे तु मद्भावायोपपद्यते ॥	010c  
ओङ्कारमग्रतः कृत्वा मां नमस्कृत्य नारद ।	011a  
एकाग्रः प्रयतो भूत्वा इमं मन्त्रमुदीरयेत् ॥	011c  
ओं नमो भगवते वासुदेवायेति ॥	012ac  
इत्युक्तो नारदः प्राह प्राञ्जलिः प्रणतः स्थितः ।	013a  
सर्वदेवेश्वरं विष्णुं सर्वात्मानं हरिं प्रभुम् ॥	013c  
नारद उवाच 	014  
अव्ययं शाश्वतं देवं प्रभवं पुरुषोत्तमम् ।	014a  
प्रपद्ये प्राञ्जलिर्विष्णुमक्षरं परमं पदम् ॥	014c  
पुराणं प्रभवं विष्णुमक्षयं लोकसाक्षिणम् ।	015a  
प्रपद्ये पुण्डरीकाक्षमीशं भक्तानुकम्पिनम् ॥	015c  
लोकनाथं सहस्राक्षमद्भुतं परदं पदम् ।	016a  
भगवन्तं प्रपन्नोऽस्मि भूतभव्यभवत्प्रभुम् ॥	016c  
स्रष्टारं सर्वलोकानामनन्तं सर्वतोमुखम् ।	017a  
पद्मनाभं हृषीकेशं प्रपद्ये सत्यमच्युतम् ॥	017c  
हिरण्यगर्भममृतं भूगर्भं परतः परम् ।	018a  
प्रभोः प्रभुमनाद्यन्तं प्रपद्ये तं रविप्रभम् ॥	018c  
सहस्रशीर्षं पुरुषं महर्षिं तत्वभावनम् ।	019a  
प्रपद्ये सूक्ष्ममचलं वरेण्यमभयप्रदम् ॥	019c  
नारायणं पुराणर्षिं योगात्मानं सनातनम् ।	020a  
संस्थानं सर्वतत्वानां प्रपद्ये ध्रुवमीश्वरम् ॥	020c  
यः प्रभुः सर्वभूतानां येन सर्वमिदं ततम् ।	021a  
परावरगुरुर्विष्णुः स मे देवः प्रसीदतु ॥	021c  
यस्मादुत्पद्यते ब्रह्मा पद्मयोनिः सनातनः ।	022a  
ब्रह्मयोनिर्हि विश्वात्मा स मे विष्णुः प्रसीदतु ॥	022c  
यः पुरा प्रलये प्राप्ते नष्टे स्थावरजङ्गमे ।	023a  
ब्रह्मादिषु प्रलीनेषु नष्टे लोकपरावरे ॥	023c  
आभूतसम्प्लवे चैव प्रलीनेऽप्राकृतो महान् ।	024a  
एकस्तिष्ठति विश्वात्मा स मे विष्णुः प्रसीदतु ॥	024c  
चतुर्भिश्च चतुर्भिश्च द्वाभ्यां पञ्चभिरेव च ।	025a  
हूयते च पुनर्द्वाभ्यां स मे विष्णुः प्रसीदतु ॥	025c  
पर्जन्यः पृथिवी सस्यं कालो धर्मः क्रियाक्रिये ।	026a  
गुणाकरः स मे बभ्रुर्वासुदेवः प्रसीदतु ॥	026c  
अग्नीषोमार्कताराणां ब्रह्मरुद्रेन्द्रयोगिनाम् ।	027a  
यस्तेजयति तेजांसि स मे विष्णुः प्रसीदतु ॥	027c  
योगावास नमस्तुभ्यं सर्वावास वरप्रद ।	028a  
यज्ञगर्भ हिरण्याङ्ग पञ्चयज्ञ नमोस्तु ते ॥	028c  
चतुर्मूर्ते परं धाम लक्ष्म्यावास परार्चित ।	029a  
सर्वावास नमस्तेऽस्तु वासुदेव प्रधानकृत् ॥	029c  
अजस्त्वनामयः पन्था ह्यमूर्तिर्विश्वमूर्तिधृत् ।	030a  
विकर्तः पञ्चकालज्ञ नमस्ते ज्ञानसागर ॥	030c  
अव्यक्ताद्व्यक्तमुत्पन्नमव्यक्ताद्यः परोऽक्षरः ।	031a  
यस्मात्परतरं नास्ति तमस्मि शरणं गतः ॥	031c  
न प्रधानो न च महान्पुरुषश्चेतनो ह्यजः ।	032a  
अनयोर्यः परतरस्तमस्मि शरणं गतः ॥	032c  
चिन्तयन्तो हि यं नित्यं ब्रह्मेशानादयः प्रभुम् ।	033a  
निश्चयं नाधिगच्छन्ति तमस्मि शरणं गतः ॥	033c  
जितेन्द्रिया महात्मानो ज्ञानध्यानपरायणाः ।	034a  
यं प्राप्य न निवर्तन्ते तमस्मि शरणं गतः ॥	034c  
एकांशेन जगत्सर्वमवष्टभ्य विभुः स्थितः ।	035a  
अग्राह्यं निर्गुणं नित्यं तमस्मि शरणं गतः ॥	035c  
सोमार्काग्निमयं तेजो या च तारमयी द्युतिः ।	036a  
दिवि सञ्जायते योऽयं स महात्मा प्रसीदतु ॥	036c  
गुणादिर्निर्गुणश्चाद्यो लक्ष्मीवांश्चेतनो ह्यजः ।	037a  
सूक्ष्मः सर्वगतो योगी स महात्मा प्रसीदतु ॥	037c  
साङ्ख्ययोगाश्च ये चान्ये सिद्धाश्च परमर्षयः ।	038a  
यं विदित्वा विमुच्यन्ते स महात्मा प्रसीदतु ॥	038c  
अव्यक्तः समधिष्ठाता अचिन्त्यः सदसत्परः ।	039a  
अस्थितिः प्रकृतिश्रेष्ठः स महात्मा प्रसीदतु ॥	039c  
क्षेत्रज्ञः पञ्चधा भुङ्क्ते प्रकृतिं पञ्चभिर्मुखैः ।	040a  
महान्गुणांश्च यो भुङ्क्ते स महात्मा प्रसीदतु ॥	040c  
सूर्यमध्ये स्थितः सोमस्तस्य मध्ये च या स्थिता ।	041a  
भूतबाह्या च या दीप्तिः स महात्मा प्रसीदतु ॥	041c  
नमस्ते सर्वतः सर्वं सर्वतोक्षिशिरोमुख ।	042a  
निर्विकार नमस्तेऽस्तु साक्षी क्षेत्रध्रुवस्थितिः ॥	042c  
अतीन्द्रिय नमस्तुभ्यं लिङ्गैर्व्यक्तैर्न मीयसे ।	043a  
ये च त्वां नाभिजानन्ति संसारे संसरन्ति ते ॥	043c  
कामक्रोधविनिर्मुक्ता रागद्वेषविवर्जिताः ।	044a  
मान्यभक्ता विजानन्ति न पुनर्भवका द्विजाः ॥	044c  
एकान्तिनो हि निर्द्वन्द्वा निराशीःकर्मकारिणः ।	045a  
ज्ञानाग्निदग्धकर्माणस्त्वां विशन्ति विचिन्तकाः ॥	045c  
अशरीरं शरीरस्थं समं सर्वेषु देहिषु ।	046a  
पुण्यपापविनिर्मुक्ता भक्तास्त्वां प्राविशन्त्युत ॥	046c  
अव्यक्तं बुद्ध्यहङ्कारमनोभूतेन्द्रियाणि च ।	047a  
त्वयि तानि च तेषु त्वं न तेषु त्वं न ते त्वयि ॥	047c  
एकत्वान्यत्वनानात्वं ये विदुर्यान्ति ते परम् ।	048a  
समोसि सर्वभूतेषु न ते द्वेष्योस्ति न प्रियः ॥	048c  
समत्वमभिकाङ्क्षेऽहं भक्त्या वै नान्यचेतसा ।	049a  
चराचरमिदं सर्वं भूतग्रामं चतुर्विधम् ।	049c  
त्वया त्वय्येव तत्प्रोतं सूत्रे मणिगणा इव ॥	049e  
स्रष्टा भोक्तासि कूटस्थो ह्यतत्वं तत्वसञ्ज्ञिकः ।	050a  
अकर्ता हेतुरचलः पृथगात्मन्यवस्थितः ॥	050c  
न ते भूतेषु संयोगो भूततत्वगुणाधिकः ।	051a  
अहङ्कारेण बुद्ध्या वा न ते योगस्त्रिभिर्गुणैः ॥	051c  
न मोक्षधर्मो वा न त्वं नारम्भो जन्म वा पुनः ।	052a  
जरामरणमोक्षार्थं त्वां प्रपन्नोस्मि सर्वग ॥	052c  
ईश्वरोसि जगन्नाथ ततः परम उच्यसे ।	053a  
भक्तानां यद्धितं देव तद्ध्याहि त्रिदशेश्वर ॥	053c  
विषयैरिन्द्रियैर्वाऽपि न मे भूयः समागमः ।	054a  
पृथिवीं यातु गन्धो वै रसं यातु जलं तथा ॥	054c  
तेजो हुताशनं यातु स्पर्शो यातु च मारुतम् ।	055a  
श्रोत्रमाकाशमप्येतु मनो वैकारिकं पुनः ॥	055c  
इन्द्रियाण्यपि संयान्तु स्वासुस्वासु च योनिषु ।	056a  
पृथिवी यातु सलिलमापोग्निमनलोऽनिलम् ॥	056c  
वायुराकाशमप्येतु मनश्चाकाश एव च ।	057a  
अहङ्कारं मनो यातु मोहनं सर्वदेहिनाम् ॥	057c  
अहङ्कारस्ततो बुद्धिं बुद्धिरव्यक्तमच्युत ॥	058ac  
प्रधाने प्रकृतिं याते गुणसाम्ये व्यवस्थिते ।	059a  
वियोगः सर्वकरणैर्गुणैर्भूतैश्च मे भवेत् ॥	059c  
निष्केवलं पदं तात काङ्क्षेऽहं परमं तव ।	060a  
एकीभावस्त्वया मेऽस्तु न मे जन्म भवेत्पुनः ॥	060c  
त्वद्बुद्धिस्त्वद्गतप्राणस्त्वद्भक्तिस्त्वत्परायणः ।	061a  
त्वामेवाहं स्मरिष्यामि मरणे पर्युपस्थिते ॥	061c  
पूर्वदेहकृता ये तु व्याधयः प्रविशन्तु माम् ।	062a  
अर्दयन्तु च दुःखानि ऋणं मे प्रविमुञ्चतु ॥	062c  
अनुध्यातोऽसि देवेश न मे जन्म भवेत्पुनः ।	063a  
तस्माद्ब्रवीमि कर्माणि ऋणं मे न भवेदिति ॥	063c  
नोपतिष्ठन्तु मां सर्वे व्याधयः पूर्वसञ्चिताः ।	064a  
अनृणो गन्तुमिच्छामि तद्विष्णोः परमं पदम् ॥	064c  
श्रीभगवानुवाच 	065  
अहं भगवतस्तस्य मम चासौ सनातनः ।	065a  
तस्याहं न प्रणश्यासि स च मे न प्रणश्यति ॥	065c  
कर्मेन्द्रियाणि संयम्य पञ्च बुद्धीन्द्रियाणि च ।	066a  
दशेन्द्रियाणि मनसि अहङ्कारे तथा मनः ॥	066c  
अहङ्कारं तथा बुद्धौ बुद्धिमात्मनि योजयेत् ।	067a  
यतबुद्धीन्द्रियः पश्येद्बुद्ध्या बुद्ध्येत्परात्परम् ॥	067c  
ममायमिति यस्याहं येन सर्वमिदं तततम् ।	068a  
ततो बुद्धेः परं बुद्ध्वा लभते न पुनर्भवम् ॥	068c  
मरणे समनुप्राप्ते यश्चैवं मामनुस्मरेत् ।	069a  
अपि पापसमाचारः स याति परमां गतिम् ॥	069c  
ओं नमो भगवते तस्मै देहिनां परमात्मने ।	070a  
नारायणाय भक्तानामेकनिष्ठाय शाश्वते ॥	070c  
इमामनुस्मृतिं दिव्यां वैष्णवीं सुसमाहितः ।	071a  
स्वपन्विबुद्धश्च पठेद्यत्र तत्र समभ्यसेत् ॥	071c  
पौर्णमास्याममावास्यां द्वादश्यां च विशेषतः ।	072a  
श्रावयेच्छ्रद्दधानांश्च मद्भक्तांश्च विशेषतः ॥	072c  
यद्यहङ्कारमाश्रित्य यज्ञदानतपः क्रियाः ।	073a  
कुर्वंस्तत्फलमाप्नोति पुनरावर्तनं न तु ॥	073c  
अभ्यर्चयन्पितॄन्देवान्पठञ्जुह्वन्बलिं ददत् ।	074a  
ज्वलन्नग्निं स्मरेद्यो मां स याति परमां गतिम् ॥	074c  
यज्ञो दानं तपश्चैव पावनानि शरीरिणाम् ।	075a  
यज्ञं दानं तपस्तस्मात्कुर्यादाशीर्विवर्जितः ॥	075c  
नम इत्येव यो ब्रूयान्मद्भक्तः श्रद्धयान्वितः ।	076a  
तस्याक्षयो भवेल्लोकः श्वपाकस्यापि नारद ॥	076c  
किं पुनर्ये यजन्ते मां साधका विधिपूर्वकम् ।	077a  
श्रद्धावन्तो यतात्मानस्ते मां यान्ति मदाश्रिताः ॥	077c  
कर्माण्याद्यन्तवन्तीह मद्भक्तोऽमृतमश्नुते ।	078a  
मामेव तस्माद्देवर्षे ध्याहि नित्यमतन्द्रितः ।	078c  
अवाप्स्यसि ततः सिद्धिं द्रक्ष्यस्येव पदं मम ॥	078e  
अज्ञानिने च यो ज्ञानं दद्याद्धर्मोपदेशनम् ।	079a  
कृत्स्नां वा पृथिवीं दद्यात्तेन तुल्यं न तत्फलम् ॥	079c  
तस्मात्प्रदेयं साधुभ्यो जन्मबन्धभयापहम् ।	080a  
एवं दत्त्वा नरश्रेष्ठ श्रेयो वीर्यं च विन्दति ॥	080c  
अश्वमेधसहस्राणां सहस्रं यः समाचरेत् ।	081a  
नासौ पदमवाप्नोति मद्भक्तैर्यदवाप्यते ॥	081c  
भीष्म उवाच 	082  
एवं पृष्टः पुरा तेन नारदेन सुरर्षिणा ।	082a  
यदुवाच तदाऽसौ भो तदुक्तं तव सुव्रत ॥	082c  
त्वमप्येकमना भूत्वा ध्याहि ज्ञेयं गुणातिगम् ।	083a  
भजस्व सर्वभावेन परमात्मानमव्ययम् ॥	083c  
श्रुत्वैतन्नारदो वाक्यं दिव्यं नारायणेरितम् ।	084a  
अत्यन्तभक्तिमान्देव एकान्तत्वमुपेयिवान् ॥	084c  
नारायणमृषिं देवं दशवर्षाण्यनन्यभाक् ।	085a  
इदं जपन्वै प्राप्नोति तद्विष्णोः परमं पदम् ॥	085c  
किं तस्य बहुभिर्मन्त्रैर्भक्तिर्यस्य जनार्दने ।	086a  
नमो नारायणायेति मन्त्रः सर्वार्थसाधकः ॥	086c  
इमां रहस्यां परमामनुस्मृतिमधीत्य बुद्धिं लभते च नैष्ठिकीम् ।	087a  
विहाय दुःखान्यवमुच्य सङ्कटात्स वीतरागो विगतज्वरः सुखी ॥ 	087c  

इति श्रीमन्महाभारते शान्तिपर्वणि मोक्षधर्मपर्वणि दशाधिकद्विशततमोऽध्यायः ॥ 210 ॥

12-210-1 श्रुत्वा तस्य तु देवर्षेर्वाक्यं वाचस्पतिः स्वयमिति थ. पाठः ॥ 12-210-14 अव्यक्तं शाश्वतं देवमिति ट.थ. पाठः ॥ 12-210-15 पुराणं प्रभवं नित्यमिति ट. थ. पाठः ॥ 12-210-30 त्रिकर्तः पञ्चकालज्ञेति ट. थ. पाठः ॥ 12-210-44 न पुनर्मारका द्विजा इति ट. थ. पाठः ॥ 12-210-46 त्वां विशन्ति विनिश्चिता इति ध. पाठः ॥ 12-210-52 न मे धर्मो ह्यधर्मो वेति ट. थ. पाठः ॥ 12-210-54 पृथिवीं यातु मे घ्राणं यातु मे रसनं जलम् । रूपं हुताशनं यातु इति ट. थ. पाठः ॥ 12-210-60 निष्केवलं वरं देवेति ध. पाठः ॥ 12-210-74 जपन्भिन्नं स्मरेदिति ध. पाठः ॥ 12-210-78 मद्भक्तो नान्तमश्नुत इति ट. थ. पाठः ॥ 12-210-82 यदुवाच तदा शम्भुरिति ट. थ. पाठः ॥ 12-210-87 स वीतरागो विचरेदिमां महीम् । इति ट. थ. पाठः ॥
