अध्यायः 125

आशानिरूपणं प्रार्थितेन भीष्मेण तदुपोद्घाततया ऋषभसुमित्रचरित्रकीर्तनारम्भः ॥ 1 ॥ मृगयासक्तेन सुमित्रेण निजशरानुवेधे शरेण सह वनं प्रविष्टं मृगं प्रत्यनुधावनम् ॥ 2 ॥
युधिष्ठिर उवाच 	001  
शीलं प्रधानं पुरुषे कथितं ते पितामह ।	001a  
कथमाशा समुत्पन्ना का च सा तद्वदस्व मे ॥	001c  
संशयो मे महानेष समुत्पन्नः पितामह ।	002a  
छेत्ता च तस्य नान्योऽस्ति त्वत्तः परपुरञ्जय ॥	002c  
पितामहाशा महती ममासीद्धि सुयोधने ।	003a  
प्राप्ते युद्धे तु तद्युक्तं तत्कर्ताऽयमिति प्रभो ॥	003c  
सर्वस्याशा सुमहती पुरुषस्योपजायते ।	004a  
तस्यां विहन्यमानायां दुःखो मृत्युर्न संशयः ॥	004c  
सोऽहं हताशो दुर्बुद्धिः कृतस्तेन दुरात्मना ।	005a  
धार्तराष्ट्रेण राजेन्द्र पश्य मन्दात्मतां मम ॥	005c  
आशां बृहत्तरीं मन्ये पर्वतादपि सद्रुमात् ।	006a  
आकाशादपि वा राजन्नप्रमेयाऽथवा पुनः ॥	006c  
एषा चैव कुरुश्रेष्ठ दुर्विचिन्त्या सुदुर्लभा ।	007a  
दुर्लभत्वाच्च पश्यामि किमन्यद्दुर्लभं ततः ॥	007c  
भीष्म उवाच 	008  
अत्र ते वर्तयिष्यामि युधिष्ठिर निबोध मे ।	008a  
इतिहासं सुमित्रस्य निर्वृत्तमृषभस्य च ॥	008c  
सुमित्रो नाम राजर्षिर्हैहयो मृगयां गतः ।	009a  
ससार च मृगं विद्ध्वा बाणेनानतपर्वणा ॥	009c  
स मृगो बाणमादाय ययावतिपराक्रमः ।	010a  
स च राजा बली तूर्णं ससार मृगमन्तिकात् ॥	010c  
ततो निम्नं स्थलं चैव समृगोऽद्रवदाशुगः ।	011a  
मुहूर्तमिव राजेन्द्र समेन स पथाऽगमत् ॥	011c  
ततः स राजा तारुण्यादौरसेन बलेन च ।	012a  
चचार बाणासनभृत्सखड्गो हंसवत्तदा ॥	012c  
ततो नदान्नदीश्चैव पल्वलानि वनानि च ।	013a  
अतिक्रम्याभ्यतिक्रम्य ससारैको वनेचरः ॥	013c  
स तु तावन्मृगो राजन्नासाद्यासाद्य पार्थिवम् ।	014a  
पुनरभ्येति जवनो जवेन महता ततः ॥	014c  
स तस्य बाणैर्बहुभिः समभ्यस्तो वनेचरः ।	015a  
प्रक्रीडन्निव राजेन्द्र पुनरभ्येति चान्तिकम् ॥	015c  
पुनश्च जवमास्थाय जवनो मृगयूथपः ।	016a  
[अतीत्यातीत्य राजेन्द्र पुनरभ्येति चान्तिकम् ॥]	016c  
तस्य मर्मच्छिदं घोरं सुमित्रोऽमित्रकर्शनः ।	017a  
समादाय शरं श्रेष्ठं कार्मुकान्निरवासयत् ॥	017c  
[ततो गव्यूतिमात्रेण मृगयूथपयूथपः ।]	018a  
तस्य बाणपथं मुक्त्वा तस्थिवान्प्रहसन्निव ॥	018c  
तस्मिन्निपतिते बाणे भूमौ ज्वलिततेजसि ।	019a  
प्रविवेश मृगोऽरण्यं मृगं राजाऽप्यभिद्रवत् ॥ 	019c  

इति श्रीमन्महाभारते शान्तिपर्वणि राजधर्मपर्वणि पञ्चविंशत्यधिकशततमोऽध्यायः ॥ 125 ॥

12-125-3 युक्तं युद्धं विनैव राज्यार्धदानम् । कर्ता करिष्यति ॥ 12-125-7 दुर्लभा दुर्जया ॥ 12-125-12 बाणासनभृद्धनुर्धरः ॥ 12-125-15 समभ्यस्तो विद्धः ॥
