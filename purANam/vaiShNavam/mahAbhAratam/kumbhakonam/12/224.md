अध्यायः 224

भीष्मेण युधिष्ठिरम् प्रति गार्हस्थ्ये स्थितस्यापि भगवदुपासकस्य ज्ञानिनः पुरुषार्थसिद्धौ दृष्टान्ततया सुवर्चलाश्वेतकेतूपाख्यानकथनम् ॥ 1 ॥
\'युधिष्ठिर उवाच 	001  
अस्ति कश्चिद्यदि विभो सदारो नियतो गृहे ।	001a  
अतीतसर्वसंसारः सर्वद्वन्द्वविवर्जितः ।	001c  
तं मे ब्रूहि महाप्राज्ञ दुर्लभः पुरुषो महान् ॥	001e  
भीष्म उवाच 	002  
शृणु राजन्यथावृत्तं यन्मां त्वं पृष्टवानसि ।	002a  
इतिहासमिमं शुद्धं संसारभयभेषजम् ॥	002c  
देवलो नाम विप्रर्षिः सर्वशास्त्रार्थकोविदः ।	003a  
क्रियावान्धार्मिको नित्यं देवब्राह्मणपूजकः ॥	003c  
सुता सुवर्चला नाम तस्य कल्याणलक्षणा ।	004a  
नातिह्रस्वा नातिकृशा नातिदीर्घा यशस्विनी ।	004c  
प्रदानसमयं प्राप्ता पिता तस्य ह्यचिन्तयत् ॥	004e  
अस्याः पतिः कुतो वेति ब्राह्मणः श्रोत्रियः परः ।	005a  
विद्वान्विप्रो ह्यकुटुम्बः प्रियवादी महातपाः ॥	005c  
इत्येवं चिन्तयानं तं रहस्याह सुवर्चला ॥	006ac  
अन्धाय मां महाप्राज्ञ देह्यनन्धाय वै पितः ।	007a  
एवं स्मर सदा विद्वन्ममेदं प्रार्थितं मुने ॥	007c  
पितोवाच 	008  
न शक्यं प्रार्थितं वत्से त्वयाऽद्य प्रतिभाति मे ।	008a  
अन्धतानन्धता चेति विकारो मम जायते ॥	008c  
उन्मत्तेवाशुभं वाक्यं भाषसे शुभलोचने ॥	009ac  
सुवर्चलोवाच 	010  
नाहमुन्मत्तभूताऽद्य बुद्धिपूर्वं ब्रवीमि ते ।	010a  
विद्यते चेत्पतिस्तादृक्स मां भरति वेदवित् ॥	010c  
येभ्यस्त्वं मन्यसे दातुं मामिहानय तान्द्विजान् ।	011a  
तादृशं तं पतिं तेषु वरयिष्ये यथातथम् ॥	011c  
भीष्म उवाच 	012  
तथेति चोक्त्वा तां कन्यामृषिः शिष्यानुवाच ह ।	012a  
ब्राह्मणान्वेदसम्पन्नान्योनिगोत्रविशोधितान् ॥	012c  
मातृतः पितृतः शुद्धाञ्शुद्धानाचारतः शुभान् ।	013a  
अरोगान्बुद्धिसम्पन्नाञ्शीलसत्वगुणान्वितान् ॥	013c  
असङ्कीर्णांश्च गोत्रेषु वेदव्रतसमन्वितान् ।	014a  
ब्राह्मणान्स्नातकाञ्शीघ्रं मातापितृसमन्वितान् ।	014c  
निवेष्टुकामान्कन्यां मे दृष्ट्वाऽऽनयत शिष्यकाः ॥	014e  
तच्छ्रुत्वा त्वरिताः शिष्या ह्याश्रमेषु ततस्ततः ।	015a  
ग्रामेषु च ततो गत्वा ब्राह्मणेभ्यो न्यवेदयन् ॥	015c  
ऋषेः प्रभावं मत्वा ते कन्यायाश्च द्विजोत्तमाः ।	016a  
अनेकमुनयो राजन्सम्प्राप्ता देवलाश्रमम् ॥	016c  
अनुमान्य यथान्यायं मुनीन्मुनिकुमारकान् ।	017a  
अभ्यर्च्य विधिवत्तत्र कन्यामाह पिता महान् ॥	017c  
एतेऽपि मुनयो वत्से स्वपुत्रैकमता इह ।	018a  
वेदवेदाङ्गसम्पन्नाः कुलीनाः शीलसम्मताः ॥	018c  
येऽमी तेषु वरं भद्रे त्वमिच्छसि महाव्रतम् ।	019a  
तं कुमारं वृणीष्वाद्य तस्मै दास्याम्यहं शुभे ॥	019c  
तथेति चोक्त्वा कल्याणी तप्तहेमनिभा तदा ।	020a  
सर्वलक्षणसम्पन्ना वाक्यमाह यशस्विनी ॥	020c  
विप्राणां समितीर्दृष्ट्वा प्रणिपत्य तपोधनान् ।	021a  
यद्यस्ति समितौ विप्रो ह्यन्धोऽनन्धः स मे वरः ॥	021c  
तच्छ्रुत्वा मुनयस्तत्र वीक्षमाणाः परस्परम् ।	022a  
नोचुर्विप्रा महाभागाः कन्यां मत्वा ह्यवेदिकाम् ॥	022c  
कुत्सयित्वा मुनिं तत्र मनसा मुनिसत्तमाः ।	023a  
यथागतं ययुः क्रुद्धा नानादेशनिवासिनः ॥	023c  
कन्या च संस्थिता तत्र पितृवेश्मनि भामिनी ॥	024ac  
ततः कदाचिद्ब्रह्मण्यो विद्वान्न्यायविशारदः ।	025a  
ऊहापोहविधानज्ञो ब्रह्मचर्यसमन्वितः ॥	025c  
वेदविद्वेदतत्वज्ञः क्रियाकल्पविशारदः ।	026a  
आत्मतत्वविभागज्ञः पितृमान्गुणसागरः ॥	026c  
श्वेतकेतुरिति ख्यातः श्रुत्वा वृत्तान्तमादरात् ।	027a  
कन्यार्थं देवलं चापि शीघ्रं तत्रागतोऽभवत् ॥	027c  
उद्दालकसुतं दृष्ट्वा श्वेतकेतुं महाव्रतम् ।	028a  
यथान्यायं च सम्पूज्य देवलः प्रत्यभाषत ॥	028c  
कन्ये एष महाभागे प्राप्तो ऋषिकुमारकः ।	029a  
वरयैनं महाप्राज्ञं वेदवेदाङ्गपारगम् ॥	029c  
तच्छ्रुत्वा कुपिता कन्या ऋषिपुत्रमुदैक्षत ।	030a  
तां कन्यामाह विप्रर्षिः सोऽहं भद्रे समागतः ॥	030c  
अन्धोऽहमत्र तत्वं हि तथा मन्ये च सर्वदा ।	031a  
विशालनयनं विद्धि तथा मां हीनसंशयम् ।	031c  
वृणीष्व मां वरारोहे भजे च त्वामनिन्दिते ॥	031e  
येनेदं वीक्षते नित्यं वृणोति स्पृशतेऽथवा ।	032a  
घ्रायते वक्ति सततं येनेदं सार्यते पुनः ॥	032c  
येनेदं मन्यते तत्वं येन बुध्यति वा पुनः ।	033a  
न चक्षुर्विद्यते ह्येतत्स वै भूतान्ध उच्यते ॥	033c  
यस्मिन्प्रवर्तते चेदं पश्यञ्छृण्वन्स्पृशन्नपि ।	034a  
जिघ्रंश्च रसयंस्तद्वद्वर्तते येन चक्षुषा ॥	034c  
तन्मे नास्ति ततो ह्यन्धो वृणु भद्रेऽद्य मामतः ।	035a  
लोकदृष्ट्या करोमीह नित्यनैमित्तिकादिकम् ॥	035c  
आत्मदृष्ट्या च तत्सर्वं विलिप्यामि च नित्यशः ।	036a  
स्थितोऽहं निर्भरः शान्तः कार्यकारणभावनः ॥	036c  
अविद्यया तरन्मृत्युं विद्यया तं तथाऽमृतम् ।	037a  
यथाप्राप्तं तु सन्दृश्य वसामीह विमत्सरः ।	037c  
क्रीते व्यवसितं भद्रे भर्ताऽहं ते वृणीष्व माम् ॥	037e  
भीष्म उवाच 	038  
ततः सुवर्चला दृष्ट्वा प्राह तं द्विजसत्तमम् ।	038a  
मनसाऽसि वृतो विद्वञ्शेषकर्ता पिता मम ।	038c  
वृणीष्व पितरं मह्यमेष वेदविधिक्रमः ॥	038e  
तद्विज्ञाय पिता तस्या देवलो मुनिसत्तमः ।	039a  
श्वेतकेतुं च सम्पूज्य तथैवोद्दालकेन तम् ॥	039c  
मुनीनामग्रतः कन्यां प्रददौ जलपूर्वकम् ।	040a  
उदाहरन्ति वै तत्र श्वेतकेतुं निरीक्ष्य तम् ॥	040c  
हृत्पुण्डरीकनिलयः सर्वभूतात्मको हरिः ।	041a  
श्वेतकेतुस्वरूपेण स्थितोऽसौ मधुसूदनः ॥	041c  
प्रीयतां माधवो देवः पत्नी चेयं सुता मम ।	042a  
प्रतिपादयामि ते कन्यां सहधर्मचरीं शुभाम् ।	042c  
इत्युक्त्वा प्रददौ तस्मै देवलो मुनिपुङ्गवः ॥	042e  
प्रतिगृह्य च तां कन्यां श्वेतकेतुर्महायशाः ।	043a  
उपयम्य यथान्यायमत्र कृत्वा यथाविधि ॥	043c  
समाप्य तन्त्रं मुनिभिर्वैवाहिकमनुत्तमम् ।	044a  
स गार्हस्थ्ये वसन्धीमान्भार्यां तामिदमब्रवीत् ॥	044c  
यानि चोक्तानि वेदेषु तत्सर्वं कुरु शोभने ।	045a  
मया सह यथान्यायं सहधर्मचरी मम ॥	045c  
अहमित्येव भावेन स्थितोऽहं त्वं तथैव च ।	046a  
तस्मात्कर्माणि कुर्वीथाः कुर्यां ते च ततः परम् ॥	046c  
न ममेति च भावेन ज्ञानाग्निनिलयेन च ।	047a  
अनन्तरं तथा कुर्यास्तानि कर्माणि भस्मसात् ॥	047c  
एवं त्वया च कर्तव्यं सर्वदा दुर्भगा मया ।	048a  
यद्यदाचरति श्रेष्ठस्तत्तदेवेतरो जनः ।	048c  
तस्माल्लोकस्य सिद्ध्यर्थं कर्तव्यं चात्मसिद्धये ॥	048e  
उक्त्वैवं स महाप्राज्ञः सर्वज्ञानैकभाजनः ।	049a  
पुत्रानुत्पाद्य तस्यां च यज्ञैः सन्तर्प्य देवताः ॥	049c  
आत्मयोगपरो नित्यं निर्द्वन्द्वो निष्परिग्रहः ।	050a  
भार्यां तां सदृशीं प्राप्य बुद्धिं क्षेत्रज्ञयोरिव ॥	050c  
लोकमन्यमनुप्राप्तौ भार्या भर्ता तथैव च ।	051a  
साक्षिभूतौ जगत्यस्मिंश्चरमाणौ मुदाऽन्वितौ ॥	051c  
ततः कदाचिद्भर्तारं श्वेतकेतुं सुवर्चला ।	052a  
पप्रच्छ को भवानत्र ब्रूहि मे तद्द्विजोत्तम ॥	052c  
तामाह भगवान्वाग्मी तया ज्ञातो न संशयः ।	053a  
द्विजोत्तमेति मामुक्त्वा पुनः कमनुपृच्छसि ॥	053c  
सा तमाह महात्मानं पृच्छामि हृदि शायिनम् ।	054a  
तच्छ्रुत्वा प्रत्युवाचैनां स न वक्ष्यति भामिनि ॥	054c  
नामगोत्रसमायुक्तमात्मानं मन्यसे यदि ।	055a  
तन्मिथ्यागोत्रसद्भावे वर्तते देहबन्धनम् ॥	055c  
अहमित्येष भावोऽत्र त्वयि चापि समाहितः ।	056a  
त्वमप्यहमहं सर्वमहमित्येव वर्तते ।	056c  
नात्र तत्परमार्थं वै किमर्थमनुपृच्छसि ॥	056e  
ततः प्रहस्य सा हृष्टा भर्तारं धर्मचारिणी ।	057a  
उवाच वचनं काले स्मयमाना तदा नृप ॥	057c  
किमनेकप्रकारेण विरोधेन प्रयोजनम् ।	058a  
क्रियाकलापैर्ब्रह्मर्षे ज्ञाननष्टोऽसि सर्वदा ।	058c  
तन्मे ब्रूहि महाप्राज्ञ यथाऽहं त्वामनुव्रता ॥	058e  
श्वेतकेतुरुवाच 	059  
यद्यदाचरति श्रेष्ठस्तत्तदेवेतरो जनः ।	059a  
वर्तते तेन लोकोऽयं सङ्कीर्णश्च भविष्यति ॥	059c  
सङ्कीर्णे च तथा धर्मे वर्णः सङ्करमेति च ।	060a  
सङ्करे च प्रवृत्ते तु मात्स्यो न्यायः प्रवर्तते ॥	060c  
तदनिष्टं हरेर्भद्रे धातुरस्य महात्मनः ।	061a  
परमेश्वरसङ्क्रीडा लोकसृष्टिरियं शुभे ॥	061c  
यावत्पांसव उद्दिष्टास्तावत्योऽस्य विभूतयः ।	062a  
तावत्यश्चैव मायास्तु तावत्योऽस्याश्च शक्तयः ॥	062c  
एवं सुगह्वरे युक्तो यत्र मे तद्भवाभवम् ।	063a  
छित्त्वा ज्ञानासिना गच्छेत्स विद्वान्स च मे प्रियः ।	063c  
सोऽहमेव न सन्देहः प्रतिज्ञा इति तस्य वै ॥	063e  
ये मूढास्ते दुरात्मानो धर्मसङ्करकारकाः ।	064a  
मर्यादाभेदका नीचा नरके यान्ति जन्तवः ॥	064c  
आसुरीं योनिमापन्ना इति देवानुशासनम् ॥	065ac  
भगवत्या तथा लोके रक्षितव्यं न संशयः ।	066a  
मर्यादालोकरक्षार्थमेवमस्ति तथा स्थितः ॥	066c  
सुवर्चलोवाच 	067  
शब्दः कोत्र इति ख्यातस्तथाऽर्थं च महामुने ।	067a  
आकृत्या पतयो ब्रूहि लक्षणेन पृथक्पृथक् ॥	067c  
श्वेतकेतुरुवाच 	068  
व्यत्ययेन च वर्णानां परिवादकृतो हि यः ।	068a  
स शब्द इति विज्ञेयस्तन्निपातोऽर्थ उच्यते ॥	068c  
सुवर्चलोवाच 	069  
शब्दार्थयोर्हि सम्बन्धस्त्वनयोरस्ति वा न वा ।	069a  
तन्मे ब्रूहि यथातत्वं शब्दस्यानेऽर्थ एव चेत् ॥	069c  
श्वेतकेतुरुवाच	070  
शब्दार्थयोर्न चैवास्ति सम्बन्धोऽत्यन्त एव हि ।	070a  
पुष्करे च यथा तोयं तथाऽस्मीति च वेत्थ तत् ॥	070c  
सुवर्चलोवाच 	071  
अर्थे स्थितिर्हि शब्दस्य नान्यथा च स्थितिर्भवेत् ।	071a  
विद्यते चेन्महाप्राज्ञ विनाऽर्थं ब्रूहि सत्तम ॥	071c  
श्वेतकेतुरुवाच 	072  
ससंसर्गोऽतिमात्रस्तु वाचकत्वेन वर्तते ।	072a  
अस्ति चेद्वर्तते नित्यं विकारोच्चारणेन वै ॥	072c  
सुवर्चलोवाच 	073  
शब्दस्थानोत्र इत्युक्तस्तथाऽर्थ इति मे कृतः ।	073a  
अर्थः स्थितो न तिष्ठेच्च विरूढमिह भाषितम् ॥	073c  
श्वेतकेतुरुवाच 	074  
न विकूलोऽत्र कथितो नाकाशं हि विना जगत् ।	074a  
सम्बन्धस्तत्र नास्त्येव तद्वदित्येष मन्यताम् ॥	074c  
सुवर्चलोवाच 	075  
सदाऽहङ्कारशब्दोऽयं व्यक्तमात्मनि संश्रितः ।	075a  
न वाचस्तत्र वर्तन्ते इति मिथ्या भविष्यति ॥	075c  
श्वेतकेतुरुवाच 	076  
अहंशब्दो ह्यहम्भावो नात्मभावे शुभव्रते ।	076a  
न वर्तन्ते परेऽचिन्त्ये वाचः सगुणलक्षणाः ॥	076c  
सुवर्चलोवाच 	077  
अहं गात्रैकतः श्यामा भवानपि तथैव च ।	077a  
तन्मे ब्रूहि यथान्यायमेवं चेन्मुनिसत्तम ॥	077c  
श्वेतकेतुरुवाच 	078  
मृण्मये हि घटे भावस्तादृग्भाव इहेष्यते ।	078a  
अयं भावः परेऽचिन्त्ये ह्यात्मभावो यथाच तत् ॥	078c  
अहं त्वमेतदित्येव परे सङ्कल्पना मया ।	079a  
तस्माद्वाचो न वर्तन्त इति नैव विरुध्यते ॥	079c  
तस्माद्वामेन वर्तन्ते मनसा भीरु सर्वशः ।	080a  
यथाऽऽकाशगतं विश्वं संसक्तमिव लक्ष्यते ॥	080c  
संसर्गे सति स्बन्धात्तद्विकारं भविष्यति ।	081a  
अनाकाशगतं सर्वं विकारे च सदा गतम् ॥	081c  
तद्ब्रह्म परमं शुद्धमनौपम्यं न शक्यते ।	082a  
न दृश्यते तथा तच्च दृश्यते च मतिर्मम ॥	082c  
सुवर्चलोवाच 	083  
निर्विकारं ह्यमूर्तिं च निरयं सर्वगं तथा ।	083a  
दृश्यते च वियन्नित्यं दृगात्मा तेन दृश्यते ॥	083c  
श्वेतकेतुरुवाच 	084  
त्वचा स्पृशति वै वायुमाकाशस्थं पुनः पुनः ।	084a  
तत्स्थं गन्धं तथाघ्राति ज्योतिः पश्यति चक्षुषा ॥	084c  
तमोरश्मिगणश्चैव मेघजालं तथैव च ।	085a  
वर्षं तारागणं चैव नाकाशं दृश्यते पुनः ॥	085c  
आकाशस्याप्यथाकाशं सद्रूपमिति निश्चितम् ।	086a  
तदर्थे कल्पिता ह्येते तत्सत्यो विष्णुरेव च ।	086c  
यानि नामानि गौणानि ह्युपचारात्परात्मनि ॥	086e  
न चक्षुषा न मनसा न चान्येन परो विभुः ।	087a  
चिन्त्यते सूक्ष्मया बुद्ध्या वाचा वक्तुं न शक्यते ॥	087c  
एतत्प्रपञ्चमखिलं तस्मिन्सर्वं प्रतिष्ठितम् ।	088a  
महाघटोऽल्पकश्चैव यथा मह्यां प्रतिष्ठितौ ॥	088c  
न च स्त्री न पुमांश्चैव यथैव न नपुंसकः ।	089a  
केवलज्ञानमात्रं तत्तस्मिन्सर्वं प्रतिष्ठितम् ॥	089c  
भूमिसंस्थानयोगेन वस्तुसंस्थानयोगतः ।	090a  
रसभेदा यथा तोये प्रकृत्यामात्मनस्तथा ॥	090c  
तद्वाक्यस्मरणान्नित्यं तृप्तिं वारि पिबन्निव ।	091a  
प्राप्नोति ज्ञानमखिलं तेन तत्सुखमेधते ॥	091c  
सुवर्चलोवाच 	092  
अनेन साध्यं किं स्याद्वै शब्देनेति मतिर्मम ।	092a  
वेदगम्यः परोऽचिन्त्य इति पौराणिका विदुः ॥	092c  
निरर्थको यथा लोके तद्वत्स्यादिति मे मतिः ।	093a  
निरीक्ष्यैवं यथान्यायं वक्तुमर्हसि मेऽनघ ॥	093c  
श्वेतकेतुरुवाच 	094  
वेदगम्यं परं शुद्धमिति सत्या परा श्रुतिः ।	094a  
व्याहत्या नैतदित्याह व्युपलिङ्गे च वर्तते ॥	094c  
निरर्थको न चैवास्ति शब्दो लौकिक उत्तमे ।	095a  
अनन्वयास्तथा शब्दा निरर्था इति लौकिकैः ॥	095c  
गृह्यन्ते तद्वदित्येव न वर्तन्ते परात्मनि ।	096a  
अगोचरत्वं वचसां युक्तमेवं तथा शुभे ॥	096c  
साधनस्योपदेशाच्च ह्युपायस्य च सूचनात् ।	097a  
उपलक्षणयोगेन व्यावृत्त्या च प्रदर्शनात् ।	097c  
वेदगम्यः परः शुद्ध इति मे धीयते मतिः ॥	097e  
अध्यात्मध्यानसम्भूतमभूतं----- वत्स्फुटम् ।	098a  
ज्ञानं विद्धि शुभाचारे तेन यान्ति परां गतिम् ॥	098c  
यदि मे व्याहृतं गुह्यं श्रुतं न तु त्वया शुभे ।	099a  
तथ्यमित्येव वा शुद्धे ज्ञानं ज्ञानविलोचने ॥	099c  
नानारूपवदस्यैवमैश्वर्यं दृश्यते शुभे ।	100a  
न वायुस्तं न सूर्यस्तं नाग्निस्तत्तत्परं पदम् ॥	100c  
अनेन पूर्णमेतद्धि हृदि भूतमिहेष्यते ।	101a  
एतावदात्मविज्ञानमेतावद्यदहं स्मृतम् ।	101c  
आवयोर्न च सत्वे वै तस्मादज्ञानबन्धनम् ॥	101e  
भीष्म उवाच 	102  
एवं सुवर्चला हृष्टा प्रोक्ता भर्त्रा यथार्थवत् ।	102a  
परिचर्यमाणा ह्यनिशं तत्वबुद्धिसमन्विता ॥	102c  
भर्ता च तामनुप्रेक्ष्य नित्यनैमित्तिकान्वितः ।	103a  
परमात्मनि गोविन्दे वासुदेवे महात्मनि ॥	103c  
समाधाय च कर्माणि तन्मयत्वेन भावितः ।	104a  
कालेन महता राजन्प्राप्नोति परमां गतिम् ॥	104c  
एतत्ते कथितं राजन्यस्मात्त्वं परिपृच्छसि ।	105a  
गार्हस्थ्यं च समास्थाय गतौ जायापती परम् ॥\'	105c  

इति श्रीमन्महाभारते शान्तिपर्वणि मोक्षधर्मपर्वणि चतुर्विंशत्यधिकद्विशततमोऽध्यायः ॥ 224 ॥
