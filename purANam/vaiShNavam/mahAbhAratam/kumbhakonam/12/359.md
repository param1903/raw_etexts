अध्यायः 359

वैशम्पायनेन जनमेजयम् प्रति श्रीव्यासस्य श्रीनारायणादपान्तरतम इति प्रादुर्भावादिकथनम् ॥ 1 ॥
जनमेजय उवाच 	001  
साख्यं योगः पाञ्चरात्रं वेदारण्यकमेव च ।	001a  
ज्ञानान्येतानि ब्रह्मर्षे लोकेषु प्रचरन्ति ह ॥	001c  
किमेतान्येकनिष्ठानि पृथङ्निष्ठानि वा मुने ।	002a  
प्रब्रूहि वै मया पृष्टः प्रवृत्तिं च यथाक्रमम् ॥	002c  
\'कथं वैकारिको गच्छेत्पुरुषः पुरुषोत्तमम् ।	003a  
वदस्व त्वं मया पृष्टः प्रवृत्तिं च यथाक्रमम् ॥\'	003c  
वैशम्पायन उवाच 	004  
जज्ञे बहुज्ञं परमत्युदारं यं द्वीपमध्ये सुतमात्मवन्तम् ।	004a  
पराशरात्सत्यवती महर्षिं तस्मै नमोऽज्ञानतमोनुदाय ॥	004c  
पितामहाद्यं प्रवदन्ति षष्ठं महर्षिमार्षेयविभूतियुक्तम् ।	005a  
नारायणस्यांशजमेकपुत्रं द्वैपायनं वेदमहानिधानम् ॥	005c  
तमादिकालेषु महाविभूतिर्नारायणो ब्रह्म महानिधानम् ।	006a  
ससर्ज पुत्रार्थमुदारतेजा व्यासं महात्मानमजं पुराणम् ॥	006c  
जनमेजाय उवाच 	007  
त्वयैव कथितः पूर्वं सम्भवो द्विजसत्तम ।	007a  
वसिष्ठस्य सुतः शक्तिः शक्तिपुत्रः पराशरः ॥	007c  
पराशरस्य दायादः कृष्णद्वैपायनो मुनिः ।	008a  
भूयो नारायणसुतं त्वमेवैनं प्रभाषसे ॥	008c  
किमतः पूर्वकं जन्म व्यासस्यामिततेजसः ।	009a  
कथयस्वोत्तममते जन्म नारायणोद्भवम् ॥	009c  
वैशम्पायन उवाच 	010  
वेदार्थवेत्तुर्व्यासस्य धर्मिष्ठस्य तपोनिधेः ।	010a  
गुरोर्मे ज्ञाननिष्ठस्य हिमवत्पाद आसतः ॥	010c  
कृत्वा भारतमाख्यानं तपः श्रान्तस्य धीमतः ।	011a  
शुश्रूषां तत्परा राजन्कृतवन्तो वयं तदा ॥	011c  
सुमन्तुर्जैमिनिश्चैव पैलश्च सुदृढव्रतः ।	012a  
अहं चतुर्थः शिष्यो वै शुको व्यासात्मजस्तथा ॥	012c  
एभिः परिवृतो व्यासः शिष्यैः पञ्चभिरुत्तमैः ।	013a  
शुशुभे हिमवत्पादे भूतैर्भूतपतिर्यथा ॥	013c  
वेदानावर्तयन्साङ्गान्भारतार्थांश्च सर्वशः ।	014a  
तमेकमनसं दान्तं युक्ता वयमुपास्महे ॥	014c  
कथान्तरेऽथ कस्मिंश्चित्पृष्टोऽस्माभिर्द्विजोत्तमः ।	015a  
वेदार्थान्भारतार्थांश्च जन्म नारायणात्तथा ॥	015c  
स पूर्वमुक्त्वा वेदार्थान्भारतार्थांश्च तत्त्ववित् ।	016a  
नारायणादिदं जन्म व्याहर्तुमुपचक्रमे ॥	016c  
शृणुध्वमाख्यानवरमिदमार्षेयमुत्तमम् ।	017a  
आदिकालोद्भवं विप्रास्तपसाऽधिगतं मया ॥	017c  
प्राप्ते प्रजाविसर्गे वै सप्तमे पद्मसम्भवे ।	018a  
नारायणो महायोगी शभाशुभविवर्जितः ॥	018c  
ससृजे नाभितः पूर्वं ब्रह्माणममितप्रभः ।	019a  
ततः स प्रादुरभवदथैनं वाक्यमब्रवीत् ॥	019c  
मम त्वं नाभितो जातः प्रजासर्गकरः प्रभुः ।	020a  
सृज प्रजास्त्वं विविधा ब्रह्मन्सजडपण्डिताः ॥	020c  
स एवमुक्तो विमुखश्चिन्ताव्याकुलमानसः ।	021a  
प्रणम्य वरदं देवमुवाच हरिमीश्वरम् ॥	021c  
का शक्तिर्मम देवेश प्रजाः स्रष्टुं नमोस्तु ते ।	022a  
अप्रज्ञावानहं देव विधत्स्व यदनन्तरम् ॥	022c  
स एवमुक्तो भगवान्भूत्वाऽथान्तर्हितस्ततः ।	023a  
चिन्तयामास देवेशो बुद्धिं बुद्धिमतांवरः ।	023c  
स्वरूपिणी ततो बुद्धिरुपतस्थे हरिं प्रभुम् ॥	023e  
योगेन चैनां निर्योगः स्वयं नियुयुजे तदा ।	024a  
स तामैश्वर्ययोगस्थां बुद्धिं गतिमतीं सतीम् ॥	024c  
उवाच वचनं देवो बुद्धिं वै प्रभुरव्ययः ।	025a  
ब्रह्माणं प्रविशस्वेति लोकसृष्ट्यर्थसिद्धये ।	025c  
ततस्तमीश्वरादिष्टा बुद्धिः क्षिप्रं विवेश सा ॥	025e  
अथैनं बुद्धिसंयुक्तं पुनः स ददृशे हरिः ।	026a  
भूयश्चैव वचः प्राह सृजेमा विविधाः प्रजाः ॥	026c  
बाढमित्येव कृत्वाऽसौ यथाऽऽज्ञां शिरसा हरेः ।	027a  
एवमुक्त्वा स भगवांस्तत्रैवान्तरधायत ॥	027c  
प्राप चैनं मुहूर्तेन स्वं स्थानं देवसञ्ज्ञितम् ।	028a  
तां चैव प्रकृतिं प्राप्य एकीभावगतोऽभवत् ॥	028c  
अथास्य बुद्धिरभवत्पुनरन्या तदा किल ।	029a  
सृष्टाः प्रजा इमाः सर्वा ब्रह्मणा परमेष्ठिना ॥	029c  
दैत्यदानवगन्धर्वरक्षोगणसमाकुला ।	030a  
जाता हीयं वसुमती भाराक्रान्ता तपस्विनी ॥	030c  
बहवो बलिनः पृथ्व्यां दैत्यदानवराक्षसाः ।	031a  
भविष्यन्ति तपोयुक्ता वरान्प्राप्स्यन्ति चोत्तमान् ॥	031c  
अवश्यमेव तैः सर्वैर्वरदानेन दर्पितैः ।	032a  
बाधितव्याः सुरगणा ऋषयश्च तपोधनाः ॥	032c  
तत्र न्याय्यमिदं कर्तुं भारावतरणं मया ।	033a  
अथ नानासमुद्भूतैर्वसुधायां यथाक्रमम् ॥	033c  
निग्रहेण च पापानां साधूनां प्रग्रहेण च ।	034a  
इदं तपस्विनी सत्या धारयिष्यति मेदिनी ॥	034c  
मया ह्येषा हि ध्रियते पातालस्थेन भोगिना ।	035a  
मया धृता धारयति जगद्विश्चं चराचरम् |	035c  
तस्मात्पृथ्व्याः परित्राणं करिष्ये सम्भवं गतः॥	035e  
एवं स चिन्तयित्वा तु भगवान्मधुसूदनः ।	036a  
रुपाण्यनेकान्यसृजत्प्रादुर्भावभवाय सः ॥	036c  
वाराहं नारसिंहं च वामनं मानुषं तथा ।	037a  
एभिर्मया निहन्तव्याः दुर्विनीताः सुरारयः ॥	037c  
अथ भूयो जगत्स्रष्टा भोःशब्देनानुनादयन् ।	038a  
सरस्वतीमुच्चचार तत्र सारस्वतोऽभवत् ॥	038c  
अपान्तरतमा नाम सुतो वाक्सम्भवः प्रभोः ।	039a  
भूतभव्यभविष्यज्ञः सत्यवादी दृढव्रतः ॥	039c  
तमुवाच नतं मूर्ध्ना देवानामादिरव्ययः ।	040a  
वेदाख्याने श्रुतिः कार्या त्वया मतिमतांवर ॥	040c  
तस्मात्कुरु यथाज्ञप्तं ममैतद्वचनं मुने ।	041a  
तेन भिन्नास्तदा वेदा मनोः स्वायम्भुवेन्तरे ॥	041c  
ततस्तुतोष भगवान्हरिस्तेनास्य कर्मणा ।	042a  
तपसा च सुतप्तेन यमेन नियमेन च ॥	042c  
मन्वन्तरेषु पुत्र त्वमेवं लोकप्रवर्तकः ।	043a  
भविष्यस्यचलो ब्रह्मन्नप्रधृष्यश्च नित्यशः ॥	043c  
पुनस्तिष्ये च सम्प्राप्ते कुरवो नाम भारताः ।	044a  
भविष्यन्ति महात्मानो राजानः प्रथिता भुवि ॥	044c  
तेषां त्वत्तः प्रसूतानां कुलभेदो भविष्यति ।	045a  
परस्परविनाशार्थं त्वामृते द्विजसत्तम ॥	045c  
तत्राप्यनेकधा वेदान्भेत्स्यसे तपसाऽन्वितः ।	046a  
कृष्णे युगे च सम्प्राप्ते कृष्णवर्णो भविष्यसि ॥	046c  
धर्माणां विविधानां च कर्ता ज्ञानकरस्तथा ।	047a  
भविष्यसि तपोयुक्तो न च रागाद्विमोक्ष्यसे ॥	047c  
वीतरागश्च पुत्रस्ते परमात्मा भविष्यति ।	048a  
महेश्वरप्रसादेन नैतद्वचनमन्यथा ॥	048c  
यं मानसं वै प्रवदन्ति विप्राः पितामहस्योत्तमबुद्धियुक्तम् ।	049a  
वसिष्ठमग्र्यं च तपोनिधानं यस्यातिसूर्यं व्यतिरिच्यते भाः ॥	049c  
तस्यान्वये चापि ततो महर्षिः पराशरो नाम महाप्रभावः ।	050a  
पिता स ते वेदनिधिर्वरिष्ठो महातपा वै तपसो निवासः ॥	050c  
कानीनगर्भः पितृकन्यकायां तस्मादृषेस्त्वं भविता च पुत्रः ॥	051ac  
भूतभव्यभविष्याणां ज्ञानानां वेत्स्यसे गतिम् ।	052a  
ये ह्यतिक्रान्तकाः पूर्वं सहस्रयुगपर्ययाः ॥	052c  
तांश्च सर्वान्मयोद्दिष्टान्द्रक्ष्यसे तपसाऽन्वितः ।	053a  
पुनर्द्रक्ष्यसि चानेकसहस्रयुगपर्ययान् ॥	053c  
अनादिनिधनं लोके चक्रहस्तं च मां मुने ।	054a  
अनुध्यानान्मम मुने नैतद्वचनमन्यथा ।	054c  
भविष्यति महासत्व ख्यातिश्चाप्यतुला तव ॥	054e  
* शनैश्चरः सूर्यपुत्रो भविष्यति मनुर्महान् ।	055a  
तस्मिन्मन्वन्तरे चैव मन्वादिगणपूर्वकः ।	055c  
त्वमेव भविता वत्स मत्प्रसादान्न संशयः ॥	055e  
[यत्किञ्चिद्विद्यते लोके सर्वं तन्मद्विचेष्टितम् ।	056a  
अन्यो ह्यन्यं चिन्तयति स्वच्छन्दं विदधाम्यहम् ॥]	056c  
एवं सारस्वतमृषिमपान्तरतमं तथा ।	057a  
युक्त्वा वचनमीशानः साधयस्वेत्यथाब्रवीत् ॥	057c  
सोहं तस्य प्रसादेन देवस्य हरिमेधसः ।	058a  
अपान्तरतमो नाम्ना ततो जातोऽऽज्ञया हरेः ॥	058c  
पुनश्च जातो विख्यातो वसिष्ठकुलनन्दनः ॥	059ac  
तदेतत्कथितं जन्म मया पूर्वकमात्मनः ।	060a  
नारायणप्रसादेन तदा नारायणांशजम् ॥	060c  
मया हि सुमहत्तप्तं तपः परमदारुणम् ।	061a  
पुरा मतिमतां श्रेष्ठाः परमेण समाधिना ॥	061c  
एतद्वः कथितं सर्वं यन्मां पृच्छत पुत्रकाः ।	062a  
पूर्वजन्म भविष्यं च भक्तानां स्नेहतो मया ॥	062c  
वैशम्पायन उवाच 	063  
एष ते कथितः पूर्वः सम्भवोऽस्मद्गुरोर्नृप ।	063a  
व्यासस्याक्लिष्टमनसो यथा पृष्टः पुनः शृणु ॥	063c  
साङ्ख्यं योगः पाञ्चरात्रं वेदाः पाशुपतं तथा ।	064a  
ज्ञानान्येतानि राजर्षे विद्धि नानामतानि वै ॥	064c  
साङ्ख्यस्य वक्ता कपिलः परमर्षिः स उच्यते ।	065a  
हिरण्यगर्भो योगस्य वेत्ता नान्यः पुरातनः ॥	065c  
अपान्तरतमाश्चैव वेदाचार्यः स उच्यते ।	066a  
प्राचीनगर्भं तमृषिं प्रवदन्तीह केचन ॥	066c  
उमापतिर्भूतपतिः श्रीकण्ठो ब्रह्मणः सुतः ।	067a  
उक्तवानिदमव्यग्रो ज्ञानं पाशुपतं शिवः ॥	067c  
पाञ्चरात्रस्य कृत्स्नस्य वक्ता तु भगवान्स्वयम् ।	068a  
सर्वेषु च नृपश्रेष्ठ ज्ञानेष्वेतेषु दृश्यते ॥	068c  
यथागमं यथाज्ञानं निष्ठा नारायणः प्रभुः ।	069a  
न चैनमेवं जानन्ति तमोभूता विशाम्पते ॥	069c  
तमेव शास्त्रकर्तारं प्रवदन्ति मनीषिणः ।	070a  
निष्ठां नारायणमृषिं नान्योस्तीति च वादिनः ॥	070c  
निःसंशयेषु सर्वेषु नित्यं वसति वै हरिः ।	071a  
ससंशयान्हेतुबलान्नाध्यावसति माधवः ॥	071c  
पाञ्चरात्रविदो ये तु यथाक्रमपरा नृप ।	072a  
एकान्तभावोपगतास्ते हरिं प्रविशन्ति वै ॥	072c  
साङ्ख्यं च योगं च सनातने द्वे वेदाश्च सर्वे निखिलेन राजन् ।	073a  
सर्वैः समस्तैर्ऋषिभिर्निरुक्तो नारायणो विश्वमिदं पुराणम् ॥	073c  
शुभाशुभं कर्म समीरितं यत्प्रवर्तते सर्वलोकेषु किञ्चित् ।	074a  
तस्मादृषेस्तद्भवतीति विद्याद्दिव्यन्तरिक्षे भुवि चाप्सु चेति ॥ 	074c  

इति श्रीमन्महाभारते शान्तिपर्वणि मोक्षधर्मपर्वणि नारायणीये एकोनषष्ट्यधिकत्रिशततमोऽध्यायः ॥ 359 ॥

12-359-1 साङ्ख्यं योगः पञ्चरात्रं वेदाः पाशुपतं तथा इति थ. पाठः । साङ्ख्यं योगः पाशुपतं वेदारण्यकमेवचेति ध. पाठः ॥ 12-359-5 पितामहस्याद्यो नारायणस्तमारभ्य यं षष्ठं वदन्तीति योज्यम् । नारायणस्याङ्गजमिति ध. पाठः ॥ 12-359-9 पूर्वजं जन्मेति ट. पाठः ॥ 12-359-19 नाभिजं पुत्रमिति ध. पाठः ॥ 12-359-34 द्वयं तरस्विनी सत्येति ध. पाठः । इयं सरस्वती सत्येति ट. पाठः ॥ 12-359-55 शनैश्वरभ्राता । सप्तर्षिगुणपूर्वक इति थ. पाठः ॥
