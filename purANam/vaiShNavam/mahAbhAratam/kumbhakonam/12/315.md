अध्यायः 315

भीष्मेण युधिष्ठिरम् प्रति भूतसृष्टिप्रकारादिप्रतिपादकजनकयाज्ञवल्क्यसंवादानुवादः ॥ 1 ॥
युधिष्ठिर उवाच 	001  
धर्माधर्मविमुक्तं यद्विमुक्तं सर्वसंशयात् ।	001a  
जन्ममृत्युविमुक्तं च विमुक्तं पुण्यपापयोः ॥	001c  
यच्छिवं नित्यमभयं नित्यमक्षरमव्ययम् ।	002a  
शुचि नित्यमनायासं तद्भवान्वक्तुमर्हति ॥	002c  
भीष्म उवाच 	003  
अत्र ते वर्तयिष्यामि इतिहासं पुरातनम् ।	003a  
याज्ञवल्क्यस्य संवादं जनकस्य च भारत ॥	003c  
याज्ञवल्क्यमृषिश्रेष्ठं दैवरातिर्महायशाः ।	004a  
पप्रच्छ जनको राजा प्रश्नं प्रश्नविदांवरः ॥	004c  
जनक उवाच 	005  
कतीन्द्रियाणि विप्रर्षे कति प्रकृतयः स्मृताः ।	005a  
किमव्यक्तं परं ब्रह्म तस्माच्च परतस्तु किम् ॥	005c  
प्रभवं चाप्ययं चैव कालसङ्ख्यां तथैव च ।	006a  
वक्तुमर्हसि विप्रेन्द्र त्वदनुग्रहकाङ्क्षिणः ॥	006c  
अज्ञानात्परिपृच्छामि त्वं हि ज्ञानमयो निधिः ।	007a  
तदहं श्रोतुमिच्छामि सर्वमेतदसंशयम् ॥	007c  
याज्ञवल्क्य उवाच 	008  
श्रूयतामवनीपाल यदेतदनुपृच्छसि ।	008a  
योगानां परमं ज्ञानं साङ्ख्यानां च विशेषतः ॥	008c  
न तवाविदितं किञ्चिन्मां तु जिज्ञासते भवान् ।	009a  
पृष्टेन चापि वक्तव्यमेष धर्मः सनातनः ॥	009c  
अष्टौ प्रकृतयः प्रोक्ता विकाराश्चापि षोडश ।	010a  
आसां तु सप्त व्यक्तानि प्राहुरध्यात्मचिन्तकाः ॥	010c  
अव्यक्तं च महांश्चैव तथाऽहङ्कार एव च ।	011a  
पृथिवी वायुराकाशमापो ज्योतिश्च पञ्चमम् ॥	011c  
एताः प्रकृतयस्त्वष्टौ विकारानपि मे शृणु ।	012a  
श्रोत्रं त्वक्चैव चक्षुश्च जिह्वा घ्राणं च पञ्चमम् ॥	012c  
शब्दः स्पर्शश्च रूपं च रसो गन्धस्तथैव च ।	013a  
वाक्च हस्तौ च पादौ च पायुर्मेढ्रं तथैव च ॥	013c  
एते विशेषा राजेन्द्रा महाभूतेषु पञ्चसु ।	014a  
बुद्धीन्द्रियाण्यथैतानि सविशेषाणि मैथिल ॥	014c  
मनः षोडशकं प्राहुरध्यात्मगतिचिन्तकाः ।	015a  
त्वं चैवान्ये च विद्वांसस्तत्त्वबुद्धिविशारदाः ॥	015c  
अव्यक्ताच्च महानात्मा समुत्पद्यति पार्थिव ।	016a  
प्रथमं सर्गमित्येतदाहुः प्राधानिकं बुधाः ॥	016c  
महतश्चाप्यहङ्कार उत्पद्यति नराधिप ।	017a  
द्वितीयं सर्गमित्याहुरेतद्बुद्ध्यात्मकं स्मृतम् ॥	017c  
अहङ्काराच्च सम्भूतं मनो भूतगुणात्मकम् ।	018a  
तृतीयः सर्ग इत्येष आहङ्कारिक उच्यते ॥	018c  
मनसस्तु समुद्भूता महाभूता नराधिप ।	019a  
चतुर्थं सर्गमित्येतन्मानसं चिन्तनात्मकम् ॥	019c  
शब्दः स्पर्शश्च रूपं च रसो गन्धस्तथैव च ।	020a  
पञ्चमं सर्गमित्याहुर्भौतिकं भूतचिन्तकाः ॥	020c  
श्रोत्रं त्वक्चैव चक्षुश्च जिह्वा घ्राणं च पञ्चमम् ।	021a  
सर्गं तु षष्ठमित्याहुर्बहुचिन्तात्मकं स्मृतम् ॥	021c  
अधः श्रोत्रेन्द्रियग्राम उत्पद्यति नराधिप ।	022a  
सप्तमं सर्गमित्याहुरेतदैन्द्रियकं स्मृतम् ॥	022c  
ऊर्ध्वं स्रोतस्तथा तिर्यगुत्पद्यति नराधिप ।	023a  
अष्टमं सर्गमित्याहुरेतदार्जवकं स्मृतम् ॥	023c  
तिर्यक्स्रोतस्त्वधःस्रोत उत्पद्यति नराधिप ।	024a  
नवमं सर्गमित्याहुरेतदार्जवकं बुधाः ॥	024c  
एते वै नव सर्गा हि तत्त्वानि च नराधिप ।	025a  
चतुर्विंशतिरुक्तानि यथाश्रुतिनिदर्शनम् ॥	025c  
अत ऊर्ध्वं महाराज गुणस्यैतस्य तत्त्वतः ।	026a  
महात्मभिरनुप्रोक्तां कालसङ्ख्यां निबोध मे ॥ 	026c  

इति श्रीमन्महाभारते शान्तिपर्वणि मोक्षधर्मपर्वणि पञ्चदशाधिकत्रिशततमोऽध्यायः ॥ 315 ॥
