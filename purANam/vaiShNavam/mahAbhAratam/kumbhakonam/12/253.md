अध्यायः 253

भीष्मेण युधिष्ठिरम् प्रति अध्यात्मविषयकव्यासवाक्यानुवादः ॥ 1 ॥
शुक उवाच 	001  
अध्यात्मं विस्तरेणेह पुनरेव वदस्व मे ।	001a  
यदध्यात्मं यथा वेद भगवन्नृषिसत्तम ॥	001c  
व्यास उवाच 	002  
अध्यात्मं यदिदं तात पुरुषस्येह विद्यते ।	002a  
तत्तेऽहं वर्तयिष्यामि तस्य व्याख्यामिमां शृणु ॥	002c  
भूमिरापस्तथा ज्योतिर्वायुराकाश एव च ।	003a  
महाभूतानि भूतानां सागरस्योर्मयो यथा ॥	003c  
प्रसार्येह यथाऽङ्गानि कूर्मः संहरते पुनः ।	004a  
तद्वन्महान्ति भूतानि यवीयःसु विकुर्वते ॥	004c  
इति तन्मयमेवेदं सर्वं स्थावरजङ्गमम् ।	005a  
सर्गे च प्रलये चैव तस्मिन्निर्दिश्यते तथा ॥	005c  
महाभूतानि पञ्चैव सर्वभूतेषु भूतकृत् ।	006a  
अकरोत्तात वैषम्यं यस्मिन्यदनुपश्यति ॥	006c  
शुक उवाच 	007  
अकरोद्यच्छरीरेषु कथं तदुपलक्षयेत् ।	007a  
इन्द्रियाणि गुणाः केचित्कथं तानुपलक्षयेत् ॥	007c  
व्यास उवाच 	008  
एतत्ते वर्तयिष्यामि यथावदनुपूर्वशः ।	008a  
शृणु तत्त्वमिहैकाग्रो यथा तत्त्वं यथा च तत् ॥	008c  
शब्दः श्रोत्रं तथा खानि त्रयमाकाशसम्भवम् ।	009a  
प्राणश्चेष्टा तथा स्पर्श एते वायुगुणास्त्रयः ॥	009c  
रूपं चक्षुर्विपाकश्च त्रिधा ज्योतिर्विधीयते ।	010a  
रसोऽथ रसनं स्नेहो गुणास्त्वेते त्रयोऽम्भसः ॥	010c  
घ्रेयं घ्राणं शरीरं च भूमेरेते गुणास्त्रयः ।	011a  
\'श्रोत्रं त्वक्चक्षुषी जिह्वा नासिका चैव पञ्चमी |\'	011c  
एतावानिन्द्रियग्रामो व्याख्यातः पाञ्चभौतिकः ||	011e  
वायोः स्पर्शो रसोऽद्भ्यश्च ज्योतिषो रुपमुच्यते ।	012a  
आकाशप्रभवः शब्दो गन्धो भूमिगुणः स्मृतः ॥	012c  
मनो बुद्धिः स्वभावश्च त्रय एते मनोमयाः ।	013a  
न गुणानतिवर्तन्ते गुणेभ्यः परमागताः ॥	013c  
यथा कूर्म इहाङ्गानि प्रसार्य विनियच्छति ।	014a  
एवमेवेन्द्रियग्रामं बुद्धिः सृष्ट्वा नियच्छति ॥	014c  
यदूर्ध्वं पादतलयोरवाङ्मूर्ध्नश्च पश्यति ।	015a  
एतस्मिन्नेव कृत्ये तु वर्तते बुद्धिरुत्तमा ॥	015c  
गुणान्नेनीयते बुद्धिर्बुद्धिरेवेन्द्रियाण्यपि ।	016a  
मनःषष्ठानि सर्वाणि बुद्ध्यभावे कुतो गुणाः ॥	016c  
इन्द्रियाणि नरे पञ्च षष्ठं तु मन उच्यते ।	017a  
सप्तमीं बुद्धिमेवाहुः क्षेत्रज्ञं पुनरष्टमम् ॥	017c  
चक्षुरालोचनायैव संशयं कुरुते मनः ।	018a  
बुद्धिरध्यवसानाय साक्षी क्षेत्रज्ञ उच्यते ॥	018c  
रजस्तमश्च सत्वं च त्रय एते स्वयोनिजाः ।	019a  
समाः सर्वेषु भूतेषु तान्गुणानुपलक्षयेत् ॥	019c  
तत्र यत्प्रीतिसंयुक्तं किञ्चिदात्मनि लक्षयेत् ।	020a  
प्रशान्तमिव संशुद्धं सत्वं तदुपधारयेत् ॥	020c  
यत्तु सन्तापसंयुक्तं काये मनसि वा भवेत् ।	021a  
प्रवृत्तं रज इत्येवं तत्र चाप्युपलक्षयेत् ॥	021c  
यत्तु सम्मोहसंयुक्तमव्यक्तविषयं भवेत् ।	022a  
अप्रतर्क्यमविज्ञेयं तमस्तदुपधार्यताम् ॥	022c  
प्रहर्षः प्रीतिरानन्दः साम्यं स्वस्थात्मचित्तता ।	023a  
अकस्माद्यदि वा कस्माद्वर्तन्ते सात्विका गुणाः ॥	023c  
अभिमानो मृषावादो लोभो मोहस्तथाऽक्षमा ।	024a  
लिङ्गानि रजसस्तानि वर्तन्ते हेत्वहेतुतः ॥	024c  
तथा मोहः प्रमादश्च निद्रा तन्द्रा प्रबोधिता ।	025a  
कथञ्चिदभिवर्तन्ते विज्ञेयास्तामसा गुणाः ॥ 	025c  

इति श्रीमन्महाभारते शान्तिपर्वणि मोक्षधर्मपर्वणि त्रिपञ्चशदधिकद्विशततमोऽध्यायः ॥ 253 ॥

12-253-3 मिश्रभूतानि भूतानामिति ध. पाठः ॥ 12-253-6 सुरनरतिर्यगादिरूपेण वैषम्यमकरोत् । तत्र हेतुः । यस्मिन्कर्मणि निमित्ते सति यदनुपश्यति अन्तकाले । यंयं वापि स्मरन् भावं त्यजत्यन्ते कलेवरम् ॥ तन्तमेवैतीति स्मृतेः ॥ 12-253-9 स्पर्शः स्पर्शनेन्द्रियम् वायुगुणा वायुविकाराः ॥ 12-253-10 विपाको जाठरः ॥ 12-253-11 शरीरं कठिनांशबाहुल्यात्पार्थिवम् । इन्द्रियग्रामैः सह पाञ्चभौतिको विकारः ॥ 12-253-12 स्पर्शादयो वाय्वादीनां गुणास्तद्विकारैः स्पर्शनादीन्द्रियैर्गृह्यन्ते । वायोः प्राण इति ध. पाठः ॥ 12-253-13 एतेत्मयोनिजा इति थ. पाठः ॥
