अध्यायः 334

जनकेन शुकम् प्रति मोक्षसाधनीभूताश्रमधर्मकथनपूर्वकं शुकप्रशंसनम् ॥ 1 ॥
भीष्म उवाच 	001  
ततः स राजा जनको मन्त्रिभिः सह भारत ।	001a  
पुरोहितं पुरस्कृत्य सर्वाण्यन्तःपुराणि च ॥	001c  
आसनं च पुरस्कृत्य रत्नानि विविधानि च ।	002a  
शिरसा चार्ध्यमादाय गुरुपुत्रं समभ्यगात् ॥	002c  
स तदासनमादाय बहुरत्नविभूषितम् ।	003a  
स्पर्ध्यास्तरणसंस्तीर्णं सर्वतोभद्रमृद्धिमत् ॥	003c  
पुरोधसा सङ्गृहीतं हस्तेनालभ्य पार्थिवः ।	004a  
प्रददौ गुरुपुत्राय शुकाय परमार्चितम् ॥	004c  
तत्रोपविष्टं तं कार्ष्णिं शास्त्रतः प्रतिपूज्य च ।	005a  
पाद्यं निवेद्य प्रथममर्घ्यं गां च न्यवेदयत् ॥	005c  
स च तां मन्त्रवत्पूजां प्रत्यगृह्णाद्यथाविधि ।	006a  
प्रतिगृह्य तु तां पूजां जनकाद्द्विजसत्तमः ॥	006c  
गां चैव समनुज्ञाय राजानमनुमान्य च ।	007a  
पर्यपृच्छन्महातेजा राज्ञः कुशलमव्ययम् ॥	007c  
अनामयं च राजेन्द्र शुकः सानुचरस्य ह ।	008a  
अनुज्ञातः स तेनाथ निषसाद सहानुगः ॥	008c  
कुशलं चाव्ययं चैव पृष्ट्वा वैयासकिं नृपः ।	009a  
किमागमनमित्येवं पर्यपृच्छत पार्थिवः ॥	009c  
शुक उवाच 	010  
पित्राऽहमुक्तो भद्रं ते मोक्षधर्मार्थकोविदः ।	010a  
विदेहराजो याज्यो मे जनको नाम विश्रुतः ॥	010c  
तत्र गच्छस्व वै तूर्णं यदि ते हृदि संशयः ।	011a  
प्रवृत्तौ वा निवृत्तौ वा स ते च्छेत्स्यति संशयम् ॥	011c  
सोहं पितुर्नियोगात्त्वामुपप्रष्टुमिहागतः ।	012a  
तन्मे धर्मभृतां श्रेष्ठ यथावद्वक्तुमर्हसि ॥	012c  
किं कार्यं ब्राह्मणेनेह मोक्षार्थश्च किमात्मकः ।	013a  
कथं च मोक्षः प्राप्तव्यो ज्ञानेन तपसाऽथवा ॥	013c  
जनक उवाच 	014  
यत्कार्यं ब्राह्मणेनेह जन्मप्रभृति तच्छृणु ।	014a  
कृतोपनयनस्तात भवेद्वेदपरायणः ॥	014c  
तपसा गुरुवृत्त्या च ब्रह्मचर्येण चाभिभो ।	015a  
देवतानामृषीणां चाप्यनृणो ह्यनसूयकः ॥	015c  
वेदानधीत्य नियतो दक्षिणामपवर्ज्य च ।	016a  
अभ्यनुज्ञामथ प्राप्य समावर्तेत वै द्विजः ॥	016c  
समावृत्तश्च गार्हस्थ्ये स्वदारनिरतो वसेत् ।	017a  
अनसूयुर्यथान्यायमाहिताग्निरनावृतः ॥	017c  
उत्पाद्य पुत्रं पौत्रं तु वन्याश्रमपदे वसेत् ।	018a  
तानेवाग्नीन्यथाशास्त्रमर्चयन्नतिथिप्रियः ॥	018c  
स वनेऽग्नीन्यथान्यायमात्मन्यारोप्य धर्मवित् ।	019a  
निर्द्वन्द्वो बीतरागात्मा ब्रह्माश्रमपदे वसेत् ॥	019c  
शुक उवाच 	020  
उत्पन्ने ज्ञानविज्ञाने प्रत्यक्षे हृदि शाश्वते ।	020a  
किमवश्यं निवस्तव्यमाश्रमेषु वनेषु वा ॥	020c  
एतद्भवन्तं पृच्छामि तद्भवान्वक्तुमर्हति ।	021a  
यथा वेदार्थतत्त्वेन ब्रूहि मे त्वं जनाधिप ॥	021c  
जनक उवाच 	022  
न विना ज्ञानविज्ञाने मोक्षस्याधिगमो भवेत् ।	022a  
न विना गुरुसम्बन्धं ज्ञानस्याधिगमः स्मृतः ॥	022c  
गुरुः प्लावयिता तस्य ज्ञानं प्लव इहोच्यते ।	023a  
विज्ञाय कृतकृत्यस्तु तीर्णस्तदुभयं त्यजेत् ॥	023c  
अनुच्छेदाय लोकानामनुच्छेदाय कर्मणाम् ।	024a  
पूर्वैराचरितो धर्मश्चातुराश्रम्यसंश्रितः ॥	024c  
अनेन क्रमयोगेन बहुजातिषु कर्मणाम् ।	025a  
कृत्वा शुभाशुभं कर्म मोक्षो नामेह लभ्यते ॥	025c  
भावितैः करणैश्चायं बहुसंसारयोनिषु ।	026a  
आसादयति शुद्धात्मा मोक्षं वै प्रथमाश्रमे ॥	026c  
तमासाद्य तु मुक्तस्य दृष्टार्थस्य विपश्चितः ।	027a  
त्रिष्वाश्रमेषु कोऽन्वर्थो भवेत्परमभीप्सतः ॥	027c  
राजसांस्तामसांश्चैव नित्यं दोषान्विवर्जयेत् ।	028a  
सात्विकं मार्गमास्थाय पश्येदात्मानमात्मना ॥	028c  
सर्वभूतेषु चात्मानं सर्वभूतानि चात्मनि ।	029a  
सम्पश्यन्नोपलिप्येत जले वारिचरो यथा ॥	029c  
पक्षिवत्प्रायणादूर्ध्वममुत्रानन्त्यमश्नुते ।	030a  
विहाय देहान्निर्मुक्तो निर्द्वन्द्वः प्रशमं गतः ॥	030c  
अत्र गाथाः पुरा गीताः शृणु राज्ञा ययातिना ।	031a  
धार्यन्तो या द्विजैस्तात मोक्षशास्त्रविशारदैः ॥	031c  
ज्योतिरात्मनि नान्यत्र सर्वजन्तुषु तत्समम् ।	032a  
स्वयं च शक्यते द्रष्टुं सुसमाहितचेतसा ॥	032c  
न बिभेति परो यस्मान्न बिभेति पराच्च यः ।	033a  
यश्च नेच्छति न द्वेष्टि ब्रह्म सम्पद्यते तु सः ॥	033c  
यदा भावं न कुरुते सर्वभूतेषु पापकम् ।	034a  
कर्मणा मनसा वाचा ब्रह्म सम्पद्यते तदा ॥	034c  
संयोज्य मनसाऽऽत्मानमीर्ष्यामुत्सृज्य मोहनीम् ।	035a  
त्यक्त्वा कामं च मोहं च ततो ब्रह्मत्वमश्नुते ॥	035c  
यदा श्राव्ये च दृश्ये च सर्वभूतेषु चाप्ययम् ।	036a  
समो भवति निर्द्वन्द्वो ब्रह्म सम्पद्यते तदा ॥	036c  
यदा स्तुतिं च निन्दां च समत्वेनैव पश्यति ।	037a  
काञ्चनं चायसं चैव सुखं दुःखं तथैव च ॥	037c  
शीतमुष्णं तथैवार्थमनर्थं प्रियमप्रियम् ।	038a  
जीवितं मरणं चैव ब्रह्म सम्पद्यते तदा ॥	038c  
प्रसार्येह यथाङ्गानि कूर्मः संहरते पुनः ।	039a  
तथेन्द्रियाणि मनसा संयन्तव्यानि भिक्षुणा ॥	039c  
तमःपरिगतं वेश्म यथा दीपेन दृश्यते ।	040a  
तथा बुद्धिप्रदीपेन शक्य आत्मा निरीक्षितुम् ॥	040c  
एतत्सर्वं च पश्यामि त्वयि बुद्धिमतां वर ।	041a  
यच्चान्यदपि नोक्तं मे तत्त्वतो वेद तद्भवान् ॥	041c  
ब्रह्मर्षे विदितश्चासि विषयान्तमुपागतः ।	042a  
गुरोस्तव प्रसादेन तव चैवोपशिक्षया ॥	042c  
तस्यैव च प्रसादेन प्रादुर्भूतं महात्मनः ।	043a  
ज्ञानं दिव्यं ममापीदं तेनासि विदितो मम ॥	043c  
अधिकं तव विज्ञानमधिका च गतिस्तव ।	044a  
अधिकं तव चैश्वर्यं तच्च त्वं नावबुध्यसे ॥	044c  
बाल्याद्वा संशयाद्वापि भयाद्वाऽप्यविमोक्षणात् ।	045a  
उत्पन्ने चापि विज्ञाने नाधिगच्छति तां गतिम् ॥	045c  
व्यवसायेन शुद्धेन मद्विधैश्छिन्नसंशयः ।	046a  
विमुच्य हृदयग्रन्थीनासादयति तां गतिम् ॥	046c  
भवांश्चोत्पन्नविज्ञानः स्थिरबुद्धिरलोलुपः ।	047a  
व्यवसायादृते ब्रह्मन्नासादयति तत्परम् ॥	047c  
नास्ति ते सुखदुःखेषु विशेषो नास्ति लोलुपः ।	048a  
नौत्सुक्यं नृत्यगीतेषु न राग उपजायते ॥	048c  
न बन्धुष्वनुबन्धस्ते न भयेष्वस्ति ते भयम् ।	049a  
पश्यामि त्वां महाभाग तुल्यलोष्टाश्मकाञ्चनम् ॥	049c  
अहं त्वामनुपश्यामि ये चाप्यन्ये मनीषिणः ।	050a  
आस्थितं परमं मार्गमक्षयं तमनामयम् ॥	050c  
यत्फलं ब्राह्मणस्येह मोक्षार्थश्च यदात्मकः ।	051a  
तस्मिन्वै वर्तसे विप्र किमन्यत्परिपृच्छसि ॥ 	051c  

इति श्रीमन्महाभारते शान्तिपर्वणि मोक्षधर्मपर्वणि चतुस्त्रिंशदधिकत्रिशततमोऽध्यायः ॥ 334 ॥

12-334-7 राज्ये कुशलमव्ययमिति ध. पाठः ॥ 12-334-12 मोक्षः कर्तव्य इति ट. ड. थ. पाठः ॥ 12-334-23 आचार्यः प्रापिता तस्येति ध. पाठः ॥ 12-334-32 नान्यत्र रतं तत्रैव चैव तत् इति ध. पाठः ॥ 12-334-41 चच्चान्यदपि वेत्तव्यमिति झ. पाठः ॥ 12-334-44 अधिकं भवति ज्ञानमिति ड. थ. पाठः ॥ 12-334-46 तद्विधश्छिन्नसंशय इति ध. पाठः ॥ 12-334-48 नास्ति लोलुप इति ध. पाठः ॥
