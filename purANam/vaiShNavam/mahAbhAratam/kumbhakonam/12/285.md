अध्यायः 285

भीष्मेण युधिष्ठिरम् प्रति वृत्रगीतानुवादः ॥ 1 ॥
युधिष्ठिर उवाच 	001  
धन्याधन्या इति जनाः सर्वेऽस्मान्प्रवदन्त्युत ।	001a  
न दुःखिततरः कश्चित्पुमानस्माभिरस्ति ह ॥	001c  
लोकसम्भावितैर्दुःखं यत्प्राप्तं कुरुसत्तम ।	002a  
प्राप्य जातिं मनुष्येषु देवैरपि पितामह ॥	002c  
कदा वयं करिष्यामः सन्न्यासं दुःखभेषजम् ।	003a  
दुःखमेतच्छरीराणां धारणं कुरुसत्तम ॥	003c  
विमुक्ताः सप्तदशभिर्हेतुभूतैश्च पञ्चभिः ।	004a  
इन्द्रियार्थैर्गुणैश्चैव अष्टाभिश्च पितामह ॥	004c  
न गच्छन्ति पुनर्भावं मुनयः संशितव्रताः ।	005a  
कदा वयं गमिष्यामो राज्यं हित्वा परन्तप ॥	005c  
भीष्म उवाच 	006  
नास्त्यनन्तं महाराज सर्वं सङ्ख्यानगोचरम् ।	006a  
पुनर्भावोपि सङ्ख्यातो नास्ति किञ्चिदिहाचलम् ॥	006c  
न चापि गम्यते राजन्नैष दोषः प्रसङ्गतः ।	007a  
उद्योगादेव धर्मज्ञाः कालेनैव गमिष्यथ ॥	007c  
नेशेऽयं सततं देही नृपते पुण्यपापयोः ।	008a  
तत एव समुत्थेन तमसा रुध्यतेऽपि च ॥	008c  
यथाञ्जनमयो वायुः पुनर्मानःशिलं रजः ।	009a  
अनुप्रविश्य तद्वर्णो दृश्यते रञ्जयन्दिशः ॥	009c  
तथा कर्मफलैर्देही रञ्जितस्तमसा वृतः ।	010a  
विवर्णो वर्णमाश्रित्य देहेषु परिवर्तते ॥	010c  
ज्ञानेन हि यदा जन्तुरज्ञानप्रभवं तमः ।	011a  
व्यपोहति तदा ब्रह्म प्रकाशेत सनातनम् ॥	011c  
अयत्नसाध्यं मुनयो वदन्ति ये चापि मुक्तास्तदुपासितव्याः ।	012a  
त्वया च लोकेन च सामरेण तस्मान्न शाम्यन्ति महर्षिसङ्घाः ॥	012c  
अस्मिन्नर्थे पुरा गीतं शृणुष्वैकमना नृप ।	013a  
यथा दैत्येन वृत्रेण भ्रष्टैश्वर्येण चेष्टितम् ॥	013c  
निर्जितेनासहायेन हृतराज्येन भारत ।	014a  
अशोचता शत्रुमध्ये बुद्धिमास्थाय केवलाम् ॥	014c  
भ्रष्टैश्वर्यं पुरा वृत्रमुशना वाक्यमब्रवीत् ।	015a  
कच्चित्पराजितस्याद्य न व्यथा तेऽस्ति दानव ॥	015c  
वृत्र उवाच 	016  
सत्येन तपसा चैव विदित्वा सङ्क्षयं ह्यहम् ।	016a  
न शोचामि न हृष्यामि भूतानामागतिं गतिम् ॥	016c  
कालसञ्चोदिता जीवा मज्जन्ति नरकेऽवशाः ।	017a  
परिहृष्टानि सर्वाणि दिव्यान्याहुर्मनीषिणः ॥	017c  
क्षपयित्वा तु तं कालं गणितं कालचोदिताः ।	018a  
सावशेषेण कालेन सन्धावन्ति पुनःपुनः ॥	018c  
तिर्यग्योनिसहस्राणि गत्वा नरकमेव च ।	019a  
निर्गच्छन्त्यवशा जीवाः कालबन्धनबन्धनाः ॥	019c  
एवं संसरमाणानि ह्यहं भूतानि दृष्टवान् ।	020a  
यथा कर्म तथा लाभ इति शास्त्रनिदर्शनम् ॥	020c  
तिर्यग्गच्छन्ति नरकं मानुष्यं दैवमेव च ।	021a  
सुखदुःखे प्रिये द्वेष्ये चरित्वा पूर्वमेव च ॥	021c  
कृतान्तविधिसंयुक्तः सर्वो लोकः प्रपद्यते ।	022a  
गतं गच्छन्ति चाध्वानं सर्वभूतानि सर्वदा ॥	022c  
कालसङ्ख्यानसङ्ख्येयं सृष्टिस्थितिपरायणम् ।	023a  
तं भाषमाणं भगवानुशना प्रत्यभाषत ।	023c  
इमान्दुष्टप्रलापांस्त्वं तात कस्मात्प्रभाषसे ॥	023e  
वृत्र उवाच 	024  
प्रत्यक्षमेतद्भवतस्तथाऽन्येषां मनीषिणाम् ।	024a  
मया यज्जयलुब्धेन पुरा तप्तं महत्तपः ॥	024c  
गन्धानादाय भूतानां रसांश्च विविधानपि ।	025a  
अवर्धं त्रीन्समाक्रम्य लोकान्वै स्वेन तेजसा ॥	025c  
ज्वालामालापरिक्षिप्तो वैहायसगतिस्तथा ।	026a  
अजेयः सर्वभूतानामासं नित्यमपेतभीः ॥	026c  
ऐश्वर्यं तपसा प्राप्तं भ्रष्टं तच्च स्वकर्मभिः ।	027a  
धृतिमास्थाय भगवन्न शोचामि ततस्त्वहम् ॥	027c  
युयुत्सता महेन्द्रेण पुरा सार्धं महात्मना ।	028a  
ततो मे भगवान्दृष्टो हरिर्नारायणः प्रभुः ॥	028c  
वैकुण्ठः पुरुषोऽनन्तः शुक्लो विष्णुः सनातनः ।	029a  
मुञ्जकेशो हरिश्मश्रुः सर्वभूतपितामहः ॥	029c  
नूनं तु तस्य तपसः सावशेषं ममास्ति वै ।	030a  
यदहं प्रष्टुमिच्छामि भवन्तं कर्मणः फलम् ॥	030c  
ऐश्वर्यं वै महद्ब्रह्मन्वर्णे कस्मिन्प्रतिष्ठितम् ।	031a  
निवर्तते चापि पुनः कथमैश्वर्यमुत्तमम् ॥	031c  
भवन्ति कस्माद्भूतानि प्रवर्तन्ते यथा पुनः ।	032a  
किं वा फलं परं प्राप्य जीवस्तिष्ठति शाश्वतः ॥	032c  
केन वा कर्मणा शक्यमथ ज्ञानेन केन वा ।	033a  
ब्रह्मर्षे तत्फलं प्राप्तुं तन्मे व्याख्यातुमर्हसि ॥	033c  
इतीदमुक्तः स मुनिस्तदानीं प्रत्याह यत्तच्छृणु राजसिंह ।	034a  
मयोच्यमानं पुरुषर्षभ त्वमनन्यचित्तः सह सोदरीयैः ॥ 	034c  

इति श्रीमन्महाभारते शान्तिपर्वणि मोक्षधर्मपर्वणि पञ्चाशीत्यधिकद्विशततमोऽध्यायः ॥ 285 ॥

12-285-2 देवैर्धर्मादिभिः । जातिं जन्म ॥ 12-285-3 सुखसञ्ज्ञिकमिति ध. पाठः ॥ 12-285-5 व्रजन्ति येषु न भवमिति ध. पाठः ॥ 12-285-7 न चापि मन्यते राजन्नेष धर्मोऽत्रसन्तत इति ध. पाठः ॥ 12-285-8 नेशे नेष्टे । ईदृशो यतते देहीति ट. ड. पाठः ॥ 12-285-9 यथाञ्जनचयं वायुरिति ड. ध. पाठः ॥ 12-285-18 सम्भवन्ति पुनःपुनरिति झ. पाठः ॥ 12-285-23 धीमन्दुष्टप्रलापांस्त्वमिति झ. पाठः । दुष्टप्रलापान् असुरभावविनाशकान् असुरे भूत्वा कथं भाषस इत्यर्थः ॥ 12-285-25 गन्धाद्यादानं तदाश्रयोपमर्देन । अवर्धं हिंसितवान् ॥ 12-285-26 वैहायसगतिश्चरन्निति झ. ध. पाठः ॥
