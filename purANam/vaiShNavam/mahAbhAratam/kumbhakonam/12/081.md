अध्यायः 081

भीष्मेण युधिष्ठिरम् प्रति कृष्णनारदसंवादानुवादः ॥ 1 ॥
युधिष्ठिर उवाच 	001  
एवमग्राह्यके तस्मिञ्ज्ञातिसम्बन्धिमण्डले ।	001a  
मित्रेष्वमित्रेष्वपि च कथं भावो विभाव्यते ॥	001c  
भीष्म उवाच 	002  
अत्राप्युदाहरन्तीममितिहासं पुरातनम् ।	002a  
संवादं वासुदेवस्य महर्षेर्नारदस्य च ॥	002c  
वासुदेव उवाच 	003  
नासुहृत्परमं मन्त्रं नारदार्हति वेदितुम् ।	003a  
अपण्डितो वाऽपि सुहृत्पण्डितो वाप्यनात्मवान् ॥	003c  
स ते सौहृदमास्थाय किञ्चिद्वक्ष्यामि नारद ।	004a  
कृत्स्नां बुद्धिं च ते प्रेक्ष्य सम्पृच्छे त्रिदिवङ्गम ॥	004c  
दास्यमैश्वर्यवादेन ज्ञातीनां वै करोम्यहम् ।	005a  
अर्धं भोक्ताऽस्मि भोगानां वाग्दुरुक्तानि च क्षमे ॥	005c  
अरणीमग्निकामो वा मथ्नाति हृदयं मम ।	006a  
वाचा दुरुक्तं देवर्षे तन्मां दहति नित्यदा ॥	006c  
बलं सङ्कर्षणे नित्यं सौकुमार्यं पुनर्गदे ।	007a  
रूपेण मत्तः प्रद्युम्नः सोऽसहायोऽस्मि नारद ॥	007c  
अन्ये हि सुमहाभागा बलवन्तो दुरासदाः ।	008a  
नित्योत्थानेन सम्पन्ना नारदान्धकवृष्णयः ॥	008c  
यस्य न स्युर्न वै स स्याद्यस्य स्युः कृत्स्नमेव तत् ।	009a  
द्वयोरेनं प्रचरतोर्वृणोम्येकतरं न च ॥	009c  
स्यातां यस्याहुकाक्रूरौ किं नु दुःखतरं ततः ।	010a  
यस्य चापि न तौ स्यातां किं नु दुःखतरं ततः ॥	010c  
सोऽहं कितवमातेव द्वयोरपि महामुने ।	011a  
नैकस्य जयमाशंसे द्वितीयस्य पराजयम् ॥	011c  
ममैवं क्लिश्यमानस्य नारदोभयदर्शनात् ।	012a  
वक्तुमर्हसि यच्छ्रेयो ज्ञातीनामात्मनस्तथा ॥	012c  
नारद उवाच 	013  
आपदो द्विविधाः कृष्ण बाह्याश्चाभ्यन्तराश्च ह ।	013a  
प्रादुर्भवन्ति वार्ष्णेय स्वकृता यदि वाऽन्यतः ॥	013c  
सेयमाभ्यन्तरा तुभ्यमापत्कृच्छ्रा स्वकर्मजा ।	014a  
अक्रूरभोजप्रभवा सर्वे ह्येते तदन्वयाः ॥	014c  
अर्थहेतोर्हि कामाद्वा वीरबीभत्सयाऽपि वा ।	015a  
आत्मना प्राप्तमैश्वर्यमन्यत्र प्रतिपादितम् ॥	015c  
कृतमूलमिदानीं तद्राजशब्दसहायवत् ।	016a  
न शक्यं पुनरादातुं वान्तमन्नमिव स्वयम् ॥	016c  
बभ्रूग्रसेनतो राज्यं नाप्नुं शक्यं कथञ्चन ।	017a  
ज्ञातिभेदभयात्कृष्ण त्वया चापि विशेषतः ॥	017c  
तच्च सिध्येत्प्रयत्नेन कृत्वा कर्म सुदुष्करम् ।	018a  
महाक्षयं व्ययो वा स्याद्विनाशो वा पुनर्भवेत् ॥	018c  
अनायसेन शस्त्रेण मृदुना हृदयच्छिदा ।	019a  
जिह्वामुद्धर सर्वेषां परिमृज्यानुमृज्य च ॥	019c  
वासुदेव उवाच 	020  
अनायसं मुने शस्त्रं मृदु विद्यामहं कथम् ।	020a  
येनैषामुद्धरे जिह्वां परिमृज्यानुमृज्य च ॥	020c  
नारद उवाच 	021  
शक्त्याऽन्नदानं सततं तितिक्षाऽऽर्जवमार्दवम् ।	021a  
यथार्हप्रतिपूजा च शस्त्रमेतदनायसम् ॥	021c  
ज्ञातीनां वक्तुकामानां कटुकानि लघूनि च ।	022a  
गिरा त्वं हृदयं वाचं शमयस्व मनांसि च ॥	022c  
नामहापुरुषः कश्चिन्नानात्मा नासहायवान् ।	023a  
महतीं धुरमादाय समुद्यम्योरसा वहेत् ॥	023c  
सर्व एव गुरुं भारमनड्वान्वहते समे ।	024a  
दुर्गे प्रतीतः सुगवो भारं वहति दुर्वहम् ॥	024c  
भेदाद्विनाशः सङ्घानां सङ्घमुख्योऽसि केशव ।	025a  
यथा त्वां प्राप्य नोत्सीदेदयं सङ्घस्तथा कुरु ॥	025c  
नान्यत्र बुद्धिक्षान्तिभ्यां नान्यत्रेन्द्रियनिग्रहात् ।	026a  
नान्यत्र धनसन्त्यागाद्गुणः प्राज्ञेऽवतिष्ठते ॥	026c  
धन्यं यशस्यमायुष्यं स्वपक्षोद्भावनं सदा ।	027a  
ज्ञातीनामविनाशः स्याद्यथा कृष्ण तथा कुरु ॥	027c  
आयत्यां च तदात्वे च न तेऽस्त्यविदितं प्रभो ।	028a  
षाड्गुण्यस्य विधानेन यात्रा यानविधौ तथा ॥	028c  
यादवाः कुकुरा भोजाः सर्वे चान्धकवृष्णयः ।	029a  
त्वय्यायत्ता महाबाहो लोका लोकेश्वराश्च ये ॥	029c  
उपासन्ते हि त्वद्बुद्धिमृषयश्चापि माधव ।	030a  
त्वं गुरुः सर्वभूतानां जानीषे त्वं परां गतिम् ॥	030c  
त्वामासाद्य यदुश्रेष्ठ मेधन्ते यादवाः सुखम् ॥ 	031ac  

इति श्रीमन्महाभारते शान्तिपर्वणि राजधर्मपर्वणि एकाशीतितमोऽध्यायः ॥ 81 ॥

12-81-1 अग्राह्यके वशीकर्तुमशक्ये ॥ 12-81-6 वाशब्द इवार्थः ॥ 12-81-9 ते यस्य पक्षे न स्युः स नस्यान्नश्येदेव । यस्य पक्षे ते स्युस्तत् तस्मात् कृत्स्नं फलं प्राप्नोतीति शेषः ॥ 12-81-11 कितवमातेव कितवयोर्द्यूतकारिणोरेका मातेव ॥ 12-81-13 अन्यतः बाह्याः आपदः स्वकृताः ज्ञातिकृताः अन्तरा आपदः ॥ 12-81-14 एते सङ्कर्षणादयः । तदन्वया अक्रूरान्वयाः ॥ 12-81-15 तत्र हेतुरर्थेति । तत्स्नेहप्रभवा इयं तव आपदिति सार्धः । स्वकर्मजेत्युक्तं तद्विवृणोति आत्मनेति सार्धेन । अन्यत्र आहुके ॥ 12-81-16 ज्ञातिशब्दं सहायवन् इति झ. पाठः । तत्र तत् ऐश्वर्यं कृतमूलं यतो ज्ञातिशब्दं ज्ञातित्वादनुच्छेदनीयमित्यर्थः ॥ 12-81-18 तच्च राज्यस्य पुनरादानं च ॥
