अध्यायः 243

भीष्मेण युधिष्ठिरम् प्रति भूतेषु तारतम्यकतनपूर्वकज्ञानप्रशंसापरशुकसम्बोध्यकव्यासवाक्यानुवादः ॥ 1 ॥
व्यास उवाच 	001  
अथ ज्ञानप्लवं धीरो गृहीत्वा शान्तिमात्मनः ।	001a  
उन्मज्जंश्च निमज्जंश्च विद्यामेवाभिसंश्रयेत् ॥	001c  
शुक उवाच 	002  
किं तज्ज्ञानमथो विद्या यथा निस्तरते द्वयम् ।	002a  
प्रवृत्तिलक्षणो धर्मो निवृत्तिरिति चैव हि ॥	002c  
व्यास उवाच 	003  
यस्तु पश्यन्स्वभावेन विनाभावमचेतनः ।	003a  
पुष्णाति स पुनः सर्वान्प्रज्ञया मुक्तहेतुकः ॥	003c  
येषां चैकान्तभावेन स्वभावः कारणं मतम् ।	004a  
दूर्वातृणबृसीका ये ते लभन्ते न किञ्चन ॥	004c  
येचैनं पक्षमाश्रित्य निवर्तन्त्यल्पमेधसः ।	005a  
स्वभावं कारणं ज्ञात्वा न श्रेयः प्राप्नुवन्ति ते ॥	005c  
स्वभावो हि विनाशाय मोहकर्ममनोभवः ।	006a  
निरुक्तमेतयोरेतत्स्वभावपरिभावयोः ॥	006c  
कृष्यादीनीह कर्माणि सस्यसंहरणानि च ।	007a  
प्रज्ञावद्भिः प्रक्लृप्तानि यानासनगृहाणि च ॥	007c  
आक्रीडानां गृहाणां च गदानामगदस्य च ।	008a  
प्रज्ञावन्तः प्रवक्तारो ज्ञानवद्भिरनुष्ठिताः ॥	008c  
प्रज्ञा संयोजयत्यर्थैः प्रज्ञा श्रेयोऽधिगच्छति ।	009a  
राजानो भुञ्जते राज्यं प्रज्ञया तुल्यलक्षणाः ॥	009c  
परावरं तु भूतानां ज्ञानेनैवोपलभ्यते ।	010a  
विद्यया तात सृष्टानां विद्यैवेह परा गतिः ॥	010c  
भूतानां जन्म सर्वेषां विविधानां चतुर्विधम् ।	011a  
जरायुजाण्डजोद्भिज्जस्वेदजं चोपलक्षयेत् ॥	011c  
स्थावरेभ्यो विशिष्टानि जङ्गमान्युपधारयेत् ।	012a  
उपपन्नं हि यच्चेष्टा विशिष्येत विशेष्यया ॥	012c  
आहुर्द्विबहुपादानि जङ्गमानि द्वयानि तु ।	013a  
बहुपाद्भ्यो विशिष्टानि द्विपादानि बहून्यपि ॥	013c  
द्विपदानि द्वयान्याहुः पार्थिवानीतराणि च ।	014a  
पार्थिवानि विशिष्टानि तानि ह्यन्नानि भुञ्जते ॥	014c  
पार्थिवानि द्वयान्याहुर्मध्यमान्युत्तमानि तु ।	015a  
मध्यमानि विशिष्टानि जातिधर्मोपधारणात् ॥	015c  
मध्यमानि द्वयान्याहुर्धर्मज्ञानीतराणि च ।	016a  
धर्मज्ञानि विशिष्टानि कार्याकार्योपधारणात् ॥	016c  
धर्मज्ञानि द्वयान्याहुर्वेदज्ञानीतराणि च ।	017a  
वेदज्ञानि विशिष्टानि वेदो ह्येषु प्रतिष्ठितः ॥	017c  
वेदज्ञानि द्वयान्याहुः प्रवक्तॄणीतराणि च ।	018a  
प्रवक्तॄणि विशिष्टानि सर्वधर्मोपधारणात् ॥	018c  
विज्ञायन्ते हि यैर्वेदाः सधर्माः सक्रियाफलाः ।	019a  
सधर्मा निखिला वेदाः प्रवक्तृभ्यो विनिःसृताः ॥	019c  
प्रवक्तॄणि द्वयान्याहुरात्मज्ञानीतराणि च ।	020a  
आत्मज्ञानि विशिष्टानि जन्माजन्मोपधारणात् ॥	020c  
धर्मद्वयं हि यो वेद स सर्वज्ञः स सर्ववित् ।	021a  
सत्याशीः सत्यसङ्कल्पः सत्यः शुचिरथेश्वरः ॥	021c  
धर्मज्ञानप्रतिष्ठं हि तं देवा ब्राह्मणं विदुः ।	022a  
शब्दब्रह्मणि निष्णातं परे च कृतनिश्चयम् ॥	022c  
अन्तस्थं च बहिष्ठं च येऽधियज्ञाधिदैवतम् ।	023a  
जानन्ति तान्नमस्यामस्ते देवास्तात ते द्विजाः ॥	023c  
तेषु विश्वमिदं भूतं साग्रं च जगदाहितम् ।	024a  
तेषां माहात्म्यभावस्य सदृशं नास्ति किञ्चन ॥	024c  
आद्यन्तनिधनं चैव कर्म चातीत्य सर्वशः ।	025a  
चतुर्विधस्य भूतस्य सर्वस्येशाः स्वयम्भुवः ॥ 	025c  

इति श्रीमन्महाभारते शान्तिपर्वणि मोक्षधर्मपर्वणि त्रिचत्वारिंशदधिकद्विशततमोऽध्यायः ॥ 243 ॥

12-243-3 मुक्तहेतुकानिति झ. पाठः ॥ 12-243-4 पूत्वा तृणमिषीकां वेति झ. पाठः ॥ 12-243-7 सस्यसङ्ग्रहणानि चेति थ. पाठः ॥ 12-243-8 गदानां रोगाणाम् । अगदस्यौषधस्य । अनुष्ठिताः प्रयोजिताः । गतानामागतस्य चेति ट. थ । पाठः ॥ 12-243-9 तुल्यलक्षणाः प्रज्ञाधिक्यादैश्वर्याधिक्यभाजः ॥ 12-243-12 यच्चेष्टे विशिष्येत निचेष्टक इति ट. थ. पाठः ॥ 12-243-14 पार्थिवानि पृथिवीचराणि मानुषाणि । इतराणि खेचराणि ॥ 12-243-19 सर्वयज्ञाः क्रिया वेदा इति ध. पाठः ॥ 12-243-21 धर्मद्वयं प्रवृत्तिनिवत्तिरूपम् । सत्यागीति झ. पाठः । सत्यक्षान्तिः स ईश्वर इति ट.थ. पाठः ॥ 12-243-22 शब्दब्रह्मणि वेदशास्त्रे ॥
