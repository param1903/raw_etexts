अध्यायः 303

भीष्मेण युधिष्ठिरम् प्रति धर्मादिसाधनतया मानुष्यप्रशंसापूर्वकं नानाधर्मप्रतिपादकपराशरगीतानुवादः ॥ 1 ॥
पराशर उवाच 	001  
पिता सखायो गुरवः स्त्रियश्च न निर्गुणानां प्रभवन्ति लोके ।	001a  
अनन्यभक्ताः प्रियवादिनश्च हिताश्च वश्याश्च तथैव राजन् ॥	001c  
पिता परं दैवतं मानवानां मातुर्विशिष्टं पितरं वदन्ति ।	002a  
ज्ञानस्य लाभं परमं वदन्ति जितेन्द्रियार्थाः परमाप्नुवन्ति ॥	002c  
रणाजिरे यत्र शराग्निसंस्तरे नृपात्मजो घातमवाप्य दह्यते ।	003a  
प्रयाति लोकानमरैः सुदुर्लभान्निषेवते स्वर्गफलं यथासुखम् ॥	003c  
श्रान्तं भीतं भ्रष्टशस्त्रं रुदन्तं पराङ्मुखं पारिबर्हैश्च हीनम् ।	004a  
अनुद्यन्तं रोगिणं याचमानं न वै हिंस्याद्बालवृद्धौ च राजन् ॥	004c  
पारिबर्हैः सुसंयुक्तमुद्यतं तुल्यतां गतम् ।	005a  
अतिक्रमेत्तं नृपतिः सङ्ग्रामे क्षत्रियात्मजम् ॥	005c  
तुल्यादिह वधः श्रेयान्विशिष्टाच्चेति निश्चयः ।	006a  
निहीनात्कातराच्चैव कृपणाद्गर्हितो वधः ॥	006c  
पापात्पापसमाचारान्निहीनाच्च नराधिप ।	007a  
पाप एष वधः प्रोक्तो नरकायेति निश्चयः ॥	007c  
न कश्चित्त्राति वै राजन्दिष्टान्तवशमागतम् ।	008a  
सावशेषायुषं चापि कश्चिन्नैवापकर्षति ॥	008c  
स्निग्धैश्च क्रियमाणानि कर्माणीह निवर्तयेत् ।	009a  
हिंसात्मकानि सर्वाणि नायुरिच्छेत्परायुषा ॥	009c  
गृहस्थानां तु सर्वेषां विनाशमभिकाङ्क्षताम् ।	010a  
निधनं शोभनं तात पुलिनेषु क्रियावताम् ॥	010c  
आयुषि क्षयमापन्ने पञ्चत्वमुपगच्छति ।	011a  
तथा ह्यकारणाद्भवति कारणैरुपपादितम् ॥	011c  
तथा शरीरं भवति देहाद्येनोपपादितम् ।	012a  
अध्वानं गतकश्चायं प्राप्तश्चायं गृहाद्गृहम् ॥	012c  
द्वितीयं कारणं तत्र नान्यत्किञ्चन विद्यते ।	013a  
तद्देहं देहिनां युक्तं मोक्षभूतेषु वर्तते ॥	013c  
शिरास्नाय्वस्थिसङ्घातं बीभत्सामेध्यसङ्कुलम् ।	014a  
भूतानामिन्द्रियाणां च गुणानां च समागमम् ॥	014c  
त्वगन्तं देहमित्याहुर्विद्वांसोऽध्यात्मचिन्तकाः ।	015a  
गुणैरपि परिक्षीणं शरीरं मर्त्यतां गतम् ॥	015c  
शरीरिणा परित्यक्तं निश्चेष्टं गतचेतनम् ।	016a  
भूतैः प्रकृतिमापन्नैस्ततो भूमौ निमज्जति ॥	016c  
भावितं कर्मयोगेन जायते तत्रतत्र ह ।	017a  
इदं शरीरं वैदेह म्रियते यत्रयत्र ह ।	017c  
तत्प्रपाते परो दृष्टो विसर्गः कर्मणस्तथा ॥	017e  
न जायते तु नृपते कञ्चित्कालमयं पुनः ।	018a  
परिभ्रमति भूतात्मा द्यामिवाम्बुधरो महान् ॥	018c  
स पुनर्जायते राजन्प्राप्येहायतनं नृपः ।	019a  
मनसः परमो ह्यात्मा इन्द्रियेभ्यः परं मनः ॥	019c  
विविधानां च भूतानां जङ्गमाः परमा नृप ।	020a  
जङ्गमानामपि तथा द्विपदाः परमा मताः ।	020c  
द्विपदानामपि तथा द्विजा वै परमाः स्मृताः ॥	020e  
द्विजानामपि राजेन्द्र प्रज्ञावन्तः परा मताः ।	021a  
प्राज्ञानामात्मसम्बुद्धाः सम्बुद्धानाममानिनः ॥	021c  
जातमन्वेति मरणं नृणामिति विनिश्चयः ।	022a  
अन्तवन्ति हि कर्माणि सेवन्ते गुणतः प्रजाः ॥	022c  
आपन्ने तूत्तरां काष्ठां सूर्ये यो निधनं व्रजेत् ।	023a  
नक्षत्रे च मुहूर्ते च पुण्ये राजन्स पुण्यकृत् ॥	023c  
अयोजयित्वा क्लेशेन जनं प्लाप्य च दुष्कृतम् ।	024a  
मृत्युनाऽऽत्मकृतेनेह कर्म कृत्वाऽऽत्मशक्तितः ॥	024c  
विषमुद्बन्धनं दाहो दस्युहस्तात्तथा वधः ।	025a  
दंष्ट्रिभ्यश्च पशुभ्यश्च प्राकृतो वध उच्यते ॥	025c  
न चैभिः पुण्यकर्माणो युज्यन्ते चाभिसन्धिजैः ।	026a  
एवंविधैश्च बहुभिरपरैः प्राकृतैरपि ॥	026c  
ऊर्ध्वं भित्त्वा प्रतिष्ठन्ते प्राणाः पुण्यवतां नृप ।	027a  
मध्यतो मध्यपुण्यानामधो दुष्कृतकर्मणाम् ॥	027c  
एकः शत्रुर्न द्वितीयोस्ति शत्रुरज्ञानतुल्यः पुरुषस्य राजन् ।	028a  
येनावृतः कुरुते सम्प्रयुक्तो घोराणि कर्माणि सुदारुणानि ॥	028c  
प्रबोधनार्थं श्रुतिधर्मयुक्तं वृद्धानुपास्य प्रभवेत यस्य ।	029a  
प्रयत्नसाध्यो हि स राजपुत्र प्रज्ञाशरेणोन्मथितः परैति ॥	029c  
अधीत्य वेदं तपसा ब्रह्मचारी यज्ञाञ्शक्त्या सन्निसृज्येह पञ्च ।	030a  
वनं गच्छेत्पुरुषो धर्मकामः श्रेयः कृत्वा स्थापयित्वा स्ववंशम् ॥	030c  
उपभोगैरपि त्यक्तं नात्मानं सादयेन्नरः ।	031a  
चण्डालत्वेऽपि मानुष्यं सर्वथा तात शोभनम् ॥	031c  
इयं हि योनिः प्रथमा यां प्राप्य जगतीपते ।	032a  
आत्मा वै शक्यते त्रातुं कर्मभिः शुभलक्षणैः ॥	032c  
कथं न विप्रणश्येम योनितोस्या इति प्रभो ।	033a  
कुर्वन्ति धर्मं मनुजाः श्रुतिप्रामाण्यदर्शनात् ॥	033c  
यो दुर्लभतरं प्राप्य मानुष्यं द्विषते नरः ।	034a  
धर्मावमन्ता कामात्मा भवेत्स खलु वञ्च्यते ॥	034c  
यस्तु प्रीतिपुराणेन चक्षुषा तात पश्यति ।	035a  
दीपोपमानि भूतानि यावदर्थान्न पश्यति ॥	035c  
सान्त्वेनानुप्रदानेन प्रियवादेन चाप्युत ।	036a  
समदुःखसुखो भूत्वा स परत्र महीयते ॥	036c  
दानं त्यागः शोभना मुर्तिमद्भ्यो भूयः प्लाव्यं तपसा वै शरीरम् ।	037a  
सरस्वतीनैमिषपुष्करेषु ये चाप्यन्ये पुण्यदेशाः पृथिव्याम् ॥	037c  
गृहेषु येषामसवः पतन्ति तेषामथो निर्हरणं प्रशस्तम् ।	038a  
यानेन वै प्रापणं च श्मशाने शुचौ देशे विधिना चैव दाहः ॥	038c  
इष्टिः पुष्टिर्यजनं याजनं च दानं पुण्यानां कर्मणां च प्रयोगः ।	039a  
शक्त्या पित्र्यं यच्च किञ्चित्प्रशस्तं सर्वाण्यात्मार्थे मानवोऽयं करोति ॥	039c  
\'गृहस्थानां च सर्वेषां विनाशमभिकाङ्क्षताम् ।	040a  
निधनं शोभनं तात पुलिनेषु क्रियावताम् ॥\'	040c  
धर्मशास्त्राणि वेदाश्च षडङ्गानि नराधिप ।	041a  
श्रेयसोर्थे विधीयन्ते नरस्याक्लिष्टकर्मणः ॥	041c  
भीष्म उवाच 	042  
एतद्वै सर्वमाख्यातं मुनिना सुमहात्मना ।	042a  
विदेहराजाय पुरा श्रेयसोर्थे नराधिप ॥ 	042c  

इति श्रीमन्महाभारते शान्तिपर्वणि मोक्षधर्मपर्वणि त्र्यधिकत्रिशततमोऽध्यायः ॥ 303 ॥

12-303-2 लाभं लाभहेतुम् ॥ 12-303-4 पारिबर्है रथाश्वकवचादिभिः ॥ 12-303-5 अतिक्रमेज्जयेत् ॥ 12-303-8 दिष्टान्तो मृत्युः ॥ 12-303-9 सन्नद्धैः क्रियमाणानीति थ. पाठः । हिंसात्मकानि कर्माणीति ध. पाठः ॥ 12-303-10 पुलिनेषु पुलिनवत्सु तीर्थेषु निधनं मरणं श्रेयः ॥ 12-303-15 शरीरं मन्दतां गतमिति ध. पाठः ॥ 12-303-17 तत्स्वभावो परो दृष्ट इति झ. पाठः ॥ 12-303-32 आत्मा वै शक्यते ज्ञातुमिति ध. पाठः ॥ 12-303-36 सान्त्वेनान्नप्रदानेनेति झ. पाठः ॥ 12-303-35 प्रीतिपुराणेन प्रीत्या चिरन्तनेन दीपोपमानि स्नेहेन संवर्धनीयानि । यावदर्थान् सर्वान्विषयान् दयावान् भूतानि पश्यति विरक्तोऽर्थान्न पश्यति यः स महीयते इत्युत्तरेण सम्बन्धः ॥ 12-303-38 शौचेनं नूनं विधिना चेति ध. पाठः ॥
