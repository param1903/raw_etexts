अध्यायः 100

भीष्मेण युधिष्ठिरम् प्रति युद्धकरणप्रकारादिकथनम् ॥ 1 ॥
युधिष्ठिर उवाच 	001  
यथा जयार्थिनः सेनां नयन्ति भरतर्षभ ।	001a  
ईषद्धर्मं प्रपीड्यापि तन्मे ब्रूहि पितामह ॥	001c  
भीष्म उवाच 	002  
सन्त्येव हि स्थिता धर्म उपपत्त्या तथा परे ।	002a  
साध्वाचारतया केचित्तथैवौपयिकादपि ॥	002c  
उपायधर्मान्वक्ष्यामि संसिद्धानर्थसिद्धये ।	003a  
निर्मर्यादा दस्यवस्तु भवन्ति परिपन्थिनः ॥	003c  
तेषां प्रतिविघातार्थं प्रवक्ष्याम्यथ नैगमम् ।	004a  
कार्याणां सम्प्रसिद्ध्यर्थं तानुपायान्निबोध मे ॥	004c  
उभे प्रज्ञे वेदितव्ये ऋज्वी वक्रा च भारत ।	005a  
जानन्वक्रां न सेवेत प्रतिबाधेत चागताम् ॥	005c  
अमित्रा एव राजानं भेदेनोपचरन्त्युत ।	006a  
तां राजा विकृतिं जानन्यथाऽमित्रान्प्रबाधते ॥	006c  
गजानां पार्थ वर्माणि गोवृषाजगराणि च ।	007a  
शल्यकण्टकलोहानि तनुत्राणि मतानि च ॥	007c  
शातपीतानि शस्त्राणि सन्नाहाः पीतलोहकाः ।	008a  
नानारञ्जनरक्ताः स्युः पताकाः केतवश्च ह ॥	008c  
ऋष्टयस्तोमराः खड्गा निशिताश्च परश्वथाः ।	009a  
फलकान्यथ चर्माणि प्रतिकल्प्यान्यनेकशः ॥	009c  
अभिनीतानि शस्त्राणि योधाश्च कृतनिश्चयाः ।	010a  
चैत्रे वा मार्गशीर्षे वा सेनायोगः प्रशस्यते ॥	010c  
पक्वसस्या हि पृथिवी भवत्यम्बुमती तदा ।	011a  
नैवातिशीतो नात्युष्णः कालो भवति भारत ॥	011c  
तस्मात्तदा योजयेत परेषां व्यसनेऽथवा ।	012a  
एते हि योगाः सेनायाः प्रशस्ताः परबाधने ॥	012c  
जलवांस्तृणवान्मार्गः समो गम्यः प्रशस्यते ।	013a  
चारैः सुविदिताभ्यासः कुशलैर्वनगोचरैः ॥	013c  
न ह्यरण्यानि शक्यन्ते गन्तुं मृगगणैरिव ।	014a  
तस्मात्सेनासु तानेव योजयन्ति जयार्थिनः ॥	014c  
[अग्रतः पुरुषानीकं शक्तं चापि कुलोद्भवम् ।]	015a  
आवासस्तोयवान्मार्गः पर्याकाशः प्रशस्यते ॥	015c  
पोषामपसर्पाणां प्रतिघातस्तथा भवेत् ।	016a  
आकाशं हि वनाभ्याशे मन्यन्ते गुणवत्तरम् ॥	016c  
बहुभिर्गुणजातैश्च ये युद्धकुशला जनाः ।	017a  
[उपन्यासो भवेत्तत्र बलानां नातिदूरतः ॥]	017c  
उपन्यासोऽपसर्पाणां पदातीनां च गूहनम् ।	018a  
हतशत्रुप्रतीघातमापदर्थं परायणम् ॥	018c  
सप्तर्षीन्पृष्ठतः कृत्वा युध्येयुरचला इव ।	019a  
अनेन विधिना शत्रूञ्जिगीषेतापि दुर्जयान् ॥	019c  
यतो वायुर्यतः सूर्यो यतः सोमस्ततो जयः ।	020a  
पूर्वम्पूर्वं ज्याय एषां सन्निपाते युधिष्ठिर ॥	020c  
अकर्दमामनुदकाममर्यादामलोष्टकाम् ।	021a  
अश्वभूमिं प्रशंसन्ति ये युद्धकुशला जनाः ॥	021c  
समा निरुदकाकाशा रथभूमिः प्रशस्यते ।	022a  
नीचद्रुमा महाकक्षा सोदका हस्तियोधिनाम् ॥	022c  
बहुदुर्गा महाकक्षा वेणुवेत्रतिरस्कृता ।	023a  
पदातीनां क्षमा भूमिः पर्वतोपवनानि च ॥	023c  
पदातिबहुला सेना दृढा भवति भारत ।	024a  
रथाश्वबहुला सेना सुदिनेषु प्रशस्यते ॥	024c  
पदातिनागबहुला प्रावृट्काले प्रशस्यते ।	025a  
गुणानेतान्प्रसङ्ख्याय देशकालौ प्रयोजयेत् ॥	025c  
एवं सञ्चिन्त्य यो याति तिथिनक्षत्रपूजितः ।	026a  
विजयं लभते नित्यं सेनां सम्यक्प्रयोजयन् ॥	026c  
प्रसुप्तांस्तृषिताञ्श्रान्तान्प्रकीर्णान्नाभिघातयेत् ।	027a  
मोक्षे प्रयाणे चलने पानभोजनकालयोः ।	027c  
अतिक्षिप्तान्व्यतिक्षिप्तान्निहतान्प्रतनूकृतान् ॥	027e  
अविस्रब्धान्कृतारम्भानुपन्यासात्प्रतापितान् ।	028a  
बहिश्चरानुपन्यासान्कृतवेश्मानुसारिणः ॥	028c  
पारम्पर्यागते द्वारे ये केचिदनुवर्तिनः ।	029a  
परिचर्यापरोद्धारो ये च केचन वल्गिनः ॥	029c  
अनीकं ये विभिदन्ति भिन्नं संस्थापयन्ति च ।	030a  
समानाशनपानास्ते कार्या द्विगुणवेतनाः ॥	030c  
\'जातिगोत्रं च विज्ञाय कर्म चानुत्तमं शुभम् ।	031a  
समानदेहरक्षार्थे कार्या द्विगुणवेतनाः ।	031c  
त्रिगुणं चतुर्गुणं चैव वेतनं तेषु कारयेत् ॥\'	031e  
दशाधिपतयः कार्याः शताधिपतयस्तथा ।	032a  
ततः सहस्राधिपतिं कुर्याच्छूरमतन्द्रितम् ॥	032c  
यथा मुख्यान्सन्निपात्य वक्तव्याः संशयामहे ।	033a  
यथा जयार्थं सङ्ग्रामे न जह्याम परस्परम् ॥	033c  
इहैव ते निवर्तन्तां ये च केचन भीरवः ।	034a  
न घातयेयुः प्रदरं कुर्वाणास्तुमुले सति ॥	034c  
[न सन्निपाते प्रदरं वधं वा कुर्युरीदृशाः ॥]	035a  
आत्मानं च स्वपक्षं च पालयन्हन्ति संयुगे ॥	035c  
अर्थनाशो वधोऽकीर्तिरयशश्च पलायने ।	036a  
अमनोज्ञाऽसुखा वाचः पुरुषस्य पलायतः ॥	036c  
प्रतिध्वस्तोष्ठदन्तस्य न्यस्तसर्वायुधस्य च ।	037a  
\'हित्वा पलायमानस्य सहायान्प्राणसंशये ।\'	037c  
अमित्रैरवरुद्धस्य द्विषतामस्तु नः सदा ॥	037e  
मनुष्यापसदा ह्येते ये भवन्ति पराङ्मुखाः ।	038a  
राशिवर्धनमात्रास्ते नैव ते प्रेत्य नो इह ॥	038c  
अमित्रा हृष्टमनसः प्रत्युद्यान्ति पलायिनम् ।	039a  
जयिनस्तु नरास्तात मङ्गलैर्वन्दनेन च ॥	039c  
यस्य स्म व्यसने राजन्ननुमोदन्ति शत्रवः ।	040a  
तदसह्यतरं दुःखं मन्यन्ते मरणादपि ॥	040c  
श्रियं जानीत धर्मस्य मूलं सर्वसुखस्य च ।	041a  
या भीरूणां पराख्यातिः शूरस्तामधिगच्छति ॥	041c  
ते वयं स्वर्गमिच्छन्तः सङ्ग्रामे त्यक्तजीविताः ।	042a  
जयन्तो वध्यमाना वा प्राप्नुयाम च सद्गतिम् ॥	042c  
एवं संशप्तशपथाः समभित्यक्तजीविताः ।	043a  
अमित्रवाहिनीं वीराः प्रतिगाहन्त्यभीरवः ॥	043c  
अग्रतः पुरुषाऽनीकमसिचर्मवतां भवेत् ।	044a  
पृष्ठतः शकटानीकं कलत्रं मध्यतस्तथा ॥	044c  
परेषां प्रतिघातार्थं पदातीनां च गूहनम् ।	045a  
अपि तस्मिन्पुरे वृद्धा भवेयुर्ये पुरोगमाः ॥	045c  
ये पुरस्तादभिमताः सत्ववन्तो मनस्विनः ।	046a  
ते पूर्वमभिवर्तेरंश्चैतानेवेतरे जनाः ॥	046c  
अपि चोद्धर्षणं कार्यं भीरूणामपि यत्नतः ।	047a  
स्कन्धदर्शनमात्रात्तु तिष्ठेयुर्वा समीपतः ॥	047c  
संहतान्योधयेदल्पान्कामं विस्तारयेद्बहून् ।	048a  
सूचीमुखमनीकं स्यादल्पानां बहुभिः सह ॥	048c  
सम्प्रयुक्ते निकृष्टे वा सत्यं वा यदि वाऽनृतम् ।	049a  
प्रगृह्य बाहून्क्रोशेत हन्त भग्नाः परे इति ॥	049c  
आगतं मे मित्रबलं प्रहरध्वमभीतवत् ।	050a  
सत्ववन्तो निधावेयुः कुर्वन्तो भैरवान्रवान् ॥	050c  
क्ष्वेडाः किलकिलाशब्दाः क्रकचा गोविषाणिकाः ।	051a  
भेरीमृदङ्गपणवान्नादयेयुश्च जर्झरान् ॥ 	051c  

इति श्रीमन्महाभारते शान्तिपर्वणि राजधर्मपर्वणि शततमोऽध्यायः ॥ 100 ॥

12-100-4 नैगमं वेदोक्तमुपायम् ॥ 12-100-5 वक्रां वक्रयैव नाशयेत् ॥ 12-100-6 अमित्रानिव तां निकृतिं प्रबाधते बाधेत ॥ 12-100-7 गजानां वर्माणि बाणघातत्राणानि । गवादीनां शल्यादीनि ॥ 12-100-21 अमर्यादां सेतुप्राकारादिहीनाम् ॥ 12-100-24 सुदिनेषु वृष्टिवर्जितदिनेषु ॥ 12-100-25 प्रसङ्ख्याय सम्यग्विचार्य ॥ 12-100-26 तिथौ नक्षत्रे च पूजित आशीर्भिर्योजितः ॥ 12-100-28 उपन्यासात्सुरुङ्गादिगुप्तोपायात् । बहिस्तृणाद्यर्थे चरतो बहिश्चरानल्पान् । उपन्यासान् तृणाद्याहर्तॄन् ॥ 12-100-29 तान्नाभिघातयेदिति प्रपूर्वेण सम्बन्धः ॥ 12-100-30 अनीकं परकीयम् ॥ 12-100-33 सन्निपात्यैकीकृत्य ॥ 12-100-35 प्रदरं भङ्गम् । वधं वा स्वीयानाम् ॥ 12-100-37 नोऽस्मत्सम्बन्धिनां द्विषतां पुरुषस्य द्रव्यनाशादिकमस्त्विति पूर्वेण सह द्वयोः सम्बन्धः ॥ 12-100-38 राशिर्योधसङ्ख्याशरीरं वा तस्य वर्धनाः । वृथाजन्मान इत्यर्थः ॥ 12-100-39 पलायिनं जयिनः प्रत्युद्यान्ति यत्तदसह्यतरमित्यपकृष्यते ॥ 12-100-44 पुरुषा पुरुषाणाम् । विभक्तिलोप आर्षः ॥ 12-100-47 स्कन्धः समूहः । समूहमात्रार्थं वा तिष्ठेयुः ॥ 12-100-48 संहतानन्योन्यं श्लिष्टान् स्वान्परैः सह योधयेत्सेनापतिः ॥
