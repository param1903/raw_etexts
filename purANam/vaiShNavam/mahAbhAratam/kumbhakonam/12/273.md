अध्यायः 273

भीष्मेण युधिष्ठिरम् प्रति प्रजापालनप्रकारप्रतिपादकद्युमत्सेनसत्यवत्संवादानुवादः ॥ 1 ॥
युधिष्ठिर उवाच 	001  
कथं राजा प्रजा रक्षेन्न च किञ्चित्प्रतापयेत् ।	001a  
पृच्छामि त्वां सतां श्रेष्ठ तन्मे ब्रूहि पितामह ॥	001c  
भीष्म उवाच 	002  
अत्राप्युदाहरन्तीममितिहासं पुरातनम् ।	002a  
द्युमत्सेनस्य संवादं राज्ञा सत्यवता सह ॥	002c  
अव्याहृतं व्याजहार सत्यवानिति नः श्रुतम् ।	003a  
वधाय नीयमानेषु पितुरेवानुशासनात् ॥	003c  
अधर्मतां याति धर्मो यात्यधर्मश्च धर्मताम् ।	004a  
वधो नाम भवेद्धर्मो नैतद्भवितुमर्हति ॥	004c  
द्युमत्सेन उवाच 	005  
अथ चेदवधो धर्मोऽधर्मः को जातुचिद्भवेत् ।	005a  
दस्यवश्चेन्न हन्येरन्सत्यवन्सङ्करो भवेत् ॥	005c  
ममेदमिति नास्यैतत्प्रवर्तेत कलौ युगे ।	006a  
लोकयात्रा न चैव स्यादथ चेद्वेत्थ शंस नः ॥	006c  
सत्यवानुवाच 	007  
सर्व एव त्रयो वर्णाः कार्या ब्राह्मणबन्धनाः ।	007a  
धर्मपाशनिबद्धानां नाल्पोऽप्यपचरिष्यति ॥	007c  
यो यस्तेषामपचरेत्तमाचक्षीत वै द्विजः ।	008a  
अयं मे न शृणोतीति तस्मिन्राजा प्रधारयेत् ॥	008c  
तत्त्वाभावेन यच्छास्त्रं तत्कुर्यान्नान्यथा वधः ।	009a  
असमीक्ष्यैव कर्माणि नीतिशास्त्रं यथाविधि ।	009c  
दस्यून्निहन्ति वै राजा भूयसो वाऽप्यनागसः ॥	009e  
भार्या माता पिता पुत्रो हन्यन्ते पुरुषेण ते ।	010a  
परेणापकृतो राजा तस्मात्सम्यक्प्रधारयेत् ॥	010c  
असाधुश्चैव पुरुषो लभते शीलमेकदा ।	011a  
साधोश्चापि ह्यसाधुभ्यः शोभना जायते प्रजा ॥	011c  
न मूलघातः कर्तव्यो नैष धर्मः सनातनः ।	012a  
अपि खल्ववधेनैव प्रायश्चित्तं विधीयते ॥	012c  
उद्वेजनेन बन्धेन विरूपकरणेन च ।	013a  
वधदण्डेन क्लिश्या न पुरोहितसंसदि ॥	013c  
यदा पुरोहितं वा ते पर्येयुः शरणैषिणः ।	014a  
करिष्यामः पुनर्ब्रह्मन्न पापमिति वादिनः ॥	014c  
तदा विसर्गमर्हाः स्युरितीदं धातृशासनम् ।	015a  
विभ्रद्दण्डाजिनं मुण्डो ब्राह्मणोऽर्हति शासनम् ॥	015c  
गरीयांसो गरीयांसमपराधे पुनः पुनः ।	016a  
तदा विसर्गमर्हन्ति न यथा प्रथमे तथा ॥	016c  
द्युमत्सेन उवाच 	017  
यत्रयत्रैव शक्येरन्संयन्तुं समये प्रजाः ।	017a  
स तावान्प्रोच्यते धर्मो यावन्न प्रतिलङ्घ्यते ।	017c  
अहन्यमानेषु पुनः सर्वमेव पराभवेत् ॥	017e  
पूर्वे पूर्वतरे चैव सुशास्या ह्यभवञ्जनाः ।	018a  
मृदवः सत्यभूयिष्ठा अल्पद्रोहाल्पमन्यवः ॥	018c  
पुरा धिग्दण्ड एवासीद्वाग्दण्डस्तदनन्तरम् ।	019a  
आसीदादानदण्डोऽपि वधदण्डोऽद्य वर्तते ॥	019c  
वधेनापि न शक्यन्ते नियन्तुमपरे जनाः ॥	020ac  
नैव दस्युर्मनुष्याणां न देवानामिति श्रुतिः ।	021a  
न गन्धर्वपितॄणां च कः कस्येह न कश्चन ॥	021c  
पक्वं श्मशानादादत्ते पिशाचांश्चापि दैवतम् ।	022a  
तेषु यः समयं कश्चित्कुर्वीत हतबुद्धिषु ॥	022c  
सत्यवानुवाच 	023  
तान्न शक्नोषि चेत्साधून्परित्रातुमहिंसया ।	023a  
कस्यचिद्भूतभव्यस्य लोभेनान्तं तथा कुरु ॥	023c  
राजानो लोकयात्रार्थं तप्यन्ते परमं तपः ।	024a  
तेऽपत्रपन्ति तादृग्भ्यस्तथावृत्ता भवन्ति च ॥	024c  
वित्रास्यमानाः सुकृतो न कामाद्धन्ति दुष्कृतीन् ।	025a  
सुकृतेनैव राजानो भूयिष्ठं शासते प्रजाः ॥	025c  
श्रेयसः श्रेयसोऽप्येवं वृत्तं लोकोऽनुवर्तते ।	026a  
सदैव हि गुरोर्वृत्तमनुवर्तन्ति मानवाः ॥	026c  
द्युमत्सेन उवाच 	027  
आत्मानमसमाधाय समाधित्सति यः परान् ।	027a  
विषयेष्विन्द्रियवशं मानवाः प्रहसन्ति तम् ॥	027c  
यो राज्ञो दम्भमोहेन किञ्चित्कुर्यादसाम्प्रतम् ।	028a  
सर्वोपायैर्नियम्यः स तथा पापान्निवर्तते ॥	028c  
आत्मैवादौ नियन्तव्यो दुष्कृतं सन्नियच्छता ।	029a  
दण्डयेच्च महादण्डैरपि बन्धूननन्तरान् ॥	029c  
\'यो राजा लोभमोहेन किञ्चित्कुर्यादसाम्प्रतम् ।	030a  
सर्वोपायैर्नियम्यः स तथा पापान्निवर्तते ॥\'	030c  
यत्र वै पापकृन्नीचो न महद्दुःखमर्च्छति ।	031a  
वर्धन्ते तत्र पापानि धर्मो ह्रसति च ध्नुवम् ॥	031c  
इति कारुण्यशीलस्तु विद्वान्वै ब्राह्मणोऽन्वशात् ।	032a  
इति चैवानुशिष्टोऽस्मि पूर्वैस्तातपितामहैः ।	032c  
आश्वासयद्भिः सुभृशमनुक्रोशात्तथैव च ॥	032e  
एतत्प्रथमकल्पेन राजा कृतयुगे जयेत् ।	033a  
पादोनेनापि धर्मेण गच्छेत्त्रेतायुगे तथा ।	033c  
द्वापरे तु द्विपादेन पादेन त्ववरे युगे ॥	033e  
तथा कलियुगे प्राप्ते राज्ञो दुश्चरितेन ह ।	034a  
भवेत्कालविशेषेण कला धर्मस्य षोडशी ॥	034c  
अथ प्रथमकल्पेन सत्यवन्सङ्करो भवेत् ।	035a  
आयुः शक्तिं च कालं च निर्दिश्य तप आदिशेत् ॥	035c  
सत्याय हि यथा नेह जह्याद्धर्मफलं महत् ।	036a  
भूतानामनुकम्पार्थं मनुः स्वायम्भुवोऽब्रवीत् ॥ 	036c  

इति श्रीमन्महाभारते शान्तिपर्वणि मोक्षधर्मपर्वणि त्रिसप्तत्यधिकद्विशततमोऽध्यायः ॥ 273 ॥

12-273-3 अव्याहृतं दण्ड्यानामप्यदण्ड्यत्वं प्राक्केनाप्यनुक्तम् । वधाय वध्येष्विति शेषः ॥ 12-273-4 वधो नाम स च धर्म इति वदतोव्याघात इत्यर्थः ॥ 12-273-8 अपचरेद्ब्राह्मणवचनमतिक्रामेत् । प्रधारयेद्दण्डम् । अधर्मेण शृणोतीति ट. थ. पाठः ॥ 12-273-10 अनपराधिवधात् जन्मन्यस्मिन्नेव पापं फलतीत्याह भार्येति ॥ 12-273-11 साधोः सकाशात् शीलं लभते ॥ 12-273-14 ते दस्यवः ॥ 12-273-15 बिभ्रदिति सन्न्यासिनोऽपि शास्या इत्यर्थः ॥ 12-273-16 गरीयांसमपि शास्युरिति शेषः । पुनःपुनरपराधे कृते तदा ते विसर्गं नार्हन्ति । प्रथमापराधे इवेति व्यतिरेकदृष्टान्तः ॥ 12-273-18 धर्मोल्लङ्घनेऽप्यहन्यमानेषु चोरेषु पूर्वे पूर्वकाले ॥ 12-273-19 अद्य कलौ ॥ 12-273-21 नैव दस्युषु दया कार्येत्याह । नैवेति । कः कस्येहेति प्रश्नः । न कश्चन कस्यापीत्युत्तरम् ॥ 12-273-22 चोरेषु मर्यादाकरणमपि न सम्भवतीत्याह पक्कमिति । तेषु समयं शास्त्रमर्यादां यः कुर्वीत स पक्वं श्मशानादादत्ते पिशाचान् दैवतत्वेन गृह्णाति । पात्रं श्मशानादिति ड. पाठः । पद्मं श्मशानादिति झ. पाठः । तत्र पद्मं शवालङ्कारमित्यर्थः ॥ 12-273-23 लाभेनाथ तथा कुर्विति ड. पाठः ॥ 12-273-24 ते राजानस्तादृग्भ्यः स्तेनेभ्योऽपत्रपन्ते ममापि राज्ये स्तेन इति लज्जां कुर्वतेऽतस्तथा वृत्ता लोकयात्रार्थं प्रजानां निर्दोषत्वं कामयानाः पितर इव तपस्विनो भवन्ति ॥ 12-273-25 वित्रास्यमाना इति त्रासेनैव प्रजाः साध्व्यो भवन्ति ॥ 12-273-29 दुष्कृतं दुष्टकर्मकारिणाम् ॥ 12-273-32 आश्वासयद्भिः प्रजा इति शेषः ॥ 12-273-33 एतद्भूमण्डलं प्रथमकल्पने मुख्येनाहिंसामयेन दण्डेन जयेद्वशीकुर्यात् । धिग्दण्डं वाग्दण्डमादातदण्डं वधदण्डं च युगक्रमेण प्रजासु प्रवर्णयेदिति तात्पर्यम् ॥ 12-273-35 निर्दिश्य निश्चित्य । तपोदण्डम् । राजभिः कृतदण्डास्तु शुद्ध्यन्ति मलिना जना इति दण्डस्यापि तपोवच्छुद्धिहेतुत्वस्मृतेः ॥ 12-273-36 सत्याय ब्रह्मप्राप्तये । हि प्रतिद्धम् । महद्धर्मफलं ज्ञानम् । यथा येन प्रकारेणेह न जह्यात्तादृशमहिंसाख्यं धर्मं मनुरब्रवीत् ॥
