अध्यायः 317

भीष्मेण युधिष्ठिरम् प्रति जगत्प्रलयप्रकारादिप्रतिपादकजनकयाज्ञवल्क्यसंवादानुवादः ॥ 1 ॥
याज्ञवल्क्य उवाच 	001  
तत्त्वानां सर्गसङ्ख्या च कालसङ्ख्या तथैव च ।	001a  
मया प्रोक्ताऽनुपूर्वेण संहारमपि मे शृणु ॥	001c  
यथा संहरते जन्तून्ससर्ज च पुनः पुनः ।	002a  
अनादिनिधनो ब्रह्मा नित्यश्चाक्षर एव च ||	002c  
अहःक्षयमथो बुद्ध्वा निशि स्वप्नमनास्तथा ।	003a  
चोदयामास भगवानव्यक्तोऽहङ्कृतं नरम् ॥	003c  
ततः शतसहस्रांशुरव्यक्तेनाभिचोदितः ।	004a  
कृत्वा द्वादशधाऽऽत्मानमादित्यो ज्वलदग्निवत् ॥	004c  
चतुर्विधं प्रजाजातं निर्दहत्याशु तेजसा ।	005a  
जराय्वण्डस्वेदजातमुद्भिज्जं स नराधिप ॥	005c  
एतदुन्मेषमात्रेण विनष्टं स्थाणुजङ्गमम् ।	006a  
कूर्मपृष्ठसमा भूमिर्भवत्यथ समन्ततः ॥	006c  
जगद्दग्ध्वाऽमितबलः केवलां जगतीं ततः ।	007a  
अम्भसा बलिना क्षिप्रमापूरयति सर्वशः ॥	007c  
ततः कालाग्निमासाद्य तदम्भो याति सङ्क्षयम् ।	008a  
विनष्टेऽम्भसि राजेन्द्र जाज्वलत्यनलो महान् ॥	008c  
तमप्रमेयातिबलं ज्वलमानं विभावसुम् ।	009a  
ऊष्माणं सर्वभूतानां सप्तार्चिषमथाञ्जसा ॥	009c  
भक्षयामास भगवान्वायुरष्टात्मको बली ।	010a  
विचरन्नमितप्राणस्तिर्यगूर्ध्वमधस्तथा ॥	010c  
तमप्रतिबलं भीममाकाशं ग्रसते पुनः ।	011a  
आकाशमप्यभिनदन्मनो ग्रसति चारिकम् ॥	011c  
मनो ग्रसति सर्वात्मा सोहङ्कारः प्रजापतिः ।	012a  
अहङ्कारो महानात्मा भूतभव्यभविष्यवित् ॥	012c  
तमप्यनुपमात्मानं विश्वं शम्भुः प्रजापतिः ।	013a  
अणिमा लघिमा प्राप्तिरीशानो ज्योतिरव्ययः ॥	013c  
सर्वतः पाणिपादं तत्सर्वतोक्षिशिरोमुखम् ।	014a  
सर्वतः श्रुतिमल्लोके सर्वमावृत्य तिष्ठति ॥	014c  
हृदयं सर्वभूतानां पर्वणाऽङ्गुष्ठमात्रकः ।	015a  
अणुग्रसत्यनन्तो हि महात्मा विश्वमीश्वरः ॥	015c  
ततः समभवत्सर्वमक्षयाव्ययमव्रणम् ।	016a  
भूतभव्यभविष्याणां स्रष्टारमनघं तथा ॥	016c  
एषोप्ययस्ते राजेन्द्र यथावत्समुदाहृतः ।	017a  
अध्यात्ममधिभूतं च श्रूयतां चाधिदैवतम् ॥ 	017c  

इति श्रीमन्महाभारते शान्तिपर्वणि मोक्षधर्मपर्वणि सप्तदशाधिकत्रिशततमोऽध्यायः ॥ 317 ॥

12-317-4 सन्दधेऽयं महीमिति ड. थ. पाठः ॥ 12-317-8 पुत्रान्देवानिति ड. थ. पाठः । पुत्रान्पूर्वमेव महानृषिरिति । पितॄणां पितर इति झ. पाठः ॥ 12-317-13 अन्योन्यस्य हिते रता इति झ. ध. पाठः ॥ 12-317-21 एतद्वशे हि भूतानीति ट. ड. थ. पाठः ॥
