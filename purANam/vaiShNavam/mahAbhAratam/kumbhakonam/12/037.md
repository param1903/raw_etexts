अध्यायः 037
राजमार्गे नागरैः स्तूयमानस्य युधिष्ठिरस्य राजगृहमेत्य सभाप्रवेशः ॥ 1 ॥ तत्र युधिष्ठिरं निन्दतश्चार्वाकराक्षसस्य ब्राह्मणैर्हुङ्कारेण भस्मीकरणम् ॥ 2 ॥
वैशम्पायन उवाच 	001  
प्रवेशने तु पार्थानां जनानां पुरवासिनाम् ।	001a  
दिदृक्षूणां सहस्राणि समाजग्मुः सहस्रशः ॥	001c  
स राजमार्गः शुशुभे समलङ्कृतचत्वरः ।	002a  
यथा चन्द्रोदये राजन्वर्धमानो महोदधिः ॥	002c  
गृहाणि राजमार्गेषु रत्नवन्ति महान्ति च ।	003a  
प्राकम्पन्तीव भारेण स्त्रीणां पूर्णानि भारत ॥	003c  
ताः शनैरिव सव्रीडं प्रशशंसुर्युधिष्ठिरम् ।	004a  
भीमसेनार्जुनौ चैव माद्रीपुत्रौ च पाण्डवौ ॥	004c  
धन्या त्वमसि पाञ्चालि या त्वं पुरुषसत्तमान् ।	005a  
उपतिष्ठसि कल्याणि महर्षिमिव गौतमी ॥	005c  
तव कर्माण्यमोघानि व्रतचर्या च भामिनि ।	006a  
इति कृष्णां महाराज प्रशशंसुस्तदा स्त्रियः ॥	006c  
प्रशंसावचनैस्तासां मिथः शब्दैश्च भारत ।	007a  
प्रीतिजैश्च तदा शब्दैः पुरमासीत्समाकुलम् ॥	007c  
तमतीत्य यथायुक्तं राजमार्गं युधिष्ठिरः ।	008a  
अलङ्कृतं शोभमानमुपायाद्राजवेश्म ह ॥	008c  
ततः प्रकृतयः सर्वाः पौरा जानपदास्तदा ।	009a  
ऊचुः कर्णसुखा वाचः समुपेत्य ततस्ततः ॥	009c  
दिष्ट्या जयसि राजेन्द्र शत्रूञ्छत्रुनिषूदन ।	010a  
दिष्ट्या राज्यं पुनः प्राप्तं धर्मेण च बलेन च ॥	010c  
भव नस्त्वं महाराज राजेह शरदां शतम् ।	011a  
प्रजाः पालय धर्मेण यथेन्द्रस्त्रिदिवं तथा ॥	011c  
एवं राजकुलद्वारि मङ्गलैरभिपूजितः ।	012a  
आशीर्वादान्द्विजैरुक्तान्प्रतिगृह्य समन्ततः ॥	012c  
प्रविश्य भवनं राजा देवराजगृहोपमम् ।	013a  
श्रुत्वा विजयसंयुक्तं रथात्पश्चादवातरत् ॥	013c  
प्रविश्याभ्यन्तरं श्रीमान्दैवतान्यभिगम्य च ।	014a  
पूजयामास रत्नैश्च गन्धमाल्यैश्च सर्वशः ॥	014c  
निश्चक्राम ततः श्रीमान्पुनरेव महायशाः ।	015a  
ददर्श ब्राह्मणांश्चैव सोऽभिरूपानवस्थितान् ॥	015c  
स संवृतस्तदा विप्रैराशीर्वादविवक्षुभिः ।	016a  
शुशुभे विमलश्चन्द्रस्तारागणवृतो यथा ॥	016c  
तांस्तु वै पूजयामास कौन्तेयो विधिवद्द्विजान् ।	017a  
सुमनोमोदकै रत्नैर्हिरण्येन च भूरिणा ।	017c  
गोभिर्वस्त्रैश्च राजेन्द्र विविधैश्च किमिच्छकैः ॥	017e  
धौम्यं गुरुं पुरस्कृत्य ज्येष्ठं पितरमेव च ।	018a  
\'प्रविवेश सभां राजा सुधर्मां वासवो यथा ॥\'	018c  
ततः पुण्याहघोषोऽभूद्दिवं स्तब्ध्वेव भारत ।	019a  
सुहृदां प्रीतिजननः पुण्यः श्रुतिसुखावहः ॥	019c  
हंसवन्नेदुषां राजन्द्विजानां तत्र भारती ।	020a  
शुश्रुवे वेदविदुषां पुष्कलार्थपदाक्षरा ॥	020c  
ततो दुन्दुभिनिर्घोषः शङ्खानां च मनोरमः ।	021a  
जयं प्रवदतां तत्र स्वनः प्रादुरभून्नृप ॥	021c  
निःशब्दे च स्थिते तत्र ततो विप्रजने पुनः ।	022a  
राजानं ब्राह्मणच्छद्मा चार्वाको राक्षसोऽब्रवीत् ॥	022c  
तत्र दुर्योधनसखा भिक्षुरूपेण संवृतः ।	023a  
साङ्ख्यः शिखी त्रिदण्डी च धृष्टो विगतसाध्वसः ॥	023c  
वृतः सर्वैस्तथा विप्रैराशीर्वादविवक्षुभिः ।	024a  
परस्सहस्रै राजेन्द्र तपोनियमसंस्थितैः ॥	024c  
सुदुष्टः पापमाशंसुः पाण्डवानां महात्मनाम् ।	025a  
अनामन्त्र्यैव तान्विप्रांस्तमुवाच महीपतिम् ॥	025c  
चार्वाक उवाच 	026  
इमे प्राहुर्द्विजाः सर्वे समारोप्य वचो मयि ।	026a  
धिग्भवन्तं कुनृपतिं ज्ञातिघातिनमस्तु वै ॥	026c  
किं ते राज्येन कौन्तेय कृत्वेमं ज्ञातिसङ्क्षयम् ।	027a  
घातयित्वा गुरूंश्चैव मृतं श्रेयो न जीवितम् ॥	027c  
इति ते वै द्विजाः श्रुत्वा तस्य दुष्टस्य रक्षसः ।	028a  
विव्यथुश्चुक्रुशुश्चैव तस्य वाक्यप्रधर्षिताः ॥	028c  
ततस्ते ब्राह्मणाः सर्वे स च राजा युधिष्ठिरः ।	029a  
व्रीडिताः परमोद्विग्रास्तूष्णीमासन्विशाम्पते ॥	029c  
युधिष्ठिर उवाच 	030  
प्रसीदन्तु भवन्तो मे प्रणतस्याभियाचतः ।	030a  
प्रत्यासन्नव्यसनिनं न मां धिक्कर्तुमर्हथ ॥	030c  
वैशम्पायन उवाच 	031  
ततो राजन्ब्राह्माणास्ते सर्व एव विशाम्पते ।	031a  
ऊचुर्नैष द्विजोऽस्माकमन्यस्तु तव पार्थिव ॥	031c  
जज्ञुश्चैनं महात्मानस्ततस्तं ज्ञानचक्षुषा ।	032a  
ब्राह्मणा वेदविद्वांसस्तपोभिर्विमलीकृताः ॥	032c  
ब्राह्मणा ऊचुः 	033  
एष दुर्योधनसखा विश्रुतो ब्रह्मराक्षसः ।	033a  
परिव्राजकरूपेण हितं तस्य चिकीर्षति ॥	033c  
न वयं ब्रूम धर्मात्मन्व्येतु ते भयमीदृशम् ।	034a  
उपतिष्ठतु कल्याणं भवन्तं भ्रातृभिः सह ॥	034c  
वैशम्पायन उवाच 	035  
ततस्ते ब्राह्मणाः सर्वे हुङ्कारैः क्रोधमूर्च्छिताः ।	035a  
निर्भर्त्सयन्तः शुचयो निजघ्नुः पापराक्षसम् ॥	035c  
स पपात विनिर्दग्धस्तेजसा ब्रह्मवादिनाम् ।	036a  
महेन्द्राशनिनिर्दग्धः पादपोऽङ्कुरवानिव ॥	036c  
पूजिताश्च ययुर्विप्रा राजानमभिनन्द्य तम् ।	037a  
राजा च हर्षमापेदे पाण्डवः ससुहृज्जनः ॥ 	037c  

इति श्रीमन्महाभारते शान्तिपर्वणि राजधर्मपर्वणि सप्तत्रिंशोऽध्यायः ॥ 37 ॥

12-37-3 स्त्रीणां स्त्रीभिः ॥ 12-37-15 अभिरूपान्मङ्गलद्रव्यपाणीन् ॥ 12-37-17 किमिच्छसि किमिच्छसीति पृच्छद्भिर्भृत्यैर्विविधैर्गोवस्त्रादिद्रव्यैर्निमन्त्रयद्भिरित्यर्थः ॥ 12-37-19 स्तब्ध्वा व्याप्य ॥ 12-37-23 साक्षः शिखीति झ. पाठः ॥ 12-37-30 प्रत्यासन्नाः समीपस्थाः व्यसनिनश्चिरदुःखिनो भ्रात्रादयो यस्य तम् । भ्रात्रादिदुःखपरिहारार्थं ममेदं राज्यकरणं नतु स्वसुखार्थमित्यर्थः ॥ 12-37-32 जज्ञुर्ज्ञातवन्तः ॥ 12-37-33 चार्वाको नाम राक्षसः इति झ. पाठः ॥
