अध्यायः 257

भीष्मेण युधिष्ठिरम् प्रति साधनसामग्रीप्रतिपादकव्यासवाक्यानुवादः ॥ 1 ॥
व्यास उवाच 	001  
गन्धान्रसान्नानुरुन्ध्यात्सुखं वा नालङ्कारांश्चाप्नुयात्तस्यतस्य |	001a  
मानं च कीर्तिं च यशश्च नेच्छेत्स वै प्रचारः पश्यतो ब्राह्मणस्य ॥	001c  
सर्वान्वेदानधीयीत शुश्रूषुर्ब्रह्मचर्यवान् ।	002a  
ऋचो यजूंषि सामानि वेदवेदाङ्गपारगः ॥	002c  
ज्ञानी यः सर्वभूतानां सर्ववित्सर्वभूतवित् ।	003a  
नाकामो म्रियते जातु न तेन न च वै द्विजः ॥	003c  
इष्टीश्च विविधाः प्राप्य क्रतूंश्चैवाप्तदक्षिणान् ।	004a  
प्राप्नोति नैव ब्राह्मण्यमविज्ञानात्कथञ्चन ॥	004c  
यदा चायं न बिभेति यदा चास्मान्न बियति ।	005a  
यदा नेच्छति न द्वेष्टि ब्रह्म सम्पद्यते तदा ॥	005c  
यदा न कुरुते भावं सर्वभूतेषु पापकम् ।	006a  
कर्मणा मनसा वाचा ब्रह्म सम्पद्यते तदा ॥	006c  
कामबन्धनमेवेदं नान्यदस्तीह बन्धनम् ।	007a  
कामबन्धनमुक्तो हि ब्रह्मभूयाय कल्पते ॥	007c  
कामतो मुच्यमानस्तु धूमाभ्रादिव चन्द्रमाः ।	008a  
विरजाः कालमाकाङ्क्षन्धीरो धैर्येण वर्तते ॥	008c  
आपूर्यमाणमचलप्रतिष्ठं समुद्रमापः प्रविशन्ति यद्वत् ।	009a  
तद्वत्कामा यं प्रविशन्ति सर्वे स शान्तिमाप्नोति न कामकामः ॥	009c  
स कामकान्तो न तु कामकामः स वै कामात्स्वर्गमुपैति देही ॥	010ac  
वेदस्योपनिषद्दानं दानस्योपनिषद्दमः ।	011a  
दमस्योपनिषद्दानं दानस्योपनिषत्तपः ॥	011c  
तपसोपनिषत्त्यागस्त्यागस्योपनिषत्सुखम् ।	012a  
सुखस्योपनिषत्स्वर्गः स्वर्गस्योपनिषच्छमः ॥	012c  
क्लेदनं शोकमनसोः सन्तीर्णं तृष्णया सह ।	013a  
सत्वमृच्छति सन्तोषाच्छान्तिलक्षणमुत्तमम् ॥	013c  
विशोको निर्ममःशान्तः प्रशान्तात्माऽत्मविच्छुचिः ।	014a  
षड्भिर्लक्षणवानेतैः समग्रः पुनरेष्यति ॥	014c  
षड्भिः सत्वगुणोपेतैः प्राज्ञैरधिगतं त्रिभिः ।	015a  
ये विदुः प्रत्यगात्मानमिहस्थानमृतान्विदुः ॥	015c  
अकृत्रिममसंहार्यं प्राकृतं निरुपस्कृतम् ।	016a  
अध्यात्मवित्कृतप्रज्ञः सुखमव्ययमश्नुते ॥	016c  
निष्प्रचारं मनः कृत्वा प्रतिष्ठाप्य च सर्वशः ।	017a  
यामयं लभते तुष्टिं सा न शक्याऽऽत्मनोन्यथा ॥	017c  
येन तृप्यत्यभुञ्जानो येन तृप्यत्यवित्तवान् ।	018a  
येनास्नेहो बलं धत्ते यस्तं वेद स वेदवित् ॥	018c  
असङ्गो ह्यात्मनो द्वाराण्यपिधाय विचिन्तयन् ।	019a  
यो ह्यास्ते ब्राह्मणः शिष्टः स आत्मरतिरुच्यते ॥	019c  
समाहितं परे तत्त्वे क्षीणकाममवस्थितम् ।	020a  
सर्वतः सुखमन्वेति वपुश्चान्द्रमसं यथा ॥	020c  
अविशेषाणि भूतानि गुणांश्च जहतो मुनेः ।	021a  
सुखेनापोह्यते दुःखं भास्करेण तमो यथा ॥	021c  
तमतिक्रान्तकर्माणमतिक्रान्तगुणक्षयम् ।	022a  
ब्राह्मणं विषयाश्लिष्टं जरामृत्यू न विन्दतः ॥	022c  
स यदा सर्वतो मुक्तः समः पर्यवतिष्ठते ।	023a  
इन्द्रियाणीन्द्रियार्थांश्च शरीरस्थोऽतिवर्तते ॥	023c  
कारणं परमं प्राप्य अतिक्रान्तस्य कार्यताम् ।	024a  
पुनरावर्तनं नास्ति सम्प्राप्तस्य परात्परम् ॥ 	024c  

इति श्रीमन्महाभारते शान्तिपर्वणि मोक्षधर्मपर्वणि सप्तपञ्चाशदधिकद्विशततमोऽध्यायः ॥ 257 ॥

12-257-9 सकामकामो नतु कामकामः स वै लोकं स्वर्गमुपैति देहीति ट. ड. पाठः ॥ 12-257-16 अध्यात्मसुकृतप्रज्ञमिति ट. ड. पाठः ॥
