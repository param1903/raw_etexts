अध्यायः 122

भीष्मेण युधिष्ठिरम् प्रति वसुहोममान्धातृसंवादानुवादपूर्वकं दण्डोत्पत्त्यादिकथनम् ॥ 1 ॥
भीष्म उवाच 	001  
अत्राप्युदाहरन्तीममितिहासं पुरातनम् ।	001a  
अङ्गेषु राजा द्युतिमान्वसुहोम इति श्रुतः ॥	001c  
स राजा धर्मविन्नित्यं सह पत्न्या महातपाः ।	002a  
मुञ्जपृष्ठं जगामाथ देवर्षिगणसेवितम् ||	002c  
तत्र शृङ्गे हिमवतो वसतिं समुपागमत् ।	003a  
यत्र मुञ्जवटे रामो जटाहरणमादिशत् ॥	003c  
तदादि च महाप्राज्ञ ऋषिभिः संशितव्रतैः ।	004a  
मुञ्जपृष्ठ इति प्रोक्तः स देशो रुद्रसेवितः ॥	004c  
स तत्र बहुभिर्युक्तस्तदा श्रुतिमयैर्गुणैः ।	005a  
ब्राह्मणानामनुमतो देवर्षिसदृशोऽभवत् ॥	005c  
तं कदाचिददीनात्मा सखा शक्रस्य मानितः ।	006a  
अभ्यगच्छन्महीपालो मान्धाता शत्रुकर्शनः ॥	006c  
सोपसृत्य तु मान्धाता वसुहोमं नराधिपम् ।	007a  
दृष्ट्वा प्रकृष्टतपसं विनयेनोपतिष्ठते ॥	007c  
वसुहोमोऽपि राज्ञो वै गामर्घ्यं च न्यवेदयत् ।	008a  
सप्ताङ्गस्य तु राज्यस्य पप्रच्छ कुशलाव्ययौ ॥	008c  
सद्भिराचरितं पूर्वं यथावदनुयायिनम् ।	009a  
अब्रवीद्वसुहोमस्तं राजन्किं करवाणि ते ॥	009c  
सोऽब्रवीत्परमप्रीतो मान्धाता राजसत्तमः ।	010a  
वसुहोमं महाप्राज्ञमासीनं कुरुनन्दन ॥	010c  
बृहस्पतेर्मतं राजन्नधीतं सकलं त्वया ।	011a  
तथैवौशनसं शास्त्रं विज्ञातं ते नरोत्तम ॥	011c  
तदहं श्रोतुमिच्छामि दण्ड उत्पद्यते कथम् ।	012a  
किं वाऽस्य पूर्वं जागर्ति किं वा परममुच्यते ॥	012c  
कथं क्षत्रियसंस्थश्च दण्डः सम्प्रत्यवस्थितः ।	013a  
ब्रूहि मे तद्यथातत्वं ददाम्याचार्यवेतनम् ॥	013c  
वसुहोम उवाच 	014  
शृणु राजन्यथा दण्डः सम्भूतो लोकसङ्ग्रहः ।	014a  
प्रजाविनयरक्षार्थं धर्मस्यात्मा सनातनः ॥	014c  
ब्रह्मा यियक्षुर्भगवान्सर्वलोकपितामहः ।	015a  
ऋत्विजं नात्मनस्तुल्यं ददर्शेति हि नः श्रुतम् ॥	015c  
स गर्भं भगवान्देवो बहुवर्षाण्यधारयत् ।	016a  
अथ पूर्णे सहस्रे तु स गर्भः क्षुवतोऽपतत् ॥	016c  
स क्षुपो नाम सम्भूतः प्रजापतिररिन्दमः ।	017a  
ऋत्विगासीन्महाराज यज्ञे तस्य महात्मनः ॥	017c  
तस्मिन्प्रवृत्ते सत्रे तु ब्रह्मणः पार्थिवर्षभ ।	018a  
इष्टरूपप्रचारत्वाद्दण्डः सोऽन्तर्हितोऽभवत् ॥	018c  
तस्मिन्नन्तर्हिते चापि प्रजानां सङ्करोऽभवत् ।	019a  
नैव कार्यं न वा कार्यं भोज्याभोज्यं न विद्यते ॥	019c  
पेयापेये कुतः सिद्धिर्हिंसन्ति च परस्परम् ।	020a  
गम्यागम्यं तदा नासीत्स्वं परस्वं च वै समम् ॥	020c  
परस्परं विलुम्पन्ति सारमेया यथाऽऽमिषम् ।	021a  
अबलान्बलिनो जघ्नुर्निर्मर्यादं प्रवर्तते ॥	021c  
ततः पितामहो विष्णुं भगवन्तं सनातनम् ।	022a  
सम्पूज्य वरदं देवं महादेवमथाब्रवीत् ॥	022c  
अत्र त्वमनुकम्पां वै कर्तुमर्हसि शङ्कर ।	023a  
अयं विष्णुः सखा तुभ्यं धर्मस्य परिरक्षणे ॥	023c  
\'त्वं हि सर्वविधानज्ञः सत्वानां त्वं गतिः परा ।\'	024a  
सङ्करो न भवेदत्र यथा तद्वै विधीयताम् ॥	024c  
ततः स भगवान्ध्यात्वा तदा शूलवरायुधः ।	025a  
\'देवदेवो महादेवः कारणं जगतः परम् ॥	025c  
ब्रह्मविष्ण्विन्द्रसहितः सर्वैश्च ससुरासुरैः ।	026a  
लोकसन्धारणार्थं च लोकसङ्करनाशनम् ।\'	026c  
आत्मानमात्माना दण्डं ससृजे देवसत्तमः ॥	026e  
तस्माच्च धर्मचरणान्नीतिं देवीं सरस्वतीम् ।	027a  
असृजद्दण्डनीतिं वै त्रिषु लोकेषु विश्रुताम् ॥	027c  
\'यथाऽसौ नीयते दण्डः सततं पापकारिषु ।	028a  
दण्डस्य नयनात्सा हि दण्डनीतिरिहोच्यते ॥\'	028c  
भूयः स भगवान्ध्यात्वा चिरं शूलधरः प्रभुः ।	029a  
\'असृजत्सर्वशास्त्राणि महादेवो महेश्वरः ॥	029c  
दण्डनीतेः प्रयोगार्थं प्रमाणानि च सर्वशः ।	030a  
विद्याश्चतस्रः कूटस्थास्तासां भेदविकल्पनाः ॥	030c  
अङ्गानि वेदाश्चत्वारो मीमांसा न्यायविस्तरः ।	031a  
पुराणं धर्मशास्त्रं च विद्या ह्येताश्चतुर्दश ॥	031c  
आयुर्वेदो धनुर्वेदो गान्धर्वश्चेति ते त्रयः ।	032a  
अर्थशास्त्रं चतुर्थं तु विद्या ह्यष्टादशैव तु ॥	032c  
दश चाष्टौ च विख्याता एता धर्मस्य संहिताः ।	033a  
एतासामेव विद्यानां व्यासमाह महेश्वरः ॥	033c  
शतानि त्रीणि शास्त्राणां महातन्त्राणि सप्ततिम् ।	034a  
व्यास एव तु विद्यानां महादेवेन कीर्तितः ॥	034c  
तन्त्रं पाशुपतं नाम पञ्चरात्रं च विश्रुतम् ।	035a  
योगशास्त्रं च साङ्ख्यं च तन्त्रं लोकायतं तथा ॥	035c  
तन्त्रं ब्रह्मतुला नाम तर्कविद्या दिवौकसाम् ।	036a  
सुखदुःखार्थजिज्ञासा कारणं चेति विश्रुतम् ॥	036c  
तर्कविद्यास्तथा चाष्टौ स चोक्तो न्यायविस्तरः ।	037a  
दश चाष्टौ च विज्ञेयाः पौराणा यज्ञसंहिताः ॥	037c  
पुराणाश्च प्रणीताश्च तावदेवेह संहिताः ।	038a  
धर्मशास्त्राणि तद्वच्च एकार्थानि च नान्यथा ॥	038c  
एकार्थानि पुराणानि वेदाश्चैकार्थसंहिताः ।	039a  
नानार्थानि च सर्वाणि ततः शास्त्राणि शङ्करः ॥	039c  
प्रोवाच भगवान्देवः कालज्ञानानि यानि च ।	040a  
चतुःषष्टिप्रमाणानि आयुर्वेदं च सोत्तरम् ॥	040c  
अष्टादशविकल्पां तां दण्डनीतिं च शाश्वतीम् ।	041a  
गान्धर्वमितिहासं च नानाविस्तरमुक्तवान् ॥	041c  
इत्येताः शङ्करप्रोक्ता विद्याः शब्दार्थसंहिताः ।	042a  
पुनर्भेदसहस्रं तु तासामेव तु विस्तरः ॥	042c  
ऋषिभिर्देवगन्धर्वैः सविकल्पः सविस्तरः ।	043a  
शश्वदभ्यस्यते लोके वेद एव तु सर्वशः ॥	043c  
वेदाश्चतस्रः सङ्क्षिप्ता वेदवादाश्च ते स्मृताः ।	044a  
एतासां पारगो यश्च स चोक्तो वेदपारगः ॥	044c  
वेदानां पारगो रुद्रो विष्णुरिन्द्रो बृहस्पतिः ।	045a  
शक्रः स्वायम्भुवश्चैव मनुः परमधर्मवित् ॥	045c  
ब्रह्मा च परमो देवः सदा सर्वैः सुरासुरैः ।	046a  
सर्वस्यानुग्रहाच्चैव व्यासो वै वेदपारगः ॥	046c  
भीष्म उवाच 	047  
अहं शान्तनवो भीष्मः प्रसादान्माधवस्य च ।	047a  
शङ्करस्य प्रसादाच्च ब्रह्मणश्च कुरूद्वह ।	047c  
वेदपारग इत्युक्तो याज्ञवल्क्यश्च सर्वशः ॥	047e  
कल्पेकल्पे महाभागैर्ऋषिभिस्तत्त्वदर्शिभिः ।	048a  
ऋषिपुत्रैर्ऋषिगणैर्भिद्यन्ते मिश्रकैरपि ॥	048c  
शिवेन ब्रह्मणा चैव विष्णुना च विकल्पिताः ।	049a  
आदिकल्पे पुनश्चैव भिद्यन्ते साधुभिः पुनः ॥	049c  
इदानीमपि विद्वद्भिर्भिद्यन्ते च विकल्पकैः ।	050a  
पूर्वजन्मानुसारेण बहुधेयं सरस्वती ॥	050c  
भूयः स भगवान्ध्यात्वा चिरं शूलवरायुधः ।\'	051a  
तस्यतस्य निकायस्य चकारैकैकमीश्वरम् ॥	051c  
देवानामीश्वरं चक्रे दैवं दशशतेक्षणम् ।	052a  
यमं वैवस्वतं चापि पितॄणामकरोत्पतिम् ॥	052c  
अपां राज्ये सुराणां च विदधे वरुणं प्रभुम् ।	053a  
धनानां राक्षसानां च कुबेरमपि चेश्वरम् ॥	053c  
पर्वतानां पतिं मेरुं सरितां च महोदधिम् ।	054a  
मृत्युं प्राणेश्वरमथो तेजसां च हुताशनम् ॥	054c  
रुद्राणामपि चेशानं गोप्तारं विदधे प्रभुः ।	055a  
महात्मानं महादेवं विशालाक्षं सनातनम् ॥	055c  
\'दश चैकश्च ये रुद्रास्तस्यैते मूर्तिसम्भवाः ।	056a  
नानारूपधरो देवः स एव भगवाञ्शिवः ॥\'	056c  
वसिष्ठमीशं विप्राणां वसूनां जातवेदसम् ।	057a  
तेजसां भास्करं चक्रे नक्षत्राणां निशाकरम् ॥	057c  
वीरुधां वसुमन्तं च भूतानां च प्रभुं वरम् ।	058a  
कुमारं द्वादशभुजं स्कन्दं राजानमादिशत् ॥	058c  
कालं सर्वेशमकरोत्संहारविनयात्मकम् ।	059a  
मृत्योश्चतुर्विभागस्य दुःखस्य च सुखस्य च ॥	059c  
ईश्वरो देवदेवस्तु राजराजो नराधिपः ।	060a  
सर्वेषामेव रुद्राणां शूलपाणिरिति श्रुतिः ॥	060c  
\'ईश्वरश्चेतनः कर्ता पुरुषः कारणं शिवः ।	061a  
विष्णुर्ब्रह्मा शशी सूर्यः शक्रो देवाश्च सान्वयाः ॥	061c  
सृजते ग्रसते चैतत्तमोभूतमिदं यथा ।	062a  
अप्रज्ञातं जगत्सर्वं यदा ह्येको महेश्वरः ॥\'	062c  
तमेनं ब्रह्मणः पुत्रमनुजातं क्षुपं ददौ ।	063a  
प्रजानामधिपं श्रेष्ठं सर्वधर्मभृतामपि ॥	063c  
महादेवस्ततस्तस्मिन्वृत्ते यज्ञे समाहितः ।	064a  
दण्डं धर्मस्य गोप्तारं विष्णवे सत्कृतं ददौ ॥	064c  
विष्णुरङ्गिरसे प्रादादङ्गिरा मुनिसत्तमः ।	065a  
प्रादादिन्द्रमरीचिभ्यां मरीचिर्भृगवे ददौ ॥	065c  
भृगुर्ददावृषिभ्यस्तु दण्डं धर्मसमाहितम् ।	066a  
ऋषयो लोकपालेभ्यो लोकपालाः क्षुपाय च ॥	066c  
क्षुपस्तु मनवे प्रादादादित्यतनयाय च ।	067a  
पुत्रेभ्यः श्राद्धदेवस्तु सूक्ष्मधर्मार्थकारणात् ॥	067c  
विभज्य दण्डः कर्तव्यो दण्डे तु नयमिच्छता ।	068a  
दुर्वाचा निग्रहो दण्डो हिरण्यं बाह्यतः क्रिया ॥	068c  
व्यङ्गत्वं च शरीरस्य वधो वाऽनल्पकारणात् ।	069a  
शरीरपीडा कार्या तु स्वदेशाच्च विवासनम् ॥	069c  
तं ददौ सूर्यपुत्राय मनवे रक्षणात्मकम् ।	070a  
आनुपूर्व्याच्च दण्डोऽयं प्रजा जागर्ति पालयन् ॥	070c  
इन्द्रो जागर्ति भगवानिन्द्रादग्निर्विभावसुः ।	071a  
अग्नेर्जागर्ति वरुणो वरुणाच्च प्रजापतिः ॥	071c  
प्रजापतेस्ततो धर्मो जागर्ति विनयात्मकः ।	072a  
धर्माच्च ब्रह्मणः पुत्रो व्यवसायः सनातनः ॥	072c  
व्यवसायात्ततस्तेजो जागर्ति परिपालयत् ।	073a  
ओषध्यस्तेजसस्तस्मादोषधीभ्यश्च पर्वताः ॥	073c  
पर्वतेभ्यश्च जागर्ति रसो रसगुणात्तथा ।	074a  
जागर्ति निर्ऋतिर्देवी ज्योतींषि निर्ऋतीमनु ॥	074c  
वेदाः प्रतिष्ठा ज्योतिर्भ्यस्ततो हयशिराः प्रभुः ।	075a  
ब्रह्मा पितामहस्तस्माज्जागर्ति प्रभुरव्ययः ॥	075c  
पितामहान्महादेवो जागर्ति भगवाञ्शिवः ।	076a  
विश्वेदेवाः शिवाच्चापि विश्वेभ्य ऋषयस्तथा ॥	076c  
ऋषिभ्यो भगवान्सोमः सोमाद्देवाः सनातनाः ।	077a  
देवेभ्यो ब्राह्मणा लोके जाग्रतीत्युपधारय ॥	077c  
ब्राह्मणेभ्यश्च राजन्या लोकान्रक्षन्ति धर्मतः ।	078a  
स्थावरं जङ्गमं चैव क्षत्रियेभ्यः सनातनम् ॥	078c  
प्रजा जाग्रति लोकेऽस्मिन्दण्डो जागर्ति तासु च ।	079a  
सर्वसङ्क्षेपको दण्डः पितामहसुतः प्रभुः ॥	079c  
जागर्ति कालः पूर्वं च मध्ये चान्ते च भारत ।	080a  
ईशः सर्वस्य कालो हि महादेवः प्रजापतिः ॥	080c  
देवदेवः शिवः सर्वो जागर्ति सततं प्रभुः ।	081a  
कपर्दी शङ्करो रुद्रो भवः स्थाणुरुमापतिः ॥	081c  
इत्येष दण्डो व्याख्यातस्तथौषध्यस्तथापरे ।	082a  
भूमिपालो यथान्यायं वर्तेतानेन धर्मवित् ॥	082c  
भीष्म उवाच 	083  
इतीदं वसुहोमस्य योऽऽत्मवाञ्शृणुयान्मतम् ।	083a  
श्रुत्वा सम्यक्प्रवर्तेत स लोकानाप्नुयान्नृपः ॥	083c  
इति ते सर्वमाख्यातं यो दण्डो मनुजर्षभ ।	084a  
नियन्ता सर्वलोकस्य धर्माक्रान्तस्य भारत ॥	084c  
\'वसुहोमाच्छ्रुतं राज्ञा मान्धात्रा भूभृता पुरा ।	085a  
मयापि कथितं राजन्नाख्यानं प्रथितं मया ॥\' 	085c  

इcति श्रीमन्महाभारते शान्तिपर्वणि राजधर्मपर्वणि द्वाविंशत्यधिकशततमोऽध्यायः ॥ 122 ॥

12-122-1 अत्र दण्डोत्पत्तौ विषये ॥ 12-122-13 आचार्यवेतनं गुरुदक्षिणाम् ॥ 12-122-15 यियक्षुर्यष्टुमिच्छुः ॥ 12-122-16 सगर्भं शिरसा देवः इति झ. पाठः । क्षुवतः क्षुतवतः ॥ 12-122-18 अष्टं रूपं दीक्षापरिग्रहः प्रजानियन्ता दीक्षां प्रविष्ट इति नियमनरूपो दण्डोऽन्तर्हितोऽभवदित्यर्थः ॥ 12-122-59 कर्तुमर्हसि केशव इति झ. पाठः । विनयो विवृद्धिः । चत्वारो विभागा यस्य तस्य शस्त्रं शत्रुर्यमः कर्म च । रोगोऽपथ्याशनप्रयोजको रागो यमः कर्म चेति वा ॥ 12-122-68 विभज्य न्यायं न्यायाभासं च विविच्य । दुष्टनिग्रह एव दण्डस्य मुख्यं प्रयोजनम् । हिरण्यादिग्रहणं तु लोकानां बिभीषिकार्थं नतु कोशवृद्ध्यर्थमित्यर्थः ॥ 12-122-69 विवासनं स्वदेशाद्दूरीकरणम् ॥ 12-122-73 ओषधीभ्यश्च पादपाः इति ट. पाठः ॥ 12-122-74 पादपेभ्यश्च जागर्ति इति ट. पाठः ॥
