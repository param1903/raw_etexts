अध्यायः 047

कृष्णयुधिष्ठिरादीनां कुरुक्षेत्रम् प्रति गमनम् ॥ 1 ॥ युधिष्ठिरेण कृष्णम् प्रति परशुरामचरित्रकथनप्रार्थना ॥ 2 ॥
वैशम्पायन उवाच 	001  
ततः स च हृषीकेशः स च राजा युधिष्ठिरः ।	001a  
कृपादयश्च ते सर्वे चत्वारः पाण्डवाश्च ते ॥	001c  
रथैस्तैर्नगरप्रख्यैः पताकाध्वजशोभितैः ।	002a  
ययुराशु कुरुक्षेत्रं वाजिभिः शीघ्रगामिभिः ॥	002c  
तेऽवतीर्य कुरुक्षेत्रे केशमज्जास्थिसङ्कुले ।	003a  
देहन्यासः कृतो यत्र क्षत्रियैस्तैर्महारथैः ॥	003c  
गजाश्वदेहास्थिचयैः पर्वतैरिव सञ्चितम् ।	004a  
नरशीर्षकपालैश्च हंसैरिव च सर्वशः ॥	004c  
चितासहस्रैर्निचितं वर्मशस्त्रसमाकुलम् ।	005a  
आपानभूमिं कालस्य तदा भुक्तोज्झितामिव ॥	005c  
भूतसङ्घानुचरितं रक्षोगणनिषेवितम् ।	006a  
पश्यन्तस्ते कुरुक्षेत्रं ययुराशु महारथाः ॥	006c  
गच्छन्नेव महाबाहुः सर्वं यादवनन्दनः ।	007a  
युधिष्ठिराय प्रोवाच जामदग्न्यस्य विक्रमम् ॥	007c  
अमी रामह्रदाः पञ्च दृश्यन्ते पार्थ दूरतः ।	008a  
येषु सन्तर्पयामास पितॄन्क्षत्रियशोणितैः ॥	008c  
त्रिःसप्तकृत्वो वसुधां कृत्वा निःक्षत्रियां प्रभुः ।	009a  
इहेदानीं ततो रामः कर्मणो विरराम ह ॥	009c  
युधिष्ठिर उवाच 	010  
त्रिःसप्तकृत्वः पृथिवी कृता निःक्षत्रिया पुरा ।	010a  
रामेणेति यदात्थ त्वमत्र मे संशयो महान् ॥	010c  
क्षत्रबीजं यथा दग्धं रामेण यदुपुङ्गव ।	011a  
कथं भूयः समुत्पत्तिः क्षत्रस्यामितविक्रम ॥	011c  
महात्मना भगवता रामेण यदुपुङ्गव ।	012a  
कथमुत्सादित्तं क्षत्रं कथमृद्धिगतं पुनः ॥	012c  
महता रथयुद्धेन कोटिशः क्षत्रिया हताः ।	013a  
तथाऽभूच्च मही कीर्णा क्षत्रियैर्वदतां वर ॥	013c  
किमर्थं भार्गवेणेदं क्षत्रमुत्सादितं पुरा ।	014a  
रामेण यदुशार्दूल कुरुक्षेत्रे महात्मना ॥	014c  
एतन्मे छिन्धि वार्ष्णेय संशयं तार्क्ष्यकेतन ।	015a  
आगमो हि परः कृष्ण त्वत्तो नो वासवानुज ॥	015c  
वैशम्पायन उवाच 	016  
ततो व्रजन्नेव गदाग्रजः प्रभुः शशंस तस्मै निखिलेन तत्त्वतः ।	016a  
युधिष्ठिरायाप्रतिमौजसे तदा यथाऽभवत्क्षत्रियसङ्कुला मही ॥ 	016c  

इति श्रीमन्महाभारते शान्तिपर्वणि राजधर्मपर्वणि सप्तचत्वारिंशोऽध्यायः ॥ 47 ॥

12-47-15 आगमो वेदः । त्वत्तः त्वद्वचनात्रो परः नाधिकः ॥
