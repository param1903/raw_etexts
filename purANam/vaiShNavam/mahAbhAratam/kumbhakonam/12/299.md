अध्यायः 299

भीष्मेण युधिष्ठिरम् प्रति ब्राह्मणादिवर्णधर्मादिप्रतिपादकपराशरगीतानुवादः ॥ 1 ॥
पराशर उवाच 	001  
वृत्तिः सकाशाद्वर्णेभ्यस्त्रिभ्यो हीनस्य शोभना ।	001a  
प्रीत्योपनीता निर्दिष्टा धर्मिष्ठान्कुरुते सदा ॥	001c  
वृत्तिश्चेन्नास्ति शूद्रस्य पितृपैतामही ध्रुवा ।	002a  
न वृत्तिं परतो मार्गेच्छुश्रूषां तु प्रयोजयेत् ॥	002c  
सद्भिस्तु सह संसर्गः शोभते धर्मदर्शिभिः ।	003a  
नित्यं सर्वास्ववस्थासु नासद्भिरिति मे मतिः ॥	003c  
यथोदयगिरौ द्रव्यं सन्निकर्षेण दीप्यते ।	004a  
तथा सत्सन्निकर्षेण हीनवर्णोऽपि दीप्यते ॥	004c  
यादृशेन हि वर्णेन भाव्यते शुक्लमम्बरम् ।	005a  
तादृशं कुरुते रूपमेतदेवमवेहि मे ॥	005c  
तस्माद्गुणेषु रज्येथा मा दोषेषु कदाचन ।	006a  
अनित्यमिह मर्त्यानां जीवितं हि चलाचलम् ॥	006c  
सुखे वा यदि वा दुःखे वर्तमानो विचक्षणः ।	007a  
यश्चिनोति शुभान्येव स भद्राणीह पश्यति ॥	007c  
धर्मादपेतं यत्कर्म यद्यपि स्यान्महाफलम् ।	008a  
न तत्सेवेत मेधावी न तद्धितमिहोच्यते ॥	008c  
\'धर्मेण सहितं यत्तु भवेदल्पफलोदयम् ।	009a  
तत्कार्यमविशङ्केन कर्मात्यन्तं सुखावहम् ॥\'	009c  
यो हृत्वा गोसहस्राणि नृपो दद्यादरक्षिता ।	010a  
स शब्दमात्रफलभाग्राजा भवति तस्करः ॥	010c  
स्वयम्भूरसृजच्चाग्रे धातारं लोकसत्कृतम् ।	011a  
धाताऽसृजत्पुत्रमेकं लोकानां धारणे रतम् ॥	011c  
तमर्चयित्वा वैश्यस्तु कुर्यादत्यर्थमृद्धिमत् ।	012a  
रक्षितव्यं तु राजन्यैरुपयोज्यं द्विजातिभिः ॥	012c  
अजिह्मैरशठक्रोधैर्हव्यकव्यप्रयोक्तृभिः ।	013a  
शूर्दैर्निर्मार्जनं कार्यमेवं धर्मो न नश्यति ॥	013c  
अप्रनष्टे ततो धर्मे भवन्ति सुखिताः प्रजाः ।	014a  
सुखेन तासां राजेन्द्र मोदन्ते दिवि देवताः ॥	014c  
तस्माद्यो रक्षति नृपः स धर्मेणेति पूज्यते ।	015a  
अधीते चापि यो विप्रो वैश्यो यश्चार्जने रतः ॥	015c  
यश्च शुश्रूषते शूद्रः सततं नियतेन्द्रियः ।	016a  
अतोऽन्यथा मनुष्येन्द्र स्वधर्मात्परिहीयते ॥	016c  
प्राणसन्तापनिर्दिष्टाः काकिण्योऽपि महाफलाः ।	017a  
न्यायेनोपार्जिता दत्ताः किमुतान्याः सहस्रशः ॥	017c  
सत्कृत्य हि द्विजातिभ्यो यो ददाति नराधिपः ।	018a  
यादृशं तादृशं नित्यमश्नाति फलमूर्जितम् ॥	018c  
अभिगम्य तु यद्दत्तं धर्म्यमाहुरभिष्टुतम् ।	019a  
याचितेन तु यद्दत्तं तदाहुर्मध्यमं फलम् ॥	019c  
अवज्ञया दीयते यत्तथैवाश्रद्धयाऽपि वा ।	020a  
तदाहुरधमं दानं मुनयः सत्यवादिनः ॥	020c  
अतिक्रामेन्मज्जमानो विविधेन नरः सदा ।	021a  
तथा प्रयत्नं कुर्वीत यथा मुच्येत संशयात् ॥	021c  
दमेन शोभते विप्रः क्षत्रियो विजयेन तु ।	022a  
धनेन वैश्यः शूद्रस्तु नित्यं दाक्ष्येण शोभते ॥ 	022c  

इति श्रीमन्महाभारते शान्तिपर्वणि मोक्षधर्मपर्वणि एकोनत्रिशततमोऽध्यायः ॥ 299 ॥

12-299-1 नित्यं हीनस्य शोभनेति ध. पाठः ॥ 12-299-6 तस्माद्गुणेषु रमतामिति थ. पाठः ॥ 12-299-7 स तन्त्राणीहेति झ. पाठः ॥ 12-299-10 यो धृत्वा गोसहस्राणीति झ. पाठः ॥ 12-299-12 कुर्यादर्थं समृद्धिष्विति ध. पाठः ॥ 12-299-17 काकिण्यो विंशतिवराटिकाः ॥ 12-299-21 तथा मुच्येत किल्वबिषादिति थ. पाठः ॥ 12-299-22 दाक्ष्येण सेवार्थोत्साहेन ॥
