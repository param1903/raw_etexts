अध्यायः 067

भीष्मेण युधिष्ठिरम् प्रति वसुमनसे बृहस्पत्युक्तराजगुणानुवर्णनम् ॥ 1 ॥
युधिष्ठिर उवाच 	001  
किमाहुर्दैवतं विप्रा राजानं भरतर्षभ ।	001a  
मनुष्याणामधिपतिं तन्मे ब्रूहि पितामह ॥	001c  
भीष्म उवाच 	002  
अत्राप्युदाहरन्तीममितिहासं पुरातनम् ।	002a  
बृहस्पतिं वसुमना यथा पप्रच्छ भारत ॥	002c  
राजा वसुमना नाम कौसल्यो धीमतां वरः ।	003a  
महर्षिं किल पप्रच्छ कृतप्रज्ञं बृहस्पतिम् ॥	003c  
सर्वं वैनयिकं कृत्वा विनयज्ञो बृहस्पतिम् ।	004a  
दक्षिणानन्तरो भूत्वा प्रणम्य विधिपूर्वकम् ॥	004c  
विधिं पप्रच्छ राजस्य सर्वलोकहिते रतः ।	005a  
प्रजानां सुखमन्विच्छन्धर्मशीलं बृहस्पतिम् ॥	005c  
केन भूतानि वर्धन्ते क्षयं गच्छन्ति केन वा ।	006a  
कमर्चन्तो महाप्राज्ञ सुखमव्ययमाप्नुयुः ॥	006c  
\'एतन्मे शंस देवर्षे धर्मकामार्थसंशयम् ॥\'	007ac  
एवं पृष्टो महाप्राज्ञः कौसल्येनामितौजसा ।	008a  
राजसत्कारमव्यग्रो राज्यस्य च विवर्धनम् ।	008c  
दण्डनीतिं समाश्रित्य शशंसास्मै बृहस्पतिः ॥	008e  
राजमूलो महाप्राज्ञ धर्मो लोकस्य लक्ष्यते ।	009a  
प्रजा राजभयादेव न खादन्ति परस्परम् ॥	009c  
राजा ह्येवाखिलं लोकं समुदीर्णं समुत्सुकम् ।	010a  
प्रसादयति धर्मेण प्रसाद्य च विराजते ॥	010c  
यथा ह्यनुदये राजन्भूतानि शशिसूर्ययोः ।	011a  
अन्धे तमसि मज्जेयुरपश्यन्तः परस्परम् ॥	011c  
यथा ह्यनुदके मत्स्या निराक्रन्दे विहङ्गमाः ।	012a  
विहरेयुर्यथाकामं विहिंसन्तः पुनः पुनः ॥	012c  
विमथ्यातिक्रमेरंश्च विषह्यापि परस्परम् ।	013a  
अभावमचिरेणैव गच्छेयुर्नात्र संशयः ॥	013c  
एवमेव विना राज्ञा विनश्येयुरिमाः प्रजाः ।	014a  
अन्धे तमसि मज्जेयुरगोपाः पशवो यथा ॥	014c  
हरेयुर्बलवन्तोऽपि दुर्बलानां परिग्रहान् ।	015a  
हन्युर्व्यायच्छमानांश्च यदि राजा न पालयेत् ॥	015c  
ममेदमिति लोकेऽस्मिन्न भवेत्स्वपरिग्रहः ।	016a  
न दारा न च पुत्रः स्यान्न धनं न परिग्रहः ।	016c  
विष्वग्लोपः प्रवर्तेत यदि राजा न पालयेत् ॥	016a  
यानं वस्त्रमलङ्कारान्रत्नानि विविधानि च ।	017c  
हरेयुः सहसा पापा यदि राजा न पालयेत् ॥	017a  
पतेद्बहुविधं शस्त्रं बहुधा धर्मचारिषु ।	018a  
अधर्मः प्रगृहीतः स्याद्यदि राजा न पालयेत् ॥	018c  
मातरं पितरं वृद्धमाचार्यमतिथिं गुरुम् ।	019a  
क्लिश्नीयुरपि हिंस्युर्वा यदि राजा न पालयेत् ॥	019c  
\'अन्यांश्च क्रोशतो हिंस्युर्लोकोऽयं दस्युवद्भवेत् ।\'	020a  
\'वधबन्धपरिक्लेशो नित्यमर्थवतां भवेत् ।	020c  
ममत्वं च न विन्देयुर्यदि राजा न पालयेत् ॥	020e  
अन्ताश्चाकाल एव स्युर्लोकोऽयं दस्युसाद्भवेत् ।	021a  
पतेद्बहुविधं राज्यं यदि राजा न पालयेत् ॥	021c  
न योनिदोषो वर्तेत न कृषिर्न वणिक्पथः ।	022a  
मज्जेद्धर्मस्त्रयी न स्याद्यदि राजा न पालयेत् ॥	022c  
न यज्ञाः सम्प्रवर्तेयुर्विधिवत्स्वाप्तदक्षिणाः ।	023a  
न विवाहाः समाजो वा यदि राजा न पालयेत् ॥	023c  
न वृषाः सम्प्रवर्तेरन्न मथ्येरंश्च गर्गराः ।	024a  
घोषाः प्रणाशं गच्छेयुर्यदि राजा न पालयेत् ॥	024c  
त्रस्तमुद्विग्नहृदयं हाहाभूतमचेतनम् ।	025a  
क्षणेन विनशेत्सर्वं यदि राजा न पालयेत् ॥	025c  
न संवत्सरसत्राणि तिष्ठेयुरकुतोभयाः ।	026a  
विधिवद्दक्षिणावन्ति यदि राजा न पालयेत् ॥	026c  
ब्राह्मणाश्चतुरो वेदान्नाधीयीरंस्तपस्विनः ।	027a  
विद्यास्नाता व्रतस्नाता यदि राजा न पालयेत् ॥	027c  
न भवेद्धर्मसंसेवी मोहविप्रहतो जनः ।	028a  
हर्ता स्वच्छेन्द्रियो गच्छेद्यदि राजा न पालयेत् ॥	028c  
हस्ताद्धस्तं परिमुषेद्भिद्येरन्सर्वसेतवः ।	029a  
भयार्तं विद्रवेत्सर्वं यदि राजा न पालयेत् ॥	029c  
अनयाः सम्प्रवपर्तेरन्भवेद्वै वर्णसङ्करः ।	030a  
दुर्भिक्षमाविशेद्राष्ट्रं यदि राजा न पालयेत् ॥	030c  
विवृत्य हि यथाकामं गृहद्वाराणि शेरते ।	031a  
मनुष्या रक्षिता राज्ञा समन्तादकुतोभयाः ॥	031c  
नाक्रुष्टं सहते कश्चित्कुतो वा हस्तलाघवम् ।	032a  
यदि राजा न सम्यग्गां रक्षयत्यपि धार्मिकः ॥	032c  
स्त्रियश्चापुरुषा मार्गं सर्वालङ्कारभूषिताः ।	033a  
निर्भयाः प्रतिपद्यन्ते यदि रक्षति भूमिपः ॥	033c  
धर्ममेव प्रपद्यन्ते न हिंसन्ति परस्परम् ।	034a  
अनुगृह्णन्ति चान्योन्यं यदा रक्षति भूमिपः ॥	034c  
यजन्ते च महायज्ञैस्त्रयो वर्णाः पृथग्विधैः ।	035a  
युक्ताश्चाधीयते विद्यां यदा रक्षति भूमिपः ॥	035c  
वार्तामूलो ह्ययं लोकस्तया वै धार्यते सदा ।	036a  
तत्सर्वं वर्तते सम्यग्यदा रक्षति भूमिपः ॥	036c  
यदा राजा धुरं श्रेष्ठामादाय वहति प्रजाः ।	037a  
महता बलयोगेन तदा लोकः प्रसीदति ॥	037c  
यस्याभावेन भूतानामभावः स्यात्समन्ततः ।	038a  
भावे च भावो नित्यं स्यात्कस्तं न प्रतिपूजयेत् ॥	038c  
तस्य यो वहते भारं सर्वलोकसुखावहम् ।	039a  
तिष्ठन्प्रियहिते राज्ञ उभौ लोकाविमौ जयेत् ॥	039c  
यस्तस्य पुरुषः पापं मनसाऽप्यनुचिन्तयेत् ।	040a  
असंशयमिह क्लिष्टः प्रेत्यापि नरकं व्रजेत् ॥	040c  
न हि जात्ववमन्तव्यो मनुष्य इति भूमिपः ।	041a  
महती देवता ह्येषा नररूपेण तिष्ठति ॥	041c  
कुरुते पञ्चरूपाणि कालयुक्तानि यः सदा ।	042a  
भवत्यग्निस्तथाऽऽदित्यो मृत्युर्वैश्रवणो यमः ॥	042c  
यदा ह्यासीदतः पापान्दहत्युग्रेण तेजसा ।	043a  
मिथ्योपचरितो राजा तदा भवति पावकः ॥	043c  
यदा पश्यति चारेण सर्वभूतानि भूमिपः ।	044a  
क्षेमं च कृत्वा व्रजति तदा भवति भास्करः ॥	044c  
अशुचींश्च यदा क्रुद्धः क्षिणोति शतशो नरान् ।	045a  
सपुत्रपौत्रान्सामात्यांस्तदा भवति सोन्तकः ॥	045c  
यदा त्वधार्मिकान्सर्वांस्तीक्ष्णैर्दण्डैर्नियच्छति ।	046a  
धार्मिकांश्चानुगृह्णाति भवत्यथ यमस्तदा ॥	046c  
यदा तु धनधाराभिस्तर्पयत्युपकारिणः ।	047a  
आच्छिनत्ति च रत्नानि विविधान्यपकारिणाम् ॥	047c  
श्रियं ददाति कस्मैचित्कस्माच्चिदपकर्षति ।	048a  
तदा वैश्रवणो राजा लोके भवति भूमिपः ॥	048c  
नास्यापवादे स्थातव्यं दक्षेणाक्लिष्टकर्मणा ।	049a  
धर्ममाकाङ्क्षता लोके ईश्वरस्यानसूयता ॥	049c  
न हि राज्ञः प्रतीपानि कुर्वन्सुखमवाप्नुयात् ।	050a  
पुत्रो भ्राता वयस्यो वा यद्यप्यात्मसमो भवेत् ॥	050c  
कुर्यात्कृष्णगतिः शेषं ज्वलितोऽनिलसारथिः ।	051a  
न तु राज्ञाऽभिपन्नस्य शेषं क्वचन विद्यते ॥	051c  
तस्य सर्वाणि रक्ष्याणि दूरतः परिवर्जयेत् ।	052a  
मृत्योरिव जुगुप्सेत राजस्वहरणान्नरः ॥	052c  
वध्येदभिमृशन्सद्यो मृगः कूटमिव स्पृशन् ।	053a  
आत्मस्वमिव संरक्षेद्राजस्वमिह बुद्धिमान् ॥	053c  
महान्तं नरकं घोरमप्रतिष्ठमचेतसः ।	054a  
पतन्ति चिररात्राय राजवित्तापहारिणः ॥	054c  
राजा भोजो विराट् सम्राट् क्षत्रियो भूपतिर्नृपः ।	055a  
य एभिः स्तूयते शब्दैः कस्तं नार्चितुमर्हति ॥	055c  
तस्माद्बुभूषुर्नियतो जितात्मा संयतेन्द्रियः ।	056a  
मेधावी धृतिमान्दक्षः संश्रयेत महीपतिम् ॥	056c  
कृतज्ञं प्राज्ञमक्षुद्रं दृढभक्तिं जितेन्द्रियम् ।	057a  
धर्मनित्यं स्थितं स्थाने मन्त्रिणं पूजयेन्नृपः ॥	057c  
दृढभक्तिं कृतप्रज्ञं धर्मज्ञं संयतेन्द्रियम् ।	058a  
शूरमक्षुद्रकर्माणं प्रसिद्धं जनमाश्रयेत् ॥	058c  
राजा प्रगल्भं पुरुषं करोति राजा भृशं बृंहयते मनुष्यम् ।	059a  
राजाभिपन्नस्य कुतः सुखानि राजाऽभ्युपेतं सुखिनं करोति ॥	059c  
\'राजा प्रजानां प्रथमं शरीरं प्रजाश्च राज्ञोऽप्रतिमं शरीरम् ।	060a  
राज्ञा विहीना न भवन्ति देशा देशैर्विहीना न नृपा भवन्ति ॥\'	060c  
राजा प्रजानां हृदयं गरीयो गतिः प्रतिष्ठा सुखमुत्तमं च ।	061a  
समाश्रिता लोकमिमं परं च जयन्ति सम्यक्पुरुषा नरेन्द्र ॥	061c  
नराधिपश्चाप्यनुशिष्य मेदिनीं दमेन सत्येन च सौहृदेन ।	062a  
महद्भिरिष्ट्वा क्रतुभिर्महायशास्त्रिविष्टपे स्थानमुपैति शाश्वतम् ॥	062c  
भीष्म उवाच 	063  
स एवमुक्तोऽङ्गिरसा कौसल्यो राजसत्तमः ।	063a  
प्रयत्नात्कृतवान्वीरः प्रजापालनमुत्तमम् ॥ 	063c  

इति श्रीमन्महाभारते शान्तिपर्वणि राजधर्मपर्वणि सप्तषष्टितमोऽध्यायः ॥ 67 ॥

12-67-4 वैनयिकम् अभ्युत्थानाभिवादनादिकम् । दक्षिणा दक्षिणातोऽनन्तरः । समीपे भूत्वा प्रदक्षिणीकृत्येत्यर्थः ॥ 12-67-11 अनुदके अल्पोदके । निराक्रन्दे हिंस्रभयरहिते ॥ 12-67-14 व्यायच्छमानान्स्वंस्वमर्थम् अदातॄन् ॥ 12-67-15 विष्वक्सर्वतः लोपः अर्थानां लुम्पनम् ॥ 12-67-18 अन्धाश्च क्रोशत इति द. पाठः ॥ 12-67-21 योनिदोषः व्यभिचारे विगानम् ॥ 12-67-23 न सम्प्रवर्तेरन् न रेतः सिञ्चेरन् । गर्गराः दधिमन्थनपात्राणि ॥ 12-67-28 हस्ताद्धस्तं हस्तस्थमपि चोरा हरेयुः ॥ 12-67-30 विवृत्य उद्धाट्य ॥ 12-67-31 हस्तलाघवं तत्साध्यं ताडनम् । अक्रुष्टं गालनं वा कुतो न सहते । अपितु अनायकत्वात्सहत एव । गां पृथ्वीम् ॥ 12-67-32 अपुरुषाः अरक्षिता अपि ॥ 12-67-35 त्रय्या वै इति झ. पाठः । तत्र वार्ता जीविका तन्मूलः । त्रय्या च वृष्ट्यादिहेतुतया त्रायते रक्षते सर्वं त्रयी वार्तादिरित्यर्थः ॥ 12-67-42 आसीदतः समीपस्थान् । मिथ्योपचरितो वञ्चितः ॥ 12-67-48 तस्योपदेशे स्थातव्यमिति ट. ड. थ. पाठः ॥ 12-67-50 अभिपन्नस्य तिरस्कृतस्य ॥ 12-67-52 कूटं मारणयन्त्रम् ॥ 12-67-54 भोजः सुखानां भोजयिता ॥ 12-67-55 बुभूषुर्भवितुमिच्छुः ॥ 12-67-58 निषिद्धजनमाश्रयेदिति झ. पाठः । तत्र निषिद्धा जना येन तम् । अहमेक एवेदं कार्यं करिष्यामि किमेतैरिति वादिनमित्यर्थः ॥ 12-67-60 समाश्रिता राजानमिति शेषः ॥
