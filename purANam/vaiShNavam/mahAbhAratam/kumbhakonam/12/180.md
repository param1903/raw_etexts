अध्यायः 180

युधिष्ठिरेण जगत्सृष्टिप्रकारम् पृष्टेन भीष्मेण भरद्वाजाय भृगूदितसृष्टिप्रकारकथनारम्भः ॥ 1 ॥ भृगुणा भरद्वाजम् प्रति महत्तत्त्वादिपद्मपर्यन्तसृष्टिप्रकारकथनम् ॥ 2 ॥ तथा पद्मकर्णिकाभूतमेरुस्थेन ब्रह्मणा लोकसृष्टिकथनम् ॥ 3 ॥
युधिष्ठिर उवाच 	001  
कुतः सृष्टमिदं सर्वं जगत्स्थावरजङ्गमम् ।	001a  
प्रलये च किमभ्येति तन्मे ब्रूहि पितामह ॥	001c  
ससागरः सगगनः सशैलः सबलाहकः ।	002a  
सभूमिः साग्निपवनो लोकोऽयं केन निर्मितः ॥	002c  
कथं सृष्टानि भूतानि कथं वर्णविभक्तयः ।	003a  
शोचाशौचं कथं तेषां धर्माधर्मावथो कथम् ॥	003c  
कीदृशो जीवतां जीवः क्व वा गच्छन्ति ये मृताः ।	004a  
अस्माल्लोकादमुं लोकं सर्वं शंसतु नो भवान् ॥	004c  
भीष्म उवाच 	005  
अत्राप्युदाहरन्तीममितिहासं पुरातनम् ।	005a  
भृगुणाऽभिहितं श्रेष्ठं भरद्वाजाय पृच्छते ॥	005c  
कैलासशिखरे दृष्ट्वा दीप्यमानमिवौजसा ।	006a  
भृगुं महर्षिमासीनं भरद्वाजोऽन्वपृच्छत ॥	006c  
ससागरः सगगनः सशैलः सबलाहकः ।	007a  
सभूमिः साग्निपवनो लोकोऽयं केन निर्मितः ॥	007c  
कथं सृष्टानि भूतानि कथं वर्णविभक्तयः ।	008a  
शौचाशौचं कथं तेषां धर्माधर्मावथो कथम् ।|	008c  
कीदृशो जीवतां जीवः क्व वा गच्छन्ति ये मृताः ।	009a  
परलोकमिमं चापि सर्वं शंसितुमर्हसि ॥	009c  
एवं स भगवान्पृष्टो भरद्वाजेन संशयम् ।	010a  
ब्रह्मर्षिर्ब्रह्मसङ्काशः सर्वं तस्मै ततोऽब्रवीत् ॥	010c  
भृगुरुवाच 	011  
\'नारायणो जगन्मूर्तिरन्तरात्मा सनातनः ।	011a  
कूटस्थोऽक्षर अव्यक्तो निर्लेपो व्यापकः प्रभुः ॥	011c  
प्रकृतेः परतो नित्यमिन्द्रियैरप्यगोचरः ।	012a  
स सिसृक्षुः सहस्रांशादसृजत्पुरुषं प्रभुः ॥\'	012c  
मानसो नाम यः पूर्वो विश्रुतो वै महर्षिभिः ।	013a  
अनादिनिधनो देवस्तथाऽभेद्योऽजरामरः ॥	013c  
अव्यक्त इति विख्यातः शाश्वतोऽथाक्षयोऽव्ययः ।	014a  
यतः सृष्टानि भूतानि तिष्ठन्ति च म्रियन्ति च ॥	014c  
सोऽसृजत्प्रथमं देवो महान्तं नाम नामतः ।	015a  
महान्ससर्जाहङ्कारं स चापि भगवानथ ।	015c  
आकाशमिति विख्यातं सर्वभूतधरः प्रभुः ॥	015e  
आकाशादभवद्वारि सलिलादग्निमारुतौ ।	016a  
अग्निमारुतसंयोगात्ततः समभवन्मही ॥	016c  
ततस्तेजोमयं दिव्यं पद्मं सृष्टं स्वयम्भुवा ।	017a  
तस्मात्पद्मात्समभवद्ब्रह्मा वेदमयो निधिः ॥	017c  
अहङ्कार इति ख्यातः सर्वभूतात्मभूतकृत् ।	018a  
ब्रह्मा वै स महातेजा य एते पञ्चधातवः ॥	018c  
शैलास्तस्यास्थिसञ्ज्ञास्तु मेदो मांसं च मेदिनी ।	019a  
समुद्रास्तस्य रुधिरमाकाशमुदरं तथा ॥	019c  
पवनश्चैव निःश्वासस्तेजोऽग्निर्निम्नगाः सिराः ।	020a  
दिवाकरश्च सोमश्च नयने तस्य विश्रुते ॥	020c  
नभश्चोर्ध्वं शिरस्तस्य क्षितिः पादौ भुजौ दिशः ।	021a  
दुर्विज्ञेयो ह्यनन्तात्मा सिद्धैरपि न संशयः ॥	021c  
स एष भगवान्विष्णुरनन्त इति विश्रुतः ।	022a  
सर्वभूतात्मभूतस्थो दुर्विज्ञेयोऽकृतात्मभिः ॥	022c  
अहङ्कारस्य यः स्रष्टा सर्वभूतोद्भवाय वै ।	023a  
यतः समभवद्विश्वं पृष्टोऽहं यदिह त्वया ॥	023c  
भरद्वाज उवाच 	024  
गगनस्य दिशां चैव भूतलस्यानिलस्य च ।	024a  
कान्यत्र परिमाणानि संशयं छिन्धि मेऽर्थितः ॥	024c  
भृगुरुवाच 	025  
अनन्तमेतदाकाशं सिद्धचारणसेवितम् ।	025a  
रम्यं नानाश्रयाकीर्णं यस्यान्तो नाधिगम्यते ॥	025c  
ऊर्ध्वं गतेरधस्तात्तु चन्द्रादित्यौ न दृश्यतः ।	026a  
तत्र देवाः स्वयं दीप्ताः सूर्यभासोऽग्निवर्चसः ॥	026c  
ते चाप्यन्तं न पश्यन्ति नभसः प्रथितौजसः ।	027a  
दुर्गमत्वादनन्तत्वादिति वै विद्धि मानद ॥	027c  
उपर्युपरि तैर्देवैः प्रज्वलद्भिः स्वयम्प्रभैः ।	028a  
निरुद्धमेतदाकाशमप्रमेयं सुरैरपि ॥	028c  
पृथिव्यन्ते समुद्रास्तु समुद्रान्ते तमः स्मृतम् ।	029a  
तपसोऽन्ते जलं प्राहुर्जलस्यान्तेऽग्निरेव च ॥	029c  
रसातलान्ते सलिलं जलान्ते पन्नगाधिपाः ।	030a  
तदन्ते पुनराकाशमाकाशान्ते पुनर्जलम् ॥	030c  
एवमन्तं हि नभसः प्रमाणं सलिलस्य च ।	031a  
अग्निमारुतयोश्चैव दुर्ज्ञेयं दैवतैरपि ॥	031c  
अग्निमारुततोयानां वर्णाः क्षितितलस्य च ।	032a  
आकाशसदृशा ह्येते भिद्यन्तेऽतत्वदर्शनात् ॥	032c  
पठन्ति चैव मुनयः शास्त्रेषु विविधेषु च ।	033a  
त्रैलोक्यसागरे चैव प्रमाणं विहितं यथा ॥	033c  
अदृश्यत्वादगम्यत्वात्कः प्रमाणमुदाहरेत् ।	034a  
सिद्धानां देवतानां च यदा परिमिता गतिः ।	034c  
तदा गौणमनन्तस्य नामानन्तेति विश्रुतम् ॥	034e  
नामधेयानुरूपस्य मानसस्य महात्मनः ।	035a  
यदा तु र्दिव्यं यद्रूपं ह्रसते वर्धते पुनः ।	035c  
कोऽन्यस्तद्वेदितुं शक्तो योपि स्यात्तद्विधोऽपरः ॥	035e  
ततः पुष्करतः सृष्टः सर्वज्ञो मूर्तिमान्प्रभुः ।	036a  
ब्रह्मा धर्ममयः पूर्वः प्रजापतिरनुत्तमः ॥	036c  
भरद्वाज उवाच 	037  
पुष्कराद्यदि सम्भूतो ज्येष्ठं भवति पुष्करम् ।	037a  
ब्रह्माणं पूर्वजं चाह भवान्सन्देह एव मे ॥	037c  
भृगुरुवाच 	038  
मानसस्येह या मूर्तिर्ब्रह्मत्वं समुपागता ।	038a  
तस्यासनविधानार्थं पृथिवी पद्ममुच्यते ॥	038c  
कर्णिकां तस्य पद्मस्य मेरुर्गगनमुच्छ्रितः ।	039a  
तस्य मध्ये स्थितो लोकान्सृजते जगतः प्रभुः ।	039c  
मानसांश्च तथा देवान्भूतानि विविधानि च ॥ 	039e  

इति श्रीमन्महाभारते शान्तिपर्वणि मोक्षधर्मपर्वणि अशीत्यधिकशततमोऽध्यायः ॥ 180 ॥

12-180-3 कथमिति सृष्टिप्रकारप्रश्नः । विभक्तयो विभागाः ॥ 12-180-4 जीवतां प्राणिनाम् ॥ 12-180-20 अग्नीषोमौ तु चन्द्रार्कौ नयने इति झ. पाठः । तत्र अग्नीषोमावेव चन्द्रार्कावित्यन्वयः ॥ 12-180-23 भूतोद्भवाय भूतोत्पत्तये । स्रष्टाहङ्कारस्येति सम्बन्धः । यतो विश्वं समभवद्यच्च त्वयाहं पृष्टस्तत्तुभ्यमुक्तमिति शेषः ॥ 12-180-24 छिन्धि तत्वत इति झ. पाठः ॥ 12-180-25 आश्रयाश्चतुर्दशभुवनानि ॥ 12-180-26 गतेः सूर्यरश्मिगतेरपि ऊर्ध्वमधस्ताच्च चन्द्रादित्यौ न दृश्येते ॥ 12-180-27 तेऽपि सूर्यादिगतेरूर्ध्वाधस्था अपि ॥ 12-180-32 वर्णाः स्वरूपाणि आकाशसदृशाः आकाशवदनन्ताः । अतत्वदर्शनात् पृथिव्यादीनां तत्वानवगमात् । भिद्यन्ते परिच्छिन्नवदाभान्ति ॥ 12-180-33 कथन्तर्हि पञ्चाशत्कोटियोजनविस्तारायामादिरूपं परिमाणं पठन्तीत्यत आह पठन्तीति ॥ 12-180-34 अदृश्याय त्वगम्याय इति झ. पाठः ॥ 12-180-36 ब्रह्मा चतुर्मुखः ॥
