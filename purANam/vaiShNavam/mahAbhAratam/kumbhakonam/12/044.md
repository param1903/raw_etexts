अध्यायः 044

युधिष्ठिरेण कृष्णमेत्य सुखशयनादिप्रश्नपूर्वकं तत्स्तुतिः ॥ 1 ॥
जनमेजय उवाच 	001  
प्राप्य राज्यं महाबाहुर्धर्मपुत्रो युधिष्ठिरः ।	001a  
यदन्यदकरोद्विप्र तन्मे वक्तुमिहार्हसि ॥	001c  
भगवान्वा हृषीकेशस्त्रैलोक्यस्य परो गुरुः ।	002a  
ऋषे यदकरोद्वीरस्तच्च व्याख्यातुमर्हसि ॥	002c  
वैशम्पायन उवाच 	003  
शृणु तत्त्वेन राजेन्द्र कीर्त्यमानं मयाऽनघ ।	003a  
वासुदेवं पुरस्कृत्य यदकुर्वत पाण्डवाः ॥	003c  
प्राप्य राज्यं महाराज कुन्तीपुत्रो युधिष्ठिरः ।	004a  
वर्णान्संस्थापयामास नयेन विनयेन च ॥	004c  
ब्राह्मणानां सहस्रं च स्नातकानां महात्मनाम् ।	005a  
सहस्रनिष्कैरेकैकं तर्पयामास पाण्डवः ॥	005c  
तथाऽनुजीविनो भृत्यान्संश्रितानतिथीनपि ।	006a  
कामैः सन्तर्पयामास कृपणांस्तार्किकानपि ॥	006c  
पुरोहिताय धौम्याय प्रादादयुतशः स गाः ।	007a  
धनं सुवर्णं रजतं वासांसि विविधान्यपि ॥	007c  
कृपाय च महाराज पितृवत्तमतर्पयत् ।	008a  
विदुराय च राजाऽसौ पूजां चक्रे यतव्रतः ॥	008c  
भक्ष्यान्नपानैर्विविधैर्वासोभिः शयनासनैः ।	009a  
सर्वान्सन्तोषयामास संश्रितान्ददतां वरः ॥	009c  
लब्धप्रशमनं कृत्वा स राजा राजसत्तम ।	010a  
युयुत्सोर्धार्तराष्ट्रस्य पूजां चक्रे महायशाः ॥	010c  
धृतराष्ट्राय तद्राज्यं गान्धार्यै विदुराय च ।	011a  
निवेद्य सुस्थवद्राजा सुखमास्ते युधिष्ठिरः ॥	011c  
तथा सर्वं स नगरं प्रसाद्य भरतर्षभ ।	012a  
वासुदेवं महात्मानमभ्यगच्छत्कृताञ्जलिः ॥	012c  
ततो महति पर्यङ्के मणिकाञ्चनभूषिते ।	013a  
ददर्श कृष्णमासीनं नीलं मेराविवाम्बुदम् ॥	013c  
जाज्वल्यमानं वपुषा दिव्याभरणभूषितम् ।	014a  
पीतकौशेयवसनं हेम्नेवोपगत मणिम् ॥	014c  
कौस्तुभेनोरसिस्थेन मणिनाऽभिविराजितम् ।	015a  
उद्यतेवोदयं शैलं सूर्येणाभिविराजितम् ॥	015c  
नौपम्यं विद्यते तस्य त्रिषु लोकेषु किञ्चन ॥	016ac  
सोऽभिगम्य महात्मानं विष्णुं पुरुषसत्तमम् ।	017a  
उवाच मधुरं राजा स्मितपूर्वमिदं तदा ॥	017c  
सुखेन ते निशा कच्चिद्व्युष्टा बुद्धिमतां वर ।	018a  
कच्चिज्ज्ञानानि सर्वाणि प्रसन्नानि तवाच्युत ॥	018c  
तथैवोपश्रिता देवी बुद्धिर्बुद्धिमतां वर ।	019a  
वयं राज्यमनुप्राप्ताः पृथिवी च वशे स्थिता ॥	019c  
तव प्रसादाद्भगवंस्त्रिलोकगतिविक्रम ।	020a  
जयं प्राप्ता यशश्चाग्र्यं न च धर्मच्युता वयम् ॥	020c  
तं तथा भाषमाणं तु धर्मराजमरिन्दमम् ।	021a  
नोवाच भगवान्किञ्चिद्ध्यानमेवान्वपद्यत ॥ 	021c  

इति श्रीमन्महाभारते शान्तिपर्वणि राजधर्मपर्वणि चतुश्चत्वारिंशोऽध्यायः ॥ 44 ॥

12-44-10 लब्धप्रशमनं लब्धस्य धनादेः यथोचितमंशतः पात्रे समर्पणेन शान्तिकम् ॥
