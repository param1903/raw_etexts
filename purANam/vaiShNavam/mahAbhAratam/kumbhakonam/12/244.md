अध्यायः 244

भीष्मेण युधिष्ठिरम् प्रति मतभेदयुगधर्मभेदादिप्रतिपादकव्यासवाक्यानुवादः ॥ 1 ॥
व्यास उवाच 	001  
एषा पूर्वतरा वृत्तिर्ब्राह्मणस्य विधीयते ।	001a  
ज्ञानवानेव कर्माणि कुर्वन्सर्वत्र सिद्ध्यति ॥	001c  
तत्र चेन्न भवेदेवं संशयः कर्मनिश्चये ।	002a  
किन्तु कर्मस्वभावोऽयं ज्ञानं कर्मेति वा पुनः ॥	002c  
तत्र वेदविवित्सायां ज्ञानं चेत्पुरुषं प्रति ।	003a  
उपपत्त्युपलब्धिभ्यां वर्णयिष्यामि तच्छृणु ॥	003c  
पौरुषं कारणं केचिदाहुः कर्मसु मानवाः ।	004a  
दैवमेके प्रशंसन्ति स्वभावमपरे जनाः ॥	004c  
पौरुषं कर्म दैवं च फलवृत्तिस्वभावतः ।	005a  
त्रयमेतत्पृथग्भूतमविवेकं तु केचन ॥	005c  
एतदेवं च नैवं न च चोभे नानुभे तथा ।	006a  
कर्मस्था विषयं ब्रूयुः सत्वस्थाः समदर्शिनः ॥	006c  
त्रेतायां द्वापरे चैव कलिजाश्च ससंशयाः ।	007a  
तपस्विनः प्रशान्ताश्च सत्वस्थाश्च कृते युगे ॥	007c  
अपृथग्दर्शनाः सर्वे ऋक्सामसु यजुःषु च ।	008a  
कामद्वेषौ पृथग्दृष्ट्वा तपः कृत उपासते ॥	008c  
तपोधर्मेण संयुक्तस्तपोनित्यः सुसंशितः ।	009a  
तेन सर्वानवाप्नोति कामान्यान्मनसेच्छति ॥	009c  
तपसा तदवाप्नोति यद्भूतं सृजते जगत् ।	010a  
तद्भूतश्च ततः सर्वभूतानां भवति प्रभुः ॥	010c  
तदुक्तं वेदवादेषु गहनं वेददर्शिभिः ।	011a  
वेदान्तेषु पुनर्व्यक्तं क्रमयोगेन लक्ष्यते ॥	011c  
आरम्भयज्ञाः क्षत्राश्च हविर्यज्ञा विशः स्मृताः ।	012a  
परिचारयज्ञाः शूद्राश्च जपयज्ञा द्विजातयः ॥	012c  
परिनिष्ठितकार्यो हि स्वाध्यायेन द्विजो भवेत् ।	013a  
कुर्यादन्यन्न वा कुर्यान्मैत्रो ब्राह्मण उच्यते ॥	013c  
त्रेतादौ सकला वेदा यज्ञा वर्णाश्रमास्तथा ।	014a  
संरोधादायुषस्त्वेते व्यस्यन्ते द्वापरे युगे ॥	014c  
द्वापरे विप्लवं यान्ति वेदाः कलियुगे तथा ।	015a  
दृश्यन्ते नापि दृश्यन्ते कलेरन्ते पुनः किल ॥	015c  
उत्सीदन्ति स्वधर्माश्च तत्राधर्मेण पीडिताः ।	016a  
गवां भूमेश्च ये चापामोषधीनां च ये रसाः ॥	016c  
अधर्मान्तर्हिता वेदा वेदधर्मास्तथाऽऽश्रमाः ।	017a  
विक्रियन्ते स्वधर्माश्च स्थावराणि चराणि च ॥	017c  
यथा सर्वाणि भूतानि वृष्ट्या तृप्यन्ति प्रावृषि ।	018a  
सृजन्ते सर्वतोऽङ्गानि तथा वेदा युगेयुगे ॥	018c  
विहितं कालनानात्वमनादिनिधनं च यत् ।	019a  
कीर्तितं यत्पुरस्तात्ते यतः संयान्ति च प्रजाः ॥	019c  
यच्चेदं प्रभवः स्थानं भूतानां संयमो यमः ।	020a  
स्वभावेनैव वर्तन्ते द्वन्द्वसृष्टानि भूरिशः ॥	020c  
सर्गः कालो धृतिर्वेदाः कर्ता कार्यं क्रियाफलम् ।	021a  
एतत्ते कथितं तात यन्मां त्वं परिपृच्छसि ॥ 	021c  

इति श्रीमन्महाभारते शान्तिपर्वणि मोक्षधर्मपर्वणि चतुश्चत्वारिंशदधिकद्विशततमोऽध्यायः ॥ 244 ॥

12-244-5 इति क्रमेण मीमांसकस्य दैवज्ञस्य शून्यवादिलोकायतयोश्च मतान्युपन्यस्यैतेषां विकल्पसमुच्चयावाह पौरुषमिति । पौरुषं दैवं न कर्म दृष्टादृष्टयत्नः । स्वभावमनुसृत्य कर्मकालौ फलदावित्यर्थः । अविवेकं समुच्चयम् । पृथग्भूतमेकमेव प्रधानं नत्वितरावित्यर्थः ॥ 12-244-6 आर्हतमत आह एतदिति । एवमेतन्न चाप्येवमुभे एवं नचाप्युभे इति ध. पाठः ॥ 12-244-10 सत्यं तपश्च भूतानां सर्वेषां भवति प्रभुरिति थ. पाठः । स तद्रूपश्च सर्वेषां भूतानां भवति प्रभुरिति ध. पाठः ॥ 12-244-21 धर्मः काल इति ध. पाठः ॥
