अध्यायः 283

भीष्मेण युधिष्ठिरम् प्रति कालस्य द्रुततरपातितया सद्यस्साधनस्य सम्पादनीयत्वे प्रमाणतया पितृपुत्रसंवादानुवादः ॥ 1 ॥
* युधिष्ठिर उवाच 	001  
अतिक्रामति कालेऽस्मिन्सर्वभूतभयावहे ।	001a  
किं श्रेयः प्रतिपद्येत तन्मे ब्रूहि पितामह ॥	001c  
भीष्म उवाच 	002  
अत्राप्युदाहरन्तीममितिहासं पुरातनम् ।	002a  
पितुः पुत्रेण संवादं तं निबोध युधिष्ठिर ॥	002c  
द्विजातेः कस्यजित्पार्थ स्वाध्यायनिरतस्य वै ।	003a  
पुत्रो बभूव मेधावी मेधावी नाम नामतः ॥	003c  
सोऽब्रवीत्पितरं पुत्रः स्वाध्यायकरणे रतम् ।	004a  
मोक्षधर्मेष्वकुशलं मोक्षधर्मविचक्षणः ॥	004c  
पुत्र उवाच 	005  
धीरः किंस्वित्तात कुर्यात्प्रजानन्क्षिप्रं ह्यायुर्भ्रश्यते मानवानाम् ।	005a  
पितस्तथाऽऽख्याहि यथार्थयोगं ममानुपूर्व्या येन धर्मं चरेयम् ॥	005c  
पितोवाच 	006  
अधीत्य वेदान्ब्रह्मचर्येषु पुत्र पुत्रानिच्छेत्पावनार्थं पितॄणाम् ।	006a  
अग्नीनाधाय विधिवच्चेष्टयज्ञो वनं प्रविश्याथ मुनिर्बुभूषेत् ॥	006c  
पुत्र उवाच 	007  
एवमभ्याहते लोके सर्वतः परिवारिते ।	007a  
अमोघासु पतन्तीषु किं धीर इव भाषसे ॥	007c  
पितोवाच 	008  
कथमभ्याहतो लोकः केन वा परिवारितः ।	008a  
अमोघाः काः पतन्तीह किन्नु भीषयसीव माम् ॥	008c  
पुत्र उवाच 	009  
मृत्युनाऽऽभ्याहतो लोको जरया परिवारितः ।	009a  
अहोरात्राः पतन्तीमे तच्च कस्मान्न बुध्यसे ॥	009c  
यदाहमेव जानामि न मृत्युस्तिष्ठतीति ह ।	010a  
सोहं कथं प्रतीक्षिष्ये ज्ञानेनापिहितश्चरन् ॥	010c  
रात्र्यांरात्र्यां व्यतीतायामायुरल्पतरं यदा ।	011a  
गाधोदके मत्स्य इव सुखं विन्देत कस्तदा ॥	011c  
\'यामेकरात्रिं प्रथमां गर्भो विशति मातरम् ।	012a  
तामेव रात्रिं प्रस्वाप्य मरणाय विवर्तकः ॥\'	012c  
पुष्पाणीव विचिन्वन्तमन्यत्र गतमानसम् ।	013a  
अनवाप्तेषु कामेषु मृत्युरभ्येति मानवम् ॥	013c  
श्वःकार्यमद्य कुर्वीत पूर्वाह्णे चापराह्णिकम् ।	014a  
न हि प्रतीक्षते मृत्युः कृतं वाऽस्य न वा कृतम् ॥	014c  
अद्यैव कुरु यच्छ्रेयो मा त्वां कालोऽत्यगान्महान् ।	015a  
को हि जानाति कस्याद्य मृत्युकालो भविष्यति ॥	015c  
अकृतेष्वेव कार्येषु मृत्युर्वै सम्प्रकर्षति ।	016a  
युवैव धर्मशीलः स्यादनिमित्तं हि जीवितम् ॥	016c  
कृते धर्मे भवेत्प्रीतिरिह प्रेत्य च शाश्वती ।	017a  
मोहेन हि समाविष्टः पुत्रदारार्थमुद्यतः ॥	017c  
कृत्वा कार्यमकार्यं वा तुष्टिमेषां प्रयच्छति ।	018a  
तं पुत्रपशुसम्पन्नं व्यासक्तमनसं नरम् ॥	018c  
सुप्तं व्याघ्रं महौघो वा मृत्युरादाय गच्छति ।	019a  
सञ्चिन्वानकमेवैनं कामानामवितृप्तकम् ॥	019c  
वृकीवोरणमासाद्य मुत्युरादाय गच्छति ।	020a  
इदं कृतमिदं कार्यमिदमन्यत्कृताकृतम् ॥	020c  
एवमीहासमायुक्तं मृत्युरादाय गच्छति ।	021a  
कृतानां फलमप्राप्तं कार्याणां कर्मसङ्गिनाम् ॥	021c  
क्षेत्रापणगृहासक्तं मृत्युरादाय गच्छति ।	022a  
दुर्बलं बलवन्तं च प्राज्ञं शूरं जडं कविम् ॥	022c  
अप्राप्तसर्वकामार्थं मृत्युरादाय गच्छति ।	023a  
मृत्युर्जरा च व्याधिश्च दुःखं चानेककारणम् ॥	023c  
असन्त्याज्यं यदा मर्त्यैः किं स्वस्थ इव तिष्ठति ।	024a  
जातमेवान्तकोऽन्ताय जरा चाभ्येति देहिनम् ॥	024c  
अनुषक्ता द्वयेनैते भावाः स्थावरजङ्गमाः ।	025a  
न मृत्युसेनामायान्तीं जातु कश्चित्प्रबाधते ॥	025c  
बलात्सत्यमृते त्वेकं सत्ये ह्यमृतमाश्रितम् ।	026a  
मृत्योर्वा गृहमेतद्वै या ग्रामे वसतो रतिः ॥	026c  
देवानामेष वै गोष्ठो यदरण्यमिति श्रुतिः ।	027a  
निबन्धनी रज्जुरेषा या ग्रामे वसतो रतिः ॥	027c  
छित्त्वैनां सुकृतो यान्ति नैनां छिन्दन्ति दुष्कृतः ।	028a  
यो न हिंसति सत्वानि मनोवाक्कर्महेतुभिः ॥	028c  
जीवितार्थापनयनैः प्राणिभिर्न स बध्यते ।	029a  
तस्मात्सत्यव्रताचारः सत्यव्रतपरायणः ॥	029c  
सत्यकामः समो दान्तः सत्येनैवान्तकं जयेत् ।	030a  
अमृतं चैव मृत्युश्च द्वयं देहे प्रतिष्ठितम् ॥	030c  
मृत्युरापद्यते मोहात्सत्येनापद्यतेऽमृतम् ।	031a  
सोहं सत्यमहिंसार्थी कामक्रोधबहिष्कृतः ॥	031c  
समाश्रित्य सुखं क्षेमी मृत्युं हास्याम्यमृत्युवत् ।	032a  
शान्तियज्ञरतो दान्तो ब्रह्मयज्ञे स्थितो मुनिः ॥	032c  
वाङ्मनः कर्मयज्ञश्च भविष्याम्युदगायने ।	033a  
पशुयज्ञैः कथं हिंस्रैर्मादृशो यष्टुमर्हति ॥	033c  
अन्तवद्भिरुत प्राज्ञः क्षत्रयज्ञैः पिशाचवत् ।	034a  
आत्मन्येवात्मना जात आत्मनिष्ठोऽप्रजः पितः ॥	034c  
आत्मयज्ञो भविष्यामि न मां तारयति प्रजा ।	035a  
यस्य वाङ्मनसी स्यातां सम्यक्प्रणिहिते सदा ॥	035c  
तपस्त्यागश्च योगश्च स तैः सर्वमवाप्नुयात् ।	036a  
नास्ति विद्यासमं चक्षुर्नास्ति विद्यासमं फलम् ॥	036c  
नास्ति रागसमं दुःखं नास्ति त्यागसमं सुखम् ॥	037ac  
नैतादृशं ब्राह्मणस्यास्ति वित्तं यथैकता समता सत्यता च ।	038a  
शीले स्थितिर्दण्डविधानमार्जवं ततस्ततश्चोपरमः क्रियाभ्यः ॥	038c  
किं ते धनैर्बान्धवैर्वाऽपि किं ते किं ते दारैब्राह्मण यो मरिष्यसि ।	039a  
आत्मानमन्विच्छ गुहां प्रविष्टं पितामहास्ते क्व गताः पिता च ॥	039c  
भीष्म उवाच 	040  
पुत्रस्यैतद्वचः श्रुत्वा तथाकार्षीत्पिता नृप ।	040a  
तथा त्वमपि राजेन्द्र सत्यधर्मपरो भव ॥ 	040c  

इति श्रीमन्महाभारते शान्तिपर्वणि मोक्षधर्मपर्वणि त्र्यशीत्यधिकद्विशततमोऽध्यायः ॥ 283 ॥

* यद्यप्ययमध्यायः पूर्वत्र 174 तमाध्यायतया स्थापितः । तथापि ड. थे. तरपुस्तकेषु द्वितीयवारमत्रापि दृश्यमानतयाऽस्माभिरत्रापि स्थापितः ।
