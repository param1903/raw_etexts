अध्यायः 079

भीष्मेण युधिष्ठिरम् प्रति ऋत्विग्लक्षणादिकथनम् ॥ 1 ॥
युधिष्ठिर उवाच 	001  
क्व समर्थाः कथंशीला ऋत्विजः स्युः पितामह ।	001a  
कथंविधाश्च राजेन्द्र तद्ब्रूहि वदतां वर ॥	001c  
भीष्म उवाच 	002  
प्रतिकर्मपरा राजन्वृत्तिरस्य विधीयते ।	002a  
छन्दः सामादि विज्ञाय द्विजानां श्रुतमेव च ॥	002c  
ये त्वेकरतयो नित्यं धीराश्च प्रियवादिनः ।	003a  
परस्परस्य सुहृदः समन्तात्समदर्शिनः ॥	003c  
आनृशंस्यं सत्यवाक्यमहिंसा दम आर्जवम् ।	004a  
अद्रोहोऽनभिमानश्च ह्रीस्तितिक्षा दमः शमः ॥	004c  
\'यस्मिन्नेतानि दृश्यन्ते स पुरोहित उच्यते ।\'	005a  
धीमान्सत्यधृतिर्दान्तो भूतानामविहिंसकः ।	005c  
अकामद्वेषसंयुक्तस्त्रिभिः शुक्लैः समन्वितः ॥	005e  
अहिंसको ज्ञानतृप्तः स ब्रह्मासनमर्हति ।	006a  
एते महर्त्विजस्तात सर्वे मान्या यथार्हतः ॥	006c  
युधिष्ठिर उवाच 	007  
यदिदं वेदवचनं दक्षिणासु विधीयते ।	007a  
इदं देयमिदं देयं न क्वचिद्व्यवतिष्ठते ॥	007c  
देयं प्रतिधनं शास्त्रमापद्धर्मा न शास्त्रतः ।	008a  
आज्ञा शास्त्रस्य घोरे यं न शक्तिं समवेक्षते ॥	008c  
श्रद्धामालम्ब्य यष्टव्यमित्येषा वैदिकी श्रुतिः ।	009a  
मिथ्योपेतस्य यज्ञस्य किमु श्रद्धा करिष्यति ॥	009c  
भीष्म उवाच 	010  
न वेदानां परिभवान्न शाठ्येन न मायया ।	010a  
कश्चिन्महदवाप्नोति मा ते भूद्बुद्धिरीदृशी ॥	010c  
यज्ञाङ्गं दक्षिणा तात मन्त्राणां परिबृंहणम् ।	011a  
न मन्त्रा दक्षिणाहीनास्तारयन्ति कथञ्चन ॥	011c  
शक्तिस्तु पूर्णपात्रेण सम्मिता नावमा भवेत् ।	012a  
अवश्यं तात यष्टव्यं त्रिभिर्वर्णैर्यथाबलम् ॥	012c  
सोमो राजा ब्राह्मणानामित्येषा वैदिकी श्रुतिः ।	013a  
तं च विक्रेतुमिच्छन्ति न तथा वृत्तिरिष्यते ॥	013c  
तेन क्रीतेन धर्मेण ततो यज्ञः प्रतायते ।	014a  
इत्येवं धर्ममाख्यातमृषिभिर्धर्मकोविदैः ॥	014c  
पुमान्यज्ञश्च सोमश्च न्यायवृत्तो यदा भवेत् ।	015a  
अन्यायवृत्तः पुरुषो न परस्य न चात्मनः ॥	015c  
शरीरं यज्ञपात्राणि इत्येषा श्रूयते श्रुतिः ।	016a  
तानि सम्यक्प्रणीतानि ब्राह्मणानां महात्मनाम् ॥	016c  
तपो यज्ञादपि श्रेष्ठमित्येषा परमा श्रुतिः ।	017a  
तत्ते तपः प्रवक्ष्यामि विद्वंस्तदपि मे शृणु ॥	017c  
अहिंसा सत्यवचनमानृशंस्यं दमो घृणा ।	018a  
एतत्तपो विदुर्धीरा न शरीरस्य शोषणम् ॥	018c  
अप्रामाण्यं च वेदानां शास्त्राणां चातिलङ्घनम् ।	019a  
अव्यवस्था च सर्वत्र तद्वै नाशनमात्मनः ॥	019c  
निबोध दशहोतॄणां विधानं पार्थ यादृशम् ।	020a  
चित्तिः स्रुक् चित्तमाज्यं च पवित्रं ज्ञानमुत्तमम् ।	020c  
\'न शाठ्यं न च जिह्मत्वं कालो देशश्च ते दश ॥\'	020e  
सर्वं जिह्मं मृत्युपदमार्जवं ब्रह्मणः पदम् ।	021a  
एतावाञ्ज्ञानविषयः किं प्रलापः करिष्यति ॥ 	021c  

इति श्रीमन्महाभारते शान्तिपर्वणि राजधर्मपर्वणि एकोनाशीतितमोऽध्यायः ॥ 79 ॥

12-79-2 राज्ञां शान्तिकपौष्टिकादिकर्मप्रयोगशुद्ध्याख्यं प्रतिकर्म ऋत्विग्भिः कर्तव्यमित्यर्थः ॥ 12-79-5 त्रिभिः श्रुतवृत्तवंशैः । शुक्लैर्निर्दोषैः ॥ 12-79-7 इदं देयमिदं देयमिति यदिदं वेदवचनमिति इति शब्दाध्याहारेण योज्यम् । व्यवतिष्ठते व्यवस्थां प्राप्नोति । अल्पेऽप्यपच्छेदनिमित्ते सर्वस्वदक्षिणाविधानादुत्तरक्रतुकलापलोपप्राप्तेः ॥ 12-79-9 गोःस्थाने चरुमात्रदानरूपोऽनुकल्पो मिथ्याचारस्तदुपेतो यज्ञः श्रद्धयापि न सम्पूर्यत इत्यर्थः ॥ 12-79-21 जिह्मं शाठ्यम् । आर्जवम् अवक्रत्वम् ॥
