अध्यायः 215

भीष्मेण युधिष्ठिरम् प्रति वार्ष्णेयाध्यात्मानुवादः ॥ 1 ॥
गुरुरुवाच 	001  
रजसा साध्यते मोहस्तमश्च भरतर्षभ ।	001a  
क्रोधलोभौ भयं दर्प एतेषां सादनाच्छुचिः ॥	001c  
परमं परमात्मानं देवमक्षयमव्ययम् ।	002a  
विष्णुमव्यक्तसंस्थानं विदुस्तं देवसत्तमम् ॥	002c  
तस्य मायापिनद्धाङ्गा ज्ञान भ्रष्टा निराशिषः ।	003a  
मानवा ज्ञानसम्मोहात्ततः कामं प्रयान्ति वै ॥	003c  
कामात्क्रोधमवाप्याथ लोभमोहौ च मानवाः ।	004a  
मानदर्पावहङ्कारमहङ्कारात्ततः क्रियाः ॥	004c  
क्रियाभिः स्नेहसम्बन्धः स्नेहाच्छोकमनन्तरम् ।	005a  
अथ दुःखसमारम्भा जराजन्मकृतक्षणाः ॥	005c  
जन्मतो गर्भवासं तु शुक्रशोणितसम्भवम् ।	006a  
पुरीषमूत्रविक्लेदं शोणितप्रभवाविलम् ॥	006c  
तृष्णाभिभूतस्तैर्बद्धस्तानेवाभिपरिप्लवन् ।	007a  
\'तथा नरकगर्तस्थस्तृष्णारज्जुभिराचितः ।	007c  
पुण्यपापप्रणुन्नाङ्गो जायते स यथा कृमिः ॥	007e  
मशकैर्मत्कुणैर्दष्टस्तथा चित्रवधार्दितः ।	008a  
नानाव्याधिभिराकीर्णः कथञ्चिद्यौवनं गतः ॥	008c  
कूर्मोत्सृजति भूयश्च रज्जुः स्वस्वमुखेप्सया ।	009a  
योषितं नरकं गृह्य जन्मकर्मवशानुगः ॥	009c  
पुरक्षेत्रनिमित्तं यद्दुःखं वक्तुं न शक्यते ।	010a  
कस्तत्र निन्दकश्चैव नरके पच्यते भृशम् ॥	010c  
वार्धक्यमनुलङ्घेत तत्र कर्मारभेत्पुनः ।	011a  
भगवान्संस्तुतः पश्चात्किं प्रवक्ष्यामि ते भृशम् ॥\'	011c  
संसारतन्त्रवाहिन्यस्तत्र बुद्ध्येत योषितः ।	012a  
प्रकृत्याः क्षेत्रभूतास्ता नराः क्षेत्रज्ञलक्षणाः ।	012c  
तस्मादेवाविशेषेण नरोऽतीयाद्विशेषतः ॥	012e  
कृत्या ह्येता घोररूपा मोहयन्त्यविचक्षणान् ।	013a  
रजस्यन्तर्हिता मूर्तिरिन्द्रियाणां सनातनी ॥	013c  
तस्मात्तर्षात्मकाद्रागाद्बीजाज्जायन्ति जन्तवः ।	014a  
स्वदेहजानस्वसञ्ज्ञान्यद्वदङ्गात्कृमींस्त्यजेत् ।	014c  
स्वसञ्ज्ञानस्वकांस्तद्वत्सुतसञ्ज्ञान्कृमींस्त्यजेत् ॥	014e  
शुक्रतो रसतश्चैव देहाज्जायन्ति जन्तवः ।	015a  
स्वभावात्कर्मयोगाद्वा तानुपेक्षेत बुद्धिमान् ॥	015c  
रजस्तमसि पर्यस्तं सत्वं च रजसि स्थितम् ।	016a  
ज्ञानाधिष्ठानमज्ञानं बुद्ध्यहङ्कारलक्षणम् ॥	016c  
तद्बीजं देहिनामाहुस्तद्बीजं जीवसञ्ज्ञितम् ।	017a  
कर्मणा कालयुक्तेन संसारपरिवर्तनम् ॥	017c  
रमत्ययं यथा स्वप्ने मनसा देहवानिव ।	018a  
कर्मगर्भैर्गुणैर्देही गर्भे तदुपलभ्यते ॥	018c  
कर्मणा बीजभूतेन चोद्यते यद्यदिन्द्रियम् ।	019a  
जायते तदहङ्काराद्रागयुक्तेन चेतसा ॥	019c  
शब्दरागाच्छ्रोत्रमस्य जायते भावितात्मनः ।	020a  
रूपरागात्तथा चक्षुर्घ्राणं गन्धजिघृक्षया ॥	020c  
संस्पर्शेभ्यस्तथा वायुः प्राणापानव्यपाश्रयः ।	021a  
व्यानोदानौ समानश्च पञ्चधा देहयापनम् ॥	021c  
सञ्जातैर्जायते गात्रैः कर्मजैर्ब्रह्मणा वृतः ।	022a  
दुःखाद्यन्तैर्दुःखमध्यैर्नरः शारीरमानसैः ॥	022c  
दुःखं विद्यादुपादानादभिमानाच्च वर्धते ।	023a  
त्यागात्तेभ्यो निरोधः स्यान्निरोधज्ञो विमुच्यते ॥	023c  
इन्द्रियाणां रजस्येव प्रलयप्रभवावुभौ ।	024a  
परीक्ष्य सञ्चरेद्विद्वान्यथावच्छास्त्रचक्षुषा ॥	024c  
ज्ञानेन्द्रियाणीन्द्रियार्थान्नोपसर्पन्त्यतर्षुलम् ।	025a  
ज्ञानैश्च करणैर्देही न देहं पुनरर्हति ॥ 	025c  

इति श्रीमन्महाभारते शान्तिपर्वणि मोक्षधर्मपर्वणि पञ्चदशाधिकद्विशततमोऽध्यायः ॥ 215 ॥

12-215-12 तस्मादेव विशेषेण विनश्येयुर्विपश्चितः इति थ. पाठः । तस्मादेता विशेषेण नरा नेयुर्विपश्चितः इति थ. पाठः ॥ 12-215-13 शत्रुमारणार्थं मन्त्रमयी शक्तिः कृत्या सैव एताः ॥ 12-215-14 स्नहोज्जायन्ति जन्तव इति थ. ध. पाठः ॥ 12-215-17 तद्बीजं बीजसञ्ज्ञितमिति ध. पाठः । तत्संस्थं देहबन्धनमिति थ. पाठः । तज्ज्ञानं जीवसंस्थितमिति ट. पाठः ॥
