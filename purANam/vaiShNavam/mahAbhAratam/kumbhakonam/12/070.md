अध्यायः 070

भीष्मेण युधिष्ठिरम् प्रति राजनयानुवर्णनम् ॥ 1 ॥
युधिष्ठिर उवाच 	001  
केन वृत्तेन वृत्तज्ञ वर्तमानो महीपतिः ।	001a  
सुखेनार्थान्सुखोदर्कानिह च प्रेत्य चाश्नुते ॥	001c  
भीष्म उवाच 	002  
इत्थं गुणानां षट्त्रिंशी षट्त्रिंशद्गुणसंयुता ।	002a  
यान्गुणांस्तु गुणोपेतः कुर्वन्गुणमवाप्नुयात् ॥	002c  
चरेद्धर्मानकटुको मुञ्चेत्स्नेहं न चास्तिकः ।	003a  
अनृशंसश्चरेदर्थं चरेत्काममनुद्धतः ॥	003c  
प्रियं ब्रूयादकृपणः शूरः स्यादविकत्थनः ।	004a  
दाता नापात्रवर्षी स्यात्प्रगल्भः स्यादनिष्ठुरः ॥	004c  
सन्दधीत न चानार्यैर्विगृह्णीयाच्च शत्रुभिः ।	005a  
नानाप्तैश्चारयेच्चारं कुर्यात्कार्यमपीडया ॥	005c  
अर्थं ब्रूयान्न चासत्सु गुणान्ब्रूयान्न चात्मनः ।	006a  
आदद्यान्न च साधुभ्यो नासत्पुरुषमाश्रयेत् ॥	006c  
नापरीक्ष्य नयेद्दण्डं न च मन्त्रं प्रकाशयेत् ।	007a  
विसृजेन्न च लुब्धेभ्यो विश्वसेन्नापकारिषु ॥	007c  
अनीर्षुर्गुप्तदारः स्याच्चोक्षः स्यादघृणी नृपः ।	008a  
स्त्रियः सेवेत नात्यर्थं मृष्टं भुञ्जीत नाहितम् ॥	008c  
अस्तब्धः पूजयन्मान्यान्गुरून्सेवेदमायया ।	009a  
अर्चेद्देवानदम्भेन श्रियमिच्छेदकुत्सिताम् ॥	009c  
सेवेत प्रणयं हित्वा दक्षः स्यान्न त्वकालवित् ।	010a  
सान्त्वयेन्न च मोक्षाय अनुगृह्णन्न चाक्षिपेत् ॥	010c  
प्रहरेन्न त्वविज्ञाय हत्वा शत्रून्न शोचयेत् ।	011a  
क्रोधं कुर्यान्न चाकस्मान्मृदुः स्यान्नापकारिषु ॥	011c  
एवं चरस्व राज्यस्थो यदि श्रेय इहेच्छसि ।	012a  
अतोऽन्यथा नरपतिर्भयमृच्छत्यनुत्तमम् ॥	012c  
इति सर्वान्गुणानेतान्यथोक्तान्योऽनुवर्तते ।	013a  
अनुभूयेह भद्राणि प्रेत्य स्वर्गे महीयते ॥	013c  
वैशम्पायन उवाच 	014  
इदं वचः शान्तनवस्य शुश्रुवान्युधिष्ठिरः पार्थिवमुख्यसंवृतः ।	014a  
तदा ववन्दे च पितामहं नृपो यथोक्तमेतच्च चकार बुद्धिमान् ॥	014c  

12-70-2 षट्त्रिंशी षट्त्रिंशत्सङ्ख्याका ॥ 12-70-5 विगृह्णीयान्न बन्धुभिः । नाभक्तं चारयेच्चारम् इति झ. पाठः । तत्र अभक्तम् अल्पान्नम् इत्यर्थः ॥ 12-70-8 चोक्षः शुद्धः ॥ 12-70-11 न शोचयेत् शत्रुबन्धूनां शोकम् अपनुदेत् ॥ 12-70-12 अनुत्तमं महत्तरम् ॥
