अध्यायः 274

भीष्मेण युधिष्ठिरम् प्रति फलानिच्छया यज्ञादेः कर्तव्यताप्रतिपादकगोकपिलसंवादानुवादः ॥ 1 ॥
युधिष्ठिर उवाच 	001  
अविरोधेन भूतानां त्यागः षाड्गुण्यकारकः ।	001a  
यः स्यादुभयभाग्धर्मस्तन्मे ब्रूहि पितामह ॥	001c  
गार्हस्थ्यस्य च धर्मस्य योगधर्मस्य चोभयोः ।	002a  
अदूरसम्प्रस्थितयोः किंस्विच्छ्रेयः पितामह ॥	002c  
भीष्म उवाच 	003  
उभौ धर्मौ महाभागावुभौ परमदुश्चरौ ।	003a  
उभौ महाफलौ तौ तु सद्भिराचरितावुभौ ॥	003c  
अत्र ते वर्तयिष्यासि प्रामाण्यमुभयोस्तयोः ।	004a  
शुणुष्वैकमताः पार्थ च्छिन्नधर्मार्थसंशयम् ॥	004c  
अत्राप्युदाहरन्तीममितिहासं पुरातनम् ।	005a  
कपिलस्य गोश्च संवादं तन्निबोध युधिष्ठिर ॥	005c  
आम्नायमनुपश्यन्हि पुराणं शाश्वतं ध्रुवम् ।	006a  
नहुषः पूर्वमालेभे त्वष्टुर्गामिति नः श्रुतम् ॥	006c  
तां नियुक्तामदीनात्मा सत्वस्थः संयमे रतः ।	007a  
ज्ञानवान्नियताहारो ददर्श कपिलस्तथा ॥	007c  
स बुद्धिमुत्तमां प्राप्तो नैष्ठिकीमकुतोभयाम् ।	008a  
स्वरेण शिथिलां सत्यां वेदा३ इत्यब्रवीत्सकृत् ॥	008c  
तां गामृषिः स्यूमरश्मिः प्रविश्य यतिमब्रवीत् ।	009a  
हंहो वेदा३ यदि मता धर्माः केनापरे मताः ॥	009c  
तपस्विनो धृतिमतः श्रुतिविज्ञानचक्षुषः ।	010a  
सर्वमार्षं हि मन्यन्ते व्याहृतं विदितात्मनः ॥	010c  
तस्यैवं गततृष्णस्य विज्वरस्य निराशिषः ।	011a  
का विवक्षाऽस्ति वेदेषु निरारम्भस्य सर्वतः ॥	011c  
कपिल उवाच 	012  
नाहं वेदान्विनिन्दामि न विवक्ष्यामि कर्हिचित् ।	012a  
पृथगाश्रमिणां कर्माण्येकार्थानीति नः श्रुतम् ॥	012c  
गच्छत्येव परित्यागी वानप्रस्थश्च गच्छति ।	013a  
गृहस्थो ब्रह्मचारी च उभौ तावपि गच्छतः ॥	013c  
देवयाना हि पन्थानश्चत्वारः शाश्वता मताः ।	014a  
नैषां ज्यायः कनीयस्त्वं फलेषूक्तं बलाबलम् ॥	014c  
एवं विदित्वा सर्वार्थानारभेतेति वैदिकम् ।	015a  
नारभेतेति चान्यत्र नैष्ठिकी श्रूयते श्रुतिः ॥	015c  
अनारम्भे ह्यदोषः स्यादारम्भे दोष उत्तमः ।	016a  
एवं स्थितस्य शास्त्रस्य दुर्विज्ञेयं बलाबलम् ॥	016c  
यदत्र किञ्चित्प्रत्यक्षमहिंसायाः परं मतम् ।	017a  
ऋते त्वागमशास्त्रेभ्यो ब्रूहि तद्यदि पश्यसि ॥	017c  
स्यूमरश्मिरुवाच 	018  
स्वर्गकामो यजेतेति सततं श्रूयते श्रुतिः ।	018a  
फलं प्रकल्प्य पूर्वं हि ततो यज्ञः प्रतायते ॥	018c  
अजश्चाश्वश्च मेषश्च गौश्च पक्षिगणाश्च ये ।	019a  
ग्राम्यारण्याश्चौषधयः प्राणस्यान्नमिति श्रुतिः ॥	019c  
तथैवान्नं ह्यहरहः सायम्प्रातर्निरूप्यते ।	020a  
पशवश्चाथ धान्यं च यज्ञस्याङ्गमिति श्रुतिः ॥	020c  
एतानि सह यज्ञेन प्रजापतिरकल्पयत् ।	021a  
तेन प्रजापतिर्देवान्यज्ञेनायजत प्रभुः ॥	021c  
तदन्योन्यवराः सर्वे प्राणिनः सप्तसप्त च ॥	022ac  
\'गौरजो मनुजः श्वा वा अश्वाश्वतरगर्दभाः ।	023a  
एते ग्राम्याः समाख्याताः पशवः सप्त साधुभिः ॥	023c  
सिंहा व्याघ्रा वराहाश्च महिषा वारणास्तथा ।	024a  
हरिणः शललाश्चैव सप्तारण्यास्तथा स्मृताः ॥\'	024c  
यज्ञेषूपाकृतं विश्वं प्राहुरुत्तमसञ्ज्ञितम् ॥	025ac  
एतच्चैवाभ्यनुज्ञातं पूर्वैः पूर्वतरैस्तथा ।	026a  
को जातु न विचिन्वीत विद्वान्स्वां शक्तिमात्मनः ॥	026c  
पशवश्च मनुष्याश्च द्रुमाश्चौषधिभिः सह ।	027a  
स्वर्गमेवाभिकाङ्क्षन्ते न च स्वर्गोस्ति ते मखात् ॥	027c  
ओषध्यः पशवो वृक्षा वीरुदाज्यं पयो दधि ।	028a  
हविर्भूमिर्दिशः श्रद्धा कालश्चैतानि द्वादश ॥	028c  
ऋचो यजूंषि सामानि ऋत्विजश्चापि षोडश ।	029a  
अग्निर्ज्ञेयो गृहपतिः स सप्तदश उच्यते ॥	029c  
अङ्गान्येतानि यज्ञस्य यज्ञो मूलमिति श्रुतिः ।	030a  
आज्येन पयसा दध्ना शकृताऽऽमिक्षया त्वचा ॥	030c  
बालैः शृङ्गेण पादेन सम्भवत्येव गौर्मखम् ।	031a  
एवं प्रत्येकशः सर्वं यद्यदस्य विधीयते ॥	031c  
यज्ञं वहन्ति सम्भूय सहर्त्विग्भिः सदक्षिणैः ।	032a  
संहृत्यैतानि सर्वाणि यज्ञं निर्वर्तयन्त्युत ॥	032c  
यज्ञार्थानि हि सृष्टानि यथार्था श्रूयते श्रुतिः ।	033a  
एवं पूर्वतराः पूर्वे प्रवृत्ताश्चैव मानवाः ॥	033c  
न हिनस्ति नारभते नाभिद्रुह्यति किञ्चन ।	034a  
यज्ञैर्यष्टव्यमित्येव यो यजत्यफलेप्सया ॥	034c  
यज्ञाङ्गान्यपि चैतानि यथोक्तान्यपि सर्वशः ।	035a  
विधिना विधियुक्तानि तारयन्ति परस्परम् ॥	035c  
आम्नायमार्षं पश्यामि यस्मिन्वेदाः प्रतिष्ठिताः ।	036a  
तं विद्वांसोऽनुपश्यन्ति ब्राह्मणस्यानुदर्शनात् ॥	036c  
ब्राह्मणप्रभवो यज्ञो ब्राह्मणार्पण एव च ।	037a  
अनुयज्ञं जगत्सर्वं यज्ञश्चानुजगत्सदा ॥	037c  
ओमिति ब्रह्मणो योनिर्नमः स्वाहा स्वधा वषट् ।	038a  
यस्यैतानि प्रयुज्यन्ते यथाशक्ति कृतान्यपि ॥	038c  
न तस्य त्रिषु लोकेषु परलोकभयं विदुः ।	039a  
इति वेदा वदन्तीह सिद्धाश्च परमर्षयः ॥	039c  
ऋचो यजूंषि सामानि स्तोत्राश्च विधिचोदिताः ।	040a  
यस्मिन्नेतानि सर्वाणि भवन्तीह स वै द्विजः ॥	040c  
अग्न्याधेये यद्भवति यच्च सोमे सुते द्विज ।	041a  
यच्चेतरैर्महायज्ञैर्वेद तद्भगवांस्तथा ॥	041c  
तस्माद्ब्रह्मन्यजेच्चैव याजयेच्चाविचारयन् ।	042a  
यजतो यज्ञविधिना प्रेत्य स्वर्गफलं महत् ॥	042c  
नायं लोकोस्त्ययज्ञानां परश्चेति विनिश्चयः ।	043a  
वेदवादविदश्चैव प्रमाणमुभयं तदा ॥ 	043c  

इति श्रीमन्महाभारते शान्तिपर्वणि मोक्षधर्मपर्वणि चतुःसप्तत्यधिकद्विशततमोऽध्यायः ॥ 274 ॥

12-274-1 योगः षाड्गुण्यकारित इति ड. पाठः ॥ 12-274-3 उभौ गार्हस्थ्ययोगधर्मौ ॥ 12-274-6 त्वष्टुस्त्वष्ट्रे गृहागताय मधुपर्के गामालेभे । यष्टुं गामितीति ट. थ. पाठः ॥ 12-274-7 नियुक्तां हन्तुं पुरस्कृतां दृष्ट्वा वेदा इत्यब्रवीदिति द्वयोः सम्बन्धः ॥ 12-274-8 वेदा इति गर्हायां प्लुतिः ॥ 12-274-9 प्रविश्य योगबलेनेत्यर्थः । यतिं कपिलमुनिम् । हंहो इति विस्मये । वेदा यदि मताः गर्हितत्वेन सम्मताः । अत्रापि गर्हार्थायाः प्लुतेरनुवादः । अपरे हिंसाशून्याधर्माः केन मताः । प्रामाण्यमप्रामाण्यं वा कर्मज्ञानकाण्डयोस्तुल्यमतो नान्यतरन्निन्देत्प्रशंसेद्वेति भावः ॥ 12-274-10 विलक्षणपुरुषस्य भाषितं सत्यमिति जना मन्यन्ते । किं विदितात्मनः नित्यज्ञानवतः परमेश्वरस्य व्याहृतम् ॥ 12-274-12 विवक्ष्यामि विषमान् वक्ष्यामि ॥ 12-274-13 एकार्थत्वमाह गच्छत्येवेति । परित्यागी सन्न्यासी । गच्छत्येव परं पदमिति शेषः ॥ 12-274-14 देवयानाः देवमात्मानं यान्त्येभिरिति तथाभूताश्चत्वार आश्रमाः ॥ 12-274-22 तस्माद्यागपराः सर्वे इति ध. पाठः ॥ 12-274-34 नापि दूह्यति किञ्चनेति ट. ड. पाठः ॥ 12-274-39 इति लोका वदन्तीहेति ध. पाठः ॥ 12-274-41 यच्च सोमे स्थितं जगत् । इति ड. पाठः ॥
