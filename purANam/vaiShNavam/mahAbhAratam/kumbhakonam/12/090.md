अध्यायः 090

भीष्मेण युधिष्ठिरम् प्रति उचथ्यमान्धातृसंवादानुवादः ॥ 1 ॥
भीष्म उवाच 	001  
यानङ्गिराः क्षत्रधर्मानुचथ्यो ब्रह्मवित्तमः ।	001a  
मान्धात्रे यौवनाश्चाय प्रीतिमानभ्यभाषत ॥	001c  
स यथाऽनुशशासैनमुचथ्यो ब्रह्मवित्तमः ।	002a  
तत्तेऽहं सम्प्रवक्ष्यामि निखिलेन युधिष्ठिर ॥	002c  
उचथ्य उवाच 	003  
धर्माय राजा भवति न कामकरणाय तु ।	003a  
मान्धातरभिजानीहि राजा लोकस्य रक्षिता ॥	003c  
राजा चरति चेद्धर्मं देवत्वायैव कल्पते ।	004a  
स चेदधर्मं चरति नरकायैव गच्छति ॥	004c  
धर्मे तिष्ठन्ति भूतानि धर्मो राजनि तिष्ठति ।	005a  
तं राजा साधु यः शास्ति स राजा श्रियमश्नुते ॥	005c  
राजापराधान्मान्धातर्लक्ष्मीवान्पाप उच्यते ।	006a  
देवाश्च गर्हां गच्छन्ति धर्मो नास्तीति चोच्यते ॥	006c  
अधर्मे वर्तमानानामर्थसिद्धिः प्रदृश्यते ।	007a  
तदेव मङ्गलं लोकः सर्वः समनुवर्तते ॥	007c  
उच्छिद्यते धर्मवृत्तमधर्मो वर्तते महान् ।	008a  
भयमाहुर्दिवारात्रं यदा पापो न वार्यते ॥	008c  
इदं मम इदं नेति साधूनां तात धर्मतः ।	009a  
न वै व्यवस्था भवति यदा पापो न वार्यते ॥	009c  
नैव भार्या न पशवो न क्षेत्रं न निवेशनम् ।	010a  
सन्दृश्येत मनुष्याणां यदा पापबलं भवेत् ॥	010c  
देवाः पूजां न जानन्ति न स्वधां पितरस्तदा ।	011a  
न पूज्यन्ते ह्यतिथयो यदा पापो न वार्यते ॥	011c  
न वेदानधिगच्छन्ति व्रतवन्तो द्विजातयः ।	012a  
न यज्ञांस्तन्वते विप्रा यदा पापो न वार्यते ॥	012c  
वध्यानामिव सत्वानां मनो भवति विह्वलम् ।	013a  
मनुष्याणां महाराज यदा पापो न वार्यते ॥	013c  
उभौ लोकावभिप्रेक्ष्य राजानमसृजंस्तथा ।	014a  
मुनयोऽथ महद्भूतमयं धर्मो भविष्यति ॥	014c  
यस्मिन्धर्मो विराजेत तं राजानं प्रचक्षते ।	015a  
यस्मिन्विलीयते धर्मस्तं देवा वृषलं विदुः ॥	015c  
वृषो हि भगवान्धर्मो यस्तस्य कुरुते लयम् ।	016a  
वृषलं तं विदुर्देवास्तस्माद्धर्मं न लोपयेत् ॥	016c  
धर्मे वर्धति वर्धन्ति सर्वभूतानि सर्वदा ।	017a  
तस्मिन्ह्रसति हीयन्ते तस्माद्धर्मं विवर्धयेत् ॥	017c  
धनानि स्रौति धर्मो हि धारणाद्वेति निश्चयः ।	018a  
मानवानां मनुष्येन्द्र स सीमान्तकरः स्मृतः ॥	018c  
प्रभवार्थं हि भूतानां धर्मः सृष्टः स्वयम्भुवा ।	019a  
तस्मात्प्रवर्धयेद्धर्मं प्रजानुग्रहकारणात् ॥	019c  
तस्माद्धि राजशार्दूल धर्मः श्रेष्ठतरः स्मृतः ।	020a  
स राजा यः प्रजाः शास्ति साधुकृत्पुरुषर्षभ ॥	020c  
कामक्रोधावनादृत्य धर्ममेवानुपालयेत् ।	021a  
धर्मः श्रेयस्करतमो राज्ञां भरतसत्तम ॥	021c  
धर्मस्य ब्राह्मणो योनिस्तस्मात्तान्पूजयेत्सदा ।	022a  
ब्राह्मणानां च मान्धातः कुर्यात्कामानमत्सरी ॥	022c  
तेषां ह्यकामकरणाद्राज्ञः सञ्जायते भयम् ।	023a  
मित्राणि न च वर्धन्ते तथाऽमित्रीभवन्त्यपि ॥	023c  
ब्राह्मणानां सदासूयन्बाल्याद्वैरोचनिर्बलिः ।	024a  
अथास्माच्छ्रीरपाक्रामद्याऽस्मिन्नासीत्प्रतापिनी ॥	024c  
ततस्तस्मादपाक्रम्य साऽगच्छत्पाकशासनम् ।	025a  
अथ सोऽन्वतपत्पश्चाच्छ्रियं दृष्ट्वा पुरन्दरे ॥	025c  
एतत्फलमसूयाया अभिमानस्य चाभिभो ।	026a  
तस्माद्बुध्यस्व मान्धातर्मा त्वां जह्यात्प्रतापिनी ॥	026c  
दर्पोनाम श्रियः पुत्रो जज्ञेऽधर्मादिति श्रुतिः ।	027a  
तेन देवासुरा राजन्नीताः सुबहवोऽव्ययम् ॥	027c  
राजर्षयश्च बहवस्तथा बुध्यस्व पार्थिव ।	028a  
राजा भवति तं जित्वा दासस्तेन पराजितः ॥	028c  
स यथा दर्पसहितमधर्मं नानुसेवते ।	029a  
तथा वर्तस्व मान्धातश्चिरं चेत्स्थातुमिच्छसि ॥	029c  
मत्तात्प्रमत्तात्पौगण्डादुन्मत्ताच्च विशेषतः ।	030a  
निन्दिताच्चासदाचाराद्दुर्हृदां चापि सेवनात् ॥	030c  
निगृहीतादमात्याच्च स्त्रीभ्यश्चैव विशेषतः ।	031a  
पर्वताद्विषमाद्दुर्गाद्धस्तिनोऽश्वात्सरीसृपात् ॥	031c  
एतेभ्योऽनित्ययुक्तः स्यान्नक्तं चर्यां च वर्जयेत् ।	032a  
अत्याशां चाभिमानं च दम्भं क्रोधं च वर्जयेत् ॥	032c  
अविज्ञातासु च स्त्रीषु क्लीबासु स्वैरिणीषु च ।	033a  
परभार्यासु कन्यासु नाचरेन्मैथुनं नृप ॥	033c  
कुलेषु पापरक्षांसि जायन्ते वर्णसङ्करात् ।	034a  
अपुमांसोऽङ्गहीनाश्च स्थूलजिह्वा विचेतसः ॥	034c  
एते चान्ये च जायन्ते यदा राजा प्रमाद्यति ।	035a  
तस्माद्राज्ञा विशेषेण वर्तितव्यं प्रजाहिते ॥	035c  
क्षत्रियस्य प्रमत्तस्य दोषः सञ्जायते महान् ।	036a  
अधर्माः सम्प्रवर्धन्ते प्रजासङ्करकारकाः ॥	036c  
अशीते विद्यते शीतं शीते शीतं न विद्यते ।	037a  
अवृष्टिरतिवृष्टिश्च व्याधिश्चाप्याविशेत्प्रजाः ॥	037c  
नक्षत्राण्युपतिष्ठन्ति ग्रहा घोरास्तथागते ।	038a  
उत्पाताश्चात्र दृश्यन्ते बहवो राजनाशनाः ॥	038c  
अरक्षितात्मा यो राजा प्रजाश्चापि न रक्षति ।	039a  
प्रजाश्च तस्य क्षीयन्ते ततः सोऽनु विनश्यति ॥	039c  
द्वावाददाते ह्येकस्य द्वयोः सुबहवोऽपरे ।	040a  
कुमार्यः सम्प्रलुप्यन्ते तदाहुर्नृपदूषणम् ॥	040c  
ममैतदिति नैतच्च मनुष्येष्ववतिष्ठति ।	041a  
त्यक्त्वा धर्मं यदा राजा प्रमादमनुतिष्ठति ॥ 	041c  

इति श्रीमन्महाभारते शान्तिपर्वणि राजधर्मपर्वणि नवतितमोऽध्यायः ॥ 90 ॥

12-90-1 अङ्गिराः आङ्गिरसः ॥ 12-90-12 न भार्यामधिगच्छन्तीति झ. पाठः ॥ 12-90-15 धर्मो धर्मपालः ॥ 12-90-16 कुरुते ह्यलमिति झ. पाठः । तत्र अलं वारणमित्यर्थः । तेन वृषं लुनाति च्छिनत्तीति वृषल इति योगो दर्शितः ॥ 12-90-18 धर्मपदस्य द्वेधा व्युत्पत्तिमाह धनानीति । धारणाद्वा धर्मः । सीमान्तकरः यावत्पापं तावद्यातनाकर इत्यर्थः ॥ 12-90-28 तं दर्पम् ॥ 12-90-30 पौगण्डाद्बालकादज्ञादित्यर्थः । कदभ्याशादुदावर्ताद्दुर्हृदां चापीति ट. पाठः ॥ 12-90-32 अनित्ययुक्तः स्यात् नित्यमयुक्तः स्यादित्यर्थः । एकचर्यां च वर्जयेदिति द. पाठः ॥ 12-90-34 अपुमांसः क्लीबाः । स्थूलजिह्वा मूकाः ॥ 12-90-38 नक्षत्राणि धूमकेत्वादयः ॥ 12-90-40 एकस्य धनं द्वावाददाते आच्छिद्य गृह्णीतः ॥
