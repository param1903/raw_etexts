अध्यायः 331

भीष्मेण युधिष्ठिरम् प्रति शुकोत्पत्तिप्रकारकथनारम्भः ॥ 1 ॥ तथा पुत्रार्थं व्यासतपश्चर्याकथनम् ॥ 2 ॥
युधिष्ठिर उवाच 	001  
कथं व्यासस्य धर्मात्मा शुको जज्ञे महातपाः ।	001a  
सिद्धिं च परमां प्राप्तस्तन्मे ब्रूहि पितामह ॥	001c  
कस्यां चोत्पादयामास शुकं व्यासस्तपोधनः ।	002a  
न ह्यस्य जननीं विद्मो जन्म चाग्र्यं महात्मनः ॥	002c  
कथं च बालस्य सतः सूक्ष्मज्ञाने रता मतिः ।	003a  
यथा नान्यस्य लोकेऽस्मिन्द्वितीयस्येह कस्यचित् ॥	003c  
एतदिच्छाम्यहं श्रोतुं विस्तरेण महामते ।	004a  
न हि मे तृप्तिरस्तीह शृण्वतोऽमृतमुत्तमम् ॥	004c  
माहात्म्यमात्मयोगं च विज्ञानं च शुकस्य ह ।	005a  
यथावदानुपूर्व्येण तन्मे ब्रूहि पितामह ॥	005c  
भीष्म उवाच 	006  
न हायनैर्न पलितैर्न वित्तैर्न च बन्धुभिः ।	006a  
ऋषयश्चक्रिरे धर्मं योऽनूचानः स नो महान् ॥	006c  
तपोमूलमिदं सर्वं यन्मां पृच्छसि पाण्डव ।	007a  
तदिन्द्रियाणि संयम्य तपो भवति नान्यथा ॥	007c  
इन्द्रियाणां प्रसङ्गेन दोषमृच्छत्यसंशयम् ।	008a  
सन्नियम्य तु तान्येव सिद्धिमाप्नोति मानवः ॥	008c  
अश्वमेधसहस्रस्य वाजपेयशतस्य च ।	009a  
योगस्य कलया तात न तुल्यं विद्यते फलम् ॥	009c  
अत्र ते वर्तयिष्यामि जन्मयोगफलं तथा ।	010a  
शुकस्याग्र्यां गतिं चैव दुर्विदामकृतात्मभिः ॥	010c  
मेरुशृङ्गे किल पुरा कर्णिकारवनायुते ।	011a  
विजहार महादेवो भीमैर्भूतगणैर्वृतः ॥	011c  
शैलराजसुता चैव देवी तत्राभवत्पुरा ।	012a  
तत्र दिव्यं तपस्तेपे कृष्णद्वैपायनः प्रभुः ॥	012c  
योगेनात्मानमाविश्य योगधर्मपरायणः ।	013a  
धारयन्स तपस्तेपे पुत्रार्थं कुरुसत्तम ॥	013c  
अग्नेर्भूमेरपां वायोरन्तरिक्षस्य वा विभो ।	014a  
वीर्येण सम्मितः पुत्रो मम भूयादिति स्म ह ॥	014c  
सङ्कल्पेनाथ मौनेन दुष्प्रापमकृतात्मभिः ।	015a  
वरयामास देवेशमास्थितस्तप उत्तमम् ॥	015c  
अतिष्ठन्मारुताहारः शतं किल समाः प्रभुः |	016a  
आराधयन्महादेवं बहुरूपमुमापतिम् ॥	016c  
तत्र ब्रह्मर्षयश्चैव सर्वे देवर्षयस्तथा ।	017a  
लोकपालाश्च लोकेशं साध्याश्च वसुभिः सह ॥	017c  
आदित्याश्चैव रुद्राश्च दिवाकरनिशाकरौ ।	018a  
मारुतो मरुतश्चैव सागराः सरितस्तथा ॥	018c  
अश्विनौ देवगन्धर्वास्तथा नारदपर्वतौ ।	019a  
विश्वावसुश्च गन्धर्वः सिद्धाश्चाप्सरसां गणाः ॥	019c  
तत्र रुद्रो महादेवः कर्णिकारमयीं शुभाम् ।	020a  
धारयाणः स्रजं भाति ज्योत्स्नामिव निशाकरः ॥	020c  
तस्मिन्दिव्ये वने रम्ये देवदेवर्षिसङ्कुले ।	021a  
आस्थितः परमं योगमृषिः पुत्रार्थमच्युतः ॥	021c  
न चास्य हीयते प्राणो न ग्लानिरुपजायते ।	022a  
त्रयाणामपि लोकानां तदद्भुतमिवाभवत् ॥	022c  
जटाश्च तेजसा तस्य वैश्वानरशिखोपमाः ।	023a  
प्रज्वलन्त्यः स्म दृश्यन्ते युक्तस्यामिततेजसः ॥	023c  
मार्कण्डेयो हि भगवानेतदाख्यातवान्मम ।	024a  
स देवचरितानीह कथयामास मे तदा ॥	024c  
एता अद्यापि कृष्णस्य तपसा तेन दीपिताः ।	025a  
अग्निवर्णा जटास्तात प्रकाशन्ते महात्मनः ॥	025c  
एवंविधेन तपसा तस्य भक्त्या च भारत ।	026a  
महेश्वरः प्रसन्नात्मा चकार मनसा मतिम् ॥	026c  
\'ततस्तस्य महादेवो दर्शयामास साम्बिकः ।\'	027a  
उवाच चैवं भगवांस्त्र्यम्बकः प्रहसन्निव ।	027c  
एवंविधस्ते तनयो द्वैपायन भविष्यति ॥	027e  
यथा ह्यग्निर्यथा वायुर्यथा भूमिर्यथा जलम् ।	028a  
यथाऽऽकाशस्तथा शुद्धो भविता ते सुतो महान् ॥	028c  
तद्भावभावी तद्बुद्धिस्तदाऽऽत्मा तदपाश्रयः ।	029a  
तेजसाऽऽवृत्य लोकांस्त्रीन्यशः प्राप्स्यति ते सुतः ॥ 	029c  

इति श्रीमन्महाभारते शान्तिपर्वणि मोक्षधर्मपर्वणि एकत्रिंशदधिकत्रिशततमोऽध्यायः ॥ 331 ॥

12-331-2 कथं चोत्पादयामासेति ध. पाठः ॥ 12-331-3 सूक्ष्मज्ञाने स्थिता मतिरिति ध. पाठः ॥ 12-331-12 देवी भर्त्राभवत्पुरेति ध. पाठः ॥ 12-331-15 सङ्कल्पेनाथ योगेनेति झ. पाठः ॥ 12-331-18 वसवो मरुतश्चैवेति झ. पाठः ॥ 12-331-22 हीयते वर्णम् इति ध. पाठः ॥ 12-331-25 कृष्णस्य व्यासस्य ॥ 12-331-29 यशः प्राप्स्यति केवलमिति ट. ड. ध. पाठः ॥
