अध्यायः 147

भर्तृशोकतप्तया कपोत्या सकरुणं विलप्याग्नौ प्रवेशः ॥ 1 ॥ ततो विमानारोहणेन स्वर्गतयोः कपोतयोस्तत्र सुखेन चिरविहारः ॥ 2 ॥
भीष्म उवाच 	001  
ततो गते शाकुनिके कपोती प्राह दुःखिता ।	001a  
संस्मृत्य सा च भर्तारं रुदती शोककर्शिता ॥	001c  
नाहं ते विप्रियं कान्त कदाचिदपि संस्मरे ।	002a  
सर्वाऽपि विधवा नारी बहुपुत्राऽपि शोचते ॥	002c  
शोच्या भवति बन्धूनां पतिहीना तपस्विनी ।	003a  
लालिताऽहं त्वया नित्यं बहुमानाच्च पूजिता ॥	003c  
वचनैर्मधुरैः स्निग्धैरसङ्क्लिष्टमनोहरैः ।	004a  
कन्दरेषु च शैलानां नदीनां निर्झरेषु च ॥	004c  
द्रुमाग्रेषु च रम्येषु रमिताऽहं त्वया सह ।	005a  
आकाशगमने चैव विहृताऽहं त्वया सुखम् ।	005c  
रमामि स्म पुरा कान्त तन्मे नास्त्यद्य मे प्रिय ॥	005e  
मितं ददाति हि पिता मितं भ्राता मितं सुतः ।	006a  
अमितस्य हि दातारं भर्तारं का न पूजयेत् ॥	006c  
नास्ति भर्तृसमो नाथो नास्ति भर्तृसमं सुखम् ।	007a  
विसृज्य धनसर्वस्वं भर्ता वै शरणं स्त्रियाः ॥	007c  
न कार्यमिह मे नाथ जीवितेन त्वया विना ।	008a  
पतिहीना तु का नारी सती जीवितुमुत्सहेत् ॥	008c  
एवं विलप्य बहुधा करुणं सा सुदुःखिता ।	009a  
पतिव्रता सम्प्रदीप्तं प्रविवेश हुताशनम् ॥	009c  
ततश्चित्राङ्गदधरं भर्तारं साऽन्वपद्यत ।	010a  
विमानस्थं सुकृतिभिः पूज्यमानं महात्मभिः ॥	010c  
चित्रमाल्याम्बरधरं सर्वाभरणभूषितम् |	011a  
विमानशतकोटीभिरावृतं पुण्यकर्मभिः ॥	011c  
ततः स्वर्गं गतः पक्षी विमानवरमास्थितः ।	012a  
कर्मणा पूजितस्तत्र रेमे स सह भार्यया ॥ 	012c  

इति श्रीमन्महाभारते शान्तिपर्वणि आपद्धर्मपर्वणि सप्तचत्वारिंशदधिकशततमोऽध्यायः ॥ 147 ॥
