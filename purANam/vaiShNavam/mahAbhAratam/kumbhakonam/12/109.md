अध्यायः 109

भीष्मेण युधिष्ठिरम् प्रति सत्यानृतविवेचनम् ॥ 1 ॥
युधिष्ठिर उवाच 	001  
कथं धर्मे स्थातुमिच्छन्नरो वर्तेत भारत ।	001a  
तत्त्वं जिज्ञासमानाय प्रब्रूहि भरतर्षभ ॥	001c  
सत्यं चैवानृतं चोभे लोकानावृत्य तिष्ठतः ।	002a  
तयोः किमाचरेद्राजन्पुरुषो धर्मनिश्चितः ॥	002c  
किंस्वित्सत्यं किमनृतं किंस्विद्धर्म्यं सनातनम् ।	003a  
कस्मिन्काले वदेत्सत्यं कस्मिन्वाऽप्यनृतं वदेत् ॥	003c  
भीष्म उवाच 	004  
सत्यस्य वचनं साधु न सत्याद्विद्यते परम् ।	004a  
यत्तु लोके सुदुर्ज्ञेयं तत्ते वक्ष्यामि भारत ॥	004c  
भवेत्सत्यं न वक्तव्यं वक्तव्यमनृतं भवेत् ।	005a  
यत्रानृतं भवेत्सत्यं सत्यं वाऽप्यनृतं भवेत् ॥	005c  
तादृशो वर्धते पापो यत्र सत्यमनिश्चितम् ।	006a  
सत्यानृते विनिश्चित्य ततो भवति धर्मवित् ॥	006c  
अप्यनार्योऽकृतप्रज्ञः पुरुषोऽप्यतिदारुणः ।	007a  
सुमहत्प्राप्नुयात्पुण्यं बलाकोऽन्धवधादिव ॥	007c  
किमाश्चर्यं च यन्मूढो धर्मकामोऽप्यधर्मवित् ।	008a  
सुमहत्प्राप्नुयात्पुण्यं गङ्गायामिव कौशिकः ॥	008c  
तादृशोऽयमनुप्रश्नो यत्र धर्मः सुदुर्विदः ।	009a  
दुष्करं चापि सङ्ख्यातुं तर्केणात्र व्यवस्यति ॥	009c  
प्रभवार्थाय भूतानां धर्मप्रवचनं कृतम् ।	010a  
यः स्यात्प्रभवसंयुक्तः स धर्म इति निश्चयः ॥	010c  
\'अहिंसा सत्यमक्रोधस्तपो दानं दमो मतिः ।	011a  
अनसूयाऽप्यसामर्थ्यमनीर्ष्या शीलमेव च ॥	011c  
एष धर्मः कुरुश्रेष्ठ कथितं परमेष्ठिना ।	012a  
ब्रह्मणा देवदेवेन अयं चैव सनातनः ॥	012c  
अस्मिन्धर्मे स्थितो राजन्नरो भद्राणि पश्यति ।	013a  
श्रौतो वधात्मको धर्म अहिंसापरमार्थिकः ॥\'	013c  
धारणाद्धर्ममित्याहुर्धर्मेण विधृताः प्रजाः ।	014a  
यः स्याद्धारणसंयुक्तः स धर्म इति निश्चयः ॥	014c  
अहिंसार्थाय भूतानां धर्मप्रवचनं कृतम् ।	015a  
यः स्यादहिंसासंयुक्तः स धर्म इति निश्चयः ॥	015c  
श्रुतिं धर्मं वदन्त्यन्ये मानान्याहुः परे जनाः ।	016a  
न च तं स्वभ्यसूयामो न हि सर्वं विधीयते ॥	016c  
येऽन्यायेन जिहीर्षन्तो धनमिच्छन्ति कर्हिचित् ।	017a  
तेभ्यस्तु न तदाख्येयं स धर्म इति निश्चयः ॥	017c  
अकूजनेन चेन्मोक्षो नावकूजेत्कथञ्चन ।	018a  
अवश्यं कूजितव्यं वा शङ्केरन्वाऽप्यकूजनात् ॥	018c  
\'येऽन्ये वाऽप्यनृतं कुर्युः कुर्यादेव विचारणम् ।	019a  
श्रेयस्तत्रानृतं वक्तुं सत्यादिति विचारितम् ॥	019c  
अक्षयाद्यो वधं राजन्कुर्यादेवाविचारयन् ।	020a  
अबुध्वाऽनुशये दोषं श्रेयस्तच्चानृतं भवेत् ॥	020c  
न स्तेनैः सह सम्बन्धान्मुच्यते शपथादपि ।\'	021a  
श्रेयस्तत्रानृतं वक्तुं सत्यादिति हि धारणा ॥	021c  
यः पापैः सह सम्बन्धान्मुच्यते शपथादपि ।	022a  
न च तेभ्यो धनं दद्याच्छक्ये सति कथञ्चन ।	022c  
पापेभ्यो हि धनं दत्तं दातारमपि पीडयेत् ॥	022e  
स्वशरीरोपरोधेन धनमादातुमिच्छतः ।	023a  
सत्यसम्प्रतिपत्त्यर्थं यद्ब्रूयुः साक्षिणः क्वचित् ।	023c  
अनुक्त्वा तत्र तद्वाच्यं सर्वे तेऽनृतवादिनः ॥	023e  
प्राणात्यये विवाहे च वक्तव्यमनृतं भवेत् ।	024a  
अर्थस्य रक्षणार्थाय परेषां धर्मकारणात् ॥	024c  
परेषां सिद्धिमाकाङ्क्षन्न च स्याद्धर्मभिक्षुकः ।	025a  
प्रतिश्रुत्य न दातव्यं श्वः कार्यस्तु बलात्कृतः ॥	025c  
यः कश्चिद्धर्मसमयात्प्रच्युतो धर्मजीवनः ।	026a  
दण्डेनैव स हन्तव्यस्तं पन्थानं समाश्रितः ॥	026c  
च्युतः सदैव धर्मेभ्यो धनवान्धर्ममाश्रितः ।	027a  
कथं स्वधर्ममुत्सृज्य तमिच्छेदुपजीवितुम् ॥	027c  
सर्वोपायैर्नियन्तव्यः पापो निकृतिजीवनः ।	028a  
धनमित्येव पापानां सर्वेषामिह निश्चयः ॥	028c  
अविवाह्या ह्यसम्भोज्या निकृत्या निरयं गताः ।	029a  
च्युता देवमनुष्येभ्यो यथा प्रेतास्तथैव ते ।	029c  
[निर्यज्ञास्तपसा हीना मा स्म तैः सह सङ्गमः ॥]	029e  
धनादानाद्दुःखतरं जीविता धिक्प्रयोजनम् ।	030a  
इदं ते रोचतां धर्म इति वाच्यं प्रयत्नतः ॥	030c  
न कश्चिदस्ति पापानां धर्म इत्येष निश्चयः ।	031a  
तथाविधं च यो हन्यान्न स पापेन लिप्यते ॥	031c  
स्वकर्मणा हतं हन्ति हत एव स हन्यते ।	032a  
तेषु यः समयं कश्चित्कुर्वीत हतबुद्धिषु ॥	032c  
यथा काकास्तथैव श्वा तथैवोपधिजीवनः ।	033a  
ऊर्ध्वं देहविमोक्षान्ते भवन्त्येतासु योनिषु ॥	033c  
यस्मिन्यथा वर्तति यो मनुष्यस्तस्मिंस्तथा वर्तितव्यं स धर्मः ।	034a  
मायाचारो मायया बाधितव्यः साध्वाचारः साधुनैवाभ्युपेयः ॥ 	034c  

इति श्रीमन्महाभारते शान्तिपर्वणि राजधर्मपर्वणि नवाधिकशततमोऽध्यायः ॥ 109 ॥

12-109-6 तादृशः सत्यानृतयोस्तत्त्वमजानन् । तादृशो बध्यते बाल इति झ. पाठः ॥ 12-109-7 अन्धस्य घ्राणचक्षुषः सर्वप्राणिवधायोद्यतस्य वधाद्बलाको व्याधो हिंस्रस्वभावोऽपि स्वर्गं जगामेति कर्णपर्वकथानुसन्धेया ॥ 12-109-8 मूढः कर्णपर्वोक्तः सत्यवादी चोरेभ्यः सत्यवचनाभिमानित्वान्मार्गमुपदिश्य कार्पटिकान्घातितवान् । असौ धर्मविन्नेत्यर्थः । कौशिक उलूको गङ्गातीरे सहस्रशः सर्पिण्या स्थापितान्यण्डानि भित्त्वा महत्पुण्यं प्राप । तदभेदने तु तीक्ष्णविषाणां सर्पाणां वृद्ध्या सद्यो लोकनाशः सम्भवेत् । सुमहत्प्राप्नुयात्पापम् इति ड. थ. द. पाठः ॥ 12-109-9 अत्र धर्मलक्षणे । व्यवस्यति निश्चिनोति ॥ 12-109-10 प्रभवोऽभ्युदयः ॥ 12-109-16 श्रुत्युक्तोऽर्थः सर्वो धर्म इत्यपि न । श्येनादेर्धर्मत्वाभावात् सर्वं श्येनाद्यपि नहि विधीयते धर्मत्वेन न चोद्यते ॥ 12-109-17 धनमिच्छन्ति कस्यचिदिति झ. पाठः ॥ 12-109-21 चोरेषु धनिकं पृच्छत्सु न वदेत् । अवदतो मोक्षाभावे न वेद्मीति शपथपूर्वकमपि वदेत् । तादृशस्थलेऽनृते दोषो नास्तीत्यर्थः ॥ 12-109-22 तेभ्यः स्तेनेभ्यः ॥ 12-109-29 मा सङ्गमः सङ्गं मा कार्षीः ॥ 12-109-32 समयं एतान्हनिष्यामीति व्रतं यश्चिकीर्षेत् स कुर्वीत । तादृशानां वधे पुण्यमस्तीति भावः ॥
