अध्यायः 003
कदाचन रामे कर्णोत्सङ्गे शिरो निधाय निद्राणे केनचित्क्रिमिणा कर्णस्योरुभेदनम् ॥ 1 ॥ तदूरोः प्रस्रुतरुधिरक्लेदात्प्रबुद्धेन रामेण कर्णस्य शापदानम् ॥ 2 ॥ रामाज्ञया कर्णस्य स्वदेशगमनम् ॥ 3 ॥
नारद उवाच 	001  
कर्णस्य बाहुवीर्येण प्रश्रयेण दमेन च ।	001a  
तुतोष भृगुशार्दूलो गुरुशुश्रूषया तथा ॥	001c  
ततस्तस्मै महातेजा ब्रह्मास्त्रं सनिवर्तनम् ।	002a  
प्रोवाच सुमहाप्रज्ञः स तपस्वी तपस्विने ॥	002c  
विदितास्त्रस्ततः कर्णो रममाणोऽऽश्रमे भृगोः ।	003a  
चकार वै धनुर्वेदे यत्नमद्भुतविक्रमः ॥	003c  
ततः कदाचिद्रामस्तु चरन्नाश्रममन्तिकात् ।	004a  
कर्णेन सहितो धीमानुपवासेन कर्शितः ॥	004c  
सुष्वाप जामदग्न्यस्तु विस्रम्भोत्पन्नसौहृदः ।	005a  
तस्योत्सङ्गे समाधाय शिरः क्लान्तमना गुरुः ॥	005c  
अथ क्रिमिः श्लेष्ममयो मांसशोणितभोजनः ।	006a  
दारुणो दारुणाकारः कर्णस्याभ्याशमागतः ॥	006c  
स तस्योरुमथासाद्य बिभेद रुधिराशनः ।	007a  
न चैनमशकत्क्षेप्तुं वक्तुं वाऽपि गुरोर्भयात् ॥	007c  
स दश्यमानोऽपि तथा कृमिणा तेन भारत ।	008a  
गुरोः प्रबोधनाकाङ्क्षी तमुपैक्षत सूर्यजः ॥	008c  
कर्णस्तु वेदनां धैर्यादसह्यां विनिगृह्य ताम् ।	009a  
अकम्पयन्नव्यथयन्धारयामास भार्गवम् ॥	009c  
यदा स रुधिरेणाङ्गे परिस्पृष्टोऽभवद्गुरुः ।	010a  
तदाऽबुध्यत तेजस्वी संरब्धश्चैनमब्रवीत् ॥	010c  
अहोऽस्म्यशुचितां प्राप्तः किमिदं च कृतं त्वया ।	011a  
कथयस्व भयं त्यक्त्वा याथातथ्यमिदं मम ॥	011c  
तस्य कर्णस्तदाचष्ट कृमिणा परिभक्षणम् ।	012a  
ददर्श रामस्तं चापि कृमिं सूकरसंस्थितम् ॥	012c  
अष्टपादं तीक्ष्णदंष्ट्रं सूचीभिः परिसंवृतम् ।	013a  
रोमभिः सन्निरुद्धाङ्गमलर्कं नाम नामतः ॥	013c  
स दृष्टमात्रो रामेण क्रिमिः प्राणानवासृजत् ।	014a  
तस्मिन्नेवासृजि क्लिन्नस्तदद्भुतमिवाभवत् ॥	014c  
ततोऽन्तरिक्षे ददृशे विश्वरूपः करालवान् ।	015a  
राक्षसो लोहितग्रीवः कृष्णाङ्गो मेघवाहनः ॥	015c  
स रामं प्राञ्जलिर्भूत्वा बभाषे पूर्णमानसः ।	016a  
स्वस्ति ते भृगुशार्दूल गमिष्येऽहं यथागतम् ॥	016c  
मोक्षितो नरकादस्माद्भवता मुनिसत्तम ।	017a  
भद्रं च तेऽस्तु सिद्धिश्च प्रियं मे भवता कृतम् ||	017c  
तमुवाच महाबाहुर्जामदग्न्यः प्रतापवान् ।	018a  
कस्त्वं कस्माच्च नरकं प्रतिपन्नो ब्रवीहि तत् ॥	018c  
सोऽब्रवीदहमासं प्राग्दंशो नाम महासुरः ।	019a  
पुरा देवयुगे तात भृगोस्तु सवया इव ॥	019c  
सोऽहं भृगोः सुदयितां भार्यामपहरं बलात् ।	020a  
महर्षेरभिशापेन क्रिमिभूतोऽपतं भुवि ॥	020c  
अब्रवीद्धि स मां क्रुद्धस्तव पूर्वपितामहः ।	021a  
मूत्रश्लेष्माशनः पाप निरयं प्रतिपत्स्यसे ॥	021c  
शापस्यान्तो भवेद्ब्रह्मन्नित्येवं तमथाब्रवम् ।	022a  
भविता भार्गवाद्रामादिति मामब्रवीद्भृगुः ॥	022c  
सोऽहमेनां गतिं प्राप्तो यथा नकुशलस्तथा ।	023a  
त्वया साधो समागम्य विमुक्तः पापयोनितः ॥	023c  
एवमुक्त्वा नमस्कृत्य ययौ रामं महासुरः ।	024a  
रामः कर्णं तु सक्रोधमिदं वचनमब्रवीत् ॥	024c  
अतिदुःखमिदं मूढ न जातु ब्राह्मणः सहेत् ।	025a  
क्षत्रियस्येव ते धैर्यं कामया सत्यमुच्यताम् ॥	025c  
तमुवाच ततः कर्णः शापाद्भीतः प्रसादयन् ।	026a  
ब्रह्मक्षत्रान्तरे जातं सूतं मां विद्धि भार्गव ॥	026c  
राधेयः कर्ण इति मां प्रवदन्ति जना भुवि ।	027a  
प्रसादं कुरु मे ब्रह्मन्नस्त्रलुब्धस्य भार्गव ॥	027c  
पिता गुरुर्न सन्देहो वेदविद्याप्रदः प्रभुः ।	028a  
अतो भार्गव इत्युक्तं मया गोत्रं तवान्तिके ॥	028c  
तमुवाच भृगुश्रेष्ठः सरोषः प्रदहन्निव ।	029a  
भूमौ निपतितं दीनं वेपमानं कृताञ्जलिम् ॥	029c  
यस्मान्मिथ्याविचीर्णोऽहमस्त्रलोभादिह त्वया ।	030a  
तस्मादेतन्न ते मूढ ब्रह्मास्त्रं प्रतिभास्यति ॥	030c  
अन्यत्र वधकालात्ते सदृशे न समीयुषः ।	031a  
अब्राह्मणे न हि ब्रह्म चिरं तिष्ठेत्कदाचन ॥	031c  
गच्छेदानीं न ते स्थानमनृतस्येह विद्यते ।	032a  
न त्वया सदृशो युद्धे भविता क्षत्रियो भुवि ॥	032c  
एवमुक्तः स रामेण न्यायेनोपजगाम ह ।	033a  
दुर्योधनमुपागम्य कृतास्त्रोऽस्मीति चाब्रवीत् ॥ 	033c  

इति श्रीमन्महाभारते शान्तिपर्वणि राजधर्मपर्वणि तृतीयोऽध्यायः ॥ 3 ॥

12-3-1 दभेनेन्द्रियजयेन ॥ 12-3-5 विस्रम्भो विश्वासः ॥ 12-3-6 श्लेष्ममेदोमांसेति झ. पाठः ॥ 12-3-7 क्षेप्तुं दूरीकर्तुम् । भयान्निद्राभङ्गभयात् ॥ 12-3-8 प्रबोधनाशङ्कीति झ. पाठः । 12-3-12 सूकरस्येव संस्थितं संस्थानं यस्य तम् । सूकरसन्निभमिति झ. पाठः ॥ 12-3-13 सूचीभिरिव तीक्ष्णै रोमभिः संवृतम् । सन्निरुद्धाङ्गं त्रासेन सङ्कुचिताङ्गं नाम प्रसिद्धम् । नामतो नाम्ना ॥ 12-3-14 असृजि शोणिते ॥ 12-3-19 यास्को नामेति ड. पाठः । ग्रस्तो नामेति थ. पाठः । देवयुगे सत्ययुगे ॥ 12-3-23 नकुशलः अभद्रः ॥ 12-3-25 कामया स्वरसेन । कामये सत्यमुच्यतामिति ट. ड. पाठः ॥ 12-3-26 ब्रह्मक्षत्रयोरन्तरे अन्यत्र जातम् ॥ 12-3-29 प्रहसन्निवेति थ. पाठः ॥ 12-3-30 तस्मादिति । हे मूढ ते तव वधकालादन्यत्र ब्रह्मास्त्रं न प्रतिभास्यतीति न किन्तु वधकालएव न प्रतिभास्यति । कालान्तरे तु प्रतिभास्यत्येवेत्यर्थ इत्युत्तरेण सम्बन्धः ॥ 12-3-31 सदृशेऽर्जुनादौ शूरे ते पुरतः स्थिते समीयुषः युध्यमानस्य । समित्याजिसमिद्युध इति सम्पूर्वस्य इणो युद्धार्थत्वदर्शनात् । चिरं मरणावधि न तिष्ठेद्ब्रह्म ब्रह्मास्त्रम् ॥ 12-3-33 न्यायेनाभिवन्दनादिपूर्वकम् उपजगाम । इष्टं देशमिति शेषः ॥
