अध्यायः 236

भीष्मेण युधिष्ठिरम् प्रति वैराग्यादिपूर्वकभगवज्ज्ञानस्य श्रेयःसाधनत्वपरासितजैगीषव्यसंवादानुवादः ॥ 1 ॥
युधिष्ठिर उवाच 	001  
किंशीलः किंसमाचारः किंविद्यः किम्पराक्रमः ।	001a  
प्राप्नोति ब्रह्मणः स्थानं यत्परं प्रकृतेर्ध्रुवम् ॥	001c  
भीष्म उवाच 	002  
मोक्षधर्मेषु नियतो लघ्वाहारो जितेन्द्रियः ।	002a  
प्राप्नोति ब्रह्मणः स्थानं तत्परं प्रकृतेर्ध्रुवम् ॥	002c  
अत्राप्युदाहरन्तीममितिहासं पुरातनम् ।	003a  
जैगीषव्यस्य संवादमसितस्य च भारत ॥	003c  
\'महादेवान्तरे वृत्तं देव्याश्चैवान्तरे तथा ।	004a  
यथावच्छृणु राजेन्द्र ज्ञानदं पापनाशनम् ॥\'	004c  
जैगीषव्यं महाप्रज्ञं धर्माणामागतागमम् ।	005a  
अक्रुध्यन्तमहृष्यन्तमसितो देवलोऽब्रवीत् ॥	005c  
न प्रीयसे वन्द्यमानो निन्द्यमानो न कुप्यसे ।	006a  
का ते प्रज्ञा कुतश्चैषा किं ते तस्याः परायणम् ॥	006c  
भीष्म उवाच 	007  
इति तेनानुयुक्तः स तमुवाच महातपाः ।	007a  
महद्वाक्यप्रसन्दिग्धं पुष्कलार्थपदं शुचि ॥	007c  
जैगीषव्य उवाच 	008  
या गतिर्या परा निष्ठा या शान्तिः पुण्यकर्मणाम् ।	008a  
तां तेऽहं सम्प्रवक्ष्यामि यां मां पृच्छसि वै द्विज ॥	008c  
निन्दत्सु च समा नित्यं प्रशंसत्सु च देवल ।	009a  
निह्नवन्ति च ये तेषां समयं सुकृतं च यत् ॥	009c  
उक्ताश्च न विवक्ष्यन्ति वक्तारमहिते हितम् ।	010a  
प्रतिहन्तुं न चेच्छन्ति हन्तारं वै मनीषिणः ॥	010c  
नाप्राप्तमनुशोचन्ति प्राप्तकालानि कुर्वते ।	011a  
न चातीतानि शोचन्ति न चैतान्प्रतिजानते ॥	011c  
सम्प्राप्तानां च पूज्यानां कामादर्थेषु देवल ।	012a  
यथोपपत्तिं कुर्वन्ति शक्तिमन्तो धृतव्रताः ॥	012c  
पक्वविद्या महाप्राज्ञा जितक्रोधा जितेन्द्रियाः ।	013a  
मनसा कर्मणा वाचा नापराध्यन्ति कस्यचित् ॥	013c  
अनीर्षवो न चान्योन्यं विहिंसन्ति कदाचन ।	014a  
न च जातूपतप्यन्ते धीराः परसमृद्धिभिः ॥	014c  
निन्दाप्रशंसे चात्यर्थं न वदन्ति परस्य च ।	015a  
न च निन्दाप्रशंसाभ्यां विक्रियन्ते कदाचन ॥	015c  
सर्वतश्च प्रशान्ता ये सर्वभूतहिते रताः ।	016a  
न क्रुध्यन्ति न हृष्यन्ति नापराध्यन्ति कस्यचित् ॥	016c  
विमुच्य हृदयग्रन्थिं चङ्क्रम्यन्ते यथासुखम् ।	017a  
न चैषां बान्धवाः सन्ति ये चान्येषां च बान्धवाः ॥	017c  
अमित्राश्च न सन्त्येषां ये चामित्रा न कस्यचित् ।	018a  
य एवं कुर्वते मर्त्याः सुखं जीवन्ति सर्वदा ॥	018c  
ये धर्मं चानुरुध्यन्ते धर्मज्ञा द्विजसत्तमाः ।	019a  
ये ह्यतो विच्युता मार्गात्ते हृष्यन्त्युद्विजन्ति च ॥	019c  
आस्थितस्तमहं मार्गमसूयिष्यामि कं कथम् ।	020a  
निन्द्यमानः प्रशस्तो वा हृष्येयं केन हेतुना ॥	020c  
यद्यदिच्छन्ति तत्तस्मादधिगच्छन्ति मानवाः ।	021a  
न मे निन्दाप्रशंसाभ्यां ह्रासवृद्धी भविष्यतः ॥	021c  
अमृतस्येव सन्तृप्येदवमानस्य तत्त्ववित् ।	022a  
विषस्येवोद्विजेन्नित्यं सम्मानस्य विचक्षणः ॥	022c  
अवज्ञातः सुखं शेते इह चामुत्र चोभयोः ।	023a  
विमुक्तः सर्वपापेभ्यो योऽवमन्ता स बुध्यते ॥	023c  
परां गतिं च ये केचित्प्रार्थयन्ति मनीषिणः ।	024a  
एतद्व्रतं समाश्रित्य सुखमेधन्ति ते जनाः ॥	024c  
सर्वतश्च समाहृत्य क्रतून्सर्वाञ्जितेन्द्रियः ।	025a  
प्राप्नोति ब्रह्मणः स्थानं यत्परं प्रकृतेर्ध्रुवम् ॥	025c  
नास्य देवा न गन्धर्वा न पिशाचा न राक्षसाः ।	026a  
पदमन्ववरोहन्ति प्राप्तस्य परमां गतिम् ॥	026c  
\'एतच्छ्रुत्वा मुनेस्तस्य वचनं देवलस्तथा ।	027a  
तदधीनो भवच्छिष्यः सर्वद्वन्द्वविनिष्ठितः ॥	027c  
अथान्यत्तु पुरावृत्तं जैगीषव्यस्य धीमतः ।	028a  
शृणु राजन्नवहितः सर्वज्ञानसमन्वितः ॥	028c  
यमाहुः सर्वलोकेशं सर्वलोकनमस्कृतम् ।	029a  
अष्टमूर्तिं जगन्मूर्तिमिष्टसन्धिविभूषितम् ॥	029c  
यं प्राप्ता न विषीदन्ति न शोचन्त्युद्विजन्ति च ॥	030ac  
यस्य स्वाभाविकी शक्तिरिदं विश्वं चराचरम् ।	031a  
याति सज्जति सर्वात्मा स देवः परमेश्वरः ॥	031c  
मेरोरुत्तरपूर्वे तु सर्वरत्नविभूषिते ।	032a  
अचिन्त्ये विमले स्थाने सर्वर्तुकुसुमान्विते ॥	032c  
वृक्षैश्च शोभिते नित्यं दिव्यवायुसमीरिते ।	033a  
नानाभूतगणैर्युक्तः सर्वदेवनमस्कृतः ॥	033c  
तत्र विद्याधरगणा गन्धर्वाप्सरसां गणाः ।	034a  
लोकपालाः समुद्राश्च नद्यः शैलाः सरांसि च ॥	034c  
ऋषयो वालखिल्याश्च यज्ञाः स्तोभाह्वयास्तथा ।	035a  
उपासाञ्चक्रिरे देवं प्रजानां पतयस्तथा ॥	035c  
तत्र रुद्रो महादेवो देव्या चैव सहोमया ।	036a  
आस्ते वृषध्वजः श्रीमान्सोमसूर्याग्निलोचनः ॥	036c  
तत्रैवं देवमालोक्य देवी धात्री विभावरी ।	037a  
उमा देवी परेशानमपृच्छद्विनयान्विता ॥	037c  
अर्थः कोऽथार्थशक्तिः का भगवन्ब्रूहि मेऽर्थितः ।	038a  
तयैवं परिपृष्टोऽसौ प्राह देवो महेश्वरः ॥	038c  
अर्थोऽहमर्थशक्तिस्त्वं भोक्ताऽहं भोज्यमेव च ।	039a  
रूपं विद्धि महाभागे प्रकृतिस्त्वं परो ह्यहम् ॥	039c  
अहं विष्णुरहं ब्रह्मा ह्यहं यज्ञस्तथैव च ।	040a  
आवयोर्न च भेदोऽस्ति परमार्थस्ततोऽबले ।	040c  
तथापि विद्मस्ते भेदं किं मां त्वं परिपृच्छसि ॥	040e  
एवमुक्ता ततः प्राह ह्यधिकं ह्येतयोर्वद ।	041a  
श्रेष्ठं वेद महादेव नम इत्येव भामिनी ॥	041c  
तदन्तरे स्थितो विद्वान्वसुरूपो महामुनिः ।	042a  
जैगीषव्यः स्मयन्प्राह ह्यर्थ इत्येव नादयन् ॥	042c  
श्रेष्ठोन्योऽस्मान्महीपिण्डा तल्लीना शक्तिरापरा ।	043a  
मुद्रिकादिविशेषेण विस्तृता सम्भृतेति च ॥	043c  
तच्छ्रुत्वा वचनं देवी कोसावित्यब्रवीद्रुषा ।	044a  
वाक्यमस्याद्य सम्भङ्क्त्वा प्रोक्तवानिति शङ्करम् ॥	044c  
तच्छ्रुत्वा निर्गतो धीमानाश्रमं स्वं महामुनिः ।	045a  
स्थानात्स्वर्गगणे विद्वान्योगैश्वर्यसमन्वितः ॥	045c  
ततः प्रहस्य भगवान्सर्वपापहरो हरः ।	046a  
प्राह देवीं प्रशान्तात्मा जैगीषव्यो महामुनिः ॥	046c  
भक्तो मम सखा चैव शिष्यश्चात्र महामुनिः ।	047a  
जैगीषव्य इति ख्यातः प्रोक्त्वासौ निर्गतः शुभे ॥	047c  
तच्छ्रुत्वा साऽथ सङ्क्रुद्धा न न्याय्यं तेन वै कृतम् ।	048a  
विकृताऽहं त्वया देव मुनिना च तथाकृता ॥	048c  
*अतज्ञादयदेवेश मध्ये प्राप्तं न तच्छ्रुतम् ।	049a  
तच्छ्रुत्वा भगवानाह महादेवः पिनाकधृत् ॥	049c  
निरपेक्षो मुनिर्योगी मामुपाश्रित्य संस्थितः ।	050a  
निर्द्वन्द्वः सततं धीमान्समरूपस्वभावधृत् ॥	050c  
तस्मात्क्षमस्व तं देवि रक्षितव्यस्त्वया च सः ॥	051ac  
इत्युक्ता प्राह सा देवी मुनेस्तस्य महात्मनः ।	052a  
निराशत्वमहं द्रष्टुमिच्छाम्यन्तकनाशन ॥	052c  
तथेति चोक्त्वा तां देवो वृषमारुह्य सत्वरम् ।	053a  
देवगन्धर्वसङ्घैश्च स्तूयमानो जगत्पतिः ॥	053c  
अजरामरशुद्धात्मा यत्रास्ते स महामुनिः ।	054a  
इतस्ततः समाहृत्य वीरसङ्घैर्महायशाः ॥	054c  
देहप्रावरणार्थं वै संसरन्स तदा मुनिः ।	055a  
प्रत्युद्गम्य महादेवं यथार्हं प्रतिपूज्य च ।	055c  
पुनः स पूर्ववत्कथां सूच्या सूत्रेण सूचयत् ॥	055e  
तमाह भगवाञ्शम्भुः किं प्रदास्यामि ते मुने ।	056a  
वृणीष्व मत्तः सर्वं त्वं जैगीषव्य यदीच्छसि ॥	056c  
नावलोकयमानस्तु देवदेवं महामुनिः ।	057a  
अनवाप्तं न पश्यामि त्वत्तो गोवृषभध्वज ।	057c  
कृतार्थः परिपूर्णोऽहं यत्ते कार्यं तु गम्यताम् ॥	057e  
प्रहसंस्तु पुनः शर्वो वृणीष्वेति तमब्रवीत् ।	058a  
अवश्यं हि वरो मत्तः श्राव्यं वरमनुत्तमम् ॥	058c  
जैगीषव्यस्तमाहेदं श्रोतव्यं च त्वया मम ।	059a  
सूचीमनु महादेव सूत्रं समनुगच्छतः ॥	059c  
ततः प्रहस्य भगवान्गौरीमालोक्य शङ्करः ।	060a  
स्वस्थानं प्रययौ हृष्टः सर्वदेवनमस्कृतः ॥	060c  
एतत्ते कथितं राजन्यस्मात्त्वं परिपृच्छसि ।	061a  
निर्द्वन्द्वा योगिनो नित्याः सर्वशस्ते स्वयम्भुवः ॥\'	061c  

इति श्रीमन्महाभारते शान्तिपर्वणि मोक्षधर्मपर्वणि षट्त्रिंशदधिकद्विशन्ततमोऽध्यायः ॥ 236 ॥

12-236-8 या शक्तिः पुण्यकर्मणाम् इति ट. पाठः ॥ 12-236-12 सम्प्रदानं च पूज्यानाम् इति ट. थ. पाठः ॥
