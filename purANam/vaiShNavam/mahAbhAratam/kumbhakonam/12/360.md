अध्यायः 360

वैशम्पायनेन जनमेजयम् प्रति ब्रह्मरुद्रसंवादानुवादः ॥ 1 ॥
जनमेजय उवाच 	001  
बहवः पुरुषा ब्रह्मन्नुताहो एक एव तु ।	001a  
को ह्यत्र पुरुषः श्रेष्ठः को वा योनिरिहोच्यते ॥	001c  
वैशम्पायन उवाच 	002  
बहवः पुरुषा लोके साङ्ख्ययोगविचारणे ।	002a  
नैतदिच्छन्ति पुरुषमेकं कुरुकुलोद्वह ॥	002c  
बहूनां पुरुषाणां च यथैका योनिरुच्यते ।	003a  
तथा तं पुरुषं विश्वं व्याख्यास्यामि गुणाधिकम् ॥	003c  
नमस्कृत्वा च गुरवे व्यासाय विदितात्मने ।	004a  
तपोयुक्ताय दान्ताय वन्द्याय परमर्षये ॥	004c  
इदं पुरुषसूक्तं हि सर्ववेदेषु पार्थिव ।	005a  
ऋतं सत्यं च विख्यातमृषिसिंहेन चिन्तितम् ॥	005c  
उत्सर्गेणापवादेन ऋषिभिः कपिलादिभिः ।	006a  
अध्यात्मचिन्तामाश्रित्य शास्त्राण्युक्तानि भारत ॥	006c  
समासतस्तु यद्व्यासः पुरुषैकत्वमुक्तवान् ।	007a  
तत्तेऽहं सम्प्रवक्ष्यामि प्रसादादमितौजसः ॥	007c  
अत्राप्युदाहरन्तीममितिहासं पुरातनम् ।	008a  
ब्रह्मणा सह संवादं त्र्यम्बकस्य विशाम्पते ॥	008c  
क्षीरोदस्य समुद्रस्य मध्ये हाटकसप्रभः ।	009a  
वैजयन्त इति ख्यातः पर्वतप्रवरो नृप ॥	009c  
तत्राध्यात्मगतिं देव एकाकी प्रविचिन्तयन् ।	010a  
वैराजसदनान्नित्यं वैजयन्तं निषेवते ॥	010c  
अथ तत्राऽऽसतस्तस्य चतुर्वक्त्रस्य धीमतः ।	011a  
ललाटप्रभवः पुत्रः शिव आगाद्यदृच्छया ।	011c  
आकाशेन महायोगी पुरा त्रिनयनः प्रभुः ॥	011e  
ततः खान्निपपाताशु धरणीधरमूर्धनि ।	012a  
अग्रतश्चाभवत्प्रीतो ववन्दे चापि पादयोः ॥	012c  
तं पादयोर्निपतितं दृष्ट्वा सव्येन पाणिना ।	013a  
अत्थापयामास तदा प्रभुरेकः प्रजापतिः ।	013c  
उवाच चैनं भगवांश्चिरस्यागतमात्मजम् ॥	013e  
पितामह उवाच 	014  
स्वागतं ते महाबाहो दिष्ट्या प्राप्तोसि मेऽन्तिकम् ।	014a  
कच्चित्ते कुशलं पुत्र स्वाध्यायतपसोः सदा ।	014c  
नित्यमुग्रतपास्त्वं हि ततः पृच्छामि ते पुनः ॥	014e  
रुद्र उवाच 	015  
त्वत्प्रसादेन भगवन्स्वाध्यायतपसोर्मम ।	015a  
कुशलं चाव्ययं चैव सर्वस्य जगतस्त्वथ ॥	015c  
चिरदृष्टोसि भगवन्वैराजसदने मया ।	016a  
ततोऽहं पर्वतं प्राप्तस्त्विमं त्वत्पादसेवितम् ॥	016c  
कौतूहलं चापि हि मे एकान्तगमनेन ते ।	017a  
नैतत्कारणमल्पं हि भविष्यति पितामह ॥	017c  
किन्नु तत्सदनं श्रेष्ठं क्षुत्पिपासाविवर्जितम् ।	018a  
सुरासुरैरध्युषितमृषिभिश्चामितप्रभैः ॥	018c  
गन्धर्वैरप्सरोभिश्च सततं सन्निषेवितम् ।	019a  
उत्सृज्येमं गिरिवरमेकाकी प्राप्तवानसि ॥	019c  
ब्रह्मोवाच 	020  
वैजयन्तो गिरिवरः सततं सेव्यते मया ।	020a  
अत्रैकाग्रेण मनसा पुरुषश्चिन्त्यते विराट् ॥	020c  
रुद्र उवाच 	021  
बहवः पुरुषा ब्रह्मंस्त्वया सृष्टाः स्वयम्भुवा ।	021a  
सृज्यन्ते चापरे ब्रह्मन्स चैकः पुरुषो विराट् ॥	021c  
को ह्यसौ चिन्त्यते ब्रह्मंस्त्वयैकः पुरुषोत्तमः ।	022a  
एतन्मे संशयं छिन्धि महत्कौतूहलं हि मे ॥	022c  
ब्रह्मोवाच 	023  
बहवः पुरुषाः पुत्र त्वया ये समुदाहृताः ।	023a  
एवमेतदतिक्रान्तं द्रष्टव्यं नैवमित्यपि ॥	023c  
आधारं तु प्रवक्ष्यामि एकस्य पुरुषस्य ते ।	024a  
बहूनां पुरुषाणां स यथैका योनिरुच्यते ॥	024c  
तथा तं पुरुषं विश्वं परमं सुमहत्तमम् ।	025a  
निर्गुणं निर्गुणा भूत्वा प्रविशन्ति सनातनम् ॥ 	025c  

इति श्रीमन्महाभारते शान्तिपर्वणि मोक्षधर्मपर्वणि नारायणीये षष्ट्यधिकत्रिशततमोऽध्यायः ॥ 360 ॥

12-360-2 साङ्ख्ययोगविचारणा इति ट. पाठः ॥ 12-360-21 स च कः पुरुषो विराडिति ट. ध. पाठः ॥
