अध्यायः 357

श्रीनारायणेन स्वनाभिपद्मे ब्रह्मणः सर्जनम् ॥ 1 ॥ ततो मधुकैटभयोरुत्पादनम् ॥ 2 ॥ ताभ्यां ब्रह्मणो वेदापहरणम् ॥ 3 ॥ हयशिरोरूपिणा हरिणा ब्रह्मणे पुनर्वेदप्रत्यर्पणपूर्वकं मधुकैटभसंहरणम् ॥ 4 ॥ वैशम्पायनेन जनमेजयाय श्रीनारायणमहिमानुवर्णनम् ॥ 5 ॥
शौनक उवाच 	001  
श्रुतं भगवतस्तस्य माहात्म्यं परमात्मनः ।	001a  
जन्मधर्मगृहे चैव नरनारायणात्मकम् ॥	001c  
महावराहसृष्टा च पिण्डोत्पत्तिः पुरातनी ।	002a  
प्रवृत्तौ च निवृत्तौ च यो यथा परिकल्पितः ॥	002c  
तथा स नः श्रुतो ब्रह्मन्कथ्यमानस्त्वयाऽनघ ।	003a  
हव्यकव्यभुजो विष्णुरुदक्पूर्वे महोदधौ ॥	003c  
यच्च तत्कथितं पूर्वं त्वया हयशिरो महत् ।	004a  
तच्च दृष्टं भगवता ब्रह्मणा परमेष्ठिना ॥	004c  
किं तदुत्पादितं पूर्वं हरिणा लोकधारिणा ।	005a  
रूपं प्रभावं महतामपूर्वं धीमतांवर ॥	005c  
दृष्ट्वा हि विबुधश्रेष्ठमपूर्वममितौजसम् ।	006a  
तदश्वशिरसं पुण्यं ब्रह्मा किमकरोन्मुने ॥	006c  
एतन्नः संशयं ब्रह्मन्पुराणं ब्रह्मसम्भवम् ।	007a  
कथयस्वोत्तममते महापुरुषसंश्रितम् ।	007c  
पाविताः स्म त्वया ब्रह्मन्पुण्याः कथय ताः कथाः ॥	007e  
सौतिरुवाच 	008  
कथयिष्यामि ते सर्वं पुराणं वेदसम्मितम् ।	008a  
जगौ यद्भगवान्व्यासो राज्ञः पारिक्षितस्य वै ॥	008c  
श्रुत्वाऽश्वशिरसो मूर्तिं देवस्य हरिमेधसः ।	009a  
उत्पन्नसंशयो राजा एतदेवमचोदयत् ॥	009c  
जनमेजय उवाच 	010  
यत्तद्दर्शितवान्ब्राह्म देवं हयशिरोधरम् ।	010a  
किमर्थं तत्समभवद्वपुर्देवोपकल्पितम् ॥	010c  
वैशम्पायन उवाच 	011  
यत्किञ्चिदिह लोके वै देहबद्धं विशाम्पते ।	011a  
सर्वं पञ्चभिराविष्टं भूतैरीश्वरबुद्धिजैः ॥	011c  
ईश्वरो हि जगत्स्रष्टा प्रभुर्नारायणो विराट् ।	012a  
भूतान्तरात्मा वरदः सगुणो निर्गुणोपि च ॥	012c  
भूतप्रलयमव्यक्तं शृणुष्व नृपसत्तम ॥	013ac  
धरण्यामथ लीनायामप्सु चैकार्णवे पुरा ।	014a  
ज्योतिर्भूते जले चापि लीने ज्योतिषि चानिले ॥	014c  
वायौ चाकाशसंलीने आकाशे च मनोनुगे ।	015a  
व्यक्ते मनसि संलीने व्यक्ते चाव्यक्ततां गते ॥	015c  
अव्यक्ते पुरुषं याते पुंसि सर्वगतेऽपि च ।	016a  
तम एवाभवत्सर्वं न प्राज्ञायत किञ्चन ॥	016c  
तमसो ब्रह्मसम्भूतं तमोमूलमृतात्मकम् ।	017a  
तद्विश्वभावसञ्ज्ञान्तं पौरुषीं तनुमाश्रितम् ॥	017c  
सोऽनिरुद्ध इति प्रोक्तस्तत्प्रधानं प्रचक्षते ।	018a  
तदव्यक्तमिति ज्ञेयं त्रिगुणं नृपसत्तम ॥	018c  
विद्यासहायवान्देवो विष्वक्सेनो हरिः प्रभुः ।	019a  
\'आदिकर्ता स भूतानामप्रमेयो हरिः प्रभुः ॥	019c  
अप्स्वेव शयनं चक्रे निद्रायोगमुपागतः ।	020a  
जगतश्चिन्तयन्सृष्टिं चित्रां बहुगुणोद्भवाम् ॥	020c  
तस्य चिन्तयतः सृष्टिं महानात्मगुणः स्मृतः ।	021a  
अहङ्कारस्ततो जातो ब्रह्मा शुभचतुर्मुखः ।	021c  
हिरण्यगर्भो भगवान्सर्वलोकपितामहः ॥	021e  
पद्मेऽनिरुद्धात्सम्भूतस्तदा पद्मनिभेक्षणः ।	022a  
सहस्रपत्रे द्युतिमानुपविष्टः सनातनः ॥	022c  
ददृशेऽद्भुतसङ्काशो लोकानाप्याययन्प्रभुः ।	023a  
सत्वस्थः परमेष्ठी स ततो भूतगणान्सृजन् ॥	023c  
पूर्वमेव च पद्मस्य पत्रे सूर्यांशुसप्रभे ।	024a  
नारायणकृतौ बिन्दू अपामास्तां गुणोत्तरौ ॥	024c  
तावपश्यत्स भगवाननादिनिधनोऽच्युतः ।	025a  
एकस्तत्राभवद्बिन्दुर्मध्वाभो रुचिरप्रभः ॥	025c  
स तामसो मधुर्जातस्तदा नारायणाज्ञया ।	026a  
कठिनस्त्वपरो बिन्दुः कैटभो राजसस्तु सः ॥	026c  
तावभ्यधातवां श्रेष्ठौ तमोरजगुणान्वितौ ।	027a  
बलवन्तौ गदाहस्तौ पद्मनालानुसारिणौ ॥	027c  
ददृशातेऽरविन्दस्थं ब्रह्माणममितप्रभवम् ।	028a  
सृजन्तं प्रथमं वेदांश्चतुरश्चारुविग्रहान् ॥	028c  
ततो विग्रहवन्तस्तान्वेदान्दृष्ट्वाऽसुरोत्तमौ ।	029a  
सहसा जगृहतुर्वेदान्ब्रह्मणः पश्यतस्तदा ॥	029c  
अथ तौ दानवश्रेष्ठौ वेदान्गृह्य सनातनान् ।	030a  
रसां विविशतुस्तूर्णमुदक्पूर्वे महोदधौ ॥	030c  
ततो हृतेषु देवेषु ब्रह्मा कश्मलमाविशत् ।	031a  
ततो वचनमीशानं प्राह वेदैर्विनाकृतः ॥	031c  
ब्रह्मोवाच 	032  
वेदा मे परमं चक्षुर्वेदा मे परमं बलम् ।	032a  
वेदा मे परमं धाम वेदा मे ब्रह्म चोत्तरम् ॥	032c  
मम वेदा हृताः सर्वे दानवाभ्यां बलादितः ।	033a  
अन्धकारा हि मे लोका जाता वेदैर्विना कृताः ॥	033c  
वेदानृते हि किं कुर्यां लोकानां सृष्टिमुत्तमाम् ।	034a  
अहो बत महद्दुःखं वेदनाशनजं मम ॥	034c  
प्राप्तं दुनोति हृदयं तीव्रं शोकपरायणम् ।	035a  
को हि शोकार्णवे मग्नं मामितोऽद्य समुद्धरेत् ॥	035c  
वेदांस्तांश्चानयेन्नष्टान्कस्य चाहं प्रियो भवे ।	036a  
इत्येवं भाषमाणस्य ब्रह्मणो नृपसत्तम ॥	036c  
हरेः स्तोत्रार्थमुद्भूता बुद्धिर्बुद्धिमतां वर ।	037a  
ततो जगौ परं जप्यं साञ्जलिप्रग्रहः प्रभुः ॥	037c  
ब्रह्मोवाच 	038  
ॐ नमस्ते ब्रह्महृदय नमस्ते मम पूर्वज ।	038a  
लोकाद्यभुवनश्रेष्ठ साङ्ख्ययोगनिधे प्रभो ॥	038c  
व्यक्ताव्यक्तकराचिन्त्य क्षेमं पन्थानमास्थितः ।	039a  
विश्वभुक्सर्वभूतानामन्तरात्मन्नयोनिज ।	039c  
अहं प्रसादजस्तुभ्यं लोकधाम स्वयम्भुवः ॥	039e  
त्वत्तो मे मानसं जन्म प्रथमं द्विजपूजितम् ।	040a  
चाक्षुषं वै द्वितीयं मे जन्म चासीत्पुरातनम् ॥	040c  
त्वत्प्रसादात्तु मे जन्म तृतीयं वाचिकं महत् ।	041a  
त्वत्तः श्रवणजं चापि चतुर्थं जन्म मे विभो ॥	041c  
नासत्यं चापि मे जन्म त्वत्तः पञ्चममुच्यते ।	042a  
अण्डजं चापि मे जन्म त्वत्तः षष्ठं विनिर्मितम् ॥	042c  
इदं च सप्तमं जन्म पद्मजन्मेति वै प्रभो ।	043a  
सर्गेसर्गे ह्यहं पुत्रस्तव त्रिगुणवर्जित ॥	043c  
प्रथमः पुण्डरीकाक्षः प्रधानगुणकल्पितः ।	044a  
त्वमीश्वरः स्वभावश्च भूतानां त्वं प्रभावन ॥	044c  
त्वया विनिर्मितोऽहं वै वेदचक्षुर्वयोतिग ।	045a  
ते मे वेदा हृताश्चक्षुरन्धो जातोस्मि जागृहि ।	045c  
ददस्व चक्षूंषि मम प्रियोऽहं ते प्रियोसि मे ॥	045e  
एवं स्तुतः स भगवान्पुरुषः सर्वतोमुखः ।	046a  
जहौ निद्रामथ तदा वेदकार्यार्थमुद्यतः ॥	046c  
ऐश्वर्येण प्रयोगेण द्वितीयां तनुमास्थितः ।	047a  
सुनासिकेन कायेन भूत्वा चन्द्रप्रभस्तदा ।	047c  
कृत्वा हयशिरः शुभ्रं वेदानामालयं प्रभुः ॥	047e  
तस्य मूर्धा समभवद्द्यौः सनक्षत्रतारका ।	048a  
केशाश्चास्याभवन्दीर्घा रवेरंशुसमप्रभाः ॥	048c  
कर्णावाकाशपाताले ललाटं भूतधारिणी ।	049a  
गङ्गासरस्वती पुण्ये भ्रुवावास्तां महाद्युती ॥	049c  
चक्षुषी सोमसूर्यौं ते नासा सन्ध्या पुनः स्मृता ।	050a  
ॐकारस्त्वथ संस्कारो विद्युज्जिह्वा च निर्मिता ॥	050c  
दन्ताश्च पितरो राजन्सोमपा इति विश्रुताः ।	051a  
गोलोको ब्रह्मलोकश्च ओष्ठावास्तां महात्मनः ।	051c  
ग्रीवा चास्याभवद्राजन्कालरात्रिर्गुणोत्तरा ॥	051e  
एतद्धयशिरः कृत्वा नानामूर्तिभिरावृतम् ।	052a  
अन्तर्दधौ स विश्वेशो विवेश च रसां प्रभुः ॥	052c  
रसां पुनः प्रविष्टश्च योगं परममास्थितः ।	053a  
शैक्ष्यं स्वरं समास्थाय उद्गीतं प्रासृजत्स्वरम् ॥	053c  
सस्वरः सानुनादी च सर्वशः स्निग्ध एव च ।	054a  
बभूवान्तर्जलगतः सर्वभूतगुणोदितः ॥	054c  
ततस्तावसुरौ कृत्वा वेदान्समयबन्धनान् ।	055a  
रसातले विनिक्षिप्य यतः शब्दस्ततो द्रुतौ ॥	055c  
एतस्मिन्नन्तरे राजन्देवो हयशिरोधरः ।	056a  
जग्राह वेदानखिलान्रसातलगतान्हरिः ॥	056c  
प्रादाच्च ब्रह्मणे भूयस्ततः स्वां प्रकृतिं गतः ॥	057ac  
स्थापयित्वा हयशिरा उदक्पूर्वे महोदधौ ।	058a  
वेदानामालयश्चापि बभूवाश्वशिरास्ततः ॥	058c  
अथ किञ्चिदपश्यन्तौ दानवौ मधुकैटभौ ।	059a  
यत्र देवा विनिक्षिप्तास्तत्स्थानं शून्यमेव च ॥	059c  
तत उत्तममास्थाय वेगं बलवतां वरौ ।	060a  
पुनरुत्तस्थतुः शीघ्रं रसानामालयात्तदा ॥	060c  
ददृशाते च पुरुषं तमेवादिकरं प्रभुम् ।	061a  
श्वेतं चन्द्रविशुद्धाभमनिरुद्धतनौ स्थितम् ।	061c  
भूयोप्यमितविक्रान्तं निद्रायोगमुपागतम् ॥	061e  
आत्मप्रमाणरचिते अपामुपरि कल्पिते ।	062a  
शयने नागभोगाढ्ये ज्वालामालासमावृते ॥	062c  
निष्कल्मषेण सत्वेन सम्पन्नं रुचिरप्रभम् ।	063a  
तं दृष्ट्वा दानवेन्द्रौ तौ महाहासममुञ्चताम् ॥	063c  
ऊचतुश्च समाविष्टौ रजसा तमसा च तौ ।	064a  
अयं स पुरुषः श्वेतः शेते निद्रामुपागतः ॥	064c  
अनेन नूनं वेदानां कृतमाहरणं रसात् ।	065a  
कस्यैष कोनु खल्वेष किञ्च स्वपिति भोगवान् ।	065c  
इच्युच्चारितवाक्यौ तौ बोधयामासतुर्हरिम् ॥	065e  
युद्धार्थिनौ हि विज्ञाय विबुद्धः पुरुषोत्तमः ।	066a  
निरीक्ष्य चासुरेन्द्रौ तौ ततो युद्धे मनोदधे ॥	066c  
अथ युद्धं समभवत्तयोर्नारायणस्य वै ॥	067ac  
रजस्तमोविष्टतनू तावुभौ मधुकैटभौ ।	068a  
ब्रह्मणोपचितिं कुर्वञ्जधान मधुसूदनः ॥	068c  
ततस्तयोर्वधेनाशु वेदापहरणेन च ।	069a  
शोकापनयनं चक्रे ब्रह्मणः पुरुषोत्तमः ॥	069c  
ततः परिवृतो ब्रह्मा हरिणा वेदसत्कृतः ।	070a  
निर्ममे स तदा लोकान्कृत्स्नान्स्थावरजङ्गमान् ॥	070c  
दत्त्वा पितामहायाग्र्यां मतिं लोकविसर्गिकीम् ।	071a  
तत्रैवान्तर्दधे देवो यत एवागतो हरिः ॥	071c  
तौ दानवौ हरिर्हत्वा कृत्वा हयशिरस्तनुम् ।	072a  
पुनः प्रवृत्तिधर्मार्थं तामेव विदधे तनुम् ॥	072c  
एवमेष महाभागो बभूवाश्वशिरा हरिः ।	073a  
पौराणमेतत्प्रख्यातं रूपं वरदमैश्वरम् ॥	073c  
यो ह्येतद्ब्राह्मणो नित्यं शृणुयाद्धारयीत वा ।	074a  
न तस्याध्ययनं नाशमुपगच्छेत्कदाचन ॥	074c  
आराध्य तपसोग्रेण देवं हयशिरोधरम् ।	075a  
पाञ्चालेन क्रमः प्राप्तो रामेण पथि देशिते ॥	075c  
एतद्धयशिरो राजन्नाख्यानं तव कीर्तितम् ।	076a  
पुराणं वेदसमितं यन्मां त्वं परिपृच्छसि ॥	076c  
यांयामिच्छेत्तनुं देवः कर्तुं कार्यविधौ क्वचित् ।	077a  
तातां कुर्याद्विकुर्वाणः स्वयमात्मानमात्मना ॥	077c  
एष वेदनिधिः श्रीमानेष वै तपसोनिधिः ।	078a  
एष योगश्च साङ्ख्यं च ब्रह्म चाग्र्यं हविर्विभुः ॥	078c  
नारायणपरा वेदा यज्ञा नारायणात्मकाः ।	079a  
तपो नारायणपरं नारायणपरा गतिः ॥	079c  
नारायणपरं सत्यमृतं नारायणात्मकम् ।	080a  
नारायणपरो धर्मः पुनरावृत्तिदुर्लभः ॥	080c  
प्रवृत्तिलक्षणश्चैव धर्मो नारायणात्मकः ।	081a  
नारायणात्मको गन्धो भूमौ श्रेष्ठतमः स्मृतः ॥	081c  
अपां चापि गुणा राजन्रसा नारायणात्मकाः ।	082a  
ज्योतिषां च परं रूपं स्मृतं नारायणात्मकम् ॥	082c  
नारायणात्मकश्चापि स्पर्शो वायुगुणः स्मृतः ।	083a  
नारायणात्मकश्चैव शब्द आकाशसम्भवः ॥	083c  
मनश्चापि ततो भूतमव्यक्तगुणलक्षणम् ।	084a  
नारायणपरं कालो ज्योतिषामयनं च यत् ॥	084c  
नारायणपरा कीर्तिः श्रीश्च लक्ष्णीश्च देवताः ।	085a  
नारायणपरं साङ्ख्यं योगो नारायणात्मकः ॥	085c  
कारणं पुरुषो ह्येषां प्रधानं चापि कारणम् ।	086a  
स्वभावश्चैव कर्माणि दैवं येषां च कारणम् ॥	086c  
अधिष्ठानं तथा कर्ता करणं च पृथग्विधम् ।	087a  
विविधा च तथा चेष्टा दैवं चैवात्र पञ्चमम् ॥	087c  
पञ्चकारणसङ्ख्यातो निष्ठा सर्वत्र वै हरिः ।	088a  
तत्त्वं जिज्ञासमानानां हेतुभिः सर्वतोमुखैः ॥	088c  
तत्त्वमेको महायोगी हनिर्नारायणः प्रभुः ।	089a  
ब्रह्मादीनां सलोकानामृषीणां च महात्मनाम् ॥	089c  
साङ्ख्यानां योगिनां चापि यतीनामात्मवेदिनाम् ।	090a  
मनीषितं विजानाति केशवो न तु तस्य ते ॥	090c  
ये केचित्सर्वलोकेषु दैवं पित्र्यं च कुर्वते ।	091a  
दानानि च प्रयच्छन्ति तप्यन्ते च तपो महत् ॥	091c  
सर्वेषामाश्रयो विष्णुरैश्वरं विधिमास्थितः ।	092a  
सर्वभूतकृतावासो वासुदेवेति चोच्यते ॥	092c  
अयं हि नित्यः परमो महर्षिर्महाविभूतिर्गुणवान्गुणाख्यः ।	093a  
गुणैश्च संयोगमुपैति शीघ्रं कालो यथर्तावृतुसम्प्रयुक्तः ॥	093c  
नैवास्य विन्दन्ति गतिं महात्मनो न चागतिं कश्चिदिहानुपश्यति ।	094a  
ज्ञानात्मकाः संयमिनो महर्षयः पश्यन्ति नित्यं पुरुषं गुणाधिकम् ॥ 	094c  

इति श्रीमन्महाभारते शान्तिपर्वणि मोक्षधर्मपर्वणि नारायणीये सप्तपञ्चाशदधिकत्रिशततमोऽध्यायः ॥ 357 ॥

12-357-3 हव्यकव्यभुजः । मूलविभुजादित्वात्कः । अकारान्तः शब्दः । उदक्पूर्वे ऐशानकोणे । महोदधौ तत्समीपे । इदमुत्तरान्वयि ॥ 12-357-5 अपूर्वं प्रागदृष्टम् ॥ 12-357-6 अपूर्वम् अद्भुतम् ॥ 12-357-10 तत् अश्वशिरोरूपम् ॥ 12-357-11 ईश्वरबुद्धिजैः ईश्वरसङ्कल्पमात्रजैः ॥ 12-357-23 लोकनाथो महान्प्रभुरिति ट. पाठः ॥ 12-357-38 लोकाद्यनिधनश्रेष्ठेति ट. पाठः ॥ 12-357-46 देवकार्यार्थमुद्यत इति ट. ध. पाठः ॥ 12-357-53 ओमिति प्रासृजत्स्वरमिति थ. ध. पाठः ॥ 12-357-74 शृणुयाच्छ्रावयेत वेति थ. ध. पाठः ॥ 12-357-90 केशवो ननु वै गतिरिति ट. पाठः ॥ 12-357-93 गुणवान्निर्गुणाख्य इति थ. पाठः ॥ 12-357-94 पुरुषं गुणातिगमिति ट. पाठः ॥
