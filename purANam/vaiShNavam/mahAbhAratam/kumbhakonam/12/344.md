अध्यायः 344

बृहस्पतिना उपरिचरवसोर्याजनम् ॥ 1 ॥ तत्र श्रीहरिणा परोक्षतया भागग्रहणात्क्रुद्धं बृहस्पतिम् प्रति एकतादिभिः श्वेतद्वीपवर्णनपूर्वकं भगवन्महिमोक्त्या परिसान्त्वनम् ॥ 2 ॥
भीष्म उवाच 	001  
ततोऽतीते महाकल्पे उत्पन्नेऽङ्गिरसः सुते ।	001a  
बभूवुर्निर्वृता देवा जाते देवपुरोहिते ॥	001c  
बृहद्ब्रह्म महच्चेति शब्दाः पर्यायवाचकाः ।	002a  
एभिः समन्वितो राजन्गुणैर्विद्वान्बृहस्पतिः ॥	002c  
तस्य शिष्यो बभूवाग्र्यो राजोपरिचरो वसुः ।	003a  
अधीतवांस्तदा शास्त्रं सम्यक्चित्रशिखण्डिजम् ॥	003c  
स राजा भावितः पूर्वं दैवेन विधिना वसुः ।	004a  
पालयामास पृथिवीं दिवमाखण्डलो यथा ॥	004c  
तस्य यज्ञो महानासीदश्वमेधो महात्मनः ।	005a  
बृहस्पतिरुपाध्यायस्तत्र होता बभूव ह ॥	005c  
प्रजापतिसुताश्चात्र सदस्याश्चाभवंस्त्रयः ।	006a  
एकतश्च द्वितश्चैव त्रितश्चैव मर्हषयः ॥	006c  
धनुषाख्योऽथ रैभ्यश्च अर्वावसुपरावसू ।	007a  
ऋषिर्मेधातिथिश्चैव ताण्ड्यश्चैव महानृषिः ॥	007c  
ऋषिः शान्तिर्महाभागस्तथा वेदशिराश्च यः ।	008a  
ऋषिश्रेष्ठश्च कपिलः शालिहोत्रपिता स्मृतः ॥	008c  
आद्यः कठस्तैत्तिरिश्च वैशम्पायनपूर्वजः ।	009a  
कण्वोऽथ देवहोत्रश्च एते षोडश कीर्तिताः ॥	009c  
सम्भूताः सर्वसम्भारास्तस्मिन्राजन्महाक्रतौ ।	010a  
न तत्र पशुघातोऽभूत्स राजैवं स्थितोऽभवत् ॥	010c  
अहिंस्रः शुचिरक्षुद्रो निराशीः कर्मसंस्तुतः ।	011a  
आरण्यकपदोद्भूता भागास्तत्रोपकल्पिताः ॥	011c  
प्रीतस्ततोऽस्य भगवान्देवदेवः पुरातनः ।	012a  
साक्षात्तं दर्शयामास सोदृश्योऽन्येन केनचित् ॥	012c  
स्वयं भागमुपाघ्राय पुरोडाशं गृहीतवान् ।	013a  
अदृश्येन हृतो भागो देवेन हरिमेधसा ॥	013c  
बृहस्पतिस्ततः क्रुद्धः स्रुचमुद्यम्य वेगितः ।	014a  
आकाशं घ्नन्स्रुचः पातै रोषादश्रूण्यवर्तयत् ॥	014c  
उवाच चोपरिचरं मया भागोऽयमुद्यतः ।	015a  
ग्राह्यः स्वयं हि देवेन मत्प्रत्यक्षं न संशयः ॥	015c  
उद्यता यज्ञभागा हि साक्षात्प्राप्ताः सुरैरिह ।	016a  
किमर्थमिह न प्राप्तो दर्शनं मे हरिर्नृप ॥	016c  
भीष्म उवाच 	017  
ततः स तं समुद्धूतं भूमिपालो महान्वसुः ।	017a  
प्रसादयामास मुनिं सदस्यास्ते च सर्वशः ॥	017c  
\'हुतस्त्वया वदानीह पुरोडाशस्य यावती ।	018a  
गृहीता देवदेवेन मत्प्रत्यक्षं न संशयः ॥	018c  
इत्येवमुक्ते वसुना सरोषश्चाब्रवीद्गुरुः ।	019a  
न यजेयमहं चात्र परिभूतस्त्वया नृप ॥	019c  
त्वया पशुर्वारितश्च कृतः पिष्टमयः पशुः ।	020a  
त्वं देवं पश्यसे नित्यं न पश्येयमहं कथम् ॥	020c  
वसुरुवाच 	021  
पशुहिंसा वारिता च यजुर्वेदादिमन्त्रतः ।	021a  
अहं न वारये हिंसां द्रक्ष्याम्येकान्तिको हरिम् ।	021c  
तस्मात्कोपो न कर्तव्यो भवता गुरुणा मयि ॥	021e  
वसुमेवं ब्रुवाणं तु क्रुद्ध एव बृहस्पतिः ।	022a  
उवाच ऋत्विजश्चैव किं नः कर्मेति वारयन् ॥	022c  
अथैकतो द्वितश्चैव त्रितश्चैव महर्षयः ।\'	023a  
ऊचुश्चैनमसम्भ्रान्ता न रोषं कर्तुमर्हसि ॥	023c  
\'शृणु त्वं वचनं पुत्र अस्माभिः समुदाहृतम् ।\'	024a  
नैष धर्मः कृतयुगे यत्त्वं रोषमिहाहिथाः ॥	024c  
अरोषणो ह्यसौ देवो यस्य भागोऽयमुद्यतः ।	025a  
न शक्यः स त्वया द्रष्टुमस्माभिर्वा बृहस्पते ।	025c  
यस्य प्रसादं कुरुते स वै तं द्रष्टुमर्हति ॥	025e  
वयं हि ब्रह्मणः पुत्रा मानसाः परिकीर्तिताः ।	026a  
गता निःश्रेयसार्थं हि कदाचिद्दिशमुत्तराम् ॥	026c  
तप्त्वा वर्षसहस्राणि चत्वारि तप उत्तमम् ।	027a  
एकपादा स्थिताः सम्यक्काष्ठभूताः समाहिताः ॥	027c  
मेरोरुत्तरभागे तु क्षीरोदस्यानुकूलतः ।	028a  
स देशो यत्र नस्तप्तं तपः परमदारुणम् ॥	028c  
वरेण्यं वरदं तं वै देवदेवं सनातनम् ।	029a  
कथं पश्येमहि वयं देवं नारायणं त्विति ॥	029c  
अथ व्रतस्यावभृथे वागुवाचाशरीरिणी ।	030a  
स्निग्धगम्भीरया वाचा प्रहर्षणकरी विभो ॥	030c  
सुतप्तं वस्तपो विप्राः प्रसन्नेनान्तरात्मना ।	031a  
यूयं जिज्ञासवो भक्ताः कथं द्रक्ष्यथ तं विभुम् ॥	031c  
क्षीरोदधेरुत्तरतः श्वेतद्वीपो महाप्रभः ।	032a  
तत्र नारायणपरा मानवाश्चन्द्रवर्चसः ॥	032c  
एकान्तभावोपगतास्ते भक्ताः पुरुषोत्तमम् ।	033a  
ते सहस्रार्चिषं देवं प्रविशन्ति सनातनम् ॥	033c  
अनिन्द्रिया निराहारा अनिष्पन्दाः सुगन्धिनः ।	034a  
एकान्तिनस्ते पुरुषाः श्वेतद्वीपनिवासिनः ।	034c  
गच्छध्वं तत्र मुनयस्तत्रात्मा मे प्रकाशितः ॥	034e  
अथ श्रुत्वा वयं सर्वे वाचं तामशरीरिणीम् ।	035a  
यथाख्यातेन मार्गेण तं देशं प्रविशेमहि ॥	035c  
प्राप्य श्वेतं महाद्वीपं तच्चित्तास्तद्दिदृक्षवः ।	036a  
\'सहसा हि गताः सर्वे तेजसा तस्य मोहिताः ॥\'	036c  
ततोऽस्मद्दृष्टिविषयस्तदा प्रतिहतोऽभवत् ।	037a  
न च पश्याम पुरुषं तत्तेजोहतदर्शनाः ॥	037c  
ततो नः प्रादुरभवद्विज्ञानं देवयोगजम् ।	038a  
न किलातप्ततपसा शक्यते द्रष्टुमञ्जसा ॥	038c  
ततः पुनर्वर्षशतं तप्त्वा तात्कालिकं महत् ।	039a  
व्रतावसाने च शुभान्नरान्ददृशिमो वमय् ॥	039c  
श्वेतांश्चन्द्रप्रतीकाशान्सर्वलक्षणलक्षितान् ।	040a  
नित्याञ्जलिकृतान्ब्रह्म जपतः प्रागुदङ्मुखान् ॥	040c  
मानसो नाम स जपो जप्यते तैर्महात्मभिः ।	041a  
तेनैकाग्रमनस्त्वेन प्रीतो भवति वै हरिः ॥	041c  
याऽभवन्मुनिशार्दूल भाः सूर्यस्य युगक्षये ।	042a  
एकैकस्य प्रभा तादृक्साऽभवन्मानवस्य ह ॥	042c  
तेजोनिवासः स द्वीप इति वै मेनिरे वयम् ।	043a  
न तत्राभ्यधिकः कश्चित्सर्वे ते समतेजसः ॥	043c  
अथ सूर्यसहस्रस्य प्रभां युगपदुत्थिताम् ।	044a  
सहसा दृष्टवन्तः स्म पुनरेव बृहस्पते ॥	044c  
सहिताश्चाभ्यधावन्त ततस्ते मानवा द्रुतम् ।	045a  
कृताञ्जलिपुटा हृष्टा नम इत्येव वादिनः ॥	045c  
ततो हि वदतां तेषामश्रौष्म विपुलं ध्वनिम् ।	046a  
बलिः किलोपह्रियते तस्य देवस्य तैर्नरैः ॥	046c  
वयं तु तेजसा तस्य सहसा हृतचेतसः ।	047a  
न किञ्चिदपि पश्यामो हतचक्षुर्बलेन्द्रियाः ॥	047c  
एकस्तु शब्दो विततः श्रुतोऽस्माभिरुदीरितः ।	048a  
\'आकाशं पूरयन्सर्वं शिक्षाक्षरसमन्वितः ॥	048c  
जितं ते पुण्डरीकाक्ष नमस्ते विश्वभावन ।	049a  
नमस्तेऽस्तु हृषीकेश महापुरुष पूर्वज ।	049c  
इति शब्दः श्रुतोऽस्माभिः शिक्षाक्षरसमन्वितः ॥	049e  
एतस्मिन्नन्तरे वायुः सर्वगन्धवहः शुचिः ।	050a  
दिव्यान्युवाह पुष्पाणि कर्मण्याश्चौषधीस्तथा ॥	050c  
तैरिष्टः पञ्चकालज्ञैर्हरिरेकान्तिभिर्नरैः ।	051a  
भक्त्या परमया युक्तैर्मनोवाक्कर्मभिस्तदा ॥	051c  
नूनं तत्रागतो देवो यथा तैर्वागुदीरिता ।	052a  
वयं त्वेनं न पश्यामो मोहितास्तस्य मायया ॥	052c  
मारुते सन्निवृत्ते च बलौ च प्रतिपादिते ।	053a  
चिन्ताव्याकुलितात्मानो जाताः स्मोङ्गिसांवर ॥	053c  
मानवानां सहस्रेषु तेषु वै शुद्धयोनिषु ।	054a  
अस्मान्न कश्चिन्मनसा चक्षुषा वाऽप्यपूजयत् ॥	054c  
तेऽपि स्वस्था मुनिगणा एक भावमनुव्रताः ।	055a  
नास्मासु दधिरे भावं ब्रह्मभावमनुष्ठिताः ॥	055c  
ततोऽस्मान्सुपरिश्रान्तांस्तपसा चातिकर्शितान् ।	056a  
उवाच स्वस्थं किमपि भूतं तत्राशरीरकम् ॥	056c  
देव उवाच 	057  
दृष्टा वः पुरुषाः श्वेताः सर्वेन्द्रियविवर्जिताः ।	057a  
दृष्टो भवति देवेश एभिर्दृष्टैर्द्विजोत्तमैः ॥	057c  
गच्छध्वं मुनयः सर्वे यथागतमितोऽचिरात् ।	058a  
न स शक्यस्त्वभक्तेन द्रष्टुं देवः कथञ्चन ॥	058c  
कामं कालेन महता एकान्तित्वमुपागतैः ।	059a  
शक्यो द्रष्टुं स भगवान्प्रभामण्डलदुर्दृशः ॥	059c  
महत्कार्यं च कर्तव्यं युष्माभिर्द्विजसत्तमाः ।	060a  
इतः कृतयुगेऽतीते विपर्यासं गतेऽपि च ॥	060c  
वैवस्वतेऽन्तरे विप्राः प्राप्ते त्रेतायुगे पुनः ।	061a  
सुराणां कार्यसिद्ध्यर्थं सहाया वै भविष्यथ ॥	061c  
ततस्तदद्भुतं वाक्यं निशम्यैवामृतोपमम् ।	062a  
तस्य प्रसादात्प्राप्ताः स्मो देशमीप्सितमञ्जसा ॥	062c  
एवं सुतपसा चैव हव्यकव्यैस्तथैव च ।	063a  
देवोऽस्माभिर्न दृष्टः स कथं त्वं द्रष्टुमर्हसि ॥	063c  
नारायणो महद्भूतं विश्वसृग्घव्यकव्यभुक् ।	064a  
अनादिनिधनोऽव्यक्तो देवदानवपूजितः ॥	064c  
एवमेकतवाक्येन द्वितत्रितमतेन च ।	065a  
अनुनीतः सदस्यैश्च बृहस्पतिरुदारधीः ।	065c  
समापयत्ततो यज्ञं दैवतं समपूजयत् ॥	065e  
समाप्तयज्ञो राजाऽपि प्रजां पालितवान्वसुः ।	066a  
ब्रह्मशापाद्दिवो भ्रष्टः प्रविवेश महीं ततः ॥	066c  
स राजा राजशार्दूल सत्यधर्मपरायणः ।	067a  
अन्तर्भूमिगतश्चैव सततं धर्मवत्सलः ॥	067c  
नारायणपरो भूत्वा नारायणजपं जपन् ।	068a  
तस्यैव च प्रसादेन पुनरेवोत्थितस्तु सः ॥	068c  
महीतलाद्गतः स्थानं ब्रह्मणः समनन्तरम् ।	069a  
परां गतिमनुप्राप्त इति नैष्ठिकमञ्जसा ॥ 	069c  

इति श्रीमन्महाभारते शान्तिपर्वणि मोक्षधर्मपर्वणि नारायणीये चतुश्चत्वारिंशदधिकत्रिशततमोऽध्यायः ॥ 344 ॥

12-344-31 क्रुद्धं द्रक्ष्यथ तं प्रभुमिति ध. पाठः ॥ 12-344-34 अतीन्द्रिया निराहारा इति ध. पाठः ॥ 12-344-43 पुरुषव्यत्यय आर्षः ॥
