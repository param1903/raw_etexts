अध्यायः 270

भीष्मेण युधिष्ठिरम् प्रति जाजलितुलाधारसंवादानुवादः ॥ 1 ॥
तुलाधार उवाच 	001  
सद्भिर्वा यदि वाऽसद्भिः पन्थानमिममाश्रितः ।	001a  
प्रत्यक्षं क्रियतां साधु ततो ज्ञास्यसि तद्यथा ॥	001c  
एते शकुन्ता बहवः समन्ताद्विचरन्ति ह ।	002a  
तवोत्तमाङ्गे सम्भूताः श्येनाश्चान्याश्च जातयः ॥	002c  
आहूयैनान्महाब्रह्मन्विशमानांस्ततस्ततः ।	003a  
पश्येमान्हस्तपादैश्च श्लिष्टान्देहेषु सर्वशः ॥	003c  
सम्भावयन्ति पितरं त्वया सम्भाविताः खगाः ।	004a  
असंशयं पिता वै त्वं पुत्रानाह्वय जाजले ॥	004c  
भीष्म उवाच 	005  
ततो जाजलिना तेन समाहूताः पतत्रिणः ।	005a  
वाचमुच्चारयन्ति स्म धर्मस्य वचनात्किल ॥	005c  
तुलाधार उवाच 	006  
अहिंसादि कृतं कर्म इह चैव परत्र च ।	006a  
श्रद्धां निहन्ति वै ब्रह्मन्सा हता हन्ति तं नरम् ॥	006c  
समानां श्रद्दधानानां संयतानां सुचेतसाम् ।	007a  
कुर्वतां यज्ञ इत्येव न यज्ञो जातु नेष्यते ॥	007c  
श्रद्धा वै सात्विकी देवी सूर्यस्य दुहिता द्विज ।	008a  
सावित्री प्रसवित्री च हविर्वाङ्मनसी ततः ॥	008c  
वाग्वृद्धं त्रायते श्रद्धा मनोवृद्धं च जाजले ।	009a  
श्रद्धावृद्धं वाङ्मनसी न यज्ञस्त्रातुमर्हति ॥	009c  
अत्र गाथा ब्रह्मगीताः कीर्तयन्ति पुराविदः ।	010a  
शुचेरश्रद्दधानस्य श्रद्दधानस्य चाशुचेः ॥	010c  
देवा वित्तममन्यन्त सदृशं यज्ञकर्मणि ।	011a  
श्रोत्रियस्य कदर्यस्य वदान्यस्य च वार्धुषेः ॥	011c  
मीमांसित्वोभयं देवाः सममन्नमकल्पयन् ।	012a  
प्रजापतिस्तानुवाच विषमं कृतमित्युत ॥	012c  
श्रद्धापूतं वदान्यस्य हतमश्रद्धयेतरत् ।	013a  
भोज्यमन्नं वदान्यस्य कदर्यस्य न वार्धुषेः ॥	013c  
अश्रद्दधान एवैको देवानां नार्हते हविः ।	014a  
तस्यैवान्नं न भोक्तव्यमिति धर्मविदो विदुः ॥	014c  
अश्रद्धा परमं पापं श्रद्धा पापप्रमोचनी ।	015a  
जहाति पापं श्रद्धावान्सर्पो जीर्णामिव त्वचम् ॥	015c  
ज्यायसी या पवित्राणां निवृत्तिः श्रद्धया सह ।	016a  
निवृत्तशीलदोषो यः श्रद्धावान्पूत एव सः ॥	016c  
किं तस्य तपसा कार्यं किं वृत्तेन किमात्मना ।	017a  
श्रद्धामयोऽयं पुरुषो यो यच्छ्रद्धः स एव सः ॥	017c  
इति धर्मः समाख्यातः सद्भिर्धर्मार्थदर्शिभिः ।	018a  
वयं जिज्ञासमानास्तु सम्प्राप्ता धर्मदर्शनात् ॥	018c  
श्रद्धां कुरु महाप्राज्ञ ततः प्राप्स्यसि यत्परम् ॥	019ac  
\'जाजलिरुवाच 	020  
न वै मुनीनां शृणुमश्च तत्वं पृच्छामि ते वाणिज तत्वमेतत् ।	020a  
पूर्वे हि पूर्वेऽप्यनवेक्षमाणा नातः परं ते ऋषयः स्थापयन्ति ॥	020c  
यस्मिन्नेवानुतीर्थेन पशवः प्राप्नुयुः सुखम् ।	021a  
पत्नीव्रतेन विधिना प्रकरोति नियोजयन् ।\'	021c  
श्रद्धावाञ्श्रद्दधानश्च धर्मश्चैव हि वाणिज ॥	021e  
तुलाधार उवाच 	022  
स्ववर्त्मनि स्थितश्चैव गरीयानेव जाजले ॥	022ac  
भीष्म उवाच 	023  
ततोऽचिरेण कालेन तुलाधारः स एव च ।	023a  
दिवं गत्वा महाप्राज्ञौ विहरेतां यथासुखम् ।	023c  
स्वंस्वं स्थानमुपागम्य स्वकर्मफलनिर्मितम् ॥	023e  
एवं बहुविधार्थं च तुलाधारेण भाषितम् ।	024a  
सम्यक्चैवमुपालब्धो धर्मश्चोक्तः सनातनः ॥	024c  
तस्य विख्यातवीर्यस्य श्रुत्वा वाक्यानि जाजलिः ।	025a  
तुलाधारस्य कौन्तेय शान्तिमेवान्वपद्यत ॥	025c  
\'समानां श्रद्दधानानां युक्तानां च यथाबलम् ।	026a  
कुर्वतां यज्ञ इत्येव नायज्ञो जातु नेष्यते ॥\'	026c  
एवं बहुमतार्थं च तुलाधारेण भाषितम् ।	027a  
यथौपम्योपदेशेन किं भूयः श्रोतुमिच्छसि ॥ 	027c  

इति श्रीमन्महाभारते शान्तिपर्वणि मोक्षधर्मपर्वणि सप्तत्यधिकद्विशततमोऽध्यायः ॥ 270 ॥

12-270-1 अयं पन्थाः समाश्रित इति ट. थ. पाठः ॥ 12-270-3 ततस्ततः तेषुतेषु नीडेषु प्रवेशाय श्लिष्टान् सङ्कुचितहस्तपादान् ॥ 12-270-5 वाचमुच्चारयन्ति । निःशङ्कं प्रत्युत्तरं प्रयच्छन्तीत्यर्थः । तत्र हेतुः धर्मस्याऽहिंसात्मकस्य सम्बन्धिनो वचनात्प्रियवचनादित्यर्थः ॥ 12-270-6 हिंसा आदिपदार्थः । इह परत्र च प्रत्यक्षफलमिति शेषः । तत्र हिंसाफलमाह श्रद्धामिति । हिंसा श्रद्धां विश्वासं निहन्तीत्यध्याहृत्य योज्यम् । तं विश्वासघातिनम् । स्पर्धानिहन्ति तं धर्मं स हतो हन्तीति ध. पाठः । हिंसा निहन्ति वै धर्मसंहतो हन्तीति थ. पाठः ॥ 12-270-7 समानां लाभालाभयोः यज्ञः कर्तव्य इत्येवाभिसन्धाय कुर्वतां फलं चाभिसन्धायेति एवार्थः । तेषां यज्ञो नेष्वत इति न । सङ्गतानां सुचेतसामिति ध. पाठः ॥ 12-270-9 वाचा स्वरवर्णविपर्यासेन यद्वृद्धं छिन्नं नष्टं मन्त्राद्युच्चारणे तच्छ्रद्धा त्रायते समाधत्ते । मनसा व्यग्रेण यन्नष्टं देवताध्यानादि ॥ 12-270-12 मीमांसित्वा विचार्य ॥ 12-270-14 हविर्दातुमिति शेषः ॥ 12-270-17 यत् या सात्विकी राजसी तामसी वा श्रद्धा यस्य स यच्छ्रद्धः । स एव स सात्विको राजसस्तामसो वा ॥ 12-270-18 धर्मदर्शनाख्यान्मुनेधर्मं वयं प्राप्तवन्तः ॥ 12-270-19 स्पर्धां जहि महाप्राज्ञेति ध. पाठः ॥ 12-270-21 श्रद्धावान्वेदवाक्ये । श्रद्दधानस्तदर्थमनुष्ठातुं ममेदं श्रेय इति निश्चयवान् । धर्मो धर्मात्मा ॥ 12-270-22 गरीयानेव भूतले इति ट. थ. पाठः ॥ 12-270-27 यथौपम्योपदेशेन यथावद्दृष्टान्तकीर्तनेन ॥
