अध्यायः 135

भीष्मेण युधिष्ठिरम् प्रति दस्युभावेऽपि शास्त्रमर्यादानुसारिणः परलोकप्राप्तौ दृष्टान्ततया कापच्यचरितोपन्यासः ॥ 1 ॥
भीष्म उवाच 	001  
अत्राप्युदाहन्तीममितिहासं पुरातनम् ।	001a  
यथा दस्युः समर्यादो दस्युत्वात्सिद्धिमाप्तवान् ॥	001c  
प्रहर्ता मतिमाञ्शूरः श्रुतवान्सुनृशंसवान् ।	002a  
अक्षन्नाश्रमिणां धर्मं ब्रह्मण्यो गुरुपूजकः ॥	002c  
निषाद्यां क्षत्रियाज्जातः क्षत्रधर्मानुपालकः ।	003a  
कापच्यो नाम नैषादिर्दस्युत्वात्सिद्धिमाप्तवान् ॥	003c  
अरण्ये सायं पूर्वाह्णे मृगयूथप्रकोपिता ।	004a  
विधिज्ञो मृगजातीनां नैषादानां च कोविदः ॥	004c  
सर्वकाननदेशज्ञः पारियात्रचरः सदा ।	005a  
धर्मज्ञः सर्ववर्णानाममोघेषुर्दृढायुधः ॥	005c  
अप्यनेकशतां सेनामेक एव जिगाय सः ।	006a  
स वृद्धावम्बपितरौ महारण्येऽभ्यपूजयत् ॥	006c  
मधुमांसैर्मूलफलैरन्नैरुच्चावचैरपि ।	007a  
सत्कृत्य भोजयामास सम्यक्परिचचार ह ॥	007c  
आरण्यकान्प्रव्रजितान्ब्राह्मणान्परिपालयन् ।	008a  
अपि तेभ्यो मृगान्हत्वा निनाय सततं वने ॥	008c  
येऽस्मान्न प्रतिगृह्णन्ति दस्युभोजनशङ्कया ।	009a  
तेषामासज्य गेहेषु कल्य एव स गच्छति ॥	009c  
तं बहूनि सहस्राणि ग्रामणीत्वेऽभिवव्रिरे ।	010a  
निर्मर्यादानि दस्यूनां निरनुक्रोशवर्तिनाम् ॥	010c  
दस्यव ऊचुः 	011  
मुहूर्तदेशकालज्ञः प्राज्ञः शूरो दृढव्रतः ।	011a  
ग्रामणीर्भव नो मुख्यः सर्वेषामेव सम्मतः ॥	011c  
यथायथा वक्ष्यसि नः करिष्यामस्तथातथा ।	012a  
पालयास्मान्यथान्यायं यथा माता यथा पिता ॥	012c  
कापच्य उवाच 	013  
मा वधीस्त्वं स्त्रियं भीरुं मा शिशुं मा तपस्विनम् ।	013a  
नायुध्यमानो हन्तव्यो न च ग्राह्या बलात्स्त्रियः ॥	013c  
सर्वथा स्त्री न हन्तव्या सर्वसत्वेषु बुध्यत ।	014a  
नित्यं गोब्राह्मणे स्वस्ति योद्धव्यं च तदर्थतः ॥	014c  
सत्यं च नापि हर्तव्यं सारविघ्नं च मा कृथाः ।	015a  
पूज्यन्ते यत्र देवाश्च पितरोऽतिथयश्च ह ॥	015c  
सर्वभूतेष्वपि वरो ब्राह्मणो मोक्षमर्हति ।	016a  
कार्या चापचितिस्तेषां सर्वस्वेनापि भावयेत् ॥	016c  
यस्य त्वेते सम्प्रदुष्टास्तस्य विद्यात्पराभवम् ।	017a  
न तस्य त्रिषु लोकेषु त्राता भवति कश्चन ॥	017c  
यो ब्राह्मणान्परिभवेद्विनाशं चापि रोचयेत् ।	018a  
सूर्योदय इव ध्वान्ते ध्रुवं तस्य पराभवः ॥	018c  
इहैव फलमासीनः प्रत्याकाङ्क्षेत सर्वशः ।	019a  
येये नो न प्रदास्यन्ति तांस्तांस्तेनाभियास्यसि ॥	019c  
शिष्ट्यर्थं विहितो दण्डो न वधार्थं विधीयते ।	020a  
ये च शिष्टान्प्रबाधन्ते धर्मस्तेषां वधः स्मृतः ॥	020c  
ये च राष्ट्रोपरोधेन वृद्धिं कुर्वन्ति केचन ।	021a  
तानेवानुम्रियेरंस्ते कुणपं कृमयो यथा ॥	021c  
ये पुनर्धर्मशास्त्रेण वर्तेरन्निह दस्यवः ।	022a  
अपि ते दस्यवो भूत्वा क्षिप्रं सिद्धिमवाप्नुयुः ||	022c  
भीष्म उवाच 	023  
ते सर्वमेवानुचक्रुः कापच्यस्यानुशासनम् ।	023a  
वृद्धिं च लेभिरे सर्वे पापेभ्यश्चाप्युपारमन् ॥	023c  
कापच्यः कर्मणा तेन महतीं सिद्धिमाप्तवान् ।	024a  
साधूनामाचरन्क्षेमं दस्यून्पापान्निवर्तयन् ॥	024c  
इदं कापच्यचरितं यो नित्यमनुचिन्तयेत् ।	025a  
नारण्येभ्योऽपि भूतेभ्यो भयमृच्छेत्कथञ्चन ॥	025c  
न भयं तस्य मर्त्येभ्यो नामर्त्येभ्यः कथञ्चन ।	026a  
न सतो नासतो राजन्स ह्यरण्येषु गोपतिः ॥ 	026c  

इति श्रीमन्महाभारते शान्तिपर्वणि आपद्धर्मपर्वणि पञ्चत्रिंशदधिकशततमोऽध्यायः ॥ 135 ॥

12-135-3 कायव्यो नामेति झ. पाठः । कापव्यो नामेति ट. पाठः । काश्यपो नामेति ध. पाठः ॥ 12-135-4 निपातानां च कोविद इति ड. थ. ध. पाठः ॥ 12-135-5 पारियात्रः पर्वतविशेषः ॥ 12-135-9 आसज्य क्वचिन्निधाय । कल्ये प्रातः ॥ 12-135-13 मावधीस्त्वमित्येकवचनं गणाभिप्रायेण ॥ 12-135-14 स्वस्ति कल्याणं चिन्तनीयम् ॥ 12-135-15 सारो विवाहादिकार्यं तत्र विघ्नं मा कृथाः । सस्यं च नोपहन्तव्यं सीरविघ्नं च मा कृथाः इति ट. ड. थ. पाठः ॥ 12-135-16 अपचितिः पूजा ॥ 12-135-18 ध्वान्ते ध्वान्तस्य ॥ 12-135-19 ये ये वणिजः । नः अस्मभ्यम् ॥ 12-135-20 शिष्ट्यर्थं दुष्टानां शासनार्थम् ॥
