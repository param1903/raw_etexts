अध्यायः 297

भीष्मेण युधिष्ठिरम् प्रति श्रेयःसाधनप्रतिपादकपराशरगीतानुवादः ॥ 1 ॥
पराशर उवाच 	001  
मनोरथरथं प्राप्य इन्द्रियार्थहयं नरः ।	001a  
रश्मिभिर्ज्ञानसम्भूतैर्यो गच्छति स बुद्धिमान् ॥	001c  
सेवाश्रितेन मनसा वृत्तिहीनस्य शस्यते ।	002a  
द्विजातिहस्तान्निर्वृत्ता न तु तुल्यात्परस्परात् ॥	002c  
आयुर्नसुलभं लब्ध्वा नावकर्षेद्विशाम्पते ।	003a  
उत्कर्षार्थं प्रयतते नरः पुण्येन कर्मणा ॥	003c  
वर्णेभ्यो हि परिभ्रष्टो न वै सम्मानमर्हति ।	004a  
न तु यः सत्क्रियां प्राप्य राजसं कर्म सेवते ॥	004c  
वर्णोत्कर्षमवाप्नोति नरः पुण्येन कर्मणा ।	005a  
दुर्लभं तमलब्धा हि हन्यात्पापेन कर्मणा ॥	005c  
अज्ञानाद्धि कृतं पापं तपसैवाभिनिर्णुदेत् ।	006a  
पापं हि कर्म फलति पापमेव स्वयङ्कृतम् ।	006c  
तस्मात्पापं न सेवेत कर्म दुःखफलोदयम् ॥	006e  
पापानुबन्धं यत्कर्म यद्यपि स्यान्महाफलम् ।	007a  
तन्न सेवेत मेधावी शुचिः कुशलिनं यथा ॥	007c  
किङ्कष्टमनुपश्यामि फलं पापस्य कर्मणः ।	008a  
प्रत्यापन्नस्य हि ततो नात्मा तावद्विरोचते ॥	008c  
प्रत्यापत्तिश्च यस्येह बालिशस्य न जायते ।	009a  
तस्यापि सुमहांस्तापः प्रस्थितस्योपजायते ॥	009c  
विरक्तं शोध्यते वस्त्रं न तु कृष्णोपसंहितम् ।	010a  
प्रयत्नेन मनुष्येन्द्र पापमेवं निबोध मे ॥	010c  
स्वयं कृत्वा तु यः पापं शुभमेवानुतिष्ठति ।	011a  
प्रायश्चित्तं नरः कर्तुमुभयं सोऽश्नुते पृथक् ॥	011c  
अज्ञानात्तु कृतां हिंसामहिंसा व्यपकर्षति ।	012a  
ब्राह्मणाः शास्त्रनिर्देशादित्याहुर्ब्रह्मवादिनः ॥	012c  
तथा कामकृतं नास्य विहिंसैवानुकर्षति ।	013a  
इत्याहुर्ब्रह्मशास्त्रज्ञा ब्राह्मणा ब्रह्मवादिनः ॥	013c  
अहं तु तावत्पश्यामि कर्म यद्वर्तते कृतम् ।	014a  
गुणयुक्तं प्रकाशं वा पापेनानुपसंहितम् ॥	014c  
यथा सूक्ष्माणि कर्माणि फलन्तीह यथातथम् ।	015a  
बुद्धियुक्तानि तानीह कृतानि मनसा सह ॥	015c  
भवत्यल्पफलं कर्म सेवितं नित्यमुल्बणम् ।	016a  
अबुद्धिपूर्वं धर्मज्ञ कृतमुग्रेण कर्मणा ॥	016c  
कृतानि यानि कर्माणि दैवतैर्मुनिभिस्तथा ।	017a  
न चरेत्तानि धर्मात्मा श्रुत्वा चापि न कुत्सयेत् ॥	017c  
सञ्चिन्त्य मनसा राजन्विदित्वा शक्तिमात्मनः ।	018a  
करोति यः शुभं कर्म स वै भद्राणि पश्यति ॥	018c  
नवे कपाले सलिलं सन्न्यस्तं हीयते यथा ।	019a  
नवेतरे तथा भावं प्राप्नोति सुखभावितम् ॥	019c  
सतोयेऽन्यत्तु यत्तोयं तस्मिन्नेव प्रसिच्यते ।	020a  
तद्धि वृद्धिमवाप्नोति सलिले सलिलं यथा ॥	020c  
एवं कर्माणि यानीह बुद्धियुक्तानि पार्थिव ।	021a  
समानि चैव यानीह तानि पुण्यतमान्यपि ॥	021c  
राज्ञा जेतव्याः शत्रवश्चोन्नताश्च सम्यक्कर्तव्यं पालनं च प्रजानाम् ।	022a  
अग्निश्चेयो बहुभिश्चापि यज्ञैरन्त्ये मध्ये वा वनमाश्रित्य स्थेयम् ॥	022c  
दमान्वितः पुरुषो धर्मशीलो भूतानि चात्मानमिवानुपश्येत् ।	023a  
गरीयसः पूजयेदात्मशक्त्या सत्येन शीलेन सुखं नरेन्द्र ॥ 	023c  

इति श्रीमन्महाभारते शान्तिपर्वणि मोक्षधर्मपर्वणि सप्तनवत्यधिकद्विशततमोऽध्यायः ॥ 297 ॥

12-297-2 द्विजातिहीना निर्वृत्ता इति थ. पाठः ॥ 12-297-5 दुर्लभं जन्म लब्ध्वा हीति थ. पाठः । दुष्कृतं कर्म लब्ध्वा हीति ध. पाठः ॥ 12-297-7 कुशलिनं कारुकं चण्डालविशेषमित्यर्थः ॥ 12-297-8 कुत्सितं च तत्कष्टं च किङ्कष्टम् ॥ 12-297-9 प्रत्यापत्तिर्वैराग्यम् ॥ 12-297-11 सोऽश्नुते फलमिति ध. पाठः ॥ 12-297-23 दयान्वितः पुरुष इति थ. पाठः ॥
