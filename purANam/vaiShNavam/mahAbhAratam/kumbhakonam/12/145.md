अध्यायः 145

पत्नीचोदितेन कपोतेन शुष्कपर्णैः पावकसन्दीपनेन व्याधस्य शैत्यापनोदनपूर्वकम् पुनः स्वेन तदभीष्टकरणप्रतिज्ञा ॥ 1 ॥ तेन तस्य क्षुन्निवृत्तिप्रार्थने फलादिकं किमप्यलभमानेन कपोतेन स्वमांसेन तदीयक्षुत्परिजिहीर्षयाऽग्नौ प्रवेशनम् ॥ 2 ॥
भीष्म उवाच 	001  
सपत्न्या वचनं श्रुत्वा धर्मयुक्तिसमन्वितम् ।	001a  
हर्षेण महता युक्तो वाक्यं व्याकुललोचनः ॥	001c  
तं वै शाकुनिकं दृष्ट्वा विधिदृष्टेन कर्मणा ।	002a  
स पक्षी पूजयामास यत्नात्तं पक्षिजीविनम् ॥	002c  
उवाच स्वागतं तेऽद्य ब्रूहि किं करवाणि ते ।	003a  
सन्तापश्च न कर्तव्यः स्वगृहे वर्तते भवान् ॥	003c  
तद्ब्रवीतु भवान्क्षिप्रं किं करोमि किमिच्छसि ।	004a  
प्रणयेन ब्रवीमि त्वां त्वं हि नः शरणागतः ॥	004c  
अरावप्युचितं कार्यमातिथ्यं गृहमागते ।	005a  
छेत्तुमप्यागते छायां नोपसंहरते द्रुमः ॥	005c  
शरणागतस्य कर्तव्यमातिथ्यं हि प्रयत्नतः ।	006a  
पञ्चयज्ञप्रवृत्तेन गृहस्थेन विशेषतः ॥	006c  
पञ्चयज्ञांस्तु यो मोहान्न करोति गृहाश्रमी ।	007a  
तस्य नायं न च परो लोको भवति धर्मतः ॥	007c  
तद्ब्रूहि मां सुविस्रब्धो यत्त्वं वाचा वदिष्यसि ।	008a  
तत्करिष्याम्यहं सर्वं मा त्वं शोके मनः कृथाः ॥	008c  
तस्य तद्वचनं श्रुत्वा शकुनेर्लुब्धकोऽब्रवीत् ।	009a  
बाधते खलु मां शीतं सन्त्राणं हि विधीयताम् ॥	009c  
एवमुक्तस्ततः पक्षी पर्णान्यास्तीर्य भूतले ।	010a  
यथा शुष्काणि यत्नेन ज्वलनार्थं द्रुतं ययौ ॥	010c  
स गत्वाऽङ्गारकर्मान्तं गृहीत्वाऽग्निमथागमत् ।	011a  
तथा शुष्केषु पर्णेषु पावकं सोऽप्यदीपयत् ॥	011c  
स सन्दीप्तं महत्कृत्वा तमाह शरणागतम् ।	012a  
प्रतापय सुविस्रब्धः स्वगात्राण्यकुतोभयः ॥	012c  
स तथोक्तस्तथेत्युक्त्वा लुब्धो गात्राण्यतापयत् ।	013a  
अग्निप्रत्यागतप्राणस्ततः प्राह विहङ्गमम् ॥	013c  
हर्षेण महताऽऽविष्टो वाक्यं व्याकुललोचनः ।	014a  
तथेमं शकुनिं दृष्ट्वा विधिदृष्टेन कर्मणा ॥	014c  
दत्तमाहारमिच्छामि त्वया क्षुद्बाधते हि माम् ।	015a  
स तद्वचः प्रतिश्रुत्य वाक्यमाह विहङ्गमः ॥	015c  
न मेऽस्ति विभवो येन नाशयेयं क्षुधां तव ।	016a  
उत्पन्नेन हि जीवामो वयं नित्यं वनौकसः ॥	016c  
सञ्चयो नास्ति चास्माकं मुनीनामिव कानने ।	017a  
इत्युक्त्वा तं तदा तत्र विवर्णवदनोऽभवत् ॥	017c  
कथं नु खलु कर्तव्यमिति चिन्तापरस्तदा ।	018a  
बभूव भरतश्रेष्ठ गर्हयन्वृत्तिमात्मनः ॥	018c  
मुहूर्ताल्लब्धसञ्ज्ञस्तु स पक्षी पक्षिघातिनम् ।	019a  
उवाच तर्पयिष्ये त्वां मुहूर्तं प्रतिपालय ॥	019c  
इत्युक्त्वा शुष्कपर्णैस्तु समुज्ज्वाल्य हुताशनम् ।	020a  
हर्षेण महताऽऽविष्टः कपोतः पुनरब्रबीत् ॥	020c  
ऋषीणां देवतानां च पितॄणां च महात्मनाम् ।	021a  
युतः पूर्वं मया धर्मो महानतिथिपूजने ॥	021c  
कुरुष्वानुग्रहं सौम्य सत्यमेतद्ब्रवीमि ते ।	022a  
निश्चिता खलु मे बुद्धिरतिथिप्रतिपूजने ॥	022c  
ततः कृतप्रतिज्ञो वै स पक्षी प्रहसन्निव ।	023a  
तमग्निं त्रिः परिक्रम्य प्रविवेश महामतिः ॥	023c  
अग्निमध्ये प्रविष्टं तु लुब्धो दृष्ट्वा च पक्षिणम् ।	024a  
चिन्तयामास मनसा किमिदं वै मया कृतम् ॥	024c  
अहो मम नृशंसस्य गर्हितस्य स्वकर्मणा ।	025a  
अधर्मः सुमहान्घोरो भविष्यति न संशयः ॥	025c  
एवं बहुविधं भूरि विललाप स लुब्धकः ।	026a  
गर्हयन्स्वानि कर्माणि द्विजं दृष्ट्वा तथाऽऽगतम् ॥ 	026c  

इति श्रीमन्महाभारते शान्तिपर्वणि आपद्धर्मपर्वणि पञ्चचत्वारिंशदधिकशततमोऽध्यायः ॥ 145 ॥

12-145-3 सङ्कोचश्च न कर्तव्य इति थ. पाठः ॥ 12-145-11 अङ्गारकर्मान्तं कर्मारगृहसमीपम् ॥
