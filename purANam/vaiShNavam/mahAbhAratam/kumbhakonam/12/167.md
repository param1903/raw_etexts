अध्यायः 167

भीष्मेण युधिष्ठिरम् प्रति कृतघ्नमित्रद्रोहिलक्षणकथनाय दृष्टान्ततया गौतमकथाकथनारम्भः ॥ 1 ॥ ब्राह्मणाधमेन केनचिद्गौतमकुलजेन धनार्जनाय दस्युग्रामप्रवेशः ॥ 2 ॥ तत्र केनचिद्दस्युवरेण भर्तृविरहितनारीसमर्पणादिना सत्कृतेन गौतमेन दस्युवृत्त्योपजीवनम् ॥ 3 ॥
युधिष्ठिर उवाच 	001  
विस्तरेणार्थसम्बन्धं श्रोतुमिच्छामि तत्त्वतः ।	001a  
मित्रद्रोही कृतघ्नश्च यः प्रोक्तस्तं च मे वद ॥	001c  
भीष्म उवाच 	002  
हन्त ते वर्तयिष्येऽहमितिहासं पुरातनम् ।	002a  
उदीच्यां दिशि यद्वृत्तं म्लेच्छेषु मनुजाधिप ॥	002c  
ब्राह्मणो मध्यदेशीयः कृष्णाङ्गो ब्रह्मवर्जितः ।	003a  
ग्रामं दस्युगणाकीर्णं प्राविशद्घनतृष्णया ॥	003c  
तत्र दस्युर्धनयुतः सर्ववर्णविशेषवित् ।	004a  
ब्रह्मण्यः सत्यसन्धश्च दाने च निरतोऽभवत् ॥	004c  
तस्य क्षयमुपागम्य ततो भिक्षामयाचत ।	005a  
प्रतिश्रयं च वासार्थं भिक्षां चैवाथ वार्षिकीम् ॥	005c  
प्रादात्तस्मै स विप्राय वस्त्रं च सदशं नवम् ।	006a  
नारीं चापि वयोपेतां भर्त्रा विरहितां तथा ॥	006c  
एतत्सम्प्राप्य हृष्टात्मा गौतमोऽथ द्विजस्तथा ।	007a  
तस्मिन्गृहवरे राजंस्तया रेमे स गौतमः ॥	007c  
कुटुम्बार्थं च दस्योश्च साहाय्यं चाप्यथाकरोत् ।	008a  
सोऽवसद्वर्षमेकं वै समृद्धे शबरालये ॥	008c  
बाणवेधे परं यत्नमकरोच्चैव गौतमः ।	009a  
चक्राङ्गान्स च नित्यं वै सर्वतो वनगोचरान् ।	009c  
जघान गौतमो राजन्यथा दस्युगणास्तथा ॥	009e  
हिंसापटुर्घृणाहीनः सदा प्राणिवधे रतः ।	010a  
गौतमः सन्निकर्षेण दस्युभिः समतामियात् ॥	010c  
तथा तु वसतस्तस्य दस्युग्रामे सुखं तदा ।	011a  
अगमन्बहवो मासा निघ्नतः पक्षिणो बहून् ॥	011c  
ततः कदाचिदपरो द्विजस्तं देशमागतः ।	012a  
जटाचीराजिनधरः स्वाध्यायनिरतः शुचिः ॥	012c  
विनीतो वेदशास्त्रेषु वेदान्तानां च पारगः ।	013a  
अदृश्यत ततस्तत्र सखा तस्यैव तु द्विजः ।	013c  
तं दस्युग्राममगमद्यत्रासौ गौतमोऽभवत् ॥	013e  
स तु विप्रगृहान्वेषी शूद्रान्नपरिवर्जकः ।	014a  
ग्रामे दस्युसमाकीर्णे व्यचरत्सर्वतो द्विजः ॥	014c  
ततः स गौतमगृहं प्रविवेश द्विजोत्तमः ।	015a  
गौतमश्चापि सम्प्राप्तस्तावन्योन्येन सङ्गतौ ॥	015c  
चक्राङ्गभारस्कन्धं तं धनुष्पाणिं धृतायुधम् ।	016a  
रुधिरेणावसिक्ताङ्गं गृहद्वारमुपागतम् ॥	016c  
तं दृष्ट्वा पुरुषादाभमपध्वस्तं क्षमागतम् ।	017a  
अभिज्ञाय द्विजो व्रीडन्निदं वाक्यमथाब्रवीत् ॥	017c  
किमिदं कुरुषे मोहाद्विप्रस्त्वं हि कुलोद्भवः ।	018a  
मध्यदेशपरिज्ञातो दस्युभावं गतः कथम् ॥	018c  
पूर्वान्स्मर द्विज ज्ञातीन्प्रख्यातान्वेदपारगान् ।	019a  
येषां वंशेऽभिजातस्त्वमीदृशः कुलपांसनः ॥	019c  
अवबुध्यात्मनाऽऽत्मानं सत्वं शीलं श्रुतं दमम् ।	020a  
अनुक्रोशं च संस्मृत्य त्यज वासमिमं द्विज ॥	020c  
स एवमुक्तः सुहृदा तेन तत्र हितैषिणा ।	021a  
प्रत्युवाच ततो राजन्विनिश्वस्य तदाऽऽर्तवत् ॥	021c  
निर्धनोऽस्मि द्विजश्रेष्ठ नापि वेदविदप्यहम् ।	022a  
वित्तार्थमिह सम्प्राप्तं विद्धि मां द्विजसत्तम ॥	022c  
त्वद्दर्शनात्तु विप्रेन्द्र कृतार्थोऽस्म्यद्य वै द्विज ।	023a  
अध्वानं सह यास्यावः श्वो वसस्वाद्य शर्वरीम् ॥	023c  
स तत्र न्यवसद्विप्रो घृणी किञ्चिदसंस्पृशन् ।	024a  
क्षुधितश्छन्द्यमानोऽपि भोजनं नाभ्यनन्दत ॥ 	024c  

इति श्रीमन्महाभारते शान्तिपर्वणि आपद्धर्मपर्वणि सप्तषष्ट्यधिकशततमोऽध्यायः ॥ 167 ॥

12-167-3 ब्रह्म वेदस्तदुक्तं कर्म च तद्विवर्जितः ग्रामं वृद्धियुतं वीक्ष्य प्राविशद्भैक्ष्यकाङ्क्षयेति झ. पाठः ॥ 12-167-5 क्षयं गृहम् ॥ 12-167-6 वयोपेतां युवतीम् । सन्धिरार्षः ॥ 12-167-9 चक्राङ्गान् हंसान् ॥
