अध्यायः 323

भीष्मेण युधिष्ठिरम् प्रति जनकयाज्ञवल्क्यसंवादानुवादः ॥ 1 ॥
याज्ञवल्क्य उवाच 	001  
अव्यक्तस्थं परं यत्तत्पृष्टस्तेऽहं नराधिप ।	001a  
परं गुह्यमिमं प्रश्नं शृणुष्वावहितो नृप ॥	001c  
यथार्षेणेह विधिना चरताऽवमतेन ह ।	002a  
मयाऽऽदित्यादवाप्तानि यजूंषि मिथिलाधिप ॥	002c  
महता तपसा देवस्तपिष्णुः सेवितो मया ।	003a  
प्रीतेन चाहं विभुना सूर्येणोक्तस्तदाऽनघ ॥	003c  
वरं वृणीष्व विप्रर्षे यदिष्टं ते सुदुर्लभम् ।	004a  
तं ते दास्यामि प्रीतात्मा मत्प्रसादो हि दुर्लभः ॥	004c  
ततः प्रणम्य शिरसा मयोक्तस्तपतांवरः ।	005a  
यजूंषि नोपयुक्तानि क्षिप्रमिच्छामि वेदितुम् ॥	005c  
ततो मां भगवानाह वितरिष्यामि ते द्विज ।	006a  
सरस्वतीह वाग्भूता शरीरं ते प्रवेक्ष्यति ॥	006c  
ततो मामाह भगवानास्यं स्वं विवृतं कुरु ।	007a  
विवृतं च ततो मेऽऽस्यं प्रविष्टा च सरस्वती ॥	007c  
ततो विदह्यमानोऽहं प्रविष्टोऽम्भस्तदाऽनघ ।	008a  
अविज्ञानादमर्षाच्च भास्करस्य महात्मनः ॥	008c  
ततो विदह्यमानं मामुवाच भगवान्रविः ।	009a  
मुहूर्तं सह्यतां दाहस्ततः शीतीभविष्यति ॥	009c  
शीतीभूतं च मां दृष्ट्वा भगवानाह भास्करः ।	010a  
प्रतिभास्यति ते वेदः सखिलः सोत्तरो द्विज ॥	010c  
कृत्स्नं शतपथं चैव प्रणेष्यसि द्विजर्षभ ।	011a  
तस्यान्ते चाषुनर्भावे बुद्धिस्तव भविष्यति ॥	011c  
प्राप्स्यसे च यदिष्टं तत्साङ्ख्ययोगेप्सितं पदम् ।	012a  
एतावदुक्त्वा भगवानस्तमेवाभ्यवर्तत ॥	012c  
ततोऽनुव्याहृतं श्रुत्वा गते देवे विभावसौ ।	013a  
गृहमागत्य संहृष्टोऽचिन्तयं वै सरस्वतीम् ॥	013c  
ततः प्रवृत्ताऽतिशुभा स्वरव्यञ्जनभूषिता ।	014a  
ओङ्कारमादितः कृत्वा मम देवी सरस्वती ॥	014c  
ततोऽहमर्घ्यं विधिवत्सरस्वत्यै न्यवेदयम् ।	015a  
परं यत्नमवाप्यैव निषण्णस्तत्परायणः ॥	015c  
ततः शतपथं कृत्स्नं सरहस्यं ससङ्ग्रहम् ।	016a  
चक्रे सपरिशेषं च हर्षेण परमेण ह ॥	016c  
कृत्वा चाध्ययनं तेषां शिष्याणां शतमुत्तमम् ।	017a  
विप्रियार्थं सशिष्यस्य मातुलस्य महात्मनः ॥	017c  
ततः सशिष्येण मया सूर्येणेव गभस्तिभिः ।	018a  
व्यस्तो यज्ञो महाराज पितुस्तव महात्मनः ॥	018c  
मिषतो देवलस्यापि ततोऽर्धं हृतवान्वसु ।	019a  
स्ववेददक्षिणायार्थे विमर्दे मातुलेन ह ॥	019c  
सुमन्तुनाऽथ पैलेन तथा जैमिनिना च वै ।	020a  
पित्रा ते मुनिभिश्चैव ततोऽहमनुमानितः ॥	020c  
दश पञ्च च प्राप्तानि यजूंष्यर्कान्मयाऽनघ ।	021a  
तथैव रोमहर्षेण पुराणमवधारितम् ॥	021c  
बीजमेतत्पुरस्कृत्य देवीं चैव सरस्वतीम् ।	022a  
सूर्यस्य चानुभावेन प्रवृत्तोऽहं नराधिप ॥	022c  
कर्तुं शतपथं चेदमपूर्वं च कृतं मया ।	023a  
यथाभिलषितं मार्गं तथा तच्चोपपादितम् ॥	023c  
शिष्याणामखिलं कृत्स्नमनुज्ञातं ससङ्ग्रहम् ।	024a  
सर्वे च शिष्याः शुचयो गताः परमहर्षिताः ॥	024c  
शाखाः पञ्चदशेमास्तु विद्या भास्करदर्शिताः ।	025a  
प्रतिष्ठाप्य यथाकामं वेद्यं तदनुचितयम् ॥	025c  
किमत्र ब्रह्मण्यमृतं किञ्च वेद्यमनुत्तमम् ।	026a  
चिन्तयंस्तत्र चागत्य गन्धर्वो मामपृच्छत ॥	026c  
विश्वावसुस्ततो राजन्वेदान्तज्ञानकोविदः ।	027a  
चतुर्विंशांस्ततोऽपृच्छत्प्रश्नान्वेदस्य पार्थिव ॥	027c  
पञ्चविंशतिमं प्रश्नं पप्रच्छान्वीक्षिकीं तदा ।	028a  
\'तथैव पुरुषव्याघ्र मित्रं वरुणमेव च ॥\'	028c  
ज्ञानं ज्ञेयं तथा ज्ञोऽज्ञः कस्तपा अतपास्तथा ।	029a  
सूर्यातिसूर्य इति च विद्याविद्ये तथैव च ॥	029c  
वेद्यावेद्यं तथा राजन्नचलं चलमेव च ।	030a  
अव्ययं चाक्षरं क्षेम्यमेतत्प्रश्नमनुत्तमम् ॥	030c  
अथोक्तश्च महाराज राजा गन्धर्वसत्तमः ।	031a  
पृष्टवानानुपूर्व्येण प्रश्नमर्थवदुत्तमम् ॥	031c  
मुहूर्तमुष्यतां तावद्यावदेनं विचिन्तये ।	032a  
बाढमित्येव कृत्वा स तूर्ष्णीं गन्धर्व आस्थितः ॥	032c  
ततोऽनुचिन्तयमहं भूयो देवीं सरस्वतीम् ।	033a  
मनसा स च मे प्रश्नो दध्नो घृतमिवोद्धृतः ॥	033c  
तत्रोपनिषदं चैव परिशेषं च पार्थिव ।	034a  
मथ्नामि मनसा तात दृष्ट्वा चान्वीक्षिकीं पराम् ॥	034c  
चतुर्थी राजशार्दूल विद्यैषा साम्परायिकी ।	035a  
उदीरिता मया तुभ्यं पञ्चविंशाऽधितिष्ठता ॥	035c  
अथोक्तस्तु मया राजन्राजा विश्वावसुस्तदा ।	036a  
श्रूयतां यद्भवानस्मान्प्रश्नं सम्पृष्टवानिह ॥	036c  
विश्वाविश्वेति यदिदं गन्धर्वेन्द्रानुपृच्छसि ।	037a  
विश्वाव्यक्तं परं विद्याद्भूतभव्यभयङ्करम् ॥	037c  
त्रिगुणं गुणकर्तृत्वाद्विश्वान्यो निष्कलस्तथा ।	038a  
विश्वाविश्वेति मिथुनमेवमेवानुदृश्यते ॥	038c  
अव्यक्तं प्रकृतिः प्राहुः पुरुषेति च निर्गुणम् ।	039a  
तथैव मित्रं पुरुषं वरुणं प्रकृतिं तथा ॥	039c  
ज्ञानं तु प्रकृतिं प्राहुर्ज्ञेयं पुरुषमेव च ।	040a  
अज्ञमव्यक्तमित्युक्तं ज्ञस्तु निष्कल उच्यते ॥	040c  
कस्तपा अतपाः प्रोक्तः कोसौ पुरुष उच्यते ।	041a  
तपास्तु प्रकृतिं प्राहुरतपा निष्कलः स्मृतः ॥	041c  
\'सूर्यमव्यक्तमित्युक्तमतिसूर्यस्तु निष्कलः ।	042a  
अविद्या प्रोक्तमव्यक्तं विद्या पुरुष उच्यते ॥\'	042c  
तथैवावेद्यमव्यक्तं वेद्यः पुरुष उच्यते ।	043a  
चलाचलमिति प्रोक्तं त्वया तदपि मे शृणु ॥	043c  
चलां तु प्रकृतिं प्राहुः कारणं क्षेपसर्गयोः ।	044a  
अक्षेपसर्गयोः कर्ता निश्चलः पुरुषः स्मृतः ॥	044c  
अज्ञावुभौ ध्रुवौ चैव अक्षयौ चाप्युभावपि ||	045ac  
अजौ नित्यावुभौ प्राहुरध्यात्मगतिनिश्चयाः ।	046a  
अक्षयत्वात्प्रजनने अजमत्राहुरव्ययम् ।	046c  
अक्षयं पुरुषं प्राहुः क्षयो ह्यस्य न विद्यते ॥	046e  
गुणक्षयत्वात्प्रकृतिः कर्तृत्वादक्षयं बुधाः ।	047a  
एषा तेऽन्वीक्षिकी विद्या चतुर्थी साम्परायिकी ॥	047c  
विद्योपेतं धनं कृत्वा कर्मणा नित्यकर्मणि ।	048a  
एकान्तदर्शना वेदाः सर्वे विश्वावसो स्मृताः ॥	048c  
जायन्ते च म्रियन्ते च यस्मिन्नेते यतश्च्युताः ।	049a  
वेदार्थं ये न जानन्ति वेद्यं गन्धर्वसत्तम ॥	049c  
साङ्गोपाङ्गानपि यदि पञ्च वेदानधीयते ।	050a  
वेदवेद्यं न जानीते वेदभारवहो हि सः ॥	050c  
यो घृतार्थी खराक्षीरं मथेद्गन्धर्वसत्तम ।	051a  
विष्ठां तत्रानुपश्येत न मण्डं न च वै घृतम् ॥	051c  
तथा वेद्यमवेद्यं च वेदविद्यो न विन्दति ।	052a  
स केवलं मूढमतिर्वेदभारवहः स्मृतः ॥	052c  
द्रष्टव्यौ नित्यमेवैतौ तत्परेणान्तरात्मना ।	053a  
यथाऽस्य जन्मनिधने न भवेतां पुनः पुनः ॥	053c  
अजस्रं जन्मनिधनं चिन्तयित्वा त्रयीमिमाम् ।	054a  
परित्यज्य क्षयमिह अक्षयं धर्ममास्थितः ॥	054c  
यदाऽनुपश्यतेऽत्यन्तमहन्यहनि काश्यप ।	055a  
तदा स केवलीभूतः षड्विंशमनुपश्यति ॥	055c  
अन्यश्च शाश्वतो व्यक्तस्तथाऽन्यः पञ्चविंशकः ।	056a  
तत्स्थं समनुपश्यन्ति तमेकमिति साधवः ॥	056c  
तेनैतं नाभिनन्दन्ति पञ्चविंशकमच्युतम् ।	057a  
जन्ममृत्युभयाद्योगाः साख्याश्च परमैषिणः ॥	057c  
विश्वावसुरुवाच 	058  
पञ्चविंशं यदेतत्ते प्रोक्तं ब्राह्मणसत्तम ।	058a  
तदहं न तथा वेद्मि तद्भवान्वक्तुमर्हति ॥	058c  
जैगीषव्यस्यासितस्य देवलस्य मया श्रुतम् ।	059a  
पराशरस्य विप्रर्षेर्वार्षगण्यस्य धीमतः ॥	059c  
भिक्षोः पञ्चशिखस्यास्य कपिलस्य शुकस्य च ।	060a  
गौतमस्यार्ष्टिषेणस्य गर्गस्य च महात्मनः ॥	060c  
नारदस्यासुरेश्चैव पुलस्त्यस्य च धीमतः ।	061a  
सनत्कुमारस्य ततः शुक्रस्य च महात्मनः ॥	061c  
कश्यपस्य पितुश्चैव पूर्वमेव मया श्रुतम् ।	062a  
तदनन्तरं च रुद्रस्य विश्वरूपस्य धीमतः ॥	062c  
दैवतेभ्यः पितृभ्यश्च दैतेयेभ्यस्ततस्ततः ।	063a  
प्राप्तमेतन्मया कृत्स्नं वेद्यं नित्यं वदन्त्युत ॥	063c  
तस्मात्तद्वै भवद्बुद्ध्या श्रोतुमिच्छामि ब्राह्मण ।	064a  
भवान्प्रबर्हः शास्त्राणां प्रगल्भश्चातिबुद्धिमान् ॥	064c  
न तवाविदितं किञ्चिद्भवाञ्श्रुतिनिधिः स्मृतः ।	065a  
कथ्यसे देवलोके च पितृलोके च ब्राह्मण ॥	065c  
ब्रह्मलोकगताश्चैव कथयन्ति महर्षयः ।	066a  
पतिश्च तपतां शश्वदादित्यस्तव भाषिता ॥	066c  
साङ्ख्यज्ञानं त्वया ब्रह्मन्नवाप्तं कृत्स्नमेव च ।	067a  
तथैव योगशास्त्रं च याज्ञवल्क्य विशेषतः ॥	067c  
निःसन्दिग्धं प्रबुद्धस्त्वं बुध्यमानश्चराचरम् ।	068a  
श्रोतुमिच्छामि तज्ज्ञानं घृतं मण्डमयं यथा ॥	068c  
याज्ञवल्क्य उवाच 	069  
कृत्स्नधारिणमेव त्वां मन्ये गन्धर्वसत्तम ।	069a  
जिज्ञाससे च मां राजंस्तन्निबोध यथाश्रुतम् ॥	069c  
बुध्यमानो हि प्रकृतिं बुध्यते पञ्चविंशकः ।	070a  
न तु बुध्यति गन्धर्वप्रकृतिः पञ्चविंशकम् ॥	070c  
अनेन प्रतिबोधेन प्रधानं प्रवदन्ति तत् ।	071a  
साङ्ख्ययोगार्थतत्त्वज्ञा यथाश्रुतिनिदर्शनात् ॥	071c  
पश्यंस्तथैव चापश्यन्पश्यत्यन्यः सदाऽनघ ।	072a  
षड्विंशं पञ्चविंशं च चतुर्विंशं च पश्यति ॥	072c  
न तु पश्यति पश्यंस्तु यश्चैनमनुपश्यति ।	073a  
पञ्चविंशोऽभिमन्येत नान्योऽस्ति परतो मम ॥	073c  
न चतुर्विंशको ग्राह्यो मनुजैर्ज्ञानदर्शिभिः ।	074a  
मत्स्यो वोदकमन्वेति प्रवर्तेत प्रवर्तनात् ॥	074c  
यथैव बुध्यते मत्स्यस्तथैषोऽप्यनुबुध्यते ।	075a  
स स्नेहात्सहवासाच्च साभिमानाच्च नित्यशः ॥	075c  
स निमज्जति कालस्य यदैकत्वं न बुध्यते ।	076a  
उन्मज्जति हि कालस्य समत्वेनाभिसंवृतः ॥	076c  
यदा तु मन्यतेऽन्योऽहमन्य एष इति द्विजः ।	077a  
तदा स केवलीभूतः षड्विंशमनुपश्यति ॥	077c  
अन्यश्च राजन्परमस्तथाऽन्यः पञ्चविंशकः ।	078a  
तत्स्थत्वादनुपश्यन्ति एक एवेति साधवः ॥	078c  
तेनैतन्नाभिनन्दन्ति पञ्चविंशकमच्युतम् ।	079a  
जन्ममृत्युभयाद्भीता योगाः साङ्ख्याश्च काश्यप ।	079c  
षड्विंशमनुपश्यन्तः शुचयस्तत्परायणाः ॥	079e  
यदा स केवलीभूतः षड्विंशमनुपश्यति ।	080a  
तदा स सर्वविद्विद्वान्न पुनर्जन्म विन्दति ॥	080c  
एवमप्रतिबुद्धश्च बुध्यमानश्च तेऽनघ ।	081a  
बुद्धिश्चोक्ता यथातत्त्वं मया श्रुतिनिदर्शनात् ॥	081c  
पश्यापश्यं यो न पश्येत्क्षेम्यं तत्वं च काश्यप ।	082a  
केवलाकेवलं चान्यत्पञ्चविंशं परं च यत् ॥	082c  
विश्वावसुरुवाच 	083  
तथ्यं शुभं चैतदुक्तं त्वया विभो सम्यक्क्षेम्यं दैवताद्यं यथावत् ।	083a  
स्वस्त्यक्षयं भवतश्चास्तु नित्यं बुद्ध्या सदा बुद्धियुक्तं नमस्ये ॥	083c  
याज्ञवल्क्य उवाच 	084  
एवमुक्त्वा सम्प्रयातो दिवं स विभ्राजन्वै श्रीमता दर्शनेन ।	084a  
दृष्टश्च तुष्ट्या परयाऽभिनन्द्य प्रदक्षिणं मम कृत्वा महात्मा ॥	084c  
ब्रह्मादीनां खेचराणां क्षितौ च ये चाधस्तात्संवसन्ते नरेन्द्र ।	085a  
तत्रैव तद्दर्शनं दर्शयन्वै सम्यक्क्षेम्यं ये पथं संश्रिता वै ॥	085c  
साङ्ख्याः सर्वे साङ्ख्यधर्मे रताश्च तद्वद्योगा योगधर्मे रताश्च ।	086a  
ये चाप्यन्ये मोक्षकामा मनुष्यास्तेषामेतद्दर्शनं ज्ञानदृष्टम् ॥	086c  
ज्ञानान्मोक्षो जायते राजसिंह नास्त्यज्ञानादेवमाहुर्नरेन्द्र ।	087a  
तस्माज्ज्ञानं तत्त्वतोऽन्तेषितव्यं येनात्मानं मोक्षयेज्जन्ममृत्योः ॥	087c  
प्राप्य ज्ञानं ब्राह्मणात्क्षत्रियाद्वा वैश्याच्छ्रूद्रादपि नीचादभीक्ष्णम् ।	088a  
श्रद्धातव्यं श्रद्दधानेन नित्यं न श्रद्धिनं जन्ममृत्यू विशेताम् ॥	088c  
सर्वे वर्णा ब्राह्मणा ब्रह्मजाश्च सर्वे नित्यं व्याहरन्ते च ब्रह्म ।	089a  
\'येनात्मानं मोक्षयेज्जन्ममृत्योस्तत्त्वं शास्त्रं ब्रह्मबुद्ध्या ब्रवीमि ।\'	089c  
तत्त्वं शास्त्रं ब्रह्मबुद्ध्या ब्रवीमि सर्वं विश्वं ब्रह्म चैतत्समस्तम् ॥	089e  
ब्रह्मास्यतो ब्राह्मणाः सम्प्रसूता बाहुभ्यां वै क्षत्रियाः सम्प्रसूताः ।	090a  
नाभ्यां वैश्याः पादतश्चापि शूद्राः सर्वे वर्णा नान्यथा वेदितव्याः ॥	090c  
अज्ञानतः कर्मयोनिं भजन्ते तां तां राजंस्ते यथा यान्त्यभावम् ।	091a  
तथा वर्णा ज्ञानहीनाः पतन्ते घोरादज्ञानात्प्राकृतं योनिजालम् ॥	091c  
तस्माज्ज्ञानं सर्वतो मार्गितव्यं सर्वत्रस्थं चैतदुक्तं मया ते ।	092a  
तत्स्थो ब्रह्मा तस्थिवांश्चापरो यस्तस्मै नित्यं मोक्षमाहुर्नरेन्द्र ॥	092c  
यत्ते पृष्टं तन्मया चोपदिष्टं याथातथ्यं तद्विशोको भजस्व ।	093a  
राजन्गच्छस्वैतदर्थस्य पारं सम्यक्प्रोक्तं स्वस्ति ते त्वस्तु नित्यम् ॥	093c  
भीष्म उवाच 	094  
स एवमनुशिष्टस्तु याज्ञवल्क्येन धीमता ।	094a  
प्रीतिमानभवद्राजा मिथिलाधिपतिस्तदा ॥	094c  
गते मुनिवरे तस्मिन्कृते चापि प्रदक्षिणम् ।	095a  
दैवरातिर्नरपतिरासीनस्तत्र मोक्षवित् ॥	095c  
गोकोटिं स्पर्शयामास हिरण्यस्य तथैव च ।	096a  
रत्नाञ्जलिमथैकैकं ब्राह्मणेभ्यो ददौ तदा ॥	096c  
विदेहराज्यं च तदा प्रतिष्ठाप्य सुतस्य वै ।	097a  
यतिधर्ममुपास्यंश्चाप्यवसन्मिथिलाधिपः ॥	097c  
साङ्ख्यज्ञानमधीयानो योगशास्त्रं च कृत्स्नशः ।	098a  
धर्माधर्मं च राजेन्द्र प्राकृतं परिगर्हयन् ॥	098c  
अनन्त इति कृत्वा स नित्यं केवलमेव च ।	099a  
धर्माधर्मौ पुण्यपापे सत्यासत्ये तथैव च ॥	099c  
जन्ममृत्यू च राजेन्द्र प्राकृतं तदचिन्तयत् ।	100a  
ब्रह्माव्यक्तस्य कर्मेदमिति नित्यं नराधिप ॥	100c  
पश्यन्ति योगाः साङ्ख्याश्च स्वशास्त्रकृतलक्षणाः ।	101a  
इष्टानिष्टविमुक्तं हि तस्थौ ब्रह्म परात्परम् ॥	101c  
नित्यं तदाहुर्विद्वांसः शुचि तस्माच्छुचिर्भव ।	102a  
दीयते यच्च लभते दत्तं यच्चानुमन्यते ॥	102c  
\'अव्यक्तेनेति तच्चिन्त्यमन्यथा मा विचन्तय ।\'	103a  
ददाति च नरश्रेष्ठ प्रतिगृह्णाति यच्च ह ।	103c  
ददात्यव्यक्त इत्येतत्प्रतिगृह्णाति यच्च वै ॥	103e  
आत्मा ह्येवात्मनो ह्येकः कोऽन्यस्तस्मात्परो भवेत् ।	104a  
एवं मन्यस्व सततमन्यथा मा विचिन्तय ॥	104c  
यस्याव्यक्तं न विदितं सगुणं निर्गुणं पुनः ।	105a  
तेन तीर्थानि यज्ञाश्च सेवितव्या विपश्चिता ॥	105c  
न स्वाध्यायैस्तपोभिर्वा यज्ञैर्वा कुरुनन्दन ।	106a  
लभतेऽव्यक्तिकं स्थानं ज्ञात्वाऽव्यक्तं महीयते ॥	106c  
तथैव महतः स्थानमाहङ्कारिकमेव च ।	107a  
अहङ्कारात्परं चापि स्थानानि समवाप्नुयात् ॥	107c  
ये त्वव्यक्तात्परं नित्यं जानते शास्त्रतत्पराः ।	108a  
जन्ममृत्युविमुक्तं च विमुक्तं सदसच्च यत् ॥	108c  
एतन्मयाऽऽप्तं जनकात्पुरस्तात्तेनापि चाप्तं नृप याज्ञवल्क्यात् ।	109a  
ज्ञातं विशिष्टं न तथा हि यज्ञा ज्ञानेन दुर्गं तरते न यज्ञैः ॥	109c  
दुर्गं जन्म निधनं चापि राजन्न भौतिकं ज्ञानविदो वदन्ति ।	110a  
यज्ञैस्तपोभिर्नियमैर्व्रतैश्च दिवं समासाद्य पतन्ति भूमौ ॥	110c  
तस्मादुपासस्व परं महच्छुचि शिवं विमोक्षं विमलं पवित्रम् ।	111a  
क्षेत्रं ज्ञात्वा पार्थिव ज्ञानयज्ञमुपास्य वै तत्त्वमृषिर्भविष्यसि ॥	111c  
युदुपनिषदमुपाकरोत्तथाऽसौ जनकनृपस्य पुरा हि याज्ञवल्क्यः ।	112a  
यदुपगणितशाश्वताव्ययं तच्छुभममृतत्वमशोकमर्च्छति ॥ 	112c  

इति श्रीमन्महाभारते शान्तिपर्वणि मोक्षधर्मपर्वणि त्रयोविंशत्यधिकत्रिशततमोऽध्यायः ॥ 323 ॥

12-323-2 चरतावनतेन हेति झ. ध. पाठः ॥ 12-323-3 देवः सविता तोषितो मयेति ध. पाठः ॥ 12-323-7 मेऽऽस्यं ममास्यम् । सन्धिरार्षः ॥ 12-323-8 मातुलस्य महात्मन इति ट. ड. ध. पाठः ॥ 12-323-9 प्रतिष्ठास्यति ते वेद इति झ. ध. पाठः । शीतीभविष्यति त्वद्देह इति शेषः ॥ 12-323-10 परशाखीयं स्वशाखायामपेक्षावशात् पठ्यते तत्खिलमित्युच्यते । सोत्तरः सोपनिषत्कः ॥ 12-323-11 अपुनर्भावे मोक्षे ॥ 12-323-16 चक्रे कर्मकर्तरि प्रयोगः । स्वयमेवाविरभूदित्यर्थः ॥ 12-323-17 मातुलस्य वैशम्पायनस्य ॥ 12-323-19 ततोर्घ्यं कृतवानहमिति ट. ड. थ. पाठः । देवलस्य मातुलपक्षीयस्य मिषतः पश्यतः पुरस्तात् । अर्थे अर्थनिमित्तं मातुलादिभिः सह विमर्दे सति समं विभज्य ग्राह्यमिति निर्बन्धे सति देवलसम्मत्याहं दक्षिणाया अर्धं हृतवान् स्वीकृतवानित्यर्थः । दक्षिणायार्थे इति सन्धिरार्षः ॥ 12-323-23 कर्तुं प्रकटीकर्तुम् ॥ 12-323-26 ब्रह्मण्यं ब्राह्मणजातेर्हितम् ॥ 12-323-28 विश्वाविश्वं तथाश्वाश्वं मित्रं वरुणमेव चेति झ. पाठः ॥ 12-323-29 सूर्यातिसूर्यमिति चेति ट. थ. पाठः ॥ 12-323-37 विश्वमव्यक्तमित्युक्तमविश्वो निष्कलस्तथेति ट. ड. थ. पाठः ॥ 12-323-38 अश्वश्चाश्वा च मिथुनमिति झ. पाठः ॥ 12-323-40 अज्ञश्च ज्ञश्च पुरुषस्तस्मान्निष्कल इति ध. पाठः ॥ 12-323-48 विद्योपेतं धनं कृत्वेति ट. थ. पाठः । विद्योपेतं मनः कृत्वेति ड. पाठः । विद्यामेतां धनं कृत्वेति ध. पाठः ॥ 12-323-56 तस्माद्द्वावनुपश्येतेति ध. पाठः । तस्य द्वावनुपश्येतामिति झ. पाठः ॥ 12-323-69 कृत्स्नहारिणमेव त्वामिति ट. ड. थ. पाठः ॥ 12-323-70 अबुध्यमानः प्रकृतिमिति ड. पाठः ॥ 12-323-96 स्पर्शयामास ददौ ॥
