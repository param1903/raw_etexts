अध्यायः 246

भीष्मेण युधिष्ठिरम् प्रति योगस्वरूपादिनिरूपकशुकसम्बोध्यकव्यासवचनानुवादः ॥ 1 ॥
व्यास उवाच 	001  
पृच्छतस्तव सत्पुत्र यथावदिह तत्त्वतः ।	001a  
साङ्ख्यन्यायेन संयुक्तं यदेतत्कीर्तितं मया ॥	001c  
योगकृत्यं तु ते कृत्स्नं वर्तयिष्यामि तच्छृणु ।	002a  
एकत्वं बुद्धिमनसोरिन्द्रियाणां च सर्वशः ॥	002c  
आत्मनोऽव्यथिनस्तात ज्ञानमेतदनुत्तमम् ।	003a  
तदेतदुपशान्तेन दान्तेनाध्यात्मशीलिना ॥	003c  
आत्मारामेण बुद्धेन बोद्धव्यं शुचिकर्मणा ।	004a  
योगदोषान्समुच्छिन्द्यात्पञ्च यान्कवयो विदुः ॥	004c  
कामं क्रोधं च लोभं च भयं स्वप्नं च पञ्चमम् ।	005a  
क्रोधं शमेन जयति कामं सङ्कल्पवर्जनात् ॥	005c  
सत्त्वसंसेवनाद्धीरो निद्रामुच्छेत्तुमर्हति ।	006a  
धृत्या शिश्नोदरं रक्षेत्पाणिपादं च चक्षुषा ॥	006c  
चक्षुःश्रोत्रे च मनसा मनो वाचं च कर्मणा ।	007a  
अप्रमादाद्भयं जह्याल्लोभं प्राज्ञोपसेवनात् ॥	007c  
एवमेतान्योगदोषाञ्जयेन्नित्यमतन्द्रितः ।	008a  
अग्नींश्च ब्राह्मणांश्चार्चेद्देवताः प्रणमेत च ॥	008c  
वर्जयेदुशतीं वाचं हिंसायुक्तां मनोनुदाम् ।	009a  
ब्रह्म तेजोमयं शुक्रं यस्य सर्वमिदं ततम् ॥	009c  
एतस्य सूत्रभूतस्य द्वयं स्थावरजङ्गमम् ।	010a  
ध्यानमध्ययनं दानं सत्यं ह्रीरार्जवं क्षमा ॥	010c  
शोचमाहारसंशुद्धिरिन्द्रियाणां च निग्रहः ।	011a  
एतैर्विवर्धते तेजः पाप्मानं चापकर्षति ॥	011c  
सिद्ध्यन्ति चास्य सर्वार्था विज्ञानं च प्रवर्धते ।	012a  
समः सर्वेषु भूतेषु लब्धालब्धेन वर्तयेत् ॥	012c  
धूतपाप्मा तु तेजस्वी लघ्वाहारो जितेन्द्रियः ।	013a  
कामक्रोधौ वशे कृत्वा निनीषेद्ब्रह्मणः पदम् ॥	013c  
मनसश्चेन्द्रियाणां च कृत्वैकाग्र्यं समाहितः ।	014a  
पूर्वरात्रेऽपरात्रे च धारयेन्मन आत्मनि ॥	014c  
जन्तोः पञ्चेन्द्रियस्यास्य यदेकं छिद्रमिन्द्रियम् ।	015a  
ततोऽस्य स्रवते प्रज्ञा दृतेः पादादिवोदकम् ॥	015c  
मनस्तु पूर्वमादद्यात्कुमीनमिव मत्स्यहा ।	016a  
ततः श्रोत्रं ततश्चक्षुर्जिह्वा घ्राणं च योगवित् ॥	016c  
तत एतानि संयम्य मनसि स्थापयेद्यतिः ।	017a  
तथैवापो ह्यसङ्कल्पान्मनो ह्यात्मनि धारयेत् ॥	017c  
पञ्चेन्द्रियाणि सन्धाय मनसि स्थापयेद्यतिः ।	018a  
यदैतान्यवतिष्ठन्ति मनःषष्ठानि चात्मनि ॥	018c  
प्रसीदन्ति च संस्थाय तदा ब्रह्म प्रकाशते ।	019a  
विधूम इव सप्तार्चिरादित्य इव दीप्तिमान् ॥	019c  
वैद्युतोऽग्निरिवाकाशे दृश्यतेऽऽत्मा तथाऽऽत्मनि ।	020a  
सर्वस्तत्र स सर्वत्र व्यापकत्वाच्च दृश्यते ॥	020c  
तं पश्यन्ति महात्मानो ब्राह्मणा ये मनीषिणः ।	021a  
धृतिमन्तो महाप्राज्ञाः सर्वभूतहिते रताः ॥	021c  
एवं परिमितं कालमाचरन्संशितव्रतः ।	022a  
आसीनो हि रहस्येको गच्छेदक्षरसाम्यताम् ॥	022c  
विमोहो भ्रम आवर्तो घ्राणं श्रवणदर्शने ।	023a  
अद्भुतानि रसस्पर्शे शीतोष्णे मारुताकृतिः ॥	023c  
प्रतिभामुपसर्गांश्चाप्युपसङ्गृह्य योगतः ।	024a  
तांस्तत्त्वविदनादृत्य आत्मन्येव निवर्तयेत् ॥	024c  
कुर्यात्परिचयं योगे त्रैकाल्ये नियतो मुनिः ।	025a  
गिरिशृङ्गे तथा चैत्ये वृक्षाग्रेषु च योजयेत् ॥	025c  
सन्नियम्येन्द्रियग्रामं कोष्ठे भाण्डमना इव ।	026a  
एकाग्रं चिन्तयेन्नित्यं योगान्नोद्वेजयेन्मनः ॥	026c  
येनोपायेन शक्येत सन्नियन्तुं चलं मनः ।	027a  
तत्तद्युक्तो निषेवेत न चैव विचलेत्ततः ॥	027c  
शून्या गिरिगुहाश्चैव देवतायतनानि च ।	028a  
शून्यागाराणि चैकाग्रो निवासार्थमुपक्रमेत् ॥	028c  
नाभिष्वजेत्परं वाचा कर्मणा मनसाऽपि वा ।	029a  
उपेक्षको यताहारो लब्धालब्धे समो भवेत् ॥	029c  
यश्चैनमभिनिन्देत यश्चैनमभिवादयेत् ।	030a  
समस्तयोश्चाप्युभयोर्नाभिध्यायेच्छुभाशुभम् ॥	030c  
न प्रहृष्येत लाभेषु नालाभेषु च चिन्तयेत् ।	031a  
समः सर्वेषु भूतेषु सधर्मा मातरिश्वनः ॥	031c  
एवं सर्वात्मनः साधोः सर्वत्र समदर्शिनः ।	032a  
षण्मासान्नित्ययुक्तस्य शब्दब्रह्मातिवर्तते ॥	032c  
वेदनार्ताः प्रजा दृष्ट्वा समलोष्टाश्मकाञ्चनः ।	033a  
एतस्मिन्निरतो मार्गे विरमेन्न च मोहितः ॥	033c  
अपि वर्णावकृष्टस्तु नारी वा धर्मकाङ्क्षिणी ।	034a  
तावप्येतेन मार्गेण गच्छेतां परमां गतिम् ॥	034c  
अजं पुराणमजरं सनातनं यदिन्द्रियैरुपलभेत निश्चलैः ।	035a  
अणोरणीयो महतो महत्तरं तदात्मना पश्यति युक्तमात्मवान् ॥	035c  
इदं महर्षेर्वचनं महात्मनो यथावदुक्तं मनसाऽनुदृश्य च ।	036a  
अवेक्ष्य चेमां परमेष्ठिसाम्यतां प्रयान्ति यां भूतगतिं मनीषिणः ॥ 	036c  

इति श्रीमन्महाभारते शान्तिपर्वणि मोक्षधर्मपर्वणि षट्चत्वारिंशदधिकद्विशततमोऽध्यायः ॥ 246 ॥

12-246-3 आत्मनो व्ययिन इति ध. पाठः ॥ 12-246-9 सर्वमिदं रस इति झ. पाठः ॥ 12-246-10 एकस्य सर्वं भूतस्येति ड. पाठः ॥ 12-246-12 विज्ञानं च प्रकाशत इति ड. थ. पाठः ॥ 12-246-15 दृतेश्चर्मकोशस्य ॥ 12-246-16 कुमीनं जालदंशक्षमं मीनम् । कुलीरमिव मत्स्यहेति ड. थ. पाठः ॥ 12-246-18 तं च ज्ञानेनेति ड. थ. पाठः । पञ्चज्ञानेन सन्धाय मनः संस्थापयेद्यतिरिति ध. पाठः ॥ 12-246-23 प्रमादो भ्रम इति ड. थ. पाठः ॥ 12-246-24 मनसैव निवर्तयेदिति ड. थ. पाठः ॥ 12-246-26 कोष्ठं भाण्डं यथैव चेति ध. पाठः ॥ 12-246-30 यश्चैनमभिनन्देत यश्चैनमपवादयेत् इति झ. पाठः ॥ 12-246-32 सर्वात्मना साधोरिति ड. पाठः । स्वस्थात्मन इति झ. पाठः ॥
