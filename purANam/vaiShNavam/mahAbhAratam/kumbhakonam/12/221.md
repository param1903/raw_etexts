अध्यायः 221

भीष्मेण युधिष्ठिरम् प्रति जनकम् प्रत्युक्तपञ्चशिखवाक्यानुवादः ॥ 1 ॥
\'*भीष्म उवाच 	001  
जनको नरदेवस्तु ज्ञापितः परमर्षिणा ।	001a  
पुनरेवानुपप्रच्छ साम्पराये भवाभवौ ॥	001c  
भगवन्यदिदं प्रेत्य सञ्ज्ञा भवति कस्यचित् ।	002a  
एवं सति किमज्ञानं ज्ञानं वा किं करिष्यति ॥	002c  
विवादादेव सिद्धोऽसौ कारणस्येव वेदना ।	003a  
चेतनो विद्यते ह्यत्र हैतुकं च मनोगतम् ॥	003c  
आगमादेव सिद्धोऽसौ स्वतःसिद्धा इति श्रुतिः ।	004a  
वर्तते पृथगन्योन्यं न ह्यपाश्रित्य कर्मसु ॥	004c  
चेतनो ह्यंशवस्तत्र स्वमूर्तं धारयन्त्यतः ।	005a  
स्वभावं पौरुषं कर्म ह्यात्मानं तमुपाश्रितम् ।	005c  
तमाश्रित्य प्रवर्तन्ते देहिनो देहबन्धनाः ॥	005e  
गुणज्ञानमभिज्ञानं तस्य लिङ्गानुशब्दवत् ।	006a  
पृथिव्यादिषु भूतेषु तत्तदाहुर्निदर्शनम् ॥	006c  
आत्माऽसौ वर्तते भिन्नस्तत्रतत्र समन्वितः ।	007a  
परमात्मा तथैवैको देहेऽस्मिन्निति वै श्रुतिः ॥	007c  
आकाशं वायुरूष्मा च स्नेहो यच्चापि पार्थिवम् ।	008a  
यथा त्रिधा प्रवर्तन्ते तथाऽसौ पुरुषः स्मृतः ॥	008c  
पयस्यन्तर्हितं यद्वत्तद्वद्व्याप्तं महात्मकम् ।	009a  
पूर्वं नैश्वर्ययोगेन तस्मादेतन्न शेषवान् ॥	009c  
शब्दाः कालः क्रिया देहो ममैकस्यैव कल्पना ।	010a  
स्वभावं तन्मयं त्वेदं मायारूपं तु भेदवत् ॥	010c  
नानाख्यं परमं शुद्धं निर्विकल्पं परात्मकम् ।	011a  
लिङ्गादि देवमध्यास्ते ज्ञानं देवस्य तत्तथा ॥	011c  
चिन्मयोऽयं हि नादाख्यः शब्दश्चासौ मनो महान् ।	012a  
गतिमानुत सन्धत्ते वर्णमत्तत्पदान्वितम् ॥	012c  
कायो नास्ति च तेषां वै अवकाशस्तथा परम् ।	013a  
एतेनोढा इति चाख्याताः सर्वे ते धर्मदूषकाः ॥	013c  
अबन्धनमविज्ञानाज्ज्ञानं तद्ध्रुवमव्ययम् ।	014a  
नानाभेदविकल्पेन येषामात्मा स्मृतः सदा ॥	014c  
प्रकृतेरपरस्तेषां बहवोऽप्यात्मवादिनः ।	015a  
विरोधो ह्यात्मसन्मायां न तेषां सिद्ध एव हि ।	015c  
अन्यदा च गृहीतै-----वेदबाह्यास्ततः स्मृताः ॥	015e  
एकानेकात्मकं तेषां प्रतिषेधो हि भेदनुत् ।	016a  
तस्माद्वेदस्य हृदयमद्वैध्यमिति विद्धि तत् ॥	016c  
वेदादृष्टेरयं लोकः सर्वार्थेषु प्रवर्तते ।	017a  
तस्माच्च स्मृतयो जाताः सेतिहासाः पृथग्विधाः ॥	017c  
न यन्न साध्यं तद्ब्रह्म नादिमध्यं न चान्तवत् ।	018a  
इन्द्रियाणि च भूरीणि परा च प्रकृतिर्मनः ॥	018c  
आत्मा च परमः शुद्धः प्रोक्तोऽसौ परमः पुमान् ॥	019ac  
उत्पत्तिलक्षणं चेदं विपरीतमथोभयोः ।	020a  
यो वेत्ति प्रकृतिं नित्यं तथा चैवात्मनस्तु ताम् ।	020c  
प्रदहत्येष कर्माख्यं दावोद्भूत इवानलः ॥	020e  
चिन्मात्रपरमः शुद्धः सर्वाकृतिषु वर्तते ॥	021ac  
आकाशकल्पं विमलं नानाशक्तिसमन्वितम् ।	022a  
तापनं सर्वभूतानां ज्योतिषां मध्यमस्थितिम् ।	022c  
दुःखमस्ति न निर्दुःखं तद्विद्वान्न च लिप्यति ॥	022e  
असावश्नाति यद्वत्तद्भ्रमरोऽश्नाति यन्मधु ।	023a  
एवमेष महानात्मा नात्मानमवबुध्यते ॥	023c  
एवम्भूतस्त्वमित्यत्र स्वाधितो बुद्ध्यते परम् ।	024a  
बुधस्य बोधनं तत्र क्रियते सद्भिरित्युत ।	024c  
न बुधस्येति वै कश्चिन्न तथावच्छृणुष्व मे ॥	024e  
शोकमस्य न गत्वा ते शास्त्राणां शास्त्रदस्यवः ।	025a  
लोकं निघ्नन्ति सम्भिन्ना ज्ञातिनोत्र वदन्त्युत ॥	025c  
एवं तस्य विभोः कृत्यं धातुरस्य महात्मनः ।	026a  
क्षमन्ति ते महात्मानः सर्वद्वन्द्वविवर्जिताः ॥	026c  
अतोऽन्यथा महात्मानमन्यथा प्रतिपद्यते ।	027a  
किं तेन न कृतं पापं चोरेणात्मापहारिणा ॥	027c  
तस्य संयोगयोगेन शुचिरप्यशुचिर्भवेत् ।	028a  
अशुचिश्च शुचिश्चापि ज्ञानाद्देहादयो यथा ॥	028c  
दृश्यं न चैव दृष्टं स्याद्दृष्टं दृश्यं तु नैव च ॥	029ac  
अतीतत्रितयाः सिद्धा ज्ञानरूपेण सर्वदा ।	030a  
एवं न प्रतिपद्यन्ते रागमोहमदान्विताः ॥	030c  
वेदबाह्या दुरात्मानः संसारे दुःखभागिनः ।	031a  
आगमानुगतज्ञाना बुद्धियुक्ता भवन्ति ते ॥	031c  
बुद्ध्या भवति बुद्ध्या त्वं यद्बुद्धं चात्मरूपवत् ।	032a  
तमस्यन्धे न सन्देहात्परं यान्ति न संशयः ॥	032c  
नित्यनैमित्तिकान्कृत्वा पापहानिमवाप्य च ।	033a  
शुद्धसत्वा महात्मानो ज्ञाननिर्धूतकल्मषाः ॥	033c  
असक्ताः परिवर्तन्ते संसरन्त्यथ वायुवत् ।	034a  
न युज्यन्तेऽथवा क्लेशैरहम्भावोद्भवैः सह ॥	034c  
इतस्ततः समाहृत्य ज्ञानं निर्वर्णयन्त्युत ।	035a  
ज्ञानान्वितस्तमो हन्यादर्कवत्स महामतिः ॥	035c  
एवमात्मानमन्वीक्ष्य नानादुःखसमन्वितम् ।	036a  
देहं पङ्कमले मग्नं निर्मलं परमार्थतः ॥	036c  
तमेवं सर्वदुःखात्तु मोचयेत्परमात्मवान् ।	037a  
ब्रह्मचर्यव्रतोपेतः सर्वसङ्गबहिष्कृतः ।	037c  
लघ्वाहारो विशुद्धात्मा परं निर्वाणमृच्छति ॥	037e  
इन्द्रियाणि मनो वायुः शोणितं मांसमस्थि च ।	038a  
आनुपूर्व्याद्विनश्यन्ति स्वं धातुमुपयान्ति च ॥	038c  
कारणानुगतं कार्यं यदि तच्च विनश्यति ।	039a  
अलिङ्गस्य कथं लिङ्गं युज्यते तन्मृषा दृढम् ॥	039c  
न त्वेव हेतवः सन्ति ये केचिन्मूर्तिसंस्थिताः ।	040a  
अमर्त्यस्य च मर्त्येन सामान्यं नोपपद्यते ॥	040c  
लोकदृष्टो यथा जातेः स्वेदजः पुरुषः स्त्रियाम् ।	041a  
कृतानुस्मरणात्सिद्धो वेदगम्यः परः पुमान् ॥	041c  
प्रत्यक्षानुगतो वेदो नामहेतुभिरिष्यते ॥	042ac  
यथा शाखा हि वै शाखा तरोः सम्बध्यते तदा ।	043a  
श्रुत्या तथापरोप्यात्मा दृश्यते सोऽप्यलिङ्गवान् ।	043c  
अलिङ्गसाध्यं तद्ब्रह्म बहवः सन्ति हेतवः ॥	043e  
लोकयात्राविधानं च दानधर्मफलागमः ।	044a  
तदर्थं वेदशब्दाश्च व्यवहाराश्च लौकिकाः ॥	044c  
इति सम्यङ्मनस्येते बहवः सन्ति हेतवः ।	045a  
एतदस्तीदमस्तीति न किञ्चित्प्रतिदृश्यते ॥	045c  
तेषां विमृशतामेवं तत्तत्समभिधावताम् ।	046a  
क्वचिन्निविशते बुद्धिस्तत्र जीर्यति वृक्षवत् ॥	046c  
एवमर्थैरनर्थैश्च दुःखिताः सर्वजन्तवः ।	047a  
आगमैरपकृष्यन्ति हस्तिनो हस्तिपैर्यथा ॥	047c  
न जातु कामः कामानामुपभोगेन शाम्यति ।	048a  
हविषा कृष्णवर्त्मेव भूय एवाभिर्वधते ॥	048c  
अर्थांस्तथाऽत्यन्तदुःखावहांश्च लिप्सन्त एके बहवो विशुष्काः ।	049a  
महत्तरं दुःखमभिप्रपन्ना हित्वा सुखं मृत्युवशं प्रयान्ति ॥	049c  
विनाशिनो ह्यध्रुवजीवितस्य किं बन्धुभिर्मन्त्रपरिग्रहैश्च ।	050a  
विहाय यो गच्छति सर्वमेव क्षणेन गत्वा न निवर्तते च ॥	050c  
स्वं भूमितोयानलवायवो हि सदा शरीरं प्रतिपालयन्ति ।	051a  
इतीदमालक्ष्य कुतो रतिर्भवेद्विनाशिनो ह्यस्य न कर्म विद्यते ॥	051c  
इदमनुपधिवाक्यमच्छलं परमनिरामयमात्मसाक्षिकम् ।	052a  
नरपतिरनुवीक्ष्य विस्मितः पुनरनुयोक्तुमिदं प्रचक्रमे ॥\' 	052c  

इति श्रीमन्महाभारते शान्तिपर्वणि मोक्षधर्मपर्वणि एकविंशत्यधिकद्विशततमोऽध्यायः ॥ 221 ॥

* अयमध्यायो ध. पुस्तकएव दृश्यते ।
