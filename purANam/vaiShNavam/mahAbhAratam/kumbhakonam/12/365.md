अध्यायः 365

अतिथिना ब्राह्मणम् प्रति श्रेयःसाधनावगमनाय पद्माख्यनागसमीपगमनचोदना ॥ 1 ॥
अतिथिरुवाच 	001  
उपदेशं तु ते विप्र करिष्येऽहं यथाक्रमम् ।	001a  
गुरुणा मे यथाख्यातमर्थतत्त्वं तु मे शृणु ॥	001c  
यत्र पूर्वाभिसर्गे वै धर्मचक्रं प्रवर्तितम् ।	002a  
नैमिषे गोमतीतीरे तत्र नागह्रदो महान् ॥	002c  
समग्रैस्त्रिदशैस्तत्र इष्टमासीद्द्विजर्षभ ।	003a  
यत्रेन्द्रातिक्रमं चक्रे मान्धाता राजसत्तमः ॥	003c  
कृताधिवासो धर्मात्मा तत्र चक्षुःश्रवा महान् ।	004a  
पद्मनाभो महानागः पद्म इत्येव विश्रुतः ॥	004c  
स वाचा कर्मणा चैव मनसा च द्विजर्षभः ।	005a  
प्रसादयति भूतानि त्रिविधे वर्त्मनि स्थितः ॥	005c  
साम्ना भेदेन दानेन दणडेनेति चतुर्विधम् ।	006a  
विषमस्थं समस्थं च चक्षुर्ध्यानेन रक्षति ॥	006c  
तमतिक्रम्य विधिना प्रष्टुमर्हसि काङ्क्षितम् ।	007a  
स ते परमकं धर्मं न मिथ्या दर्शयिष्यति ॥	007c  
स हि सर्वातिथिर्नागो बुद्धिशास्त्रविशारदः ।	008a  
गुणैरनुपमैर्युक्तः समस्तैराभिकामिकैः ॥	008c  
प्रकृत्या नित्यसलिलो नित्यमध्ययने रतः ।	009a  
तपोदमाभ्यां संयुक्तो वृत्तेनानवरेण च ॥	009c  
यज्वा दानपतिः क्षान्तो वृत्ते च परमे स्थितः ।	010a  
सत्यवागनसूयुश्च शीलवान्नियतेन्द्रियः ॥	010c  
शेषान्नभोक्ता वचनानुकूलो हितार्जवोत्कृष्टकृताकृतज्ञः ।	011a  
अवैरकृद्भूतहिते नियुक्तो गङ्गाह्रदाम्भोभिजनोपपन्नः ॥ 	011c  

इति श्रीमन्महाभारते शान्तिपर्वणि मोक्षधर्मपर्वणि पञ्चषष्ट्यधिकत्रिशततमोऽध्यायः ॥ 365 ॥

12-365-4 चक्षुःश्रवाः सर्पः ॥ 12-365-5 त्रिविधे कर्मज्ञानोपास्त्यात्मके ॥ 13-365-6 चतुर्विधं यथा स्यात्तया । चक्षुः चक्षुरादि । ध्यानेन वस्तुतत्त्वानुसन्धानेन ॥ 13-365-7 अतिक्रम्योपगम्य ॥ 12-365-8 आभिकामिकैरभीप्सितैः ॥
