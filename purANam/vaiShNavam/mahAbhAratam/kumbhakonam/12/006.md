अध्यायः 006
कुन्त्या कर्णवधानुशोचिनो युधिष्टिरस्याश्वासनम् ॥ 1 ॥ युधिष्ठिरेण कुन्तीम् प्रति स्त्रीणां मन्त्रगोपनं माभूदिति शापदानम् ॥ 2 ॥
वैशम्पायन उवाच 	001  
एतावदुक्त्वा देवर्षिर्विरराम स नारदः ।	001a  
युधिष्ठिरस्तु राजर्षिर्दध्यौ शोकपरिप्लुतः ॥	001c  
तं दीनमनसं वीरमधोवदनमातुरम् ।	002a  
निःश्वसन्तं यथा नागं पर्यश्रुनयनं तथा ॥	002c  
कुन्ती शोकपरीताङ्गी दुःखोपहतचेतना ।	003a  
अब्रवीन्मधुराभाषा काले वचनमर्थवत् ॥	003c  
युधिष्ठिर महाबाहो नैनं शोचितुमर्हसि ।	004a  
जहि शोकं महाप्राज्ञ शृणु चेदं वचो मम ॥	004c  
याचितः स मया पूर्वं भ्राता ज्ञापयितुं तव ।	005a  
भास्करेण च देवेन पित्रा धर्मभृतां वरः ॥	005c  
यद्वाच्यं हितकामेन सुहृदां भूतिमिच्छता ।	006a  
तथा दिवाकरेणोक्तः स्वप्नान्ते मम चाग्रतः ॥	006c  
न चैनमशकद्भानुरहं वा स्नेहकारणैः ।	007a  
पुरा प्रत्यनुनेतुं वा नेतुं वाऽप्येकतां त्वया ॥	007c  
ततः कालपरीतः स वैरस्योद्धरणे रतः ।	008a  
प्रतीपकारी युष्माकमिति चोपेक्षितो मया ॥	008c  
इत्युक्तो धर्मराजस्तु मात्रा बाष्पाकुलेक्षणः ।	009a  
उवाच वाक्यं धर्मात्मा शोकव्याकुललोचनः ॥	009c  
भवत्या गूढमन्त्रत्वाद्वञ्चिताःस्म तदा भृशम् ॥	010ac  
शशाप च महातेजाः सर्वलोकेषु योषितः ।	011a  
न गुह्यं धारयिष्यन्तीत्येवं दुःखसमन्वितः ॥	011c  
स राजा पुत्रपौत्राणां सम्बन्धिसुहृदां तदा ।	012a  
स्मरन्नुद्विग्नहृदयो बभूवोद्विग्नचेतनः ॥	012c  
ततः शोकपरीतात्मा सधूम इव पावकः ।	013a  
निर्वेदमगमद्धीमान्राज्ये सन्तापपीडितः ॥ 	013c  

इति श्रीमन्महाभारते शान्तिपर्वणि राजधर्मपर्वणि षष्ठोऽध्यायः ॥ 6 ॥

12-6-1 दध्यौ भ्रातृवधजं दोषं चिन्तितवान् ॥ 12-6-5 यातितः स मया पूर्वं भ्रात्र्यमिति झ. पाठः । तत्र यातितः प्रवर्तितस्तव तुभ्यं भ्रात्र्यं भ्रातुः कर्म कनिष्ठानां परिपालनं ज्ञापयितुं त्वया सौभ्रात्रं युधिष्ठिरादिभ्यः प्रदर्शनीयमित्यभ्यर्थित इत्यर्थः ॥ 12-6-7 प्रत्यनुनेतुं शमयितुम् ॥ 12-6-8 कालपरीतो मृत्युग्रस्तः । उद्धरणे शत्रूणां निःशेषनाशेनोन्मूलने ॥ 12-6-12 कर्मणिषष्ठ्यौ ॥ 12-6-13 निर्वेदं राज्यादौ वैराग्यम् ॥
