अध्यायः 172

विरूपाक्षभटैर्बकशरीरस्य चितारोपणम् ॥ 1 ॥ वाय्वानीतधेनुमुखस्रुतफेनपातेन चितास्थबकोज्जीवनम् ॥ 2 ॥ ततो बकप्रार्थनया इन्द्रेण पुनरुज्जीवितस्य गौतमस्य स्वग्रामगमनम् ॥ 3 ॥
भीष्म उवाच 	001  
विद्वान्संस्कारयामास पार्थिवो राजधर्मणः ।	001a  
गन्धैर्बहुभिरव्यग्रो दाहयामास पूजितम् ॥	001c  
तस्य देवस्य वचनादिन्द्रस्य बकराडिह ।	002a  
तेनैवामृतसिक्ताश्च पुनः सञ्जीवितो बकः ॥	002c  
राजधर्माऽपि तं प्राह सहस्राक्षमरिन्दमम् ।	003a  
गौतमो ब्राह्मणः क्वाऽसौ मुच्यतां मत्प्रियः सखा ॥	003c  
भीष्म उवाच 	004  
तस्य वाक्यं समाज्ञाय कौशिकः सुरसत्तमः ।	004a  
गौतमं ह्यभ्यनुज्ञाप्य प्रीतोऽथ गमनोत्सुकः ॥	004c  
प्रतीतः स गतः सौम्यो राजधर्मा स्वमालयम् ।	005a  
नृशंसो गौतमो मुक्तो मित्रध्रुक्पुरुषाधमः ॥	005c  
सभाण्डोपस्करो यातः स तदा शबरालयम् ।	006a  
तत्रासौ शबरी देहे प्रसूतो निरयोपमे ॥	006c  
एष शापो महांस्तत्र मुक्तः सुरगणैस्तदा ॥	007ac  
दग्धे राक्षसराजेन खगराजे प्रतापिना ।	008a  
चितायाः पार्श्वतो दोग्ध्री सुरभिर्जीवयच्च तम् ॥	008c  
तस्या वक्त्राच्च्युतः फेनो दुग्धमात्रस्तदाऽनघ ।	009a  
समीरणाहृतो यातश्चितां तां राजधर्मणः ॥	009c  
देवराजस्ततः प्राप्तो विरूपाक्षपुरं तदा ।	010a  
विरूपाक्षोऽपि तं शक्रमयाचत पुनःपुनः ।	010c  
काश्यपस्य सुतो देव भ्राता मे जीवतामिति ॥	010e  
विरूपाक्षमुवाचेदमीश्वरः पाकशासनः ।	011a  
ब्रह्मणा व्याहृतो रोषाद्राजधर्मा कदाचन ॥	011c  
यस्मात्त्वं नागतो द्रष्टुं मम नित्यमिमां सभाम् ।	012a  
तस्माद्बको भवान्भावी धर्मशीलः परात्मवित् ॥	012c  
आगमिष्यति ते वासं कदाचित्पापकर्मकृत् ।	013a  
शबरावासगो विप्रः कृतघ्नो वृषलीपतिः ॥	013c  
यदा निहन्ता मोक्षस्ते तदा भावीत्युवाच तम् ।	014a  
तस्मादेष गतो लोकं ब्रह्मणः परमेष्ठिनः ॥	014c  
भीष्म उवाच 	015  
स चापि निरयं प्राप्तो दुष्कृतिः कुलपांसनः ॥	015ac  
एतच्छ्रुत्वा सभामध्ये तद्वाक्यं नारदेरितम् ।	016a  
मयाऽपि तव राजेन्द्र यथावदनुवर्णितम् ॥	016c  
ब्रह्मघ्ने च सुरापे च चोरे भ्रष्टव्रते तथा ।	017a  
निष्कृतिर्विहिता राजन्कृतघ्ने नास्ति निष्कृतिः ॥	017c  
कुतः कृतघ्नस्य यशः कुतः स्थानं कुतः सुखम् ।	018a  
अश्रद्धेयः कृतघ्नो हि कृतघ्ने नास्ति निष्कृतिः ॥	018c  
मित्रद्रोहो न कर्तव्यः पुरुषेण विशेषतः ।	019a  
मित्रध्रुङ्निरयं घोरं नरकं प्रतिपद्यते ॥	019c  
कृतज्ञमनसा भाव्यं मित्रभावेन चानघ ।	020a  
मित्रात्प्रभवते सर्वं मित्रं धन्यतरं स्मृतम् ॥	020c  
अर्थाद्वा मित्रलाभाद्वा मित्रलाभो विशिष्यते ।	021a  
सुलभा मित्रतोऽर्थास्तु मित्रेण यतितुं क्षमम् ॥	021c  
मित्रं चाभिमतं स्निग्धं फलं चापि सतां फलम् ।	022a  
सत्कारैः स्वजनोपेतः पूजयेत विचक्षणः ॥	022c  
परित्याज्यो बुधैः पापः कदर्यः कुलपांसनः ।	023a  
मित्रद्रोही कुलाङ्गारः पापकर्मा कुलाधमः ॥	023c  
एषा सज्जनसान्निध्ये प्रज्ञा प्रोक्ता मयाऽनघ ।	024a  
मित्रदुहि कृतघ्ने च किं भूयः श्रोतुमिच्छसि ॥	024c  
वैशम्पायन उवाच 	025  
एतच्छ्रुत्वा ततो वाक्यं भीष्मेणोक्तं महात्मना ।	025a  
युधिष्ठिरः प्रीतमना बभूव जनमेजय ॥ 	025c  

इति श्रीमन्महाभारते शान्तिपर्वणि आपद्धर्मपर्वणि द्विसप्तत्यधिकशततमोऽध्यायः ॥ 172 ॥
