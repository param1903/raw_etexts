अध्यायः 136

भीष्मेण युधिष्ठिरम् प्रति कोशवृद्ध्यर्थमपहार्यानपहार्यधनविवेचनम् ॥ 1 ॥
भीष्म उवाच 	001  
अत्र गाथा ब्रह्मगीताः कीर्तयन्ति पुराविदः ।	001a  
येन मार्गेण राजानः कोशं सञ्जनयन्त्युत ॥	001c  
न धनं यज्ञशीलानां हार्यं देवस्वमेव च ।	002a  
दस्यूनां निष्क्रियाणां च क्षत्रियो हर्तुमर्हति ॥	002c  
इमाः प्रजाः क्षत्रियाणां रक्ष्या हन्याश्च भारत ।	003a  
धनं हि क्षत्रियस्येह द्वितीयस्य न विद्यते ॥	003c  
तदस्य स्याद्बलार्थं वा धनं यज्ञार्थमेव वा ।	004a  
अभोज्याश्चौषधीश्छित्त्वा भोज्या एव पचन्त्युत ॥	004c  
यो वै न देवान्न पितॄन्न मर्त्यान्हविषाऽर्चति ।	005a  
अनर्थकं धनं तत्र प्राहुर्धर्मविदो जनाः ॥	005c  
हरेत्तद्द्रविणं राजन्धार्मिकः पृथिवीपतिः ।	006a  
न हि न प्रीणयेल्लोकान्न लोको गर्हते नृपम् ॥	006c  
असाधुभ्योऽर्थमादाय साधुभ्यो यः प्रयच्छति ।	007a  
आत्मानं सङ्क्रमं कृत्वा मन्ये धर्मविदेव सः ॥	007c  
[तथातथा जयेल्लोकाञ्शक्त्या चैव यथायथा ।]	008a  
औद्भिदा जन्तवो यद्वच्छ्रुत्वा वाजो यथातथा ॥	008c  
अनिमित्तात्सम्भवन्ति तथा यज्ञः प्रजायते ।	009a  
यथैव दंशमशकं यथा कीटपिपीलिकम् ॥	009c  
सैव वृत्तिर्हि यज्ञेषु यथा धर्मो विधीयते ॥	010ac  
यथा ह्यकस्माद्भवति भूमौ पांसुस्तृणोलपम् ।	011a  
तथैवेह भवेद्धर्मः सूक्ष्मः सूक्ष्मतरः स्मृतः ॥ 	011c  

इति श्रीमन्महाभारते शान्तिपर्वणि आपद्धर्मपर्वणि षट्त्रिंशदधिकशततमोऽध्यायः ॥ 136 ॥

12-136-4 औषधीश्छित्त्वा ताभिरिन्धनीकृताभिर्भोज्या व्रीह्याद्याः । दुष्टान् हिंसित्वा साधून्पालयेदिति भावः ॥
