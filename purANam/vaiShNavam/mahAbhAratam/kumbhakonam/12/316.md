अध्यायः 316

भीष्मेण युधिष्ठिरम् प्रति अण्डादिसृष्टिप्रकारादिप्रतिपादकजनकयाज्ञवल्क्यसंवादानुवादः ॥ 1 ॥
याज्ञवल्क्य उवाच 	001  
अव्यक्तस्य नरश्रेष्ठ कालसङ्ख्यां निबोध मे ।	001a  
पञ्चकल्पसहस्राणि द्विगुणान्यहरुच्यते ॥	001c  
रात्रिरेतावती चास्य प्रतिबुद्धो नराधिप ।	002a  
सृजत्योषधिमेवाग्रे जीवनं सर्वदेहिनाम् ॥	002c  
ततो ब्रह्माणमसृजद्धैरण्याण्डसमुद्भवम् ।	003a  
सा मूर्तिः सर्वभूतानामित्येवमनुशुश्रुम ॥	003c  
संवत्सरमुषित्वाण्डे निष्क्रम्य च महामुनिः ।	004a  
सन्दधेऽर्धं महीं कृत्स्नां दिवमर्धं प्रजापतिः ॥	004c  
द्यावापृथिव्योरिज्येष राजन्वेदेषु पठ्यते ।	005a  
तयोः शकलयोर्मध्यमाकाशमकरोत्प्रभुः ॥	005c  
एतस्यापि च सङ्ख्यानं वेदवेदाङ्गपारगैः ।	006a  
दशकल्पसहस्राणि पादोनान्यहरुच्यते ॥	006c  
रात्रिमेतावतीं चास्य प्राहुरध्यात्मचिन्तकाः ।	007a  
सृजत्यहङ्कारमृषिर्भूतं दिव्यात्मकं तथा ॥	007c  
चतुरश्चापरान्पुत्रान्देहात्पूर्वं महानृषिः ।	008a  
ते वै पितृभ्यः पितरः श्रूयन्ते राजसत्तम ॥	008c  
देवाः पितॄणां च सुता देवैर्लोकाः समावृताः ।	009a  
चराचरा नरश्रेष्ठ इत्येवमनुशुश्रुम ॥	009c  
परमेष्ठी त्वहङ्कारोऽसृजद्भूतानि पञ्चधा ।	010a  
पृथिवी वायुराकाशमापो ज्योतिश्च पञ्चमम् ॥	010c  
एतस्यापि निशामाहुस्तृतीयमथ कुर्वतः ।	011a  
पञ्च कल्पसहस्राणि तावदेवाहरुच्यते ॥	011c  
शब्दः स्पर्शश्च रूपं च रसो गन्धश्च पञ्चमः ।	012a  
एते विशेषा राजेन्द्र महाभूतेषु पञ्चसु ॥	012c  
यैराविष्टानि भूतानि अहन्यहनि पार्थिव ।	013a  
अन्योन्यं स्पृहयन्त्येते अन्योन्यस्याहिते रताः ॥	013c  
अन्योन्यमतिवर्तन्ते अन्योन्यस्पर्धिनस्तथा ।	014a  
ते वध्यमाना ह्यन्योन्यं गुणैर्हारिभिरव्ययाः ॥	014c  
इहैव परिवर्तन्ते तिर्यग्योनिप्रवेशिनः ।	015a  
त्रीणि कल्पसहस्राणि एतेषामहरुच्यते ॥	015c  
रात्रिरेतावती चैव मनसश्च नराधिप ।	016a  
मनश्चरति राजेन्द्र चरितं सर्वमिन्द्रियैः ॥	016c  
न चेन्द्रियाणि पश्यन्ति मन एवात्र पश्यति ।	017a  
चक्षुः पश्यति रूपाणि मनसा तु न चक्षुषा ॥	017c  
मनसि व्याकुले चक्षुः पश्यन्नपि न पश्यति ।	018a  
अथेन्द्रियाणि सर्वाणि पश्यन्तीत्यभिचक्षते ॥	018c  
मनस्युपरते राजन्निन्द्रियोपरमो भवेत् ॥	019ac  
न चेन्द्रियव्युपरमे मनस्युपरमो भवेत् ।	020a  
एवं मनःप्रधानानि इन्द्रियाणि प्रभावयेत् ॥	020c  
इन्द्रियाणां तु सर्वेषामीश्वरं मन उच्यते ।	021a  
एतद्विशन्ति भूतानि सर्वाणीह महायशः ॥ 	021c  

इति श्रीमन्महाभारते शान्तिपर्वणि मोक्षधर्मपर्वणि षोडशाधिकत्रिशततमोऽध्यायः ॥ 316 ॥

12-316-4 सन्दधेऽयं महीमिति ड. थ. पाठः ॥ 12-316-8 पुत्रान्देवानिति ड. थ. पाठः । पुत्रान्पूर्वमेव महानृषिरिति । पितॄणां पितर इति झ. पाठः ॥ 12-316-13 अन्योन्यस्य हिते रता इति झ. ध. पाठः ॥ 12-316-21 एतद्वशे हि भूतानीति ट. ड. थ. पाठः ॥
