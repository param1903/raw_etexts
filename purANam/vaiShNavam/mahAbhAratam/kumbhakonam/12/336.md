अध्यायः 336

वैशम्पायनादिशिष्यप्रवासेन विमनसं व्यासम् प्रति नारदस्यागमनम् ॥ 1 ॥
भीष्म उवाच 	001  
एतच्छ्रुत्वा गुरोर्वाक्यं व्यासशिष्या महौजसः ।	001a  
अन्योन्यं हृष्टमनसः परिषस्वजिरे तदा ॥	001c  
उक्ताः स्मो यद्भगवता तदात्वायतिसंहितम् ।	002a  
तन्नो मनसि संरूढं करिष्यामस्तथा च तत् ॥	002c  
अन्योन्यं संविभाष्यैवं सुप्रीतमनसः पुनः ।	003a  
विज्ञापयन्ति स्म गुरुं पुनर्वाक्यविशारदाः ॥	003c  
शैलादस्मान्महीं गन्तुं काङ्क्षितं नो महामुने ।	004a  
वेदाननेकधा कर्तुं यदि ते रुचितं प्रभो ॥	004c  
शिष्याणां वचनं श्रुत्वा पराशरसुतः प्रभुः ।	005a  
प्रत्युवाच ततो वाक्यं धर्मार्थसहितं हितम् ॥	005c  
क्षितिं वा देवलोकं वा गम्यतां यदि रोचते ।	006a  
अप्रमादश्च वः कार्यो ब्रह्म हि प्रचुरच्छलम् ॥	006c  
तेऽनुज्ञातास्ततः सर्वे गुरुणा सत्यवादिना ।	007a  
जग्मुः प्रदक्षिणं कृत्वा व्यासं मूर्ध्नाऽभिवाद्य च ॥	007c  
अवतीर्य महीं तेऽथ चातुर्होत्रमकल्पयन् ।	008a  
संयाजयन्तो विप्रांश्च राजन्यांश्च विशस्तथा ॥	008c  
पूज्यमाना द्विजैर्नित्यं मोदमाना गृहे रताः ।	009a  
याजनाध्यापनरताः श्रीमन्तो लोकविश्रुताः ॥	009c  
अवतीर्णेषु शिष्येषु व्यासः पुत्रसहायवान् ।	010a  
तूष्णीं ध्यानपरो धीमानेकान्ते समुपाविशत् ॥	010c  
\'एतस्मिन्नेव काले तु देवर्षिर्नारदस्तथा ।	011a  
हिमवन्तमगं द्रष्टुं सिद्धचारणसेवितम् ॥\'	011c  
तं ददर्शाश्रमपदे नारदः सुमहातपाः ।	012a  
अथैनमब्रवीत्काले मधुराक्षरया गिरा ॥	012c  
भोभो महर्षे वासिष्ठ ब्रह्मघोषो न वर्तते ।	013a  
एको ध्यानपरस्तूष्णीं किमास्से चिन्तयन्निव ॥	013c  
ब्रह्मघोषैर्विरहितः पर्वतोऽयं न शोभते ।	014a  
रजसा तमसा चैव सोमः सोपप्लवो यथा ॥	014c  
न भ्राजते यथापूर्वं निषादानामिवालयः ।	015a  
देवर्षिगणजुष्टोऽपि वेदध्वनिविनाकृतः ॥	015c  
ऋषयश्च हि देवाश्च गन्धर्वाश्च महौजसः ।	016a  
वियुक्ता ब्रह्मघोषेण न भ्राजन्ते यथा पुरा ॥	016c  
नारदस्य वचः श्रुत्वा कृष्णद्वैपायनोऽब्रवीत् ।	017a  
महर्षे यत्त्वया प्रोक्तं वेदवादविचक्षण ॥	017c  
एतन्मनोऽनुकूलं मे भवानर्हसि भाषितुम् ।	018a  
सर्वज्ञः सर्वदर्शी च सर्वत्र च कुतूहली ॥	018c  
त्रिषु लोकेषु यद्वृत्तं सर्वं तव मते स्थितम् ।	019a  
तदाज्ञापय विप्रर्षे ब्रूहि किं करवाणि ते ॥	019c  
यन्मया समनुष्ठेयं ब्रह्मर्षे तदुदाहर ।	020a  
वियुक्तस्येह शिष्यैर्मे नातिहृष्टमिदं मनः ॥	020c  
नारद उवाच 	021  
अनाम्नायमला वेदा ब्राह्मणस्याव्रतं मलम् ।	021a  
मलं पृथिव्या बाह्लीकाः स्त्रीणां कौतूहलं मलम् ॥	021c  
अधीयतां भवान्वेदान्सार्धं पुत्रेण धीमता ।	022a  
विधुन्वन्ब्रह्मघोषेण रक्षोभयकृतं तमः ॥	022c  
भीष्म उवाच 	023  
नारदस्य वचः श्रुत्वा व्यासः परमधर्मवित् ।	023a  
तथेत्युक्त्वाऽथ संहृष्टो वेदाभ्यासे दृढव्रतः ॥	023c  
\'*उवाच च महाप्राज्ञं नारदं पुनरेव हि ॥	024ac  
मलं पृथिव्या बाह्लीका इत्युक्तमधुना त्वया ।	025a  
कीदृशाश्चैव बाह्लीका ब्रूहि मे वदतां वर ॥	025c  
नारद उवाच 	026  
अस्यां पृथिव्यां चत्वारो देशाः पापजनैर्वृताः ।	026a  
युगन्धरस्तु प्रथमस्तथा भूतिलकः स्मृतः ॥	026c  
अच्युतच्छल इत्युक्तस्तृतीयः पापकृत्तमः ।	027a  
चतुर्थस्तु महापापो बाह्लीक इति सञ्ज्ञितः ॥	027c  
मृगोष्ट्रगर्दभक्षीरं पिबन्त्यस्य युगन्धरे ।	028a  
एवकर्णास्तु दृश्यन्ते जना वै ह्यच्युतस्थले ॥	028c  
मेहन्ति च मलं पापा विसृजन्ति जलेषु वै ।	029a  
नित्यं भूतिलकेत्यन्नं तज्जलं च पिबन्ति च ॥	029c  
हरिवाह्यास्तु वाहीका न स्मरन्ति हरिं क्वचित् ।	030a  
ऐहलौकिकमोक्षं ते मांसशोणितवर्धनाः ।	030c  
वृथा जाता भविष्यन्ति बाह्लीका इति विश्रुताः ॥	030e  
पुष्कराहारनिरताः पिशाचा यदभाषते ।	031a  
मुसुण्ठीं परिगृह्योग्रां तच्छृणुष्व महामुने ॥	031c  
ब्राह्मणीं बहुपुत्रां तां पुष्करे स्नातुमागताम् ।	032a  
युगन्धरे पयः पीत्वा ह्युचिता ह्यच्युतस्थले ॥	032c  
तथा भूतिलके स्नात्वा बाह्लीकांश्च निरीक्ष्य वै ।	033a  
आगताऽसि तथा स्नातुं कथं स्वर्गं न गच्छसि ॥	033c  
इत्युक्त्वा ब्राह्मणीभाण्डं पोथयित्वा मुसुण्ठिना ।	034a  
उवाच क्रोधताम्राक्षी पिशाची तीर्थपालिका ॥	034c  
एतत्तु ते दिवावृत्तं रात्रौ वृत्तमथान्यथा ।	035a  
गच्छ बाह्लीकसंसर्गादशुचित्वं न संशयः ॥	035c  
यद्द्विषन्ति महात्मानं न स्मरन्ति जनार्दनम् ।	036a  
न तेषां पुण्यतीर्थेषु गतिः संसर्गिणामपि ॥	036c  
उद्युक्ता ब्राह्मणी भीता प्रतियाता सुतैः सह ।	037a  
स्वदेहस्था जजापैवं सपुत्रा ध्यानतत्परा ॥	037c  
अनन्तस्य हरेः शुद्धं नाम वै द्वादशाक्षरम् ।	038a  
वत्सरत्रितये पूर्णे ब्राह्मणी पुनरागता ॥	038c  
सपुत्रा पुष्करद्वारं पिशाच्याह तथागतम् ।	039a  
नमस्ते ब्राह्मणि शुभे पूताऽहं तव दर्शनात् ॥	039c  
कुरु तीर्थाभिषेकं च सपुत्रा पापवर्जिता ।	040a  
हरेर्नाम्ना च मां साध्वी जलेन स्प्रष्टुमर्हसि ॥	040c  
इत्युक्ता ब्राह्मणी हृष्टा पुत्रैः सह शुभव्रता ।	041a  
जलेन प्रोक्षयामास द्वादशाक्षरसंयुतम् ॥	041c  
तत्क्षणादभवच्छुद्धा पिशाची दिव्यरूपिणी ।	042a  
अप्सरा ह्यभवद्दिव्या गता स्वर्लोकमुत्तमम् ॥	042c  
ब्राह्मणी चैव कालेन वासुदेवपरायणा ।	043a  
सपुत्रा चागता स्थानमच्युतस्य शुभं परम् ॥	043c  
एतत्ते कथितं विद्वन्मुने कालोऽयमागतः ॥	044ac  
गमिष्येऽहं महाप्राज्ञ आगमिष्यामि वै पुनः ।	045a  
इत्युक्त्वा स जगामाथ नारदो वदतांवरः ॥	045c  
द्वैपायनस्तु भगवांस्तच्छ्रुत्वा मुनिसत्तमात् ।	046a  
\'शुकेन सह पुत्रेण वेदाभ्यासमथाकरोत् ।	046c  
स्वरेणोच्चैः सशैक्ष्येण लोकानापूरयन्निव ॥	046e  
तयोरभ्यसतोरेव नानाधर्मप्रवादिनोः ।	047a  
वातोऽतिमात्रं प्रववौ समुद्रानिलवेजितः ॥	047c  
ततोऽनध्याय इति तं व्यासः पुत्रमवारयत् ।	048a  
शुको वारितमात्रस्तु कौतूहलसमन्वितः ॥	048c  
अपृच्छत्पितरं ब्रह्मन्कुतो वायुरभूदयम् ।	049a  
आख्यातुमर्हति भवान्वायोः सर्वं विचेष्टितम् ॥	049c  
शुकस्यैतद्वचः श्रुत्वा व्यासः परमधर्मवित् ।	050a  
अनध्यायनिमित्तेऽस्मिन्निदं वचनमब्रवीत् ॥	050c  
दिव्यं ते चक्षुरुत्पन्नं स्वस्थं ते निश्चलं मनः ।	051a  
तमसा रजसा चापि त्यक्तः सत्वे व्यवस्थितः ॥	051c  
आदर्शे स्वामिव च्छायां पश्यस्यात्मानमात्मना ।	052a  
न्यस्यात्मनि स्वयं चेतो बुद्ध्या समनुचिन्तय ॥	052c  
देवयानपथो विष्णुः पितृयानपथो रविः ।	053a  
द्वावेतौ प्रेत्य पन्थानौ दिवं चाधश्च गच्छतः ॥	053c  
पृथिव्यामन्तरिक्षे च यत्र संवान्ति वायवः ।	054a  
सप्तैते वायुमार्गा वै तान्निबोधानुपूर्वशः ॥	054c  
तत्र देवगणाः साध्याः सम्बभूवुर्महाबलाः ।	055a  
तेषामप्यभवत्पुत्रः समानो नाम दुर्जयः ॥	055c  
उदानस्तस्य पुत्रोऽभूद्व्यानस्तस्याभवत्सुतः ।	056a  
अपानश्च ततो ज्ञेयः प्राणश्चापि ततोऽपरः ॥	056c  
अनपत्योऽभवत्प्राणो दुर्धर्षः शत्रुतापनः ।	057a  
पृथक्कर्माणि तेषां तु प्रवक्ष्यामि यथातथम् ॥	057c  
प्राणिनां सर्वतो वायुश्चेष्टां वर्तयते पृथक् ।	058a  
प्राणनाच्चैव भूतानां प्राण इत्यभिधीयते ॥	058c  
प्रेरयत्यभ्रसङ्घातान्धूमजांश्चोष्मजांश्च यः ।	059a  
प्रथमः प्रथमे मार्गे आवहो नाम योऽनिलः ॥	059c  
अम्बरे स्नेहमभ्रेभ्यस्तटिद्भ्यश्च महाद्युतिः ।	060a  
प्रवहो नाम संवाति द्वितीयश्च सतोयदः ॥	060c  
उदयं ज्योतिषां शश्वत्सोमादीनां करोति यः ।	061a  
अन्तर्देहेषु चोदानं यं वदन्ति मनीषिणः ॥	061c  
यश्चतुर्भ्यः समुद्रेभ्यो वायुर्धारयते जलम् ।	062a  
उद्धृत्याददते चापो जीमूतेभ्योऽम्बरेऽनिलः ॥	062c  
योऽद्भिः संयोज्य जीमूतान्पर्जन्याय प्रयच्छति ।	063a  
उद्वहो नाम वर्षिष्ठस्तृतीयः स सदागतिः ॥	063c  
समुह्यमाना बहुधा येन नीताः पृथग्घनाः ।	064a  
वर्षमोक्षकृतारम्भास्ते भवन्ति घनाघनाः ॥	064c  
संहता येन चाविद्धा भवन्ति नदनान्तराः ।	065a  
रक्षणार्थाय सम्भूता मेघत्वमुपयान्ति च ॥	065c  
योऽसौ वहति देवानां विमानानि विहायसा ।	066a  
चतुर्थः संवहो नाम वायुः स गिरिमर्दनः ॥	066c  
येन वेगवता तूर्णं रूक्षेणारुजता रसान् ।	067a  
वायुना विहता मेघा न भवन्ति बलाहकाः ॥	067c  
दारुणोत्पातसञ्चारो नभसः स्तनयित्नुमान् ।	068a  
पञ्चमः स महावेगो विवहो नाम मारुतः ॥	068c  
यस्मिन्पारिप्लवा दिव्या भवन्त्यापो विहायसा ।	069a  
पुण्यं चाकाशगङ्गायास्तोयं विष्टभ्य तिष्ठति ॥	069c  
दूरात्प्रतिहतो यस्मिन्नेकरश्मिर्दिवाकरः ।	070a  
यो निरंशुः सहस्रस्य येन भाति वसुन्धरा ॥	070c  
यस्मादाप्यायते सोमो योनिर्दिव्योऽमृतस्य यः ।	071a  
षष्ठः परिवहो नाम स वायुर्जयतांवरः ॥	071c  
सर्वप्राणभृतां प्राणान्योऽनुकाले निरस्यति ।	072a  
यस्य वर्त्मानुवर्तेते मृत्युवैवस्वतावुभौ ॥	072c  
सम्यगन्वीक्षतां बुद्ध्या शान्तयाऽध्यात्मचिन्तकाः ।	073a  
ध्यानाभ्यासाभिरामाणां योऽमृतत्वाय कल्पते ॥	073c  
यं समासाद्य वेगेन दिशामन्तं प्रपेदिरे ।	074a  
दक्षस्य दशपुत्राणां सहस्राणि प्रजापतेः ॥	074c  
येन सृष्टः पराभूतो यात्येव न निवर्तते ।	075a  
परावहो नाम परो वायुः स दुरतिक्रमः ॥	075c  
एवमेतेऽदितेः पुत्रा मारुताः परमाद्भुताः ।	076a  
अनारतं ते संवान्ति सर्वगाः सर्वधारिणः ॥	076c  
एतत्तु महदाश्चर्यं यदयं पर्वतोत्तमः ।	077a  
कम्पितः सहसा तेन वायुनाऽतिप्रवायता ॥	077c  
विष्णोर्निःश्वासवातोऽयं यदा वेगसमीरितः ।	078a  
सहसोदीर्यते तात जगत्प्रव्यथते तदा ॥	078c  
तस्माद्ब्रह्मविदो ब्रह्म नाधीयन्तेऽतिवायति ।	079a  
वायोर्वायुभयं ह्युक्तं ब्रह्म तत्पीडितं भवेत् ॥	079c  
एतावदुक्त्वा वचनं पराशरसुतः प्रभुः ।	080a  
उक्त्वा पुत्रमधीष्वेति व्योमगङ्गामगात्तदा ॥ 	080c  

इति श्रीमन्महाभारते शान्तिपर्वणि मोक्षधर्मपर्वणि षट्त्रिंशदधिकत्रिशततमोऽध्यायः ॥ 336 ॥

12-336-2 तदात्वायतिसंहितम् तदात्वे तत्काले आयतौ उत्तरकाले च संहितं सम्यक्हितम् ॥ 12-336-14 सोपप्लवो राहुग्रस्तः ॥ 12-336-15 वेदध्वनिनिराकृत इति झ. ट. पाठः ॥ 12-336-19 तदाज्ञापय देवर्षे इति ड. पाठः ॥ 12-336-21 पृथिव्या वाहीका इति ड. पाठः ॥ 12-336-22 अधीयता भवानिति झ. ड. पाठः । रजोभयकृतं तम इति ध. पाठः ॥ 12-336-47 समुद्रानिलवेगित इति ट. ड. पाठः ॥ 12-336-49 पितरं प्रह्ल इति ट. ड. पाठः । अपृच्छत्पितरं पुत्र इति ध. पाठः ॥ 12-336-52 व्यस्यात्मनि स्वयं वेदानिति झ. पाठः ॥ 12-336-61 अन्तर्देहेषु चोदानं द्वितीयश्च ततोऽनिल इति ध. पाठः ॥ 12-336-71 सोमः क्षीणः सम्पूर्णमण्डल इति झ. पाठः ॥ 12-336-78 विष्णोर्निश्वासभूतोयमिति ध. पाठः ॥ 12-336-79 ब्रह्मविदो वेदानिति झ. पाठः ॥ 

* 23 तमश्लेकादुपरि 44 तमश्लोकात्पूर्वं वर्तमानाः सार्धविंशतिश्लोका ध. पुस्तक एव दृश्यन्ते ।
