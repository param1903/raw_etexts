अध्यायः 124

भीष्मेण युधिष्ठिरम् प्रति दुर्योधनाय धृतराष्ट्रप्रोक्तेन्द्रप्रह्लादकथानुवादपूर्वकं शीलस्य धर्मादिकारणत्वप्रतिपादनम् ॥ 1 ॥
युधिष्ठिर उवाच 	001  
इमे जना मनुष्येन्द्र प्रशंसन्ति सदा भुवि ।	001a  
धर्मस्य शीलमेवादौ ततो मे संशयो महान् ॥	001c  
यदि तच्छक्यमस्माभिर्ज्ञातुं धर्मभृतां वर ।	002a  
श्रोतुमिच्छामि तत्सर्वं यथैतदुपलभ्यते ॥	002c  
कथं तत्प्राप्यते शीलं श्रोतुमिच्छामि भारत ।	003a  
किंलक्षणं च तत्प्रोक्तं ब्रूहि मे वदतां वर ॥	003c  
भीष्म उवाच 	004  
पुरा दुर्योधनेनेह धृतराष्ट्राय मानद ।	004a  
आख्यातं तप्यमानेन श्रियं दृष्ट्वा तवागताम् ॥	004c  
इन्द्रप्रस्थे महाराज तव सभ्रातृकस्य ह ।	005a  
सभायां चापहसनं तत्सर्वं शृणु भारत ॥	005c  
भवतस्तां सभां दृष्ट्वा समृद्धिं चाप्यनुत्तमाम् ।	006a  
दुर्योधनस्तदा दीनः सर्वं पित्रे न्यवेदयत् ॥	006c  
श्रुत्वा हि धृतराष्ट्रश्च दुर्योधनवचस्तदा ।	007a  
अब्रवीत्कर्णसहितं दुर्योधनमिदं वचः ॥	007c  
धृतराष्ट्र उवाच 	008  
किमर्थं तप्यसे पुत्र श्रोतुमिच्छामि तत्त्वतः ।	008a  
श्रुत्वा त्वामनुनेष्यामि यदि सम्यग्भविष्यति ॥	008c  
यदा त्वां महदैश्वर्यं प्राप्तं परपुरञ्जय ।	009a  
किङ्करा भ्रातरः सर्वे मित्रसम्बन्धिबान्धवाः ॥	009c  
आच्छादयसि प्रावारानश्नासि पिशितौदनम् ।	010a  
आजानेया वहन्ति त्वां कस्माच्छेचसि पुत्रक ॥	010c  
दुर्योधन उवाच 	011  
दश तात सहस्राणि स्नातकानां महात्मनाम् ।	011a  
भुञ्जते रुक्मपात्रीभिर्युधिष्ठिरनिवेशने ॥	011c  
दृष्ट्वा च तां सभां दिव्यपुष्पफलान्विताम् ।	012a  
अश्वांस्तित्तिरकल्माषान्रत्नानि विविधानि च ॥	012c  
दृष्ट्वा तां पाण्डवेयानामृद्धिमिन्द्रोपमां शुभाम् ।	013a  
अमित्राणां सुमहतीमनुशोचामि मानद ॥	013c  
धृतराष्ट्र उवाच 	014  
यदीच्छसि श्रियं तात यादृशी सा युधिष्ठिरे ।	014a  
विशिष्टां वा नरश्रेष्ठ शीलवान्भव पुत्रक ॥	014c  
शीलेन हि त्रयो लोकाः शक्या जेतुं न संशयः ।	015a  
न हि किञ्चिदसाध्यं वै लोके शीलवतां सताम् ॥	015c  
एकरात्रेण मान्धाता त्र्यहेण जनमेजयः ।	016a  
सप्तरात्रेण नाभागः पृथिवीं प्रतिपेदिवान् ॥	016c  
एते हि पार्थिवाः सर्वे शीलवन्तो यशोन्विताः ।	017a  
ततस्तेषां गुणक्रीता वसुधा स्वयमागता ॥	017c  
दुर्योधन उवाच 	018  
कथं तत्प्राप्यते शीलं श्रोतुमिच्छामि भारत ।	018a  
येन शीलेन सम्प्राप्ताः क्षिप्रमेव वसुन्धराम् ॥	018c  
धृतराष्ट्र उवाच 	019  
अत्राप्युदाहरन्तीममितिहासं पुरातनम् ।	019a  
नारदेन पुरा वृत्तं शीलमाश्रित्य भारत ॥	019c  
प्रह्लादेन हृतं राज्यं महेन्द्रस्य महात्मनः ।	020a  
शीलमाश्रित्य दैत्येन त्रैलोक्यं च वशे कृतम् ॥	020c  
ततो बृहस्पतिं शक्रः प्राञ्जलिः समुपस्थितः ।	021a  
तमुवाच महाप्राज्ञः श्रेय इच्छामि वेदितुम् ॥	021c  
ततो बृहस्पतिस्तस्मै ज्ञानं नैश्रेयसं परम् ।	022a  
कथयामास भगवान्देवेन्द्राय कुरूद्वह ॥	022c  
एतावच्छ्रेय इत्येव बृहस्पतिरभाषत ।	023a  
इन्द्रस्तु भूयः पप्रच्छ को विशेषो भवेदिति ॥	023c  
बृहस्पतिरुवाच 	024  
विशेषोऽस्ति महांस्तात भार्गवस्य महात्मनः ।	024a  
तत्रागमय भद्रं ते भूय एव सुरोत्तम ॥	024c  
आत्मनस्तु ततः श्रेयो भार्गवः सुमहायशाः ।	025a  
ज्ञानमागमयत्प्रीत्या पुनः स परमद्युतिः ॥	025c  
तेनापि समनुज्ञातो भार्गवेण महात्मना ।	026a  
श्रेयोऽस्तीति परं भूयः शुक्रमाह शतक्रतुः ॥	026c  
भार्गवस्त्वाह सर्वज्ञः प्रह्लादस्य महात्मनः ।	027a  
ज्ञानमस्ति विशेषेणेत्युक्तो हृष्टश्च सोऽभवत् ॥	027c  
स तत्र ब्राह्मणो भूत्वा प्रह्लादं पाकशासनः ।	028a  
स्तुत्वा प्रोवाच मेधावी श्रेय इच्छामि वेदितुम् ॥	028c  
प्रह्लादस्त्वब्रवीद्विप्रं क्षणो नास्ति द्विजोत्तम ।	029a  
त्रैलोक्यराज्यसक्तस्य ततो नोपदिशामि ते ॥	029c  
ब्राह्मणस्त्वब्रवीद्राजन्यस्मिन्काले क्षणो भवेत् ।	030a  
तदोपादेष्टुमिच्छामि यदि कार्यान्तरं भवेत् ॥	030c  
ततः प्रीतोऽभवद्राजा प्रह्लादो ब्रह्मवादिनः ।	031a  
तथेत्युक्त्वा ददौ काले ज्ञानतत्त्वं द्विजे तदा ॥	031c  
ब्राह्मणोऽपि यथान्यायं गुरुवृत्तिमनुत्तमाम् ।	032a  
चकार सर्वभावेन यद्यच्च मनसेच्छति ॥	032c  
पृष्टश्च तेन बहुशः प्राप्तं कथमरिन्दम ।	033a  
त्रैलोक्यराज्यं धर्मज्ञ कारणं तद्ब्रवीहि मे ।	033c  
[प्रह्लादोऽपि महाराज ब्राह्मणं वाक्यमब्रवीत् ॥]	033e  
प्रह्लाद उवाच 	034  
नासूयामि द्विजान्विप्र राजास्मीति कथञ्चन ।	034a  
काम्यानि वदतां तेषां संयच्छामि वहामि च ॥	034c  
ते विस्रब्धाः प्रभाषन्ते संयच्छन्ति च मां सदा ।	035a  
तेषां कार्यपथे युक्तं शुश्रूषुमनहङ्कृतम् ॥	035c  
धर्मात्मानं जितक्रोधं नियतं संयतेन्द्रियम् ।	036a  
समासिञ्चन्ति शास्त्रज्ञाः क्षौद्रं मध्विव मक्षिकाः ॥	036c  
सोऽहं वागग्रविद्यानां रसानामवलेहिता ।	037a  
स्वजात्यानधितिष्ठामि नक्षत्राणीव चन्द्रमाः ॥	037c  
एतत्पृथिव्याममृतमेतच्चक्षुरनुत्तमम् ।	038a  
यद्ब्राह्मणमुखे हव्यमेतच्छ्रुत्वा प्रवर्तते ॥	038c  
एतावच्छ्रेय इत्याह प्रह्लादो ब्रह्मवादिनम् ।	039a  
शुश्रूषितस्तेन तदा दैत्येन्द्रो वाक्यमब्रवीत् ॥	039c  
यथावद्गुरुवृत्त्या ते प्रीतोऽस्मि द्विजसत्तम ।	040a  
वरं वृणीष्व भद्रं ते प्रदाताऽस्मि न संशयः ॥	040c  
कृतमित्येव दैत्येन्द्रमुवाच द्विजसत्तमः ।	041a  
प्रह्लादस्त्वब्रवीत्प्रीतो गृह्यतां वर इत्युत ॥	041c  
ब्राह्मण उवाच 	042  
यदि राजन्प्रसन्नस्त्वं मम चेदिच्छसि प्रियम् ।	042a  
भवतः शीलमिच्छामि प्राप्तुमेष वरो मम ॥	042c  
ततः प्रीतस्तु दैत्येन्द्रो भयमस्याभवन्महत् ।	043a  
वरे प्रदिष्टे विप्रेण नाल्पचेतायमित्युत ॥	043c  
एवमस्त्विति स प्राह प्रह्लादो विस्मितस्तदा ।	044a  
उपाकृत्य तु विप्राय वरं दुःखान्वितोऽभवत् ॥	044c  
दत्ते वरे गते विप्रे चिन्ताऽसीन्महती तदा ।	045a  
प्रह्लादस्य महाराज निश्चयं न च जग्मिवान् ॥	045c  
तस्य चिन्तयतस्तावच्छायाभूतं महाद्युतेः ।	046a  
तेजोविग्रहवत्तात शरीरमजहात्तदा ॥	046c  
तमपृच्छन्महाराजः प्रह्लादः को भवानिति ।	047a  
प्रत्याह तं तु शीलोस्मि त्यक्तो गच्छाम्यहं त्वया ॥	047c  
तस्मिन्द्विजोत्तमे राजन्वत्स्याम्यहमरिन्दम ।	048a  
योऽसौ शिष्यत्वमागम्य त्वयि नित्यं समाहितः ।	048c  
इत्युक्त्वाऽन्तर्हितं तद्वै शक्रं चान्वाविशत्प्रभो ॥	048e  
तस्मिंस्तेजसि याते तु तादृग्रूपस्ततोपरः ।	049a  
शरीरान्निःसृतस्तस्य को भवानिति सोब्रवीत् ॥	049c  
धर्मं प्रह्लाद मां विद्धि यत्रासौ द्विजसत्तमः ।	050a  
तत्र यास्यामि दैत्येन्द्र यतः शीलं ततो ह्यहम् ॥	050c  
ततोऽपरो महाराज प्रज्वलन्निव तेजसा ।	051a  
शरीरान्निःसृतस्तस्य प्रह्लादस्य महात्मनः ॥	051c  
को भवानिति पृष्टश्च तमाह स महाद्युतिः ।	052a  
सत्यं विद्ध्यसुरेन्द्राद्य प्रयास्ये धर्ममन्वहम् ॥	052c  
तस्मिन्ननुगते धर्मं पुरुषे पुरुषोऽपरः ।	053a  
निश्चक्राम ततस्तस्मात्पृष्टश्चाह महातपाः ॥	053c  
वृत्तं प्रह्लाद मां विद्धि यतः सत्यं ततो ह्यहम् ।	054a  
तस्मिन्गते महाश्वेता शरीरात्तस्य निर्ययौ ॥	054c  
पृष्टश्चाह बलं विद्धि यतो वृत्तमहं ततः ।	055a  
इत्युक्त्वा प्रययौ तत्र यतो वृत्तं नराधिप ॥	055c  
ततः प्रभामयी देवी शरीरात्तस्य निर्ययौ ।	056a  
तामपृच्छत्स दैत्येन्द्रः सा श्रीरित्येनमब्रवीत् ॥	056c  
उषिताऽस्मि सुखं नित्यं त्वयि सत्यपराक्रम ।	057a  
त्वया त्यक्ता गमिष्यामि बलं ह्यनुगता ह्यहम् ॥	057c  
ततो भयं प्रादुरासीत्प्रह्लादस्य महात्मनः ।	058a  
अपृच्छत च तां भूयः क्व यासि कमलालये ॥	058c  
त्वं हि सत्यव्रता देवी लोकस्य परमेश्वरी ।	059a  
कश्चासौ ब्राह्मणश्रेष्ठस्तत्त्वमिच्छामि वेदितुम् ॥	059c  
श्रीरुवाच 	060  
स शक्तो ब्रह्मचारी यस्त्वत्तश्चैवोपशिक्षितः ।	060a  
त्रैलोक्ये ते यदश्वर्यं तत्तेनापहृतं प्रभो ॥	060c  
शीलेन हि त्रयो लोकास्त्वया धर्मज्ञ निर्जिताः ।	061a  
तद्विज्ञाय सुरेन्द्रेण तव शीलं हृतं प्रभो ॥	061c  
धर्मः सत्यं तथा वृत्तं बलं चैव तथाऽप्यहम् ।	062a  
शीलमूला महाप्राज्ञ सदा नास्त्यत्र संशयः ॥	062c  
भीष्म उवाच 	063  
एवमुक्त्वा गता श्रीस्तु ते च सर्वे युधिष्ठिर ।	063a  
दुर्योधनस्तु पितरं भूय एवाब्रवीत्तदा ॥	063c  
शीलस्य तत्त्वमिच्छामि वेत्तुं कौरवनन्दन ।	064a  
प्राप्यते च यथा शीलं तं चोपायं ब्रवीहि मे ॥	064c  
धृतराष्ट्र उवाच 	065  
सोपायं पूर्वमुद्दिष्टं प्रह्लादेन महात्मना ।	065a  
सङ्क्षेपतस्तु शीलस्य शृणु प्राप्तिं नरेश्वर ॥	065c  
अद्रोहः सर्वभूतेषु कर्मणा मनसा गिरा ।	066a  
अनुग्रहश्च दानं च शीलमेतत्प्रशस्यते ॥	066c  
यदन्येषां हितं न स्यादात्मनः कर्म पौरुषम् ।	067a  
अपत्रपेत वा येन न तत्कुर्यात्कथञ्चन ॥	067c  
तत्तु कर्म तथा कुर्याद्येन श्लाघ्येत संसदि ।	068a  
शीलं समासेनैतत्ते कथितं कुरुसत्तम ॥	068c  
यद्यप्यशीला नृपते प्राप्नुवन्ति श्रियं क्वचित् ।	069a  
न भुञ्जते चिरं तात समूलाश्च पतन्ति ते ॥	069c  
धृतराष्ट्र उवाच 	070  
एतद्विदित्वा तत्त्वेन शीलवान्भव पुत्रक ।	070a  
यदीच्छसि श्रियं तात सुविशिष्टां युधिष्ठिरात् ।	070c  
\'अधिकां चापि राजेन्द्र ततस्त्वं शीलवान्भव ॥\'	070e  
भीष्म उवाच 	071  
एतत्कथितवान्पुत्रे धृतराष्ट्रो महीपतिः ।	071a  
एतत्कुरुष्व कौन्तेय ततः प्राप्स्यसि तत्फलम् ॥ 	071c  

इति श्रीमन्महाभारते शान्तिपर्वणि राजधर्मपर्वणि चतुर्विशत्यधिकशततमोऽध्यायः ॥ 124 ॥

12-124-1 धर्मस्य कारणमिति शेषः ॥ 12-124-8 यदि सम्यग्भविष्यसीति द. पाठः ॥ 12-124-13 ऋद्धिं वैश्रवणीमिति झ. पाठः ॥ 12-124-22 नैश्रेयसं मोक्षोपयोगि ॥ 12-124-23 को विशेषः । नैश्रेयसादपि किंश्रेय इत्यर्थः ॥ 12-124-37 क्षुद्राभिर्मधुमक्षिकाभिर्निर्मितं क्षौद्रं मधु । तत्र मक्षिकामध्विव मां ते शास्त्रेण सिञ्चन्ति । वागग्रविद्यानां वागग्रे एव नतु पुस्तके विद्या येषां तेषाम् । सोऽहं वागन्त्यपुष्टानां मधूनां परिलेहितेति ड. पाठः ॥ 12-124-43 विप्रेण विप्राय । चेतायमिति सन्धिरार्षः ॥ 12-124-46 तेजोविग्रहवत् तेजोमयशरीरं शीलम् ॥ 12-124-64 शीलं समधिगच्छामीति थ. पाठः ॥
