अध्यायः 082

भीष्मेण युधिष्ठिरम् प्रत्यमात्यपरीक्षार्थं कालकवृक्षीयोपाख्यानकथनम् ॥ 1 ॥
भीष्म उवाच 	001  
एषा प्रथमतो वृत्तिर्द्वितीयां शृणु भारत ।	001a  
यः कश्चिद्वेदयेदर्थं राज्ञा रक्ष्यः स मानवः ॥	001c  
ह्रियमाणममात्येन भृत्यो वा यदि वा भृतः ।	002a  
यो राजकोशं नश्यन्तमाचक्षीत युधिष्ठिर ॥	002c  
श्रोतव्यमस्य च रहो रक्ष्यश्चामात्यतो भवेत् ।	003a  
अमात्या ह्यपहर्तारो भूयिष्ठं घ्नन्ति भारत ॥	003c  
राजकोशस्य गोप्तारं राजकोशविलोपकाः ।	004a  
समेत्य सर्वे बाधन्ते स विनश्यत्यरक्षितः ॥	004c  
अत्राप्युदाहरन्तीममितिहासं पुरातनम् ।	005a  
मुनिः कालकवृक्षीयः कौसल्यं यदुवाच ह ॥	005c  
कोसलानामाधिपत्यं सम्प्राप्तं क्षेमदर्शिनम् ।	006a  
मुनिः कालकवृक्षीय आजगामेति नः श्रुतम् ॥	006c  
स काकं पञ्जरे बद्ध्वा विषयं क्षेमदर्शिनः ।	007a  
सर्वं पर्यचरद्युक्तः प्रवृत्त्यर्थी पुनःपुनः ॥	007c  
अधीये वायसीं विद्यां शंसन्ति मम वायसाः ।	008a  
अनागतमतीतं च यच्च सम्प्रति वर्तते ॥	008c  
इति राष्ट्रे परिपतन्बहुभिः पुरुषैः सह ।	009a  
सर्वेषां राजयुक्तानां दुष्कृतं परिदृष्टवान् ॥	009c  
स बुद्ध्वा तस्य राष्ट्रस्य व्यवसायं हि सर्वशः ।	010a  
राजयुक्तापचारांश्च सर्वान्बुद्ध्वा ततस्ततः ॥	010c  
ततः स काकमादाय राजानं द्रष्टुमागमत् ।	011a  
सर्वज्ञोऽस्मीति वचनं ब्रुवाणः संशितव्रतः ॥	011c  
स स्म कौसल्यमागम्य राजामात्यमलङ्कृतम् ।	012a  
प्राह काकस्य वचनादमुत्रेदं त्वया कृतम् ॥	012c  
असौ चासौ च जानीते राजकेशस्त्वया हृतः ।	013a  
एवमाख्याति काकोऽयं तच्छीघ्रमनुगम्यताम् ॥	013c  
तथाऽन्यानपि स प्राह राजकोशहरांस्तदा ।	014a  
न चास्य वचनं किञ्चिदनृतं श्रूयते क्वचित् ॥	014c  
तेन विप्रकृताः सर्वे राजयुक्ताः कुरूद्वह ।	015a  
तमतिक्रम्य सुप्तं तु निशि काकमपोथयन् ॥	015c  
वायसं तु विनिर्भिन्नं दृष्ट्वा बाणेन पञ्जरे ।	016a  
पूर्वाह्णे ब्राह्मणो वाक्यं क्षेमदर्शिनमब्रवीत् ॥	016c  
राजंस्त्वामभयं याचे प्रभुं प्राणधनेश्वरम् ।	017a  
अनुज्ञातस्त्वया ब्रूयां वचनं भवतो हितम् ॥	017c  
मित्रार्थमभिसन्तप्तो भक्त्या सर्वात्मनाऽऽगतः ।	018a  
ह्रियन्ते हि महार्थाश्च पुरुषे विक्रमत्यपि ॥	018c  
सम्बुबोधयिषुर्मित्रं सदश्वमिव सारथिः ।	019a  
अतिमन्युप्रसक्तो हि प्रसह्य हितकारणात् ॥	019c  
तथाविधस्य सुहृदा क्षन्तव्यं संविजानता ।	020a  
ऐश्वर्यमिच्छता नित्यं पुरुषेण बुभूषता ॥	020c  
तं राजा प्रत्युवाचेदं यत्किञ्चिन्मां भवान्वदेत् ।	021a  
कस्मादहं न क्षमेयमाकाङ्क्षन्नात्मनो हितम् ॥	021c  
ब्राह्मण प्रतिजाने ते प्रब्रूहि यदिहेच्छसि ।	022a  
करिष्यामि हि ते वाक्यं यन्मां विप्र प्रवक्ष्यसि ॥	022c  
मुनिरुवाच 	023  
विद्वान्नयानपायांश्च भयाख्यातॄन्भयानि च ।	023a  
भक्त्या वृत्तिं समाख्यातुं भवतोऽन्तिकमागतः ॥	023c  
प्रागेवोक्तं तु दोषोऽयमाचार्यैर्नृपसेवनम् ।	024a  
अगतेः कुगतिर्ह्येषा या राज्ञा सहजीविका ॥	024c  
आशीविषैश्च तस्याहुः सङ्गमं यस्य राजभिः ।	025a  
बहुमित्राश्च राजानो बह्वमित्रास्तथैव च ॥	025c  
तेभ्यः सर्वेभ्य एवाहुर्भयं राजोपजीविनाम् ।	026a  
तथाऽस्य राजतो राजन्मुहुर्तादागतं भयम् ॥	026c  
नैकान्तेनाप्रमादो हि शक्यः कर्तुं महीपतौ ।	027a  
न तु प्रमादः कर्तव्यः कथञ्चिद्भूतिमिच्छता ॥	027c  
प्रमादात्स्खलते बुद्धिः स्खलतो नास्ति जीवितम् ।	028a  
अग्निं दीप्तमिवासीदेद्राजानमुपशिक्षितः ॥	028c  
आशीविषमिव क्रुद्धं प्रभुं प्राणधनेश्वरम् ।	029a  
यत्नेनोपचरेन्नित्यं नाहमस्मीति मानवः ॥	029c  
दुर्व्याहृताच्छङ्कमानो दुःस्थिताद्दुरनुष्ठितात् ।	030a  
दुरासदाद्दुर्वृजिनादिङ्गिताद्ध्यायितादपि ॥	030c  
देवतेव हि सर्वार्थान्कुर्याद्राजा प्रसादितः ।	031a  
वैश्वानर इव क्रुद्धः समूलमपि निर्दहेत् ॥	031c  
इति राजन्यमः प्राह वर्तते च तथैव तत् ।	032a  
अथ भूयांसमेवार्थं करिष्यामि पुनःपुनः ॥	032c  
ददात्यस्मद्विधोऽऽमात्यो बुद्धिसाहाय्यमापदि ।	033a  
वायसस्त्वेष मे राजन्नन्तकायाभिसंहितः ॥	033c  
न च मेऽत्र भवान्गर्ह्यो न च येषां भवान्प्रियः ।	034a  
हिताहितांस्तु बुद्ध्येथा मापरोक्षमतिर्भव ॥	034c  
ये त्वादानपरा एव वसन्ति भवतो गृहे ।	035a  
अभूतिकामा भूतानां तादृशैर्मेऽभिसंहितम् ॥	035c  
यो वा भवद्विनाशेन राज्यमिच्छत्यनन्तरम् ।	036a  
आन्तरैरभिसन्धाय राजन्सिद्ध्यति नान्यथा ॥	036c  
तेषामहं भयाद्राजन्गमिष्याम्यन्यमाश्रमम् ।	037a  
तैर्हि मे सन्धितो बाणः काके निपतितः प्रभो ॥	037c  
छद्मना मम काकश्च गमितो यमसादनम् ।	038a  
दृष्टं ह्येतन्मया राजंस्तपोदीर्घेन चक्षुषा ॥	038c  
बहुनक्रझषग्राहां तिमिङ्गिलगणैर्युताम् ।	039a  
काकेन बालिशेनेमामतार्षमहमापगाम् ॥	039c  
स्थाण्वश्मकण्टकवतीं सिंहव्याघ्रसमाकुलाम् ।	040a  
दुरासदां दुष्प्रसहां गुहां हैमवतीमिव ||	040c  
अग्निना तामसं दुर्गं नौभिराप्यं च गम्यते ।	041a  
राजदुर्गावतरणे नोपायं पण्डिता विदुः ॥	041c  
गहनं भवतो राज्यमन्धकारं तमोन्वितम् ।	042a  
नेह विश्वसितुं शक्यं भवताऽपि कुतो मया ॥	042c  
अतो नायं शुभो वासस्तुल्ये सदसती इह ।	043a  
वधो ह्येवात्र सुकृते दुष्कृते न च संशयः ॥	043c  
न्यायतो दुष्कृते घातः सुकृते न कथञ्चन ।	044a  
नेह युक्तं स्थिरं स्थातुं जवेनैवाव्रजेद्बुधः ॥	044c  
सीता नाम नदी राजन्प्लवो यस्यां निमज्जति ।	045a  
तयोपमामिमां मन्ये वागुरां सर्वघातिनीम् ॥	045c  
मधुप्रपातो हि भवान्भोजनं विषसंयुतम् ।	046a  
असतामिव ते भावो वर्तते न सतामिव ॥	046c  
आशीविषैः परिवृतः कूपस्त्वमसि पार्थिव ॥	047ac  
दुर्गतीर्था बृहत्कूला कावेरी चोरसंयुता ।	048a  
नदी मधुरपानीया यथा राजंस्तथा भवान् ।	048c  
श्वगृध्रगोमायुयुतो राजहंससमो ह्यसि ॥	048e  
यथाऽऽश्रित्य महावृक्षं कक्षः संवर्धते महान् ।	049a  
ततस्तं संवृणोत्येव तमतीत्य च वर्धते ॥	049c  
तेनैवोग्रेन्धनेनैनं दावो दहति दारुणः ।	050a  
तथोपमा ह्यमात्यास्ते राजंस्तान्परिशोधय ॥	050c  
त्वया चैव कृता राजन्भवता परिपालिताः ।	051a  
भवन्तं पर्यवज्ञाय जिघांसन्ति भवत्प्रियम् ॥	051c  
उषितं शङ्कमानेन प्रमादं परिरक्षता ।	052a  
अन्तःसर्प इवागारे वीरपत्न्या इवालये ।	052c  
शीलं जिज्ञासमानेन राज्ञः साहसजीविनः ॥	052e  
कच्चिज्जितेन्द्रियो राजा कच्चिदस्यान्तरा जिताः ।	053a  
कच्चिदेषां प्रियो राजा कच्चिद्राज्ञः प्रियाः प्रजाः ॥	053c  
विजिज्ञासुरिह प्राप्तस्तवाहं राजसत्तम ।	054a  
तस्य मे रोचते राजन्क्षुधितस्येव भोजनम् ॥	054c  
अमात्या मे न रोचन्ते वितृष्णस्य यथोदकम् ।	055a  
भवतोऽर्थकृदित्येवं मयि ते दोषमादधन् ।	055c  
विद्यते कारणं नान्यदिति मे नात्र संशयः ॥	055e  
न हि तेषामहं द्रोग्धा तत्तेषां द्रोहवद्गतम् ।	056a  
अरेर्हि दुर्हृदाद्भेयं भग्नपृष्ठादिवोरगात् ॥	056c  
राजोवाच 	057  
भूयसा परिहारेण सत्कारेण च भूयसा ।	057a  
पूजितो ब्राह्मणश्रेष्ठ भूयो वस गृहे मम ॥	057c  
ये त्वां ब्राह्मण नेच्छन्ति ते न वत्स्यन्ति मे गृहे ।	058a  
भवतैव हि तज्ज्ञेयं यत्तदेषामनन्तरम् ॥	058c  
यथा स्यात्सुधृतो दण्डो यथा च सुकृतं कृतम् ।	059a  
तथा समीक्ष्य भगवञ्श्रेयसे विनियुङ्क्ष्व माम् ॥	059c  
मुनिरुवाच 	060  
अदर्शयन्निमं दोषमेकैकं दुर्बलं कुरु ।	060a  
ततः कारणमाज्ञाय पुरुषम्पुरुषं जहि ।	060c  
एकदोषा हि बहवो मृद्नीयुरपि कण्टकान् ॥	060e  
\'अर्थे सर्वं जगद्बद्धमर्थेनैव निबध्यते ।	061a  
अर्थे दर्पो मनुष्याणां तस्मादर्थं विरोचय ॥	061c  
एकेनैकस्य दोषेण तद्विरुद्धं प्रचोदय ।	062a  
स तस्य दोषानुद्भाव्य तस्यार्थं ग्राहयिष्यति ॥	062c  
सामपूर्वं च केषाञ्चिद्भेदेन च परस्परम् ।	063a  
वैरं कारय भूपाल पश्चाद्दण्डं प्रचोदय ॥	063c  
बिल्वेन च यथा बिल्वमाकारं छाद्य बुद्धिमान् ।	064a  
अशुद्धं सचिवं राजन्नशुद्धेनैव नाशय ॥\'	064c  
मन्त्रभेदभयाद्राजंस्तस्मादेतद्ब्रवीमि ते ॥	065ac  
वयं तु ब्राह्मणा नाम मृदुदण्डाः कृपालवः ।	066a  
स्वस्ति चेच्छाम भवतः परेषां च यथाऽऽत्मनः ॥	066c  
राजन्नात्मानमाचक्षे सम्बन्धी भवतो ह्यहम् ।	067a  
मुनिः कालकवृक्षीय इत्येवमभिसञ्ज्ञितः ।	067c  
पितुः सखा च भवतः सम्मतः सत्यसङ्गरः ॥	067e  
व्यापन्ने भवतो राज्ये राजन्पितरि संस्थिते ।	068a  
सर्वकामान्परित्यज्य तपस्तप्तं तदा मया ॥	068c  
स्नेहात्त्वां तु ब्रवीम्येतन्मा भूयो विभ्रमेदिति ॥	069ac  
उभे दृष्ट्वा दुःखसुखे राज्यं प्राप्य यदृच्छया ।	070a  
राज्येनामात्यसंस्थेन कथं राजन्प्रमाद्यसि ॥	070c  
भीष्म उवाच 	071  
ततो राजकुले नान्दी सञ्जज्ञे भूयसा पुनः ।	071a  
पुरोहितकुले चैव सम्प्राप्ते ब्राह्मणर्षभे ॥	071c  
एकच्छत्रां महीं कृत्वा कौसल्याय यशस्विने ।	072a  
मुनिः कालकवृक्षीय ईजे क्रतुभिरुत्तमैः ॥	072c  
हितं तद्वचनं श्रुत्वा कौसल्योऽप्यजयन्महीम् ।	073a  
तथा च कृतवान्राजा यथोक्तं तेन भारत ॥ 	073c  

इति श्रीमन्महाभारते शान्तिपर्वणि राजधर्मपर्वणि द्व्यशीतितमोऽध्यायः ॥ 82 ॥

12-82-7 प्रवृत्त्यर्थी अमात्यदोषदर्शने राजानं प्रवर्तयितुकामः ॥ 12-82-9 परिपतन्परितो भ्रमन् । राजयुक्तानां राज्ञा तेषु तेषु कार्येषु नियुक्तानाम् । दुष्कृतं स्वामिद्रव्यापहाररूपं पापम् ॥ 12-82-12 राजानमागम्य तत्समक्षमेवामात्यं प्राह । अमुत्रस्थाने त्वया इदं धनचौर्यं कृतमिति ॥ 12-82-13 अनुगम्यताम् आलोच्यताम् ॥ 12-82-18,19 ह्रियन्त इति मित्रं त्वां सम्बुबोधयिषुरागत इति श्लोकद्वयमेकान्वयम् ॥ 12-82-23 ज्ञात्वा पापानपापांश्च भृत्यतस्ते भयानि चेति झ. पाठः ॥ 12-82-29 नाहमस्मीति मत्वा जीवनाशां त्यक्त्वेत्यर्थः ॥ 12-82-35 आदानपराः कोशलोप्तारः । मे मयि । तादृशैरभिसंहितमभिसन्धिर्वैरं कृतम् । मदीयकाकहननादिति भावः ॥ 12-82-36 आन्तरैः सूदादिभिः अभिसन्धायाऽन्नादौ विषं प्रक्षेप्तव्यमिति स्नेहं कृत्वा । तेषामभीप्सितो भवद्विनाशः सिध्यति चाऽन्यथा न सिध्यति च । आयुःशेषे सतीति भावः ॥ 12-82-37 तेषां त्वद्वैरिणाम् ॥ 12-82-39 इमां राजनीतिनदीम् । नक्रादितुल्यैरधिकारिपुरुषैर्व्याप्ताम् । बालिशेन स्वमृत्युं सम्पादयता विरुद्धलक्षणया तन्मरणान्मृतोऽस्मीति भावः ॥ 12-82-41 अग्निना दीपेन आप्यं जलरूपम् ॥ 12-82-42 गहनं कपटम् । अन्धकारमिव तमोन्वितं धर्माधर्मदर्शनशून्यम् ॥ 12-82-52 उषितं मयेति शेषः ॥ 12-82-53 जिज्ञासामेवाह कच्चिदिति ॥ 12-82-54 रोचते भवानिति शेषः ॥ 12-82-56 भेयं भेतव्यम् । भग्नपृष्ठात् पृष्ठभङ्गेन कोपितात् ॥ 12-82-60 तेषामकस्मात् युगपच्च वधे दोषमाह एकेति । संहताः कण्टकानपि मृद्नीयुः किमुत मादृशान्मृदूनित्यर्थः ॥ 12-82-68 पितरि त्वदीये संस्थिते मृते ॥ 12-82-69 विभ्रमेत् अनाप्तेष्वाप्तबुद्धिं भवान्माकार्षीत् ॥ 12-82-71 नान्दी मङ्गलपाठः । ततस्तस्मिन्मन्त्रिणि वृते सति ॥ 12-82-72 कौसल्याय कौसल्यार्थे ॥
