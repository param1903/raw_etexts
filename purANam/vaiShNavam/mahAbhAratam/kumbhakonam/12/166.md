अध्यायः 166

भीष्मेण युधिष्ठिरम् प्रति सन्धेयासन्धेयपुरुषलक्षणकथनम् ॥ 1 ॥
युधिष्ठिर उवाच 	001  
पितामह महाप्राज्ञ कुरूणां प्रीतिवर्धन ।	001a  
प्रश्नं कञ्चित्प्रवक्ष्यामि तन्मे व्याख्यातुमर्हसि ॥	001c  
कीदृशा मानवाः सेव्याः कैः प्रीतिः परमा भवेत् ।	002a  
आयत्यां च तदात्वे च के क्षमास्तान्वदस्व मे ॥	002c  
न हि तत्र धनं स्फीतं न च सम्बन्धिबान्धवाः ।	003a  
तिष्ठन्ति यत्र सुहृदस्तिष्ठन्तीति मतिर्मम ॥	003c  
दुर्लभो हि सुहृच्छ्रोता दुर्लभश्च हितः सुहृत् ।	004a  
एतद्धर्मभृतां श्रेष्ठ सर्वं व्याख्यातुमर्हसि ॥	004c  
भीष्म उवाच 	005  
सन्धेयान्पुरुषान्राजन्नसन्धेयांश्च तत्त्वतः ।	005a  
वदतो मे निबोध त्वं निखिलेन युधिष्ठिर ॥	005c  
लुब्धः क्रूरस्त्यक्तधर्मा निकृतिः शठ एव च ।	006a  
क्षुद्रः पापसमाचारः सर्वशङ्की तथाऽलसः ॥	006c  
दीर्घसूत्रोऽनृजुः क्रुष्टो गुरुदारप्रधर्षकः ।	007a  
व्यसने यः परित्यागी दुरात्मा निरपत्रपः ॥	007c  
सर्वतः पापदर्शी च नास्तिको वेदनिन्दकः ।	008a  
सम्प्रकीर्णेन्द्रियो लोके यः कालनिरतश्चरेत् ॥	008c  
असभ्यो लोकविद्विष्टः समये चानवस्थितः ।	009a  
पिशुनोऽथाकृतप्रज्ञो मत्सरी पापनिश्चयः ॥	009c  
दुःशीलोऽथाकृतात्मा च नृशंसः कितवस्तथा ।	010a  
मित्रैरपकृतिर्नित्यमटतेऽर्थं धनेप्सया ॥	010c  
ददतश्च यथाशक्ति यो न तुष्यति मन्दधीः ।	011a  
अधैर्यमपि यो युङ्क्ते सदा मित्रं नराधमः ॥	011c  
अस्थानक्रोधनो यश्च अकस्माच्च विरज्यते ।	012a  
सुहृदश्चैव कल्याणानाशु त्यजति किल्बिषी ॥	012c  
अल्पेऽप्यपकृते मूढे न संस्मरति यत्कृतम् ।	013a  
कार्यसेवी च मित्रेषु मित्रद्वेषी नराधिप ।	013c  
शत्रुर्मित्रमुखो यश्च जिह्मप्रेक्षी विलोचनः ।	014a  
न तुष्यति च कल्याणे यस्त्यजेत्तादृशं नरम् ॥	014c  
पानपो द्वेषणः क्रोधी निर्घृणः परुषस्तथा ।	015a  
परोपतापी मित्रध्रुक् तथा प्राणिवधे रतः ॥	015c  
कृतघ्नश्चाधमो लोके न सन्धेयः कथञ्चन ।	016a  
मित्रद्वेषी ह्यसन्धेयः सन्धेयानपि मे शृणु ॥	016c  
कुलीना वाक्यसम्पन्ना ज्ञानविज्ञानकोविदाः ।	017a  
रूपवन्तो गुणोपेतास्तथाऽलुब्धा जितश्रमाः ॥	017c  
सन्मित्राश्च कृतज्ञाश्च सर्वज्ञा लोभवर्जिताः ।	018a  
माधुर्यगुणसम्पन्नाः सत्यसन्धा जितेन्द्रियाः ॥	018c  
व्यायामशीलाः सततं भृत्यपुत्राः कुलोद्वहाः ।	019a  
दोषैः प्रमुक्ताः प्रथितास्ते ग्राह्याः पार्थिवैर्नराः ॥	019c  
यथाशक्ति समाचाराः सम्प्रतुष्यन्ति हि प्रभो ।	020a  
नास्थाने क्रोधवन्तश्च न चाकस्माद्विरागिणः ॥	020c  
विरक्ताश्च न दुष्यन्ति मनसाऽप्यर्थकोविदाः ।	021a  
आत्मानं पीडयित्वाऽपि सुहृत्कार्यपरायणाः ।	021c  
विरज्यन्ति न मित्रेभ्यो वासो रक्तमिवाविकम् ॥	021e  
दोषांश्च लोभमोहादीनर्थेषु युवतीषु च ।	022a  
न दर्शयन्ति सुहृदो विश्वस्ता बन्धुवत्सलाः ॥	022c  
लोष्टकाञ्चनतुल्यार्थाः सुहृत्सु दृढबुद्धयः ।	023a  
ये चरन्त्यनभीमाना निसृष्टार्थविभूषणाः ।	023c  
सङ्गृह्णन्तः परिजनं स्वाम्यर्थपरमाः सदा ॥	023e  
ईदृशैः पुरुषश्रेष्ठैर्यः सन्धिं कुरुते नृपः ।	024a  
तस्य विस्तीर्यते राज्यं ज्योत्स्ना ग्रहपतेरिव ॥	024c  
सत्ववन्तो जितक्रोधा बलवन्तो रणे सदा ।	025a  
जन्मशीलगुणोपेताः सन्धेयाः पुरुषोत्तमाः ||	025c  
ये च दोषसमायुक्ता नराः प्रोक्ता मयाऽनघ ।	026a  
तेषामप्यधमा राजन्कृतघ्ना मित्रघातकाः ।	026c  
त्यक्तव्यास्तु दुराचाराः सर्वेषामिति निश्चयः ॥	026e  

इति श्रीमन्महाभारते शान्तिपर्वणि आपद्धर्मपर्वणि षट्षष्ट्यधिकशततमोऽध्यायः ॥ 166 ॥

12-166-3 मित्रस्यार्थादिभ्योऽन्तरङ्गत्वमाह नहीति ॥ 12-166-5 सन्धेयान् मित्रीकर्तुं योग्यान् ॥ 12-166-7 क्रुष्टो लोकनिन्दितः ॥ 12-166-10 नित्यमिच्छतेऽर्थं परस्य य इति झ. पाठः ॥ 12-166-12 कार्यार्थमेव सेवते नतु धर्मार्थमिति कार्यसेवी ॥ 12-166-14 विमोचनः विपरीतदृष्टिः ॥ 12-166-16 छिद्रान्वेषी ह्यसन्धेय इति झ. पाठः ॥ 12-166-21 वासो रक्तमिवाधिकं मेषकम्बलः ॥ 12-166-26 कृतम् उपकारं घ्नन्ति वाचाऽपलापेन वा ते कृतघ्नाः त एव उपकर्तुर्नाशकराः मित्रद्रुहः ।
