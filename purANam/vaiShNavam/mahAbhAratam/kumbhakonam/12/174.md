अध्यायः 174

भीष्मेण युधिष्ठिरम् प्रति कालस्य द्रुततरपातितया सद्यः साधनस्य सम्पादनीयत्वे प्रमाणतया पितृपुत्रसंवादानुवादः ॥ 1 ॥
युधिष्ठिर उवाच 	001  
अतिक्रामति कालेऽस्मिन्सर्वभूतक्षयावहे ।	001a  
किं श्रेयः प्रतिपद्येत तन्मे ब्रूहि पितामह ॥	001c  
भीष्म उवाच 	002  
अत्राप्युदाहरन्तीममितिहासं पुरातनम् ।	002a  
पितुः पुत्रेण संवादं तं निबोध युधिष्ठिर ॥	002c  
द्विजातेः कस्यचित्पार्थ स्वाध्यायनिरतस्य वै ।	003a  
बभूव पुत्रो मेधावी मेधावीनाम नामतः ॥	003c  
सोऽब्रवीत्पितरं पुत्रः स्वाध्यायकरणे रतम् ।	004a  
मोक्षधर्मार्थकुशलो लोकतन्त्रविचक्षणः ॥	004c  
पुत्र उवाच 	005  
धीरः किंस्वित्तात कुर्यात्प्रजानन्क्षिप्रं ह्यायुर्भ्रश्यते मानवानाम् ।	005a  
पितस्तदाचक्ष्व यथार्थयोगं ममानुपूर्व्या येन धर्मं चरेयम् ॥	005c  
पितोवाच 	006  
वेदानधीत्य ब्रह्मचर्येण पुत्र पुत्रानिच्छेत्पावनार्थं पितॄणाम् ।	006a  
अग्नीनाधाय विधिवच्चेष्टयज्ञो वनं प्रविश्याथ मुनिर्बुभूषेत् ॥	006c  
पुत्र उवाच 	007  
एवमभ्याहते लोके समन्तात्परिवारिते ।	007a  
अमोघासु पतन्तीषु किं धीर इव भाषसे ॥	007c  
पितोवाच 	008  
कथमभ्याहतो लोकः केन वा परिवारितः ।	008a  
अमोघाः काः पतन्तीह किन्नु भीषयसीव माम् ॥	008c  
पुत्र उवाच 	009  
मृत्युनाभ्याहतो लोको जरया परिवारितः ।	009a  
अहोरात्राः पतन्त्येते ननु कस्मान्न बुध्यसे ।	009c  
अमोघा रात्रयश्चापि नित्यमायान्ति यान्ति च ॥	009e  
पितोवाच 	010  
यथाऽहमेतज्जानामि न मृत्युस्तिष्ठतीति ह ।	010a  
सोऽहं कथं प्रतीक्षिष्ये जालेनेवावृतश्चरन् ॥	010c  
पुत्र उवाच 	011  
रात्र्यांरात्र्यां व्यतीतायामायुरल्पतरं यदा ।	011a  
तदैव वन्ध्यं दिवसमिति विन्द्याद्विचक्षणः ॥	011c  
गाधोदके मत्स्य इव सुखं विन्देत कस्तदा ।	012a  
अनवाप्तेषु कामेषु मृत्युरभ्योति मानवम् ॥	012c  
पुष्पाणीव विचिन्वन्तमन्यत्र गतमानसम् ।	013a  
वृकीवोरणमासाद्य मृत्युरादाय गच्छति ॥	013c  
अद्यैव कुरु यच्छ्रेयो मा त्वां कालोऽत्यगादयम् ।	014a  
अकृतेष्वेव कार्येषु मृत्युर्वै सम्प्रकर्षति ॥	014c  
श्वः कार्यमद्य कुर्वीत पूर्वाह्णे चापराह्णिकम् ।	015a  
नहि प्रतीक्षते मृत्युः कृतमस्य न वा कृतम् ॥	015c  
को हि जानाति कस्याद्य मृत्युकालो भविष्यति ।	016a  
युवैव धर्मशीलः स्यादनित्यं खलु जीवितम् ।	016c  
कृते धर्मे भवेत्कीर्तिरिह प्रेत्य च वै सुखम् ॥	016e  
मोहेन हि समाविष्टः पुत्रदारार्थमुद्यतः ।	017a  
कृत्वा कार्यमकार्यं वा पुष्टिमेषां प्रयच्छति ॥	017c  
तं पुत्रपशुसम्पन्नं व्यासक्तमनसं नरम् ।	018a  
सुप्तं व्याघ्रो मृगमिव मृत्युरादाय गच्छति ॥	018c  
सञ्चिन्वानकमेवैनं कामानामवितृप्तकम् ।	019a  
व्याघ्रः पशुमिवादाय मृत्युरादाय गच्छति ॥	019c  
इदं कृतमिदं कार्यमिदमन्यत्कृताकृतम् ।	020a  
एवमीहासुखासक्तं कृतान्तः कुरुते वशे ॥	020c  
कृतानां फलमप्राप्तं कर्मणां कर्मसञ्ज्ञितम् ।	021a  
क्षेत्रापणगृहासक्तं मृत्युरादाय गच्छति ॥	021c  
दुर्बलं बलवन्तं च शूरं भीरुं जडं कविम् ।	022a  
अप्राप्तं सर्वकामार्थान्मृत्युरादाय गच्छति ॥	022c  
मृत्युर्जरा च व्याधिश्च दुःखं चानेककारणम् ।	023a  
अनुषक्तं यदा देहे किं स्वस्थ इव तिष्ठसि ॥	023c  
जातमेवान्तकोऽन्ताय जरा चान्वेति देहिनम् ।	024a  
अनुषक्ता द्वयेनैते भावाः स्थावरजङ्गमाः ॥	024c  
मृत्योर्वा मुखमेतद्वै या ग्रामे वसतो रतिः ।	025a  
देवानामेष वै गोष्ठो यदरण्यमिति श्रुतिः ॥	025c  
निबन्धनी रज्जुरेषा या ग्रामे वसतो रतिः ।	026a  
छित्त्वैतां सुकृतो यान्ति नैनां छिन्दन्ति दुष्कृतः ॥	026c  
न हिंसयति यो जन्तून्मनोवाक्कायहेतुभिः ।	027a  
जीवितार्थापनयनैः प्राणिभिर्न स हिंस्यते ॥	027c  
न मृत्युसेनामायान्तीं जातु कश्चित्प्रबाधते ।	028a  
ऋते सत्यमसत्त्याज्यं सत्ये ह्यमृतमाश्रितम् ॥	028c  
तस्मात्सत्यव्रताचारः सत्ययोगपरायणः ।	029a  
सत्यागमः सदा दान्तः सत्येनैवान्तकं जयेत् ॥	029c  
अमृतं चैव मृत्युश्च द्वयं देहे प्रतिष्ठितम् ।	030a  
मृत्युरापद्यते मोहात्सत्येनापद्यतेऽमृतम् ॥	030c  
सोऽहं ह्यहिंस्रः सत्यार्थी कामक्रोधबहिष्कृतः ।	031a  
समदुःखसुखः क्षेमी मृत्युं हास्याम्यमर्त्यवत् ॥	031c  
शान्तियज्ञरतो दान्तो ब्रह्मयज्ञे स्थितो मुनिः ।	032a  
वाङ्मनः कर्मयज्ञश्च भविष्याम्युदगायने ॥	032c  
पशुयज्ञैः कथं हिंस्रैर्मादृशो यष्टुमर्हति ।	033a  
अन्तवद्भिरिव प्राज्ञः क्षेत्रयज्ञैः पिशाचवत् ॥	033c  
यस्य वाङ्मनसी स्यातां सम्यक्प्रणिहिते सदा ।	034a  
तपस्त्यागश्च सत्यं च स वै सर्वमवाप्नुयात् ॥	034c  
नास्ति विद्यासमं चक्षुर्नास्ति सत्यसमं तपः ।	035a  
नास्ति रागसमं दुःखं नास्ति त्यागसमं सुखम् ॥	035c  
आत्मन्येवात्मना जात आत्मनिष्ठोऽप्रजोपि वा ।	036a  
आत्मन्येव भविष्यामि न मां तारयति प्रजा ॥	036c  
नैतादृशं ब्राह्मणस्यास्ति वित्तं यथैकता समता सत्यता च ।	037a  
शीलं स्थितिर्दण्डनिधानमार्जवं ततस्ततश्चोपरमः क्रियाभ्यः ॥	037c  
किं ते धनैर्बान्धवैर्वापि किं ते किं ते दारैर्ब्राह्मण यो मरिष्यसि ।	038a  
आत्मानमन्विच्छ गुहां प्रविष्टं पितामहास्ते क्व गताः पिता च ॥	038c  
भीष्म उवाच 	039  
पुत्रस्यैतद्वचः श्रुत्वा यथाऽकार्षीत्पिता नृप ।	039a  
तथा त्वमपि वर्तस्व सत्यधर्मपरायणः ॥ 	039c  

इति श्रीमन्महाभारते शान्तिपर्वणि मोक्षधर्मपर्वणि चतुःसप्तत्यधिकशततमोऽध्यायः ॥ 174 ॥

12-174-4 मोक्षधर्माणामर्थेषु कुशलः ॥ 12-174-5 यथार्थयोगं फलसम्बन्धमनतिक्रम्य तात कुर्याच्छुभार्थी इति ड. थ. पाठः । तात कुर्यात्प्रजासु इति ट. पाठः ॥ 12-174-7 अमोधास्वायुर्हरणेन सफलासु रात्रिषु ॥ 12-174-11 वन्ध्यं निष्फलम् ॥ 12-174-12 यदा मृत्युरभ्येति तदा कः सुखं विन्देतेति सम्बन्धः ॥ 12-174-13 पुष्पाणि काम्यकर्मफलानि मेषीणामार्तवानि वा । आर्तवं विना पशूनां स्त्रीसङ्गे प्रवृत्त्यदर्शनात् । विचिन्वन्तं शास्त्रदृष्ट्या आघ्राणेन च । उरणं मेषम् ॥ 12-174-17 एषां पुत्रादीनाम् ॥ 12-174-19 सञ्चिन्वानकं कुत्सितं सञ्चिन्वानं सङ्ग्रहीतारम् ॥ 12-174-20 कार्यं कर्तुमिष्टम् । कृताकृतमर्धकृतम् ॥ ईहा तृष्णा ॥ 12-174-21 कर्मसञ्ज्ञितं वणिगित्यादि कर्मानुरूपसञ्ज्ञावन्तम् ॥ 12-174-24 द्वयेनान्तकजराख्येन ॥ 12-174-25 ग्रामे ख्यादिसङ्घे रतिरासक्तिरेव मृत्योर्मुखं न तु वासमात्रम् । गोष्ठमिव गोष्ठं वासस्थानाम् । अरण्यं विविक्तदेशः । गृहं त्यक्त्वैकान्ते ध्यानपरो भवेदित्यर्थः ॥ 12-174-26 यान्ति मुक्तिमिति शेषः ॥ 12-174-27 न हिंसयति हिंसां न कारयति न करोति चेत्यर्थः । हेतुः श्राद्धादिनिमित्तं तैः जीवितमर्थांश्चापनयन्ति तैर्हिंस्रस्तेनादिभिः ॥ 12-174-28 मृत्युसेनां जराव्याधिरूपां सत्ये ब्रह्मज्ञाने अमृतं कैवल्यम् ॥ 12-174-29 सत्यव्रताचारः सत्यं ब्रह्मज्ञाने तदर्थं व्रतं वेदान्तश्रवणादि तदाचारस्तदनुष्ठाता । सत्ययोगपरायणः ब्रह्मध्यानपरायणः । सत्यः प्रमाणभूत आगमो गुरुवेदवाक्यं यस्य स सत्यागमः श्रद्धावान् ॥ 12-174-32 शान्तियज्ञ इन्द्रियनिग्रहः । ब्रह्मयज्ञो नित्यमुपनिषदर्थचिन्तनम् । वाग्यज्ञः जपः । मनोयज्ञः ध्यानम् । कर्मयज्ञः स्नानशौचगुरुशुश्रूषाद्यावश्यकधर्मानुष्ठानम् । उदगायने देवयानपथनिमित्तम् । दैर्घ्यमार्षम् ॥ 12-174-33 अन्तवद्भिरनित्यफलैः । क्षेत्रयज्ञैः शरीरनाशनैः ॥ 12-174-36 आत्मनि परमात्मनि प्रलये स्थित इति शेषः । आत्मना सृष्टिकाले जातः ॥ 12-174-37 एकता एकप्रकारता शीलं श्लाघनीयं वृत्तम् । दण्डनिधानं वाङ्मनःकायौर्हिंसात्यागः ॥
