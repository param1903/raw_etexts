अध्यायः 178

भीष्मेण युधिष्ठिरम् प्रति इतरनिषेधपूर्वकम् प्रज्ञायाः सुखसाधनतायाम् प्रमाणतया सृगालकाश्यपसंवादानुवादः ॥ 1 ॥
युधिष्ठिर उवाच 	001  
बान्धवाः कर्म वित्तं वा प्रज्ञा वेह पितामह ।	001a  
नरस्य का प्रतिष्ठा स्यादेतत्पृष्टो वदस्व मे ॥	001c  
भीष्म उवाच 	002  
प्रज्ञा प्रतिष्ठा भूतानां प्रज्ञा लाभः परो मतः ।	002a  
प्रज्ञा निःश्रेयसी लोके प्रज्ञा स्वर्गो मतः सताम् ॥	002c  
प्रज्ञया प्रापितार्थो हि बलिरैश्वर्यसङ्क्षये ।	003a  
प्रह्लादो नमुचिर्मङ्किस्तस्याः किं विद्यते परम् ॥	003c  
अत्राप्युदाहरन्तीममितिहासं पुरातनम् ।	004a  
इन्द्रकाश्यपसंवादं तन्निबोध युधिष्ठिर ॥	004c  
वैश्यः कश्चिदृषिसुतं काश्यपं संशितव्रतम् ।	005a  
रथेन पातयामास श्रीमान्दृप्तस्तपस्विनम् ॥	005c  
आर्तः स पतितः क्रुद्धस्त्यक्त्वाऽऽत्मानमथाब्रवीत् ।	006a  
मरिष्याम्यधनस्येह जीवितार्थो न विद्यते ॥	006c  
तथा मुमूर्षुमासीनमकूजन्तमचेतसम् ।	007a  
इन्द्रः सृगालरूपेण बभाषे क्षुब्धमानसम् ॥	007c  
मनुष्ययोनिमिच्छन्ति सर्वभूतानि सर्वशः ।	008a  
मनुष्यत्वे च विप्रत्वं सर्व एवाभिनन्दति ॥	008c  
मनुष्यो ब्राह्मणश्चासि श्रोत्रियश्चासि काश्यप ।	009a  
सुदुर्लभमवाप्यैतन्न दोषान्मर्तुमर्हसि ॥	009c  
सर्वे लाभाः साभिमाना इति सत्यवती श्रुतिः ।	010a  
सन्तोषणीयरूपोऽसि लोभाद्यदभिमन्यसे ॥	010c  
अहो सिद्धार्थता तेषां येषां सन्तीह पाणयः ।	011a  
[अतीव स्पृहये तेषां येषां सन्तीह पाणयः ॥]	011c  
पाणिमद्भ्यः स्पृहाऽस्माकं यथा तव धनस्य वै ।	012a  
न पाणिलाभादधिको लाभः कश्चन विद्यते ॥	012c  
अपाणित्वाद्वयं ब्रह्मन्कण्टकं नोद्धरामहे ।	013a  
जन्तूनुच्चावचानङ्गे दशतो न कषाम वा ॥	013c  
अथ येषां पुनः पाणी देवदत्तौ दशाङ्गुली ।	014a  
उद्धरन्ति कृमीनङ्गाद्दशतो निकषन्ति च ॥	014c  
वर्षाहिमातपानां च परित्राणानि कुर्वते ।	015a  
चेलमन्नं सुखं शय्यां निवातं चोपभुञ्जते ॥	015c  
अधिष्ठाय च गां लोके भुञ्जते वाहयन्ति च ।	016a  
उपायैर्बहुभिश्चैव वश्यानात्मनि कुर्वते ॥	016c  
ये खल्वजिह्वाः कृपणा अल्पप्राणा अपाणयः ।	017a  
सहन्ते तानि दुःखानि दिष्ट्या त्वं न तथा मुने ॥	017c  
दिष्ट्या त्वं न शृगालो वै न कृमिर्न च मूषकः ।	018a  
न सर्पो न च मण्डूको न चान्यः पापयोनिजः ॥	018c  
एतावताऽपि लाभेन तोष्टुमर्हसि काश्यप ।	019a  
किं पुनर्योसि सत्वानां सर्वेषां ब्राह्मणोत्तमः ॥	019c  
इमे मां कृमयोऽदन्ति येषामुद्धरणाय वै ।	020a  
नास्ति शक्तिरपाणित्वात्पश्यावस्थामिमां मम ॥	020c  
अकार्यमिति चैवेमं नात्मानं सन्त्यजाम्यहम् ।	021a  
नातः पापीयसीं योनिं पतेयमपरामिति ॥	021c  
मध्ये वै पापयोनीनां सृगालीयामहं गतः ।	022a  
पापीयस्यो बहुतरा इतोऽन्याः पापयोनयः ॥	022c  
जात्यैवैके सुखितराः सन्त्यन्ये भृशदुःखिताः ।	023a  
नैकान्तं सुखमेवेह क्वचित्पश्यामि कस्यचित् ॥	023c  
मनुष्या ह्याढ्यतां प्राप्य राज्यमिच्छन्त्यनन्तरम् ।	024a  
राज्याद्देवत्वमिच्छन्ति देवत्वादिन्द्रतामपि ॥	024c  
भवेस्त्वं यद्यपि त्वाढ्यो न राजा न च दैवतम् ।	025a  
देवत्वं प्राप्य चेन्द्रत्वं नैव तुष्येस्तथा सति ॥	025c  
न तृप्तिः प्रियलाभेऽस्ति तृष्णा नाद्भिः प्रशाम्यति ।	026a  
सम्प्रज्वलति सा भूयः समिद्भिरिव पावकः ॥	026c  
अस्त्येव त्वयि शोकोऽपि हर्षश्चापि तथा त्वयि ।	027a  
सुखदुःखे तथा चोभे तत्र का परिदेवना ॥	027c  
परिच्छिद्यैव कामानां सर्वेषां चैव कर्मणाम् ।	028a  
मूलं बुद्धीन्द्रियग्रामं शकुन्तानिव पञ्जरे ॥	028c  
न द्वितीयस्य शिरसश्छेदनं विद्यते क्वचित् ।	029a  
न च पाणेस्तृतीयस्य यन्नास्ति न ततो भयम् ॥	029c  
न खल्वप्यरसज्ञस्य कामः क्वचन जायते ।	030a  
संस्पर्शाद्दर्शनाद्वापि श्रवणाद्वापि जायते ॥	030c  
न त्वं स्मरसि वारुण्या लट्वाकानां च पक्षिणाम् ।	031a  
ताभ्यां चाभ्यधिको भक्ष्यो न कश्चिद्विद्यते क्वचित् ॥	031c  
यानि चान्यानि भूतेषु भक्ष्यभोज्यानि काश्यप ।	032a  
येषामभुक्तपूर्वाणि तेषामस्मृतिरेव ते ॥	032c  
अप्राशनमसंस्पर्शमसन्दर्शनमेव च ।	033a  
पुरुषस्यैष नियमो मन्ये श्रेयो न संशयः ॥	033c  
पाणिमन्तो बलवन्तो धनवन्तो न संशयः ।	034a  
मनुष्या मानुषैरेव दासत्वमुपपादिताः ॥	034c  
वधबन्धपरिक्लेशैः क्लिश्यन्ते च पुनः पुनः ।	035a  
ते खल्वपि रमन्ते च मोदन्ते च हसन्ति च ॥	035c  
अपरे बाहुबलिनः कृतविद्या मनस्विनः ।	036a  
जुगुप्सितां च कृपणां पापवृत्तिमुपासते ॥	036c  
उत्सहन्ते च ते वृत्तिमन्यामप्युपसेवितुम् ।	037a  
स्वकर्मणा तु नियतं भवितव्यं तु तत्तथा ॥	037c  
न पुल्कसो न चण्डाल आत्मानं त्यक्तुमिच्छति ।	038a  
तया तुष्टः स्वया योन्या मायां पश्यस्व यादृशीम् ॥	038c  
दृष्ट्वा कुणीन्पक्षहतान्मनुष्यानामयाविनः ।	039a  
सुसम्पूर्णः स्वया योन्या लब्धलाभोसि काश्यप ॥	039c  
यदि ब्राह्मणदेहस्ते निरातङ्को निरामयः ।	040a  
अङ्गानि च समग्राणि न च लोकेषु धिक्कृतः ॥	040c  
न केनचित्प्रवादेन सत्येनैवापहारिणा ।	041a  
धर्मायोत्तिष्ठ विप्रर्षे नात्मानं त्यक्तुमर्हसि ॥	041c  
यदि ब्रह्मञ्शृणोष्येतच्छ्रद्दधासि च मे वचः ।	042a  
वेदोक्तस्यैव धर्मस्य फलं मुख्यमवाप्स्यसि ॥	042c  
स्वाध्यायमग्निसंस्कारमप्रमत्तोऽनुपालय ।	043a  
सत्यं दमं च दानं च स्पर्धिष्ठा मा च केनचित् ॥	043c  
ये केचन स्वध्ययनाः प्राप्ता यजनयाजनम् ।	044a  
कथं ते चानुशोचेयुर्ध्यायेयुर्वाऽप्यशोभनम् ॥	044c  
इच्छन्तस्ते विहाराय सुखं महदवाप्नुयुः ।	045a  
येऽनुजाताः सुनक्षत्रे सुतिथौ सुमुहूर्तके ।	045c  
यज्ञदानप्रजेहायां यतन्ते शक्तिपूर्वकम् ॥	045e  
नक्षत्रेष्वासुरेष्वन्ये दुस्तिथौ दुर्मुहूर्तजाः ।	046a  
सम्पतन्त्यासुरीं योनिं यज्ञप्रसववर्जिताः ॥	046c  
अहमासं पण्डितको हैतुको वेदनिन्दकः ।	047a  
आन्वीक्षिकीं तर्कविद्यामनुरक्तो निरर्थिकाम् ॥	047c  
हेतुवादान्प्रवदिता वक्ता संसत्सु हेतुमत् ।	048a  
आक्रोष्टा चातिवक्ता च ब्रह्मवाक्येषु च द्विजान् ॥	048c  
नास्तिकः सर्वशङ्की च मूर्खः पण्डितमानिकः ।	049a  
तस्येयं फलनिर्वृत्तिः सृगालत्वं मम द्विज ॥	049c  
अपि जातु तथा तत्स्यादहोरात्रशतैरपि ।	050a  
यदहं मानुषीं योनिं सृगालः प्राप्नुयां पुनः ॥	050c  
सन्तुष्टश्चाप्रमत्तश्च यज्ञदानतपोरतः ।	051a  
ज्ञेयं ज्ञाता भवेयं वै वर्ज्यं वर्जयिता तथा ॥	051c  
भीष्म उवाच 	052  
ततः स मुनिरुत्थाय काश्यपस्तमुवाच ह ।	052a  
अहो बतासि कुशलो बुद्धिमांश्चेति विस्मितः ॥	052c  
समवैक्षत तं विप्रो ज्ञानदीर्घेण चक्षुषा ।	053a  
ददर्श चैनं देवानां देवमिन्द्रं शचीपतिम् ॥	053c  
ततः सम्पूजयामास काश्यपो हरिवाहनम् ।	054a  
अनुज्ञातस्तु तेनाथ प्रविवेश स्वमालयम् ॥ 	054c  

इति श्रीमन्महाभारते शान्तिपर्वणि मोक्षधर्मपर्वणि अष्टसप्तत्यधिकशततमोऽध्यायः ॥ 178 ॥

12-178-5 रथेन रथघातेन । वैश्यः कश्चिदृषिं दान्तम् इति ट. पाठः ॥ 12-178-6 आत्मानं धैर्यं त्यक्त्वा ॥ 12-178-7 अकूजन्तं मूर्च्छया निःशब्दम् ॥ 12-178-9 श्रोत्रियोऽधीतदेवः । दोषात् मौढ्यात् ॥ 12-178-10 यत्सन्तोषणीयं रूपं त्वं स्वस्याऽभिमन्यसेऽवमन्यसे ॥ 12-178-13 न कषाम न नाशयाम् । 12-178-14 निकषन्ति कण्डूयनेन ॥ 12-178-16 अधिष्ठायाध्यास्य । गां पृथिवीम् । बलीवर्दादि वा । आत्मनि आत्मभोगनिमित्तम् ॥ 12-178-17 अल्पप्राणा अल्पबलाः ॥ 12-178-20 अदन्ति दशन्ति ॥ 12-178-23 एके देवाद्याः । अन्ये पश्वाद्याः ॥ 12-178-25 यदि कदाचिद्भवेस्तथापि न तुष्येरिति योज्यम् ॥ 12-178-28 कामादीनां मूलं बुद्धीन्द्रियग्रामं शकुन्तानिव शरीरपञ्जरे परिच्छिद्य निरुध्य स्थितस्य भयं नास्तीत्युत्तरेण सम्बन्धः ॥ 12-178-31 वारुण्या मद्यस्य लट्वाख्यपक्षिमासस्य च । कर्मणि षष्ठ्यौ । त्वं न स्मरसि ब्राह्मणत्वेन तव तद्रसग्रहाभावात् ॥ 12-178-32 येषां यान्यभुक्तपूर्वाणि ॥ 12-178-38 असन्तुष्टः स्वया वृत्त्या मायां प्रेक्षस्व यादृशीम् । इति ट. ड. थ. पाठः ॥ 12-178-39 पक्षहतानर्धाङ्गवातादिना नष्टान् । आमयाविनोरोगाक्रान्तान् ॥ 12-178-41 प्रवादेन कलङ्केन । अपहारिणा जातिभ्रंशकरेण ॥ 12-178-45 विहाराय यथोचितेन यज्ञादिना विहर्तुम् ॥ 12-178-48 पण्डितकः कुत्सितः पण्डितः हेतुमदेव वक्ता न श्रुतिमत् । आक्रोष्टा परुषवाक् ॥ 12-178-49 सर्वशङ्की स्वर्गादृष्टादिसद्भावेऽपि शङ्कावान् ॥ 12-178-54 हरिवाहनमिन्द्रम् ॥
