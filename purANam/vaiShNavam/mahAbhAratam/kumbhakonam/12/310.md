अध्यायः 310

भीष्मेण युधिष्ठिरम् प्रति प्राणिनां शरीरादिसम्बन्धादिप्रकारप्रतिपादकवसिष्ठकरालजनकसंवादानुवादः ॥ 1 ॥
वसिष्ठ उवाच 	001  
एवमप्रतिबुद्धत्वादबुद्धजनसेवनात् ।	001a  
सर्गकोटिसहस्राणि मरणान्तानि गच्छति ॥	001c  
धाम्ना धामसहस्राणि पतनान्तानि गच्छति ।	002a  
तिर्यग्योनौ मनुष्यत्वे देवलोके तथैव च ॥	002c  
चन्द्रमा इव भूतानां पुनस्तत्र सहस्रशः ।	003a  
लीयतेऽप्रतिबुद्धत्वादेवमेष ह्यबुद्धिमान् ॥	003c  
कला पञ्चदशी योनिस्तद्धाम इति मन्यते ।	004a  
नित्यमेतं विजानीहि सोमं वै षौडशीं कलाम् ॥	004c  
कलया जायते जन्तुः पुनः पुनरबुद्धिमान् ।	005a  
धाम तस्योपयुञ्जन्ति भूय एवोपजायते ॥	005c  
षोडशी तु कला सूक्ष्मा स सोम उपधार्यताम् ।	006a  
न तूपयुज्यते देवैर्देवानुपयुनक्ति सा ॥	006c  
एतामक्षपयित्वा हि जायते नृपसत्तम ।	007a  
सा ह्यस्य प्रकृतिर्दृष्टा तत्क्षयान्मोक्ष उच्यते ॥	007c  
तदेवं षोडशकलं देहमव्यक्तसञ्ज्ञिकम् ।	008a  
ममायमिति मन्वानस्तत्रैव परिवर्तते ॥	008c  
पञ्चविंशस्तथैवात्मा तस्यैवाप्रतिबोधनात् ।	009a  
विमलश्च विशुद्धश्च शुद्धामलनिषेवणात् ॥	009c  
अशुद्ध एव शुद्धात्मा तादृग्भवति पार्थिव ।	010a  
अबुद्धसेवनाच्चापि बुद्धोऽप्यबुद्धतां व्रजेत् ॥	010c  
तथैवाप्रतिबुद्धोऽपि विज्ञेयो नृपसत्तम ।	011a  
प्रकृतेस्त्रिगुणायास्तु सेवनात्प्राकृतो भवेत् ॥	011c  
करालजनक उवाच 	012  
अक्षरक्षरयोरेष द्वयोः सम्बन्ध उच्यते ।	012a  
स्त्रीपुंसोश्चापि भगवन्सम्बन्धस्तद्वदुच्यते ॥	012c  
ऋते तु पुरुषं नेह स्त्री गर्भं धारयत्युत ।	013a  
ऋते स्त्रियं न पुरुषो रूपं निर्वर्तयेत्तथा ॥	013c  
अन्योन्यस्याभिसम्बन्धादन्योन्यगुणसंश्रयात् ।	014a  
रूपं निर्वर्तयत्येतदेवं सर्वासु योनिषु ॥	014c  
स्त्रीपुंसोरभिसम्बन्धादन्योन्यगुणसंश्रयात् ।	015a  
ऋतौ निर्वर्त्यते रूपं तद्वक्ष्यामि निदर्शनम् ॥	015c  
ये गुणाः पुरुषस्येह ये च मातृगुणास्तथा ।	016a  
अस्थि स्नायु च मज्जानं जानीमः पैतृकान्द्विज ॥	016c  
त्वङ्मांसं शोणितं चेति मातृजान्यपि शुश्रुम ।	017a  
एवमेतद्द्विजश्रेष्ठ वेदे शास्त्रे च पठ्यते ॥	017c  
प्रमाणं यच्च वेदोक्तं शास्त्रोक्तं यच्च पठ्यते ।	018a  
वेदशास्त्रप्रमाणानां प्रमाणं तत्सनातनम् ॥	018c  
[अन्योन्यगुणसंरोधादन्योन्यगुणसंश्रयात् ।]	019a  
एवमेवाभिसम्बद्धौ नित्यं प्रकृतिपूरुषौ ॥	019c  
पश्यामि भगवंस्तस्मान्मोक्षधर्मो न विद्यते ।	020a  
अथवाऽनन्तरकृतं किञ्चिदेव निदर्शनम् ।	020c  
तन्ममाचक्ष्व तत्त्वेन प्रत्यक्षो ह्यसि सर्वथा ॥	020e  
मोक्षकामा वयं चापि काङ्क्षामो यदनामयम् ।	021a  
अदेहमजरं नित्यमतीन्द्रियमनीश्वरम् ॥	021c  
वसिष्ठ उवाच 	022  
यदेतदुक्तं भवता वेदशास्त्रनिदर्शनम् ।	022a  
एवमेतद्यथा चैतन्न गृह्णाति तथा भवान् ॥	022c  
धार्यते हि त्वया ग्रन्थ उभयोर्वेदशास्त्रयोः ।	023a  
न च ग्रन्थस्य तत्त्वज्ञो यथावत्त्वं नरेश्वरः ॥	023c  
यो हि वेदे च शास्त्रे च ग्रन्थधारणतत्परः ।	024a  
न च ग्रन्थार्थतत्त्वज्ञस्तस्य तद्धारणं वृथा ॥	024c  
भारं स वहते तस्य ग्रन्थस्यार्थं न वेत्ति यः ।	025a  
यस्तु ग्रन्थार्थतत्त्वज्ञो नास्य ग्रन्थगुणो वृथा ॥	025c  
ग्रन्थस्यार्थस्य पृष्टः संस्तादृशो वक्तुमर्हति ।	026a  
यथातत्त्वाभिगमनादर्थं तस्य स विन्दति ॥	026c  
वस्तु संसत्सु कथयेद्ग्रन्थार्थस्थूलबुद्धिमान् ।	027a  
स कथं मन्दविज्ञानो ग्रन्थं वक्ष्यति निर्णयात् ॥	027c  
निर्णयं चापि छिद्रात्मा न तं वक्ष्यति तत्त्वतः ।	028a  
सोपहास्यात्मतामेति यस्माच्चावाप्तवानपि ॥	028c  
तस्मात्त्वं शृणु राजेन्द्र यथैतदनुदृश्यते ।	029a  
याथातथ्येन साङ्ख्येषु योगेषु च महात्मसु ॥	029c  
यदेव योगाः पश्यन्ति साङ्ख्यैस्तदवगम्यते ।	030a  
एकं साङ्ख्यं च योगं च यः पश्यति स बुद्धिमान् ॥	030c  
त्वङ्मांसं रुधिरं मेदः पित्तं मज्जा च स्नायु च ।	031a  
एतदैन्द्रियकं तात तद्भवानिदमाह माम् ॥	031c  
द्रव्याद्द्रव्यस्य निर्वृत्तिरिन्द्रियादिन्द्रियं तथा ।	032a  
देहाद्देहमवाप्नोति बीजाद्बीजं तथैव च ॥	032c  
निरिन्द्रियस्याबीजस्य निर्द्रव्यस्याप्यदेहिनः ।	033a  
कथं गुणा भविष्यन्ति निर्गुणत्वान्महात्मनः ॥	033c  
गुणा गुणेषु जायन्ते तत्रैव निविशन्ति च ।	034a  
एवं गुणाः प्रकृतितो जायन्ते निविशन्ति च ॥	034c  
त्वङ्मांसं रुधिरं मेदः पित्तं मज्जाऽस्थि स्नायु च ।	035a  
अष्टौ तान्यथ शुक्रेण जानीहि प्राकृतानि वै ॥	035c  
पुमांश्चैवापुमांश्चैव त्रैलिङ्ग्यं प्राकृतं स्मृतम् ।	036a  
न वा पुमान्पुमांश्चैव स लिङ्गीत्यभिधीयते ॥	036c  
अलिङ्गात्प्रकृतिर्लिङ्गैरुपालभ्यति सात्मजैः ।	037a  
यथा पुष्पफलैर्नित्यमृतवो मूर्तयस्तथा ॥	037c  
एवमप्यनुमानेन ह्यलिङ्गमुपलभ्यते ।	038a  
पञ्चविंशतिमस्तात लिङ्गेषु नियतात्मकः ॥	038c  
अनादिनिधनोऽनन्तः सर्वदर्शी निरामयः ।	039a  
केवलं त्वभिमानित्वादगुणेष्वगुण उच्यते ॥	039c  
गुणा गुणवतः सन्ति निर्गुणस्य कुतो गुणाः ।	040a  
तस्मादेवं विजानन्ति ये जना गुणदर्शिनः ॥	040c  
यदा त्वेष गुणानेव प्रकृतावनुमन्यते ।	041a  
तदा स गुणवानेव परमं नानुपश्यति ॥	041c  
यत्तं बुद्धेः परं प्राहुः साङ्ख्ययोगाश्च सर्वशः ।	042a  
बुध्यमानं महाप्राज्ञमबुद्धपरिवर्जनात् ॥	042c  
अप्रबुद्धमथाव्यक्तं गुणं प्राहुरनीश्वरम् ।	043a  
निर्गुणं चेश्वरं नित्यमधिष्ठातारमेव च ॥	043c  
प्रकृतेश्च गुणानां च पञ्चविंशतिकं बुधाः ।	044a  
साङ्ख्ययोगे च कुशला बुध्यन्ते परमैषिणः ॥	044c  
यदा प्रबुद्धास्त्वव्यक्तमवस्थाजन्मभीरवः ।	045a  
बुध्यमानं प्रबुद्धेन गमयन्ति समन्ततः ॥	045c  
एतन्निदर्शनं सम्यगसम्यक्चार्थदर्शनम् ।	046a  
बुध्यमानाप्रबुद्धानां पृथग्पृथगरिन्दम ॥	046c  
परस्परेणैतदुक्तं क्षराक्षरनिदर्शनम् ।	047a  
एकत्वमक्षरं प्राहुर्नानात्वं क्षरमुच्यते ॥	047c  
पञ्चविंशतिनिष्ठोऽयं यदा सम्यक्प्रचक्षते ।	048a  
एकत्वं दर्शनं चास्य नानात्वं चाप्यदर्शनम् ॥	048c  
तत्त्वनिस्तत्त्वयोरेतत्पृथगेव निदर्शनम् ।	049a  
पञ्चविंशतितत्वं तु तत्त्वमाहुर्मनीषिणः ॥	049c  
निस्तत्त्वं पञ्चविंशस्य परमाहुर्निदर्शनम् ।	050a  
वर्गस्य वर्गमाचारं तत्त्वं तत्त्वात्सनातनम् ॥ 	050c  

इति श्रीमन्महाभारते शान्तिपर्वणि मोक्षधर्मपर्वणि दशाधिकत्रिशततमोऽध्यायः ॥ 310 ॥

12-310-9 तस्यैव प्रतिसाधनात् इति ट. थ. पाठः ॥ 12-310-11 तथैव प्रतिबुद्धोऽपीति थ. ध. पाठः ॥ 12-310-15 रत्यर्थमभिसम्बन्धादिति ट. पाठः ॥ 12-310-27 न यः संसत्स्विति झ. पाठः ॥ 12-310-28 यस्माच्चैवात्मवानपीति झ. पाठः ॥ 12-310-29 योगेशेषु मह्यत्मस्विति ध. पाठः ॥ 12-310-33 निरिन्द्रियस्य बीजस्येति ट. ड. थ. पाठः ॥ 12-310-36 स्त्रीलिङ्गं माकृतं स्मृतमिति ड. थ. पाठः ॥ 12-310-42 यं तु बुद्धेः परम् इति ट. पाठः । यत्तद्बुद्धेरिति झ. पाठः ॥ 12-310-43 सगुणं प्राहुरीश्वरमिति ट. पाठः । अगुणं प्राहुरिति झ. पाठः ॥ 12-310-46 असत्यत्वार्थदर्शनमिति ड. पाठः । असक्त्वार्थदर्शनमिति ट. थ. पाठः ॥ 12-310-49 पञ्चविंशतिकत्वं तु इति ट. पाठः । पञ्चविंशतिसर्गं तु इति झ. पाठः ॥
