अध्यायः 059

भीष्मेण युधिष्ठिरम् प्रति चातुर्वर्ण्यधर्मकथनम् ॥ 1 ॥
वैशम्पायन उवाच 	001  
ततः पुनः स गाङ्गेयमभिवाद्य पितामहम् ।	001a  
प्राञ्जलिर्नियतो भूत्वा पर्यपृच्छद्युधिष्ठिरः ॥	001c  
के धर्माः सर्ववर्णानां चातुर्वर्ण्यस्य के पृथक् ।	002a  
चातुर्वर्ण्याश्रमाणां च राजधर्माश्च के मताः ॥	002c  
केन वै वर्धते राष्ट्रं राजा केन विवर्धते ।	003a  
केन पौराश्च भृत्याश्च वर्धन्ते भरतर्षभ ॥	003c  
कोशं दण्डं च दुर्गं च सहायान्मन्त्रिणस्तथा ।	004a  
ऋत्विक्पुरोहिताचार्यान्कीदृशान्वर्जयेन्नृपः ॥	004c  
केषु विश्वसितव्यं स्याद्राज्ञा कस्याञ्चिदापदि ।	005a  
कुतो वाऽऽत्मा दृढं रक्ष्यस्तन्मे ब्रूहि पितामह ॥	005c  
\'द्वैधीभावे च भृत्यानां शपथः कीदृशो भवेत् ।	006a  
अधर्मस्य फलं यच्च शपथस्य विलङ्घने ॥	006c  
सर्वमेतद्यथातत्वं व्यवहारं च तादृशम् ।	007a  
समासव्यासयोगेन कथयस्व पितामह ॥\'	007c  
भीष्म उवाच 	008  
नमो धर्माय महते नमः कृष्णाय वेधसे ।	008a  
ब्राह्मणेभ्यो नमस्कृत्य धर्मान्वक्ष्यामि शाश्वतान् ॥	008c  
अक्रोधः सत्यवचनं संविभागश्च सर्वशः ।	009a  
प्रजनं स्वेषु दारेषु शौचमद्रोह एव च ॥	009c  
आर्जवं भृत्यभरणं त एते सार्ववर्णिकाः ।	010a  
ब्राह्मणस्य तु यो धर्मस्तं ते वक्ष्यामि केवलम् ॥	010c  
दममेव महाराज धर्ममाहुः पुरातनम् ।	011a  
स्वाध्यायोऽध्यापनं चैव तत्र कर्म समाप्यते ॥	011c  
तं चेद्द्विजमुपागच्छेद्वर्तमानं स्वकर्मणि ।	012a  
अकुर्वाणं विकर्माणि शान्तं प्रज्ञानतर्पितम् ॥	012c  
कुर्वीतापत्यसन्तानमथो दद्याद्यजेत च ।	013a  
संविभज्य च भोक्तव्यं धनं सद्भिरितीष्यते ॥	013c  
परिनिष्ठितकार्यस्तु स्वाध्यायेनैव वै द्विजः ।	014a  
कुर्यादन्यन्न वा कुर्यान्मैत्रो ब्राह्मण उच्यते ॥	014c  
क्षत्रियस्यापि यो धर्मस्तं ते वक्ष्यामि भारत ।	015a  
दद्याद्राजा न याचेत यजेत न च याजयेत् ॥	015c  
नाध्यापयेदधीयीत प्रजाश्च परिपालयेत् ।	016a  
नित्योद्युक्तो दस्युवधे रणे कुर्यात्पराक्रमम् ॥	016c  
ये तु क्रतुभिरीजानाः श्रुतवन्तश्च भूमिपाः ।	017a  
य एवाहवजेतारस्त एषां लोकजित्तमाः ॥	017c  
अविक्षतेन देहेन समराद्यो निवर्तते ।	018a  
क्षत्रियो नास्य तत्कर्म प्रशंसन्ति पुराविदः ॥	018c  
एवं हि क्षत्रबन्धूनां धर्ममाहुः प्रधानतः ।	019a  
नास्य कृत्यतमं किञ्चिदन्यद्दस्युनिबर्हणात् ॥	019c  
दानमध्ययनं यज्ञो राज्ञां क्षेमो विधीयते ।	020a  
तस्माद्राज्ञा विशेषेण योद्धव्यं धर्ममीप्सता ॥	020c  
स्वेषु धर्मेष्ववस्थाप्य प्रजाः सर्वा महीपतिः ।	021a  
धर्मेण सर्वकृत्यानि शमनिष्ठानि कारयेत् ॥	021c  
परिनिष्ठितकार्यस्तु नृपतिः परिपालनात् ।	022a  
कुर्यादन्यन्न वा कुर्यादैन्द्रो राजन्य उच्यते ॥	022c  
वैश्यस्यापि हि यो धर्मस्तं ते वक्ष्यामि शाश्वतम् ।	023a  
दानमध्ययनं यज्ञः शौचेन धनसञ्चयः ॥	023c  
पितृवत्पालयेद्वैश्यो युक्तः सर्वान्पशूनिह ।	024a  
विकर्म तद्भवेदन्यत्कर्म यत्स समाचरेत् ॥	024c  
रक्षया स हि तेषां वै महत्सुखमवाप्नुयात् ।	025a  
प्रजापतिर्हि वैश्याय सृष्ट्वा परिददौ पशून् ॥	025c  
ब्राह्मणाय च राज्ञे च सर्वाः परिददे प्रजाः ।	026a  
तस्य वृत्तिं प्रवक्ष्यामि यच्च तस्योपजीवनम् ॥	026c  
षण्णामेकां पिबेद्धेनुं शताच्च मिथुनं हरेत् ।	027a  
लये च सप्तमो भागस्तथा शृङ्गे कला खुरे ॥	027c  
सस्यानां सर्वबीजानामेषा सांवत्सरी भृतिः ॥	028ac  
न च वैश्यस्य कामः स्यान्न रक्षेयं पशूनिति ।	029a  
वैश्ये चेच्छति नान्येन रक्षितव्याः कथञ्चन ॥	029c  
शूद्रस्यापि हि यो धर्मस्तं ते वक्ष्यामि भारत ।	030a  
प्रजापतिर्हि वर्णानां दासं शूद्रमकल्पयत् ॥	030c  
तस्माच्छूद्रस्य वर्णानां परिचर्या विधीयते ।	031a  
तेषां शुश्रूषणाच्चैव महत्सुखमवाप्नुयात् ॥	031c  
शूद्र एतान्परिचरेत्त्रीन्वर्णाननसूयकः ।	032a  
सञ्चयांश्च न कुर्वीत जातु शूद्रः कथञ्चन ॥	032c  
पापीयान्हि धनं लब्ध्वा वशे कुर्याद्गरीयसः ।	033a  
राज्ञा वा समनुज्ञातः कामं कुर्वीत धार्मिकः ॥	033c  
तस्य वृत्तिं प्रवक्ष्यामि यच्च तस्योपजीवनम् ।	034a  
अवश्यं भरणीयो हि वर्णानां शूद्र उच्यते ॥	034c  
छत्रं वेष्टनमौशीरमुपानद्व्यजनानि च ।	035a  
यातयामानि देयानि शूद्राय परिचारिणे ॥	035c  
अधार्याणि विशीर्णानि वसनानि द्विजातिभिः ।	036a  
शूद्रायैव प्रदेयानि तस्य धर्मधनं हि तत् ॥	036c  
यञ्च कश्चिद्द्विजातीनां शूद्रः शुश्रूषुराव्रजेत् ।	037a  
कल्प्यां तेन तु तस्याहुर्वृत्तिं धर्मविदो जनाः ॥	037c  
देयः पिण्डोऽनपत्याय भर्तव्यौ वृद्धदुर्बलौ ।	038a  
शूद्रेण तु न हातव्यो भर्ता कस्याञ्चिदापदि ॥	038c  
अतिरेकेण भर्तव्यो भर्ता द्रव्यपरिक्षये ।	039a  
न हि स्वमस्ति शूद्रस्य भर्तृहार्यधनो हि सः ॥	039c  
उक्तस्त्रयाणां वर्णानां यज्ञस्त्रय्येव भारत ।	040a  
स्वाहाकारवषट्कारौ मन्त्रः शूद्रे न विद्यते ॥	040c  
तस्माच्छूद्रः पाकयज्ञैर्यजेताव्रतवान्स्वयम् ।	041a  
पूर्णपात्रमयीमाहुः पाकयज्ञस्य दक्षिणाम् ॥	041c  
शूद्रः पैजवनो नाम सहस्राणां शतं ददौ ।	042a  
ऐन्द्राग्नेन विधानेन दक्षिणामिति नः श्रुतम् ॥	042c  
यतो हि सर्ववर्णानां यज्ञस्तस्यैव भारत ॥	043ac  
अग्रे सर्वेषु यज्ञेषु श्रद्धायज्ञो विधीयते ।	044a  
दैवतं हि महच्छ्रद्धा पवित्रं यजतां च यत् ।	044c  
दैवतं हि परं विप्राः स्वेनस्वेन परस्परम् ॥	044e  
अयजन्निह सत्रैस्ते तैस्तैः कामैः समाहिताः ।	045a  
संसृष्टा ब्राह्मणैरेव त्रिषु वर्णेषु सृष्टयः ॥	045c  
देवानामपि ये देवा यद्ब्रूयुस्ते परं हितम् ।	046a  
तस्माद्वर्णैः सर्वयज्ञाः संसृज्यन्ते न काम्यया ॥	046c  
ऋग्यजुःसामवित्पूज्यो नित्यं स्याद्देववद्द्विजः ।	047a  
अनृग्यजुरसामा च प्राजापत्य उपद्रवः ।	047c  
यज्ञो मनीषया तात सर्ववर्णेषु भारत ॥	047e  
नास्य यज्ञकृतो देवा ईहन्ते नेतरे जनाः ।	048a  
ततः सर्वेषु वर्णेषु श्रद्धायज्ञो विधीयते ॥	048c  
स्वं दैवतं ब्राह्मणः स्वेन नित्यं परान्वर्णानयजन्नैवमासीत् ।	049a  
अधरो वितानस्त्वथ तत्र सृष्टो न ब्राह्मणस्त्रिषु वर्णेषु राजन् ॥	049c  
तस्माद्वर्णा ऋजवो ज्ञातिवर्णाः संसृज्यन्ते तस्य विकार एव ।	050a  
एकं साम यजुरेकमृगेका विप्रश्चैको निश्चये तेषु सृष्टः ॥	050c  
अत्र गाथा यज्ञगीताः कीर्तयन्ति पुराविदः ।	051a  
वैखानसानां राजेन्द्र मुनीनां यष्टुमिच्छताम् ॥	051c  
उदितेऽनुदिते वाऽपि श्रद्दधानो जितेन्द्रियः ।	052a  
वह्निं जुहोति धर्मेण श्रद्धा वै कारणं महत् ॥	052c  
यत्स्कन्नमस्य तत्पूर्वं यदस्कन्नं तदुत्तरम् ।	053a  
बहूनि यज्ञरूपाणि नानाकर्मफलानि च ॥	053c  
तानि यः सम्प्रजानाति ज्ञाननिश्चयनिश्चितः ।	054a  
द्विजातिः श्रद्धयोपेतः स यष्टुं पुरुषोऽर्हति ॥	054c  
स्तेनो वा यदि वा पापो यदि वा पापकृत्तमः ।	055a  
यष्टुमिच्छति यज्ञं यः साधुमेव वदन्ति तम् ॥	055c  
ऋषयस्तं प्रशंसन्ति साधु चैतदसंशयम् ।	056a  
सर्वथा सर्वदा वर्णैर्यष्टव्यमिति निर्णयः ॥	056c  
न हि यज्ञसमं किञ्चित्त्रिषु लोकेषु विद्यते ।	057a  
तस्माद्यष्टव्यमित्याहुः पुरुषेणानसूयता ।	057c  
श्रद्धापवित्रमाश्रित्य यथाशक्ति यथेच्छया ॥ 	057e  

इति श्रीमन्महाभारते शान्तिपर्वणि राजधर्मपर्वणि एकोनषष्टितमोऽध्यायः ॥ 59 ॥

12-59-2 सर्ववर्णानाम् अनुलोमविलोमजादीनाम् । चातुर्वर्ण्यस्य ये आश्रमाः ब्राह्मणस्य चत्वार आश्रमाः क्षत्रियस्य त्रयो वैश्यस्य द्वौ शूद्रस्यैक इति तेषाम् ॥ 12-59-11 तत्राध्ययने । तावतैव नैष्ठिकः कृतार्थो भवतीत्यर्थः ॥ 12-59-12 स्वयमुपागते वित्ते दारक्रियापूर्वकम् अपत्यसन्तानमिच्छेत्स इत्याह द्वाभ्यां तं चेदिति ॥ 12-59-27 षण्णां धेनूनां रक्षको वैश्य एकस्याः क्षीरं स्ववेतनं हरेत् । शतस्य रक्षको वर्षे एकं गोवृषभमिथुनं वेतनं हरेत् । लब्धाच्च सप्तमं भागमिति झ. पाठः । तत्र वाणिज्ये तु लब्धात्सप्तमं भागं धनिकाद्धरेत् । गवयादिशृङ्गवाणिज्ये लाभात्सप्तममेव । खुरे पशुविशेषखुरे महामूल्ये कला षोडशो भाग इत्यर्थः ॥ 12-59-28 एवं सस्यानामपि सप्तममेवांशं हरेत् ॥ 12-59-33 कुर्वीत सञ्चयानित्यपकृष्यते ॥ 12-59-35 यातयामानि भुक्तभोगानि जीर्णानीतियावत् ॥ 12-59-37 द्विजातीनां मध्ये यं कञ्चित्प्रति । तेन द्विजातिना ॥ 12-59-39 अतिरेकेण स्वकुटुम्बपोषणादाधिक्येन । भर्ता पोष्टा ॥ 12-59-41 पाकयज्ञैः क्षुद्रयज्ञैः । अव्रतवान् श्रौतव्रतोपायहीनः ॥ 12-59-42 सहस्राणां शतं लक्षं पूर्णपात्राणि । शूद्रः पैलवनो नामेति ड. द. पाठः ॥ 12-59-43 सर्ववर्णानां त्रैवर्णिकानां यो यज्ञः स तस्यैव शूद्रस्यैव भवति तस्य तत्सेवकत्वात् ॥ 12-59-45 सृष्टयः सन्तानानि तेन सर्वेषां वर्णानां ब्राह्मणजत्वादस्त्येव शूद्रस्यापि यज्ञेऽधिकार इत्यर्थः ॥ 12-59-46 यद्ब्रूयुस्ते तत्ते तव परं हितम् । वर्णैः सशूद्रैः । सर्वयज्ञाः श्रौताः स्मार्ताश्च न काम्यया स्वभावात्संसृज्यन्त इति पूर्वस्योपसंहारः ॥ 12-59-47 द्विजस्त्रैवर्णिकः पूज्यः । शूद्रेण उपद्रवतीति तत्समीपगामित्वादुपद्रवो दासः शूद्रः स वेदहीनोऽपि प्राजापत्यः प्रजापतिदेवताकः । यथाग्नेयो ब्राह्मण ऐन्द्रः क्षत्रियस्तद्वत् । तथाच मानसे देवतोद्देशेन द्रव्यत्यागात्मके यज्ञे सर्वे वर्णा अधिक्रियन्त इत्यर्थः ॥ 12-59-48 अस्य मानसयज्ञकर्तुर्देवा इतरे जनाश्च न ईहन्ते इति न अपितु श्रद्धापूतत्वात्सर्वेप्यस्य यज्ञे भागं कामयन्त इत्यर्थः ॥ 12-59-49 ब्राह्मणस्त्रयाणामपि वर्णानां स्वमसाधारणं दैवतमतः कारणात्ते स्वे अात्मीया ब्राह्मणाः परान्वर्णानुद्दिश्य नायजन्निति नैवाऽऽसीदपित्वयजन्नेव यागं कृतवन्तएव ॥ 12-59-50 सर्वेऽपि वर्णा ऋजवः साधवएव यज्ञसंयोगात् । एवं धर्मसाम्येऽपि ज्ञातिसाम्यं नास्तीत्याशङ्क्याह । ज्ञातिवर्णा अपि क्षत्रियवैश्यशूद्रास्तस्य ब्राह्मणस्यैव विकारे क्षत्रियादिकन्यासूत्पन्ने मूर्धाभिषिक्तादौ संसृज्यन्तएव । तेन धर्मतो जन्मतश्च सर्वे वर्णा ब्राह्मणसंसृष्टा इति स्थितम् । तत्र हेतुमाह एक इति । तेषु तत्त्वनिश्चये क्रियमाणे एको विप्रो ब्रह्मैव प्रथमो ब्राह्मणः सृष्टो जातः । ब्राह्मणसन्ततित्वात्सर्वेऽप्येते ब्राह्मणा एवेत्यर्थः । तत्र दृष्टान्तः । एकं सामेति । अकारो वै सर्वा वाक्सैषा स्पर्शोष्मभिर्व्यज्यमाना वह्नी नानारूपा भवतीति श्रुतेरेकमकाररूपमेवाक्षरं यथा सामादिरूपं तथा ब्रह्मैव ब्राह्मणादिरूपमित्यर्थः । तस्माद्वर्णाद्बहवो राजधर्माः संसृज्यन्ते तस्य विपाक एषः । एकं साम यजुरेकमृगेका विप्रश्चैको निश्चयस्तेषु दृष्टः इति थ. पाठः ॥ 12-59-51 यज्ञगीता विष्णुगीताः ॥ 12-59-53 बह्वृचब्राह्मणे षोडशकमग्निहोत्रमुक्तम् । तत्र मारुतं विष्यन्दमानमिति स्कन्नमपि मरुद्दैवत्यं भवतीति तत्पूर्वमाद्यमग्निहोत्रं यदस्कन्नं यथाविधिहुतमुत्तरं सर्वोत्कृष्टम् ॥ बहूनीति रौद्रादीनि ॥ 12-59-54 तानि षोडशाऽग्निहोत्ररूपाणि ॥ 12-59-55 यज्ञं विष्णुम् । यष्टुं यज्ञदानादिना आराधितुम् ॥ 12-59-57 श्रद्धापवित्रं यथा स्यात्तथा यष्टव्यमिति सम्बन्धः । आश्रित्य शास्त्रमिति शेषः ॥
