अध्यायः 194

भीष्मेण युधिष्ठिरम् प्रति जपफलप्रकारादिकथनम् ॥ 1 ॥
युधिष्ठिर उवाच 	001  
चातुराश्रम्यमुक्तं ते राजधर्मास्तथैव च ।	001a  
नानाश्रयाश्च भगवन्नितिहासाः पृथग्विधाः ॥	001c  
श्रुतास्त्वत्तः कथाश्चैव धर्मयुक्ता महामते ।	002a  
सन्देहोऽस्ति तु कश्चिन्मे तद्भवान्वक्तुमर्हति ॥	002c  
जापकानां फलावाप्तिं श्रोतुमिच्छामि भारत ।	003a  
किं फलं जपतामुक्तं क्व वा तिष्ठन्ति जापकाः ॥	003c  
जपस्य च विधिं कृत्स्नं वक्तुमर्हसि मेऽनघ ।	004a  
जापका इति किञ्चैतत्साङ्ख्ययोगक्रियाविधिः ॥	004c  
किं यज्ञविधिरेवैष किमेतज्जप्यमुच्यते ।	005a  
एतन्मे सर्वमाचक्ष्व सर्वज्ञो ह्यसि मे मतः ॥	005c  
भीष्म उवाच 	006  
अत्राप्युदाहरन्तीममितिहासं पुरातनम् ।	006a  
यमस्य यत्पुरा वृत्तं कालस्य ब्राह्मणस्य च ॥	006c  
\'इक्ष्वाकोश्चैव मृत्योश्च विवादे धर्मकारणात् ।\'	007a  
सन्न्यास एव वेदान्ते वर्तते जपनं प्रति ।	007c  
वेदवादाङ्गनिर्वृत्ताः शान्ता ब्रह्मण्यवस्थिताः ॥	007e  
साङ्ख्ययोगौ तु यावुक्तौ मुनिभिः समदर्शिभिः ।	008a  
मार्गौ तावप्युभावेतौ संश्रितौ न च संश्रितौ ॥	008c  
यथा संश्रूयते राजन्कारणं चात्र वक्ष्यते ।	009a  
\'क्रमेण चैष विहितो जपयज्ञविधिर्नृप ॥	009c  
सालम्बनमिति ज्ञेयं जपयज्ञात्मकं शुभम् ।\'	010a  
मनःसमाधिरेवात्र तथेन्द्रियजयः स्मृतः ॥	010c  
सत्यमग्निपरीचारो विविक्तानां च सेवनम् ।	011a  
ध्यानं तपो दमः क्षान्तिरनसूया मिताशनम् ॥	011c  
विषयप्रतिसंहारो मितजल्पस्तथा शमः ।	012a  
एष प्रवर्तको धर्मो निवर्तकमथो शृणु ॥	012c  
यथा निवर्तते धर्मो जपतो ब्रह्मचारिणः ।	013a  
\'न जपो न च वै ध्यानं नेच्छा न द्वेषहर्षणौ ।	013c  
युज्यते नृपशार्दूल सुसंवेद्यं हि तत्किल ॥	013e  
जपमावर्तयन्नित्यं जपन्वै ब्रह्मचारिकम् ।	014a  
तदर्थबुद्ध्या संयाति मनसा जापकः परम् ॥	014c  
यथा संश्रूयते जापो येन वै जापको भवेत् ।	015a  
संहिताप्रणवेनैव सावित्री च परा मता ॥	015c  
यदन्यदुचितं शुद्धं वेदस्मृत्युपपादितम् ।\'	016a  
एतत्सर्वमशेषेण यथोक्तं परिवर्तयेत् ॥	016c  
द्विविदं मार्गमासाद्य व्यक्ताव्यक्तमनामयम् ।	017a  
कुशोच्चयनिषष्णः सन्कुशहस्तः कुशैः शिखी ।	017c  
कुशैः परिवृतस्तस्मिन्मध्ये छन्नः कुशैस्तथा ॥	017e  
विषयेभ्यो नमस्कुर्याद्विषयान्न च भावयेत् ।	018a  
साम्यमुत्पाद्य मनसा मनस्येव मनो दधत् ॥	018c  
तद्धिया ध्यायति ब्रह्म जपन्वै संहितां हिताम् ।	019a  
सन्न्यस्यत्यथवा तां वै समाधौ पर्यवस्थितः ॥	019c  
ध्यानमुत्पादयत्यत्र संहिताबलसंश्रयात् ।	020a  
\'अथाभिमतमन्त्रेण प्रणवाद्यं जपेत्कृती ॥	020c  
यस्मिन्नेवाभिपतितं मनस्तत्र निवेशयेत् ।	021a  
समाधौ स हि मन्त्रे तु संहितां वा यथाविधि ।\'	021c  
शुद्धात्मा तपसा दान्तो निवृत्तद्वेषकामवान् ॥	021e  
अरागमोहो निर्द्वन्द्वो न शोचति न सज्जते ।	022a  
न कर्ता करणीयानां नाकार्याणामिति स्थितिः ॥	022c  
न चाहङ्कारयोगेन मनः प्रस्थापयेत्क्वचित् ।	023a  
न चार्थग्रहणे युक्तो नावमानी न चाक्रियः ॥	023c  
ध्यानक्रियापरो युक्तो ध्यानवान्ध्याननिश्चयः ।	024a  
ध्याने समाधिमुत्पाद्य तदपि त्यजति क्रमात् ॥	024c  
स वै तस्यामवस्थायां सर्वत्यागकृतः सुखी ।	025a  
निरिच्छस्त्यजति प्राणान्ब्राह्मीं संश्रयते तनुम् ॥	025c  
\'निरालम्बो भवेत्स्मृत्वा मरणाय समाधिमान् ।	026a  
सर्वाल्लोँकान्समाक्रम्य क्रमात्प्राप्नोति वै परम् ॥\'	026c  
अथवा नेच्छते तत्र ब्रह्मकायनिषेवणम् ।	027a  
उत्क्रामति च मार्गस्थो नैव क्वचन जायते ॥	027c  
आत्मबुद्धिं समास्थाय शान्तीभूतो निरामयः ।	028a  
अमृतं विरजाः शुद्धमात्मानं प्रतिपद्यते ॥ 	028c  

इति श्रीमन्महाभारते शान्तिपर्वणि मोक्षधर्मपर्वणि चतुर्नवत्यधिकशततमोऽध्यायः ॥ 194 ॥

12-194-2 ब्रह्मयुक्ता महामते इति ड. थ. पाठः ॥ 12-194-7 शान्तिर्ब्रह्मण्यवस्थिता इति ट. ड. थ. पाठः ॥ 12-194-13 यथा निवर्तते कर्मेति झ. ध. पाठः ॥ 12-194-17 कुशहस्तः कुशस्थलीति ट. ड. थ. पाठः ॥ 12-194-18 विषयेभ्यो मनो रुन्ध्यादिति ट. पाठः ॥ 12-194-19 ब्रह्म च ध्यायते योगी जपन्वै वेदसंहितामिति ड. थ. पाठः ॥
