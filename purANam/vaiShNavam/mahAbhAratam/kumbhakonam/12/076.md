अध्यायः 076

भीष्मेण युधिष्ठिरम् प्रति ब्राह्मणानां निषिद्धकर्मकथनम् राजधर्मकथनञ्च ॥
युधिष्ठिर उवाच 	001  
स्वकर्मण्यपरे युक्तास्तथैवान्ये विकर्मणि ।	001a  
तेषां विशेषमाचक्ष्व ब्राह्मणानां पितामह ॥	001c  
भीष्म उवाच 	002  
विद्यालक्षणसम्पन्नाः सर्वत्राम्नायदर्शिनः ।	002a  
एते ब्रह्मसमा राजन्ब्राह्मणाः परिकीर्तिताः ॥	002c  
ऋत्विगाचार्यसम्पन्नाः स्वेषु कर्मस्ववस्थिताः ।	003a  
एते देवसमा राजन्ब्राह्मणानां भवन्त्युत ॥	003c  
\'गोऽजाविमहिषाणां च बडबानां च पोषकाः ।	004a  
वृत्त्यर्थं प्रतिपद्यन्ते तान्वैश्यान्सम्प्रचक्षते ॥	004c  
ऐश्वर्यकामा ये चापि सामिषा वाऽपि भारत ।	005a  
निग्रहानुग्रहरतांस्तान्द्विजान्क्षत्रियान्विदुः ॥	005c  
अश्वारोहा गजारोहा रथिनोऽथ पदातयः ।	006a  
एते वैश्यसमा राजन्ब्राह्मणानां भवन्त्युत ॥	006c  
जन्मकर्मविहीना ये कदर्या ब्रह्मबन्धवः ।	007a  
एते शूद्रसमा राजन्ब्राह्मणानां भवन्त्युत ॥	007c  
अश्रोत्रियाः सर्वे एते सर्वे चानाहिताग्नयः ।	008a  
तान्सर्वान्धार्मिको राजा बलिं विष्टिं च कारयेत् ॥	008c  
आह्वायका देवलका नाक्षत्रा ग्रामयाजकाः ।	009a  
एते ब्राह्मणचाण्डाला महापथिकपञ्चमाः ॥	009c  
[ऋत्विक्पुरोहितो मन्त्री दूतो वार्तानुकर्षकः ।	010a  
एते क्षत्रसमा राजन्ब्राह्मणानां भवन्त्युत ॥]	010c  
\'म्लेच्छदेशाश्च ये केचित्पापैरध्युषिता नरैः ।	011a  
गत्वा तु ब्राह्मणस्तांश्च चण्डालः प्रेत्य चेह च ॥	011c  
व्रात्यान्म्लेच्छांश्च शूद्रांश्च याजयित्वा द्विजाधमः ।	012a  
अकीर्तिमिह सम्प्राप्य नरकं प्रतिपद्यते ॥	012c  
महावृन्दसमुद्राभ्यां पर्यायेणैकविंशतिम् ।	013a  
ब्राह्मणो ऋग्यजुः साम्नां मूढः कृत्वा तु विप्लवम् ॥	013c  
कल्पमेकं कृमिस्थोऽथ नानाविष्ठासु जायते ।	014a  
व्रात्ये म्लेच्छे तथा शूद्रे तस्करे पतितेऽशुचौ ॥	014c  
कुदेशे च सुरापे च ब्रह्मघ्ने वृषलीपतौ ।	015a  
अनधीतेषु सर्वत्र भुञ्जाने यत्र तत्र वा ॥	015c  
वालस्त्रीवृद्धहन्तुश्च मातापित्रोर्गुरोस्तथा ।	016a  
मित्रद्रुहि कृतघ्ने च गोघ्ने चैव कथञ्चन ॥	016c  
पुत्रघातिनि शत्रौ च न मन्त्राद्याजयेद्द्विजः ।	017a  
स तेषां विप्लवः प्रोक्तो मन्त्रविद्भिः सनातनैः ॥	017c  
यदि विप्रो विदेशस्थस्तीर्थयात्रां गतोऽपि वा ।	018a  
यदि भीतः प्रपन्नो वा कुदेशं शौचवर्जितम् ॥	018c  
सुसंयतः शुचिर्भूत्वा मन्त्रानुच्चारयेद्द्विजः ।	019a  
आर्तश्चोच्चारयेन्मन्त्रमार्तत्राणपरोऽथवा ।	019c  
हीनेष्वपि प्रयुञ्जानो नासौ विप्लावकः स्मृतः ॥	019e  
क्रूरकर्मा विकर्मा वा कर्मभिर्वञ्चितोऽथवा ।	020a  
तत्त्ववित्तरते पापं शीलवान्संयतेन्द्रियः ॥\'	020c  
एतेभ्यो बलिमादद्याद्धीनकोशो महीपतिः ।	021a  
ऋते ब्रह्मसमेभ्यश्च देवकल्पेभ्य एव च ॥	021c  
अब्राह्मणानां वित्तस्य स्वामी राजेति नः श्रुतिः ।	022a  
ब्राह्मणानां च ये केचिद्विकर्मस्था इति श्रुतिः |	022c  
\'प्रागुक्तांश्चाप्यनुक्तांश्च सर्वांस्तान्दापयेत्करान् ||\'	022e  
विकर्मस्थाश्च नोपेक्ष्या विप्रा राज्ञा कथञ्चन ।	023a  
नियम्याः संविभज्याश्च धर्मानुग्रहकाम्यया ॥	023c  
यस्य स्म विषये राज्ञः स्तेनो भवति वै द्विजः ।	024a  
राज्ञ एवापराधं तं मन्यन्ते तद्विदो जनाः ॥	024c  
अवृत्त्या यो भवेत्स्तेनो वेदवित्स्नातकस्तथा ।	025a  
राजन्स राज्ञा भर्तव्य इति वेदविदो विदुः ॥	025c  
स चेन्नापि निवर्तेत कृतवृत्तिः परन्तप ।	026a  
ततो निर्वासनीयः स्यात्तस्माद्देशात्सबान्धवः ॥	026c  
\'यज्ञः श्रुतमपैशुन्यमहिंसाऽतिथिपूजनम् ।	027a  
दमः सत्यं तपो दानमेतद्ब्राह्मणलक्षणम् ॥\' 	027c  

इति श्रीमन्महाभारते शान्तिपर्वणि राजधर्मपर्वणि षट्सप्ततितमोऽध्यायः ॥ 76 ॥

12-76-3 ऋग्यजुःसामसम्पन्नाः इति झ. पाठः ॥ 12-76-7 जन्मकर्मजन्मोचितकर्म तेन विहीनाः ॥ 12-76-8 बलिं करदानम् । विष्टिंविना वेतनं राजसेवाम् ॥ 12-76-9 आह्वायका धर्माधिकारिणः । देवलका वेतनेन देवपूजाकर्तारः । महापथिकः समुद्रे नौयानेन गच्छन् । यद्वा महापथि शुल्कग्राहकः ॥
