अध्यायः 227

भीष्मेण युधिष्ठिरम् प्रति भगवत्स्वरूपनिरूपकमुनिसनत्कुमारसंवादानुवादः ॥ 1 ॥
\'* युधिष्ठिर उवाच 	001  
केचिदाहुर्द्विधा लोके त्रिधा राजन्ननेकधा ।	001a  
न प्रत्ययो न चान्यच्च दृश्यते ब्रह्म नैव तत् ॥	001c  
नानाविधानि शास्त्राणि उक्ताश्चैव पृथग्विधाः ।	002a  
किमधिष्ठाय तिष्ठामि तन्मे ब्रूहि पितामह ॥	002c  
भीष्म उवाच 	003  
स्वेस्वे युक्ता महात्मानः शास्त्रेषु प्रभविष्णवः ।	003a  
वर्तन्ते पण्डिता लोके को विद्वान्कश्च पण्डितः ॥	003c  
सर्वेषां तत्वमज्ञाय यथारुचि तथा भवेत् ।	004a  
अस्मिन्नर्थे पुराभूतमितिहासं पुरातनम् ॥	004c  
महाविवादसंयुक्तमृषीणां भावितात्मनाम् ।	005a  
हिमवत्पार्श्व आसीना ऋषयः संशितव्रताः ॥	005c  
षण्णां तानि सहस्राणि ऋषीणां गणमाहितम् ।	006a  
तत्र केचिद्ध्रुवं विश्वं सेश्वरं तु निरीश्वरम् ॥	006c  
प्राकृतं कारणं नास्ति सर्वं नैवमिदं जगत् ।	007a  
अनेन चापरे विप्राः स्वभावं कर्म चापरे ॥	007c  
पौरुषं कर्म दैवं च यत्स्वभावादिरेव तम् ।	008a  
नानाहेतुशतैर्युक्ता नानाशास्त्रप्रवर्तकाः ॥	008c  
स्वभावाद्ब्राह्मणा राजञ्जिगीषन्तः परस्परम् ।	009a  
ततस्तु मूलमुद्भूतं वादिप्रत्यर्थिसंयुतम् ॥	009c  
पात्रदण्डविघातं च वल्कलाजिनवाससाम् ।	010a  
एके मन्युसमापन्नास्ततः शान्ता द्विजोत्तमाः ॥	010c  
वसिष्ठमब्रुवन्सर्वे त्वं नो ब्रूहि सनातनम् ।	011a  
नाहं जानामि विप्रेन्द्राः प्रत्युवाच स तान्प्रभुः ॥	011c  
ते सर्वे सहिता विप्रा नारदम् ऋषिमब्रुवन् ।	012a  
त्वं नो ब्रूहि महाभाग तत्वविच्च भवानसि ॥	012c  
नाहं द्विजा विजानामि क्व हि गच्छाम सङ्गताः ।	013a  
इति तानाह भगवांस्ततः प्राह च स द्विजान् ॥	013c  
को विद्वानिह लोकेऽस्मिन्नमोहोऽमृतमद्भुतम् ।	014a  
तच्च ते शुश्रुवुर्वाक्यं ब्राह्मणा ह्यशरीरिणः ॥	014c  
सनद्धाम द्विजा गत्वा पृच्छध्वं स च वक्ष्यति ॥	015ac  
तमाह कश्चिद्विजवर्यसत्तमो विभाण्डको मण्डितवेदराशिः ।	016a  
कस्त्वं भवानर्थविभेदमध्ये न दृश्यसे वाक्यमुदीरयंश्च ॥	016c  
अथाहेदं तं भगवान्सनन्तं महामुने विद्धि मां पण्डितोऽसि |	017a  
ऋषिं पुराणं सततैकरूपं यमक्षयं वेदविदो वदन्ति ॥	017c  
पुनस्तमाहेदमसौ महात्मा स्वरूपसंस्थं वद आह पार्थ ।	018a  
त्वमेकोऽस्मदृषिपुङ्गवाद्य न सत्स्वरूपमथवा पुनः किम् ॥	018c  
अथाह गम्भीरतरानुवादं वाक्यं महात्मा ह्यशरीर आदिः ।	019a  
न ते मुने श्रोत्रमुखेऽपि चास्यं न पादहस्तौ प्रपदात्मके न ॥	019c  
ब्रुवन्मुनीन्सत्यमथो निरीक्ष्य स्वमाह विद्वान्मनसा निगम्य ।	020a  
ऋषे कथं वाक्यमिदं ब्रवीषि न चास्य मन्ता न च विद्यते चेत् ॥	020c  
न शुश्रुवुस्ततस्तत्तु प्रतिवाक्यं द्विजोत्तमाः ।	021a  
निरीक्षमाणा आकाशं प्रहसन्तस्ततस्ततः ॥	021c  
आश्चर्यमिति मत्वा ते ययुर्हैमं महागिरिम् ।	022a  
सनत्कुमारसङ्काशं सगणा मुनिसत्तमाः ॥	022c  
तं पर्वतं समारुह्य ददृशुर्ध्यानमाश्रिताः ।	023a  
कुमारं देवमर्हन्तं वेदपाराविवर्जितम् ॥	023c  
ततः संवत्सरे पूर्णे प्रकृतिस्थं महामुनिम् ।	024a  
सनत्कुमारं राजेन्द्र प्रणिपत्य द्विजाः स्थिताः ॥	024c  
आगतान्भगवानाह ज्ञाननिर्धूतकल्मषः ।	025a  
ज्ञातं मया मुनिगणा वाक्यं तदशरीरिणः ।	025c  
कार्यमद्य यथाकामं पृच्छध्वं मुनिपुङ्गवाः ॥	025e  
तमब्रुवन्प्राञ्जलयो महामुनिं द्विजोत्तमं ज्ञाननिधिं सुनिर्मलम् ।	026a  
कथं वयं ज्ञाननिधिं वरेण्यं यक्ष्यामहे विश्वरूपं कुमार ॥	026c  
प्रसीद नो भगवञ्ज्ञानलेशं मधुप्रयाताय सुखाय सन्तः ।	027a  
यत्तत्पदं विश्वरूपं महामुने तत्र ब्रूहि किं तत्र महानुभाव ॥	027c  
स तैर्वियुक्तो भगवान्महात्मा यः सङ्गवान्सत्यवित्तच्छृणुष्व ।	028a  
अनेक साहस्रकलेषु चैव प्रसन्नधातुं च शुभाज्ञया सत् ॥	028c  
यथाह पूर्वं युष्मासु ह्यशरीरी द्विजोत्तमाः ।	029a  
तथैव वाक्यं तत्सत्यमजानन्तश्च कीर्तितम् ॥	029c  
शृणुध्वं परमं कारणमस्ति कथमवगम्यते । अहन्यहनि पाकविशेषो दृश्यते तेन मिश्रं सर्वं मिश्रयते । यथा मण्डली दृशि सर्वेषामस्ति निदर्शनम् । अस्ति चक्षुष्मतामस्ति ज्ञाने स्वरूपं पश्यति । यथा दर्पणान्तं निदर्शनम् ॥	030AB  
स एव सर्वं विद्वान्न बिभेति न गच्छति कुत्राहं कस्य नाहं केन केनेत्यवर्तमानो विजानाति ॥	031AB  
स युगतो व्यापी । स पृथक्स्थितः । तदपरमार्थः ॥	032AB  
यथा वायुरेकः सन्बहुधेरितः । आश्रयविशेषो वा यस्याश्रयं यथावद्द्विजे मृगे व्याघ्रे च मनुजे वेणुसंश्रयो भिद्यते वायुरथैकः । आत्मा तथाऽसौ परमात्माऽसावन्य इव भाति ॥	033AB  
एवमात्मा स एव गच्छति सर्वमात्मा पश्यञ्शृणोति न च घ्राति न भाषते ॥	034AB  
चक्रेऽस्य तं महात्मानं परितो दश रश्मयः ।	035a  
विनिष्क्रम्य यथा सूर्यमनुगच्छन्ति तं प्रभुम् ॥	035c  
दिनेदिनेऽस्तमभ्येति पुनरुद्गच्छते दिशः ।	036a  
तावुभौ न रवौ चास्तां तथा वित्त शरीरिणम् ॥	036c  
पतिते वित्त विप्रेन्द्रं भक्षणे चरणे परः ।	037a  
ऊर्ध्वमेकस्तथाऽधस्तादेकस्तिष्ठति चापरः ॥	037c  
हिरण्यसदनं ज्ञेयं समेत्य परमं पदम् ।	038a  
आत्मना ह्यात्मदीपं तमात्मनि ह्यात्मपूरुषम् ॥	038c  
सञ्चितं सञ्चितं पूर्वं भ्रमरो वर्तते भ्रमम् ।	039a  
योऽभिमानीव जानाति न मुह्यति न हीयते ॥	039c  
न चक्षुषा पश्यति कश्चनैनं हृदा मनीषा पश्यति रुपमस्य ।	040a  
न शुक्लं न कृष्णं परमार्थभावं गुहाशयं ज्ञानदेवीकरस्थम् ॥	040c  
ब्राह्मणस्य न सादृश्ये वर्तते सोऽपि किं पुनः ।	041a  
इज्यते यस्तु मन्त्रेण यजमानो द्विजोत्तमः ॥	041c  
नैव धर्मी न चाधर्मी द्वन्द्वातीतो विमत्सरः ।	042a  
ज्ञानतृप्तः सुखं शेते ह्यमृतात्मा न संशयः ॥	042c  
एवमेव जगत्सृष्टिं कुरुते मायया प्रभुः ।	043a  
न जानाति विमूढात्मा कारणं चात्मनो ह्यसौ ॥	043c  
ध्याता द्रष्टा तथा मन्ता बोद्धा दृष्टान्स एव सः ।	044a  
को विद्वान्परमात्मानमनन्तं लोकभावनम् ।	044c  
यत्तु शक्यं मया प्रोक्तं गच्छध्वं मुनिपुङ्गवाः ॥	044e  
भीष्म उवाच 	045  
एवं प्रणम्य विप्रेन्द्रा ज्ञानसागरसम्भवम् ।	045a  
सनत्कुमारं सन्दृष्ट्वा जग्मुस्ते रुचिरं पुनः ॥	045c  
तस्मात्त्वमपि कौन्तेय ज्ञानयोगपरो भव ।	046a  
ज्ञानमेवं महाराज सर्वदुःखविनाशनम् ॥	046c  
इदं महादुःखसमाकराणां नृणां परित्राणविनिर्मितं पुरा ।	047a  
पुराणपुंसा ऋषिणा महात्मना महामुनीनां प्रवरेण तद्ध्रुवम् ॥\' 	047c  

इति श्रीमन्महाभारते शान्तिपर्वणि मोक्षधर्मपर्वणि सप्तविंशत्यधिकद्विशततमोऽध्यायः ॥ 227 ॥

* 227,228, एतदध्यायद्वयं ध. पुस्तक एव दृश्यते ।
