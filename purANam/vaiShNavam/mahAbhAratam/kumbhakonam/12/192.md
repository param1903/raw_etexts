अध्यायः 192

भीष्मेण युधिष्ठिरम् प्रत्यध्यात्मनिरूपणम् ॥ 1 ॥
युधिष्ठिर उवाच 	001  
अध्यात्मं नाम यदिदं पुरुषस्येह चिन्त्यते ।	001a  
यदध्यात्मं यथा चैतत्तन्मे ब्रूहि पितामह ॥	001c  
कुतः सृष्टमिदं सर्वं ब्रह्मन्स्थावरजङ्गमम् ।	002a  
प्रलये च कमभ्येति तन्मे वक्तुमिहार्हसि ॥	002c  
भीष्म उवाच 	003  
अध्यात्ममिति मां पार्थ यदेतदनुपृच्छसि ।	003a  
तद्व्याख्यास्यामि ते तात श्रेयस्करतमं शुभम् ॥	003c  
[सृष्टिप्रलयसंयुक्तमाचार्यैः परिदर्शितम् ।]	004a  
यज्ज्ञात्वा पुरुषो लेके प्रीतिं सौख्यं च विन्दति ।	004c  
फललाभश्च तस्य स्यात्सर्वभूतहितं च तत् ॥	004e  
\'आत्मानममलं राजन्नावृत्यैवं व्यवस्थितम् ।	005a  
तस्मिन्प्रकाशते नित्यं तमः सोमो यथैव तत् ॥	005c  
तद्विद्वान्नष्टपाप्मैष ब्रह्मभूयाय कल्पते ।	006a  
अण्डावरणभूतानां पर्यन्तं हि यथा तमः ॥\'	006c  
पृथिवी वायुराकाशमापो ज्योतिश्च पञ्चमम् ।	007a  
महाभूतानि भूतानां सर्वेषां प्रभवाप्ययौ ॥	007c  
यतः सृष्टानि तत्रैव तानि यान्ति पुनःपुनः ।	008a  
महाभूतानि भूतेभ्यः सागरस्योर्मयो यथा ॥	008c  
प्रसार्य च यथाङ्गानि कूर्मः संहरते पुनः ।	009a  
तद्वद्भूतानि भूतात्मा सृष्ट्वा संहरते पुनः ॥	009c  
\'स तेषां गुणसङ्घातः शरीरे भरतर्षभ ।	010a  
सततं प्रविलीयन्ते गुणास्ते प्रभवन्ति च ॥	010c  
यद्विना नैव शृणुते न पश्यति न दीप्यते ।	011a  
यदधीनं यतस्तस्मादध्यात्ममिति कथ्यते ॥	011c  
ज्ञानं तदेकरूपाख्यं नानाप्रज्ञान्वितं तदा ।	012a  
न ते वाचाऽनुरूपं स्याद्यया रासविवर्जितम् ॥	012c  
आकाशात्खलु याज्येषु भवन्ति सुमहागुणाः ।	013a  
इति तन्मयमेवैतत्सर्वं स्थावरजङ्गमम् ||	013c  
प्रलये च तमभ्येति तस्मादुत्सृज्यते पुनः ।	014a  
महाभूतेषु भूतात्मा सृष्ट्वा संहरते पुनः ॥\'	014e  
महाभूतानि पञ्चैव सर्वभूतेषु भूतकृत् ।	015a  
अकरोत्तेषु वैषम्यं तत्तु जीवो न पश्यति ॥	015c  
शब्दः श्रोत्रं तथा खानि त्रयमाकाशसम्भवम् ।	016a  
वायोः स्पर्शस्तथा चेष्टा त्वक्चैव त्रितयं स्मृतम् ॥	016c  
रूपं चक्षुस्तथा पाकस्त्रिविधं तेज उच्यते ।	017a  
रसः क्लेदश्च जिह्वा च त्रयो जलगुणाः स्मृताः ॥	017c  
घ्रेयं घ्राणं शरीरं च एते भूमिगुणास्त्रयः ।	018a  
महाभूतानि पञ्चैव षष्ठं च मन उच्यते ॥	018c  
इन्द्रियाणि मनश्चैव विज्ञानान्यस्य भारत ।	019a  
सप्तमी बुद्धिरित्याहुः क्षेत्रज्ञः पुनरष्टमः ॥	019c  
चक्षुरालोचनायैव संशयं कुरुते मनः ।	020a  
बुद्धिरध्यवसानाय क्षेत्रज्ञः साक्षिवत्स्थितः ॥	020c  
\'चिच्छक्त्याधिष्ठिता बुद्धिश्चेतनेत्यभिविश्रुता ।	021a  
चेतनानन्तरो जीवस्तदा वेत्ति च लक्ष्यते ॥	021c  
नोत्सृजन्विसृजंश्चैव शरीरं दृश्यते तमः ।	022a  
तस्मिंश्चेतोपलब्धिः स्यात्तमो वा सारयन्त्युत ॥	022c  
ऊर्ध्वं पादतलाभ्यां यदर्वाक्चोर्ध्वं च पश्यति ।	023a  
एतेन सर्वमेवेदं विद्ध्यभिव्याप्तमन्तरम् ॥	023c  
पुरुषैरिन्द्रियाणीह विजेतव्यानि कृत्स्नशः ।	024a  
तमो रजश्च सत्वं च तेऽपि भावास्तदाश्रिताः ॥	024c  
एतां बुद्ध्वा नरो बुद्ध्या भूतानामागतिं गतिम् ।	025a  
समवेक्ष्य शनैश्चैव लभते शममुत्तमम् ॥	025c  
गुणैर्नेनीयते बुद्धिर्बुद्धिरेवेन्द्रियाण्यपि ।	026a  
मनःषष्ठानि सर्वाणि बुद्ध्यभावे कुतो गुणाः ॥	026c  
इति तन्मयमेवैतत्सर्वं स्थावरजङ्गमम् ।	027a  
प्रलीयते चोद्भवति तस्मान्निर्दिश्यते तथा ॥	027c  
येन पश्यति तच्चक्षुः शृणोति श्रोत्रमुच्यते ।	028a  
जिघ्रति घ्राणमित्याहू रसं जानाति जिह्वया ॥	028c  
त्वचा स्पर्शयते स्पर्शं बुद्धिर्विक्रियतेऽसकृत् ।	029a  
येन सङ्कल्पयत्यर्थं किञ्चिद्भवति तन्मनः ॥	029c  
अधिष्ठानानि बुद्धेर्हि पृथगर्थानि पञ्चधा ।	030a  
पञ्चेन्द्रियाणि यान्याहुस्तान्यदृश्योऽधितिष्ठति ॥	030c  
पुरुषाधिष्ठिता बुद्धिस्त्रिषु भावेषु वर्तते ।	031a  
कदाचिल्लभते प्रीतिं कदाचिदनुशोचति ॥	031c  
न सुखेन न दुःखेन कदाचिदपि वर्तते ।	032a  
एवं नराणां मनसि त्रिषु भावेष्ववस्थिता ॥	032c  
सेयं भावात्मिका भावांस्त्रीनेतानतिवर्तते ।	033a  
सरितां सागरो भर्ता महावेलामिवोर्मिमान् ॥	033c  
अविभागगता बुद्धिर्भावे मनसि वर्तते ।	034a  
प्रवर्तमानं तु रजस्तद्भावमनुवर्तते ॥	034c  
इन्द्रियाणि हि सर्वाणि प्रवर्तयति सा तदा ।	035a  
ततः सत्वं तमो भावः प्रीतियोगात्प्रवर्तते ॥	035c  
प्रीतिः सत्वं रजः शोकस्तमो मोहस्तु ते त्रयः ।	036a  
येये च भावा लोकेऽस्मिन्सर्वेष्वेतेषु वै त्रिषु ॥	036c  
इति बुद्धिगतिः सर्वा व्याख्याता तव भारत ।	037a  
इन्द्रियाणि च सर्वाणि विजेतव्यानि धीमता ॥	037c  
सत्वं रजस्तमश्चैव प्राणिनां संश्रिताः सदा ।	038a  
त्रिविधा वेदना चैव सर्वसत्वेषु दृश्यते ॥	038c  
सात्विकी राजसी चैव तामसी चेति भारत ।	039a  
सुखस्पर्शः सत्त्वगुणो दुःखस्पर्शो रजोगुणः ।	039c  
तमोगुणेन संयुक्तौ भवतो व्यावहारिकौ ॥	039e  
तत्र यत्प्रीतिसंयुक्तं काये मनसि वा भवेत् ।	040a  
वर्तते सात्विको भाव इत्युपेक्षेत तत्तथा ॥	040c  
अथ यद्दुःखसंयुक्तमप्रीतिकरमात्मनः ।	041a  
प्रवृत्तं रज इत्येव तन्न संरभ्य चिन्तयेत् ॥	041c  
अथ यन्मोहसंयुक्तमव्यक्तविषयं भवेत् ।	042a  
अप्रतर्क्यमविज्ञेयं तमस्तदुपधारयेत् ||	042c  
प्रहर्षः प्रीतिरानन्दः सुखं संशान्तचित्तता ।	043a  
कथञ्चिदभिवर्तन्त इत्येते सात्विका गुणा ॥	043c  
अतुष्टिः परितापश्च शोको लोभस्तथाऽक्षमा ।	044a  
लिङ्गानि रजसस्तानि दृश्यन्ते हेत्वहेतुभिः ॥	044c  
अभिमानस्तथा मोहः प्रमादः स्वप्नतन्द्रिता ।	045a  
कथञ्चिदभिवर्तन्ते विविधास्तामसा गुणाः ॥	045c  
दूरगं बहुधागामि प्रार्थनासंशयात्मकम् ।	046a  
मनः सुनियतं यस्य स सुखी प्रेत्य चेह च ॥	046c  
सत्वक्षेत्रज्ञयोरेतदन्तरं पश्य सूक्ष्मयोः ।	047a  
सृजते तु गुणानेक एको न सृजते गुणान् ॥	047c  
मशकोदुम्बरौ वाऽपि सम्प्रयुक्तौ यथा सदा ।	048a  
अन्योन्यमेतौ स्यातां च सम्प्रयोगस्तथा तयोः ॥	048c  
पृथग्भूतौ प्रकृत्या तौ सम्प्रयुक्तौ च सर्वदा ।	049a  
यथा मत्स्यो जलं चैव सम्प्रयुक्तौ तथैव तौ ॥	049c  
न गुणा विदुरात्मानं स गुणान्वेत्ति सर्वशः ।	050a  
परिद्रष्टा गुणानां स संसृष्टान्मन्यते तथा ॥	050c  
इन्द्रियैस्तु प्रदीपार्थं कुरुते बुद्धिसप्तमैः ।	051a  
निर्विचेष्टैरजानद्भिः परमात्मा प्रदीपवत् ॥	051c  
सृजते हि गुणान्सत्वं क्षेत्रज्ञः परिपश्यति ।	052a  
सम्प्रयोगस्तयोरेष सत्वक्षेत्रज्ञयोर्ध्रुवः ॥	052c  
आश्रयो नास्ति सत्वस्य क्षेत्रज्ञस्य च कश्चन ।	053a  
सत्वं मनः संसृजते न गुणान्वै कदाचन ॥	053c  
रश्मींस्तेषां स मनसा यदा सम्यङ्नियच्छति ।	054a  
तदा प्रकाशतेऽस्यात्मा घटे दीपो ज्वलन्निव ॥	054c  
त्यक्त्वा यः प्राकृतं कर्म नित्यमात्मरतिर्मुनिः ।	055a  
सर्वभूतात्मभूस्तस्मात्स गच्छेदुत्तमां गतिम् ॥	055c  
यथा वारिचरः पक्षी सलिलेन न लिप्यते ।	056a  
एवमेव कृतप्रज्ञो भूतेषु परिवर्तते ॥	056c  
एवं स्वभावमेवैतत्स्वबुद्ध्या विहरेन्नरः ।	057a  
अशोचन्नप्रहृष्यंश्च चरेद्विगतमत्सरः ॥	057c  
स्वभावसिद्ध्या युक्तस्तु स नित्यं सृजते गुणान् ।	058a  
ऊर्णनाभिर्यथा सूत्रं विज्ञेयास्तन्तुवद्गुणाः ॥	058c  
प्रध्वस्ता न निवर्न्तते निवृत्तिर्नोपलभ्यते ।	059a  
प्रत्यक्षेण परोक्षं तदनुमानेन सिध्यति ॥	059c  
एवमेकेऽध्यवस्यन्ति निवृत्तिरिति चापरे ।	060a  
उभयं सम्प्रधार्यैतद्व्यवस्येत यथामति ॥	060c  
इतीमं हृदयग्रत्थिं बुद्धिभेदमयं दृढम् ।	061a  
विमुच्य सुखमासीत न शोचेच्छिन्नसंशयः ॥	061c  
मलिनाः प्राप्नुयुः शुद्धिं यथा पूर्णां नदीं नराः ।	062a  
अवगाह्य सुविद्वांसो विद्धि ज्ञानमिदं तथा ॥	062c  
महानद्या हि पारज्ञस्तप्यते न तदन्यथा ।	063a  
न तु तप्यति तत्त्वज्ञः फले ज्ञाते तरत्युत ॥	063c  
एवं ये विदुराध्यात्मं केवलं ज्ञानमुत्तमम् ॥	064ac  
एतां बुद्ध्वा नरः सर्वां भूतानामागतिं गतिम् ।	065a  
अवेक्ष्य च शनैर्बुद्ध्या लभते शममुत्तमम् ॥	065c  
त्रिवर्गो यस्य विदितः प्रेक्ष्य तं स विमुच्यते ।	066a  
अन्वीक्ष्य मनसा युक्तस्तत्त्वदर्शी निरुत्सुकः ॥	066c  
न चात्मा शक्यते द्रष्टुमिन्द्रियेषु विभागशः ।	067a  
तत्रतत्र विसृष्टेषु दुर्वार्येष्वकृतात्मभिः ॥	067c  
एतद्बुद्ध्वा भवेद्बुद्धः किमन्यद्बुद्धिलक्षणम् ।	068a  
प्रतिगृह्य च निह्नोति ह्यन्यथा च प्रदृश्यते ॥	068c  
न सर्पति च यं प्राहुः सर्वत्र प्रतिहन्यते ।	069a  
धूमेन चाप्रसन्नोऽग्निर्यथाऽर्कं न प्रवर्तयेत् ॥	069c  
धिष्ण्याधिपे प्रसन्ने तु स्थितिमेतां निरीक्षते ।	070a  
अतिक्षूराच्च सूक्ष्मत्वात्प्रस्थानं न प्रकाशते ॥	070c  
प्रपद्य तच्छ्रुताह्नानि चिन्मयं स्वीकृतं विना ।	071a  
विज्ञाय तद्धि मन्यन्ते कृतकृत्या मनीषिणः ॥	071c  
न भवति विदुषां ततो भयं यदविदुषां सुमहद्भयं भवेत् ।	072a  
न हि गतिरधिकास्ति कस्यचित्सति हि गुणे प्रवदन्त्यतुल्यताम् ॥	072c  
यः करोत्यनभिसन्धिपूर्वकं तच्च निर्णुदति यत्पुरा कृतम् ।	073a  
नाप्रियं तदुभयं कुतः प्रियं तस्य तज्जनयतीह सर्वतः ॥	073c  
लोकमातुरमसूयते जनस्तस्य तज्जनयतीह सर्वतः ।	074a  
लोक आतुरजनान्विराविणस्तत्तदेव बहु पश्य शोचतः ।	074c  
तत्र पश्य कुशलानशोचतो ये विदुस्तदुभयं पदं सताम् ॥ 	074e  

इति श्रीमन्महाभारते शान्तिपर्वणि मोक्षधर्मपर्वणि द्विनवत्यधिकशततमोऽध्यायः ॥ 192 ॥

12-192-47 क्षेत्रक्षेत्रज्ञयोरेतदिति ध. पाठः ॥ 12-192-61 बुद्धिमोहमयं दृढमिति थ. ध. पाठः ॥ 12-192-63 पारज्ञस्तप्यते न चरन्यथेति ध. पाठः । पारज्ञास्तरन्ते न तदन्यथेति ट.थ. पाठः ॥
