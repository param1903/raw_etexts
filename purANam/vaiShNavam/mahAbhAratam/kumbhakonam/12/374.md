अध्यायः 374

ब्राह्मणेन नागामन्त्रणपूर्वकमिष्टदेशम् प्रति प्रस्थानम् ॥ 1 ॥
ब्राह्मण उवाच 	001  
आश्चर्यं नात्र सन्देहः सुप्रीतोस्मि भुजङ्गम ।	001a  
अन्वर्थोपगतैर्वाक्यैः पन्थानं चास्मि दर्शितः ॥	001c  
स्वस्ति तेऽस्तु गमिष्यामि साधो भुजगसत्तम ।	002a  
स्मरणीयोस्मि भवता सम्प्रेषणनियोजनैः ॥	002c  
नाग उवाच 	003  
अनुक्त्वा हृद्गतं कार्यं क्वेदानीं प्रस्थितो भवान् ।	003a  
उच्यतां द्विज यत्कार्यं यदर्थं त्वमिहागतः ॥	003c  
उक्तानुक्ते कृते कार्ये मामामन्त्र्य द्विजर्षभ ।	004a  
मया प्रत्यभ्यनुज्ञातस्ततो यास्यसि सुव्रत ॥	004c  
न हि मां केवलं दृष्ट्वा त्यक्त्वा प्रणयवानिह ।	005a  
गन्तुमर्हसि विप्रर्षे वृक्षमूलगतो यथा ॥	005c  
त्वयि चाहं द्विजश्रेष्ठ भवान्मयि न संशयः ।	006a  
लोकोऽयं भवतः सर्वः का चिन्ता मयि तेऽनघ ॥	006c  
ब्राह्मण उवाच 	007  
एवमेतन्महाप्राज्ञ विदितात्मन्भुजङ्गम ।	007a  
नातिरिक्तास्त्वया देवाः सर्वथैव यथातथम् ॥	007c  
स एव त्वं स एवाहं योऽहं स तु भवानपि ।	008a  
अहं भवांश्च भूतानि सर्वे यत्र गताः सदा ॥	008c  
आसीत्तु मे भोगिपते संशयः पुण्यसञ्चये ।	009a  
सोहमुञ्छव्रतं साधो चरिष्याम्यर्थसाधनम् ॥	009c  
एष मे निश्चयः साधो कृतं कारणमुत्तमम् ।	010a  
आमन्त्रयामि भद्रं ते कृतार्थोऽस्मि भुजङ्गम ॥ 	010c  

इति श्रीमन्महाभारते शान्तिपर्वणि मोक्षधर्मपर्वणि चतुःसप्तत्यधिकत्रिशततमोऽध्यायः ॥ 374 ॥

12-374-4 उक्तानुक्ते पृष्टे अपृष्टेपि मयैव वात्सल्यात्कृते सति ॥ 12-374-6 अहं त्वयि भक्तिमानिति शेषः ॥ 12-374-8 यत्र चाहं स एव त्वमेवमाह भुजङ्गमेति ट. पाठः ॥
