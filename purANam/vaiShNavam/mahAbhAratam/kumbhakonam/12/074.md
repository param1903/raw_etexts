अध्यायः 074

भीष्मेण युधिष्ठिरम्प्रति मुचुकुन्दचरितदृष्टान्तीकरणेन क्षत्रस्य ब्रह्माधीनत्वसमर्थनम् ॥ 1 ॥
\'युधिष्ठिर उवाच ।	001  
ब्रह्मक्षत्रस्य सामर्थ्यं कथितं ते पितामह ।	001a  
पुरोहितप्रभावश्च लक्षणं च पुरोधसः ॥	001c  
इदानीं श्रोतुमिच्छामि ब्रह्मक्षत्रविनिर्णयम् ।	002a  
ब्रह्मक्षत्रं हि सर्वस्य कारणं जगतः परम् ।	002c  
योगक्षेमो हि राष्ट्रस्य ताभ्यामायत्त एव च ॥\'	002e  
भीष्म उवाच ।	003  
योगक्षेमो हि राष्ट्रस्य राजन्यायत्त उच्यते ।	003a  
योगक्षेमो हि राज्ञो हि समायत्तः पुरोहिते ॥	003c  
यत्रादृष्टं भयं ब्रह्म प्रजानां शमयत्युत ।	004a  
दृष्टं च राजा बाहुभ्यां तद्राज्यं सुखमेधते ॥	004c  
अत्राप्युदाहरन्तीममितिहासं पुरातनम् ।	005a  
मुचुकुन्दस्य संवादं राज्ञो वैश्रवणस्य च ॥	005c  
मुचुकुन्दो विजित्येमां पृथिवीं पृथिवीपतिः ।	006a  
जिज्ञासमानः स बलमभ्ययादलकाधिपम् ॥	006c  
ततो वैश्रवणो राजा राक्षसानसृजत्तदा ।	007a  
ते बलान्यवमृद्गन्त मुचुकुन्दस्य नैर्ऋताः ॥	007c  
स हन्यमाने सैन्ये स्वे मुचुकुन्दो नराधिपः ।	008a  
गर्हयामास विद्वांसं पुरोहितमरिन्दमः ॥	008c  
तत उग्रं तपस्तप्त्वा वसिष्ठो धर्मवित्तमः ।	009a  
रक्षांस्युपावधीत्तत्र पन्थानं चाप्यविन्दत ॥	009c  
ततो वैश्रवणो राजा मुचुकुन्दमगर्हयत् ।	010a  
वध्यमानेषु सैन्येषु वचनं चेदमब्रवीत् ॥	010c  
धनद उवाच ।	011  
बलवन्तस्त्वया पूर्वे राजानः सपुरोहिताः ।	011a  
न चैवं समवर्तन्त यथा त्वमिव वर्तसे ॥	011c  
ते खल्वपि कृतास्त्राश्च बलवन्तश्च भूमिपाः ।	012a  
आगम्य पर्युपासन्ते मामीशं सुखदुःखयोः ॥	012c  
यद्यस्ति बाहुवीर्यं ते तद्दर्शयितुमर्हसि ।	013a  
किं ब्राह्मणबलेन त्वमतिमात्रं प्रवर्तसे ॥	013c  
मुचुकुन्दस्ततः क्रुद्धः प्रत्युवाच धनेश्वरम् ।	014a  
न्यायपूर्वमसंलब्धमसम्भ्रान्तमिदं वचः ॥	014c  
ब्रह्मक्षत्रमिदं सृष्टमेकयोनि स्वयम्भुवा ।	015a  
पृथग्बलविधानं च तल्लोकं परिपालयेत् ॥	015c  
तपोमन्त्रबलं नित्यं ब्राह्मणेषु प्रतिष्ठितम् ।	016a  
अस्रबाहुबलं नित्यं क्षत्रियेषु प्रतिष्ठितम् ॥	016c  
ताभ्यां सम्भूय कर्तव्यं प्रजानां परिपालनम् ।	017a  
तथा च मां प्रवर्तन्तं किं गर्हस्यलकाधिप ॥	017c  
ततोऽब्रवीद्वैश्रवणो राजानं सपुरोहितम् ।	018a  
नाहं राज्यमनिर्दिष्टं कस्मैचिद्विदधाम्युत ॥	018c  
नाच्छिन्दे वाऽप्यनिर्दिष्टमिति जानीहि पार्थिव ।	019a  
प्रशाधि पृथिवीं कृत्स्नां मद्दत्तामखिलामिमाम् ।	019c  
[एवमुक्तः प्रत्युवाच मुचुकुन्दो महीपतिः ॥]	019e  
नाहं राज्यं भवद्दत्तं भोक्तुमिच्छामि पार्थिव ।	020a  
बाहुवीर्यार्जितं राज्यमश्नीयामिति कामये ॥	020c  
भीष्म उवाच ।	021  
ततो वैश्रवणो राजा विस्मयं परमं ययौ ।	021a  
क्षत्रधर्मे स्थितं दृष्ट्वा मुचुकुन्दमरिन्दमम् ॥	021c  
ततो राजा मुचुकुन्दः सोन्वशासद्वसुन्धराम् ।	022a  
बाहुवीर्यार्जितां सम्यक्क्षत्रधर्ममनुव्रतः ॥	022c  
एवं यो ब्रह्मविद्राजा ब्रह्मपूर्वं प्रवर्तते ।	023a  
स भुङ्क्ते विजितामुवीं यशश्च महदश्नुते ॥	023c  
नित्योदकी ब्राह्मणः स्यान्नित्यशस्त्रश्च क्षत्रियः ।	024a  
तयोर्हि सर्वमायत्तं यत्किञ्चिज्जगतीगतम् ॥	024c  
यशश्च तेजश्व महीं च कृत्स्नाम्प्राप्नोति राजन्विपुलां च कीर्तिम् ।	025a  
प्रधानधर्मं नृपते नियच्छतथा च धर्मस्य चतुर्थमंशम् ॥ 	025c  

इति श्रीमन्महाभारते शान्तिपर्वणि राजधर्मपर्वणि चतुःसप्ततितमोऽध्यायः ॥ 74 ॥

12-74-7 असृजदतिसृष्टवान् । आज्ञापितवानिति यावत् ॥ 12-74-11 त्वया त्वत्तः ॥ 12-74-25 नियच्छ गृहाणेत्यर्थः ।
