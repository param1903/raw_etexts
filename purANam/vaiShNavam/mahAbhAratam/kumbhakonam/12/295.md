अध्यायः 295

भीष्मेण युधिष्ठिरम् प्रति भार्गवचरित्रकथनम् ॥ 1 ॥
युधिष्ठिर उवाच 	001  
तिष्ठते मे सदा तात कौतूहलमिदं हृदि ।	001a  
तदहं श्रोतुमिच्छामि त्वत्तः कुरुपितामह ॥	001c  
कथं देवर्षिरुशना सदा काव्यो महामतिः ।	002a  
असुराणां प्रियकरः सुराणामप्रिये रतः ॥	002c  
वर्धयामास तेजश्च किमर्थममितौजसाम् ।	003a  
नित्यं वैरनिबद्धाश्च दानवाः सुरसत्तमैः ॥	003c  
कथं चाप्युशना प्राप शुक्रत्वममरद्युतिः ।	004a  
ऋद्धिं च स कथं प्राप्तः सर्वमेतद्ब्रवीहि मे ॥	004c  
न याति च स तेजस्वी मध्येन नभसः कथम् ।	005a  
एतदिच्छामि विज्ञातुं निखिलेन पितामह ॥	005c  
भीष्म उवाच 	006  
शृणु राजन्नवहितः सर्वमेतद्यथातथम् ।	006a  
यथामति यथा चैतच्छ्रुतपूर्वं मयाऽनघ ॥	006c  
एष भार्गवदायादो मुनिर्मान्यो दृढव्रतः ।	007a  
सुराणां विप्रियकरो निमित्ते कारणात्मके ॥	007c  
इन्द्रोऽथ धनदो राजा यक्षरक्षोधिपः सदा ।	008a  
प्रभविष्णुश्च कोशस्य जगतश्च तथा प्रभुः ॥	008c  
तस्यात्मानमथाविश्य योगसिद्धो महामुनिः ।	009a  
रुद्ध्वा धनपतिं देवं योगेन हृतवान्वसु ॥	009c  
हृते धने ततः शर्म न लेभे धनदस्तथा ।	010a  
आपन्नमन्युः संविग्नः सोभ्यगात्सुरसत्तमम् ॥	010c  
निवेदयामास तदा शिवायामिततेजसे ।	011a  
देवश्रेष्ठाय रुद्राय सौम्याय बहुरूपिणे ॥	011c  
योगात्मकेनोशनसा रुद्ध्वा मम हृतं वसु ।	012a  
योगेनात्मगतं कृत्वा निःसृतश्च महातपाः ॥	012c  
एतच्छ्रुत्वा ततः क्रुद्धो महायोगी महेश्वरः ।	013a  
संरक्तनयनो राजञ्शूलमादाय तस्थिवान् ॥	013c  
क्वासौ क्वासाविति प्राह गृहीत्वा परमायुधम् ।	014a  
उशना दूरतस्तस्य ह्यभूज्ज्ञात्वा चिकीर्षितम् ॥	014c  
स महायोगिनो बुद्ध्वा तं रोषं वै महात्मनः ।	015a  
गतिमागमनं वेत्ति स्थानं चैव ततः प्रभुः ॥	015c  
सञ्चिन्त्योग्रेण तपसा महात्मानं महेश्वरम् ।	016a  
उशना योगसिद्धात्मा शूलाग्रे प्रत्यदृश्यत ॥	016c  
विज्ञातरूपः स तदा तपःसिद्धोऽथ धन्विना ।	017a  
ज्ञात्वा शूलं च देवेशः पाणिना समनामयत् ॥	017c  
आनतेनाथ शूलेन पाणिनामिततेजसा ।	018a  
पिनाकमिति चोवाच शूलमुग्रायुधः प्रभुः ॥	018c  
पाणिमध्यगतं दृष्ट्वा भार्गवं तमुमापतिः ।	019a  
आस्यं विवृत्य भ्रुकुटिं पाणिं सम्प्राक्षिपच्छनैः ॥	019c  
स तु प्रविष्ट उशना कोष्ठं माहेश्वरं प्रभुः ।	020a  
व्यचरच्चापि तत्रासौ महात्मा भृगुनन्दनः ॥	020c  
युधिष्ठिर उवाच 	021  
किमर्थं व्यचरद्राजन्नुशना तस्य धीमतः ।	021a  
जठरे देवदेवस्य किञ्चाकार्षीन्महाद्युतिः ॥	021c  
भीष्म उवाच 	022  
पुरा सोऽन्तर्जलगतः स्थाणुभूतो महाव्रतः ।	022a  
वर्षाणामभवद्राजन्प्रयुतान्यर्बुदानि च ॥	022c  
उदतिष्ठत्तपस्तप्त्वा दुश्चरं च महाह्रदात् ।	023a  
ततो देवातिदेवस्तं ब्रह्मा वै समसर्पत ॥	023c  
तपोवृद्धिमपृच्छच्च कुशलं चैवमव्ययः ।	024a  
तपः सुचीर्णमिति च प्रोवाच वृषभध्वजः ॥	024c  
तत्संयोगेन वृद्धिं चाप्यपश्यत्स तु शङ्करः ।	025a  
महामतिरचिन्त्यात्मा सत्यधर्मरतः सदा ॥	025c  
स तेनाढ्यो महायोगी तपसा च धनेन च ।	026a  
व्यराजत महाराज त्रिषु लोकेषु वीर्यवान् ॥	026c  
ततः पिनाकी योगात्मा ध्यानयोगं समाविशत् ।	027a  
उशना तु समुद्विग्नो निलिल्ये जठरे ततः ॥	027c  
तुष्टाव च महायोगी देवं तत्रस्थ एव च ।	028a  
निःसारं काङ्क्षमाणः स तेन स्म प्रतिहन्यते ॥	028c  
उशना तु तथोवाच जठरस्थो महामुनिः ।	029a  
प्रसादं मे कुरुष्वेति पुनः पुनररिन्दम ॥	029c  
तमुवाच महादेवो गच्छ शिश्नेन मोक्षणम् ।	030a  
इति सर्वाणि स्रोतांसि रुद्ध्वा त्रिदशपुङ्गवः ॥	030c  
अपश्यमानस्तद्द्वारं सर्वतः पिहितो मुनिः ।	031a  
पर्यक्रामद्दह्यमान इतश्चेतश्च तेजसा ॥	031c  
स वै निष्क्रम्य शिश्नेन शुक्रत्वमभिपेदिवान् ।	032a  
कार्येण तेन नभसो नाध्यगच्छत मध्यतः ॥	032c  
\'तत एव च देवेषु अप्रविष्टो महामुनिः ।	033a  
पौरोहित्यं च दैत्यानां शक्रतेजोविवृद्धये ॥\'	033c  
विनिष्क्रान्तं तु तं दृष्ट्वा ज्वलन्तमिव तेजसा ।	034a  
भवो रोषसमाविष्टः शूलोद्यतकरः स्थितः ॥	034c  
अवारयत तं देवी क्रुद्धं पशुपतिं पतिम् ।	035a  
पुत्रत्वमगमद्देव्या वारिते शङ्करे च सः ॥	035c  
देव्युवाच 	036  
हिंसनीयस्त्वया नैव मम पुत्रत्वमागतः ।	036a  
न हि देवोदरात्कश्चिन्निःसृतो नाशमर्हति ॥	036c  
ततः प्रीतो भवो देव्याः प्रहसंश्चेदमब्रवीत् ।	037a  
गच्छत्वेष यथाकाममिति राजन्पुनः पुनः ॥	037c  
ततः प्रणम्य वरदं देवं देवीमुमां तथा ।	038a  
उशना प्राप तद्धीमान्गतिमिष्टां महामुनिः ॥	038c  
एतत्ते कथितं तात भार्गवस्य महात्मनः ।	039a  
चरितं भरतश्रेष्ठ यन्मां त्वं परिपृच्छसि ॥ 	039c  

इति श्रीमन्महाभारते शान्तिपर्वणि मोक्षधर्मपर्वणि पञ्चनवत्यधिकद्विशततमोऽध्यायः ॥ 295 ॥

12-295-3 वर्धयामास चिच्छेद । अमितौजसां देवानाम् ॥ 12-295-4 शुक्रत्वं शुक्रोत्पन्नत्वम् ॥ 12-295-5 तस्याकाशगतिः कुतः कुण्ठितेत्यर्थः ॥ 12-295-7 कारणा क्रिया तदात्मके निमित्ते सति ॥ 12-295-8 इन्द्रो जगतः ॥ 12-295-9 तस्य धनदस्य । आत्मानं शरीरम् ॥ 12-295-10 आपन्नमन्युः प्राप्तदैन्यः ॥ 12-295-17 सः शुक्र । धन्विना रुद्रेण । शूलं शुक्रयुतम् । तपस्सिद्धेन चक्षुषेति थ. पाठः । तपस्सिद्धेन चेतसेति ध. पाठः ॥ 12-295-20 कोष्ठमुदरम् ॥ 12-295-21 व्यचरदेव नत्वन्नवज्जीर्णतां गतः । किञ्च तादृशमकार्षीत्तप इति शेषः ॥ 12-295-26 स शुक्रः ॥ 12-295-27 निलिल्ये नितरां गतिं जगाम बभ्रामेत्यर्थः ॥ 12-295-28 निःसारं निर्गमम् । तेन रुद्रेण ॥ 12-295-32 तेन शिश्रान्निर्गमनेन कार्येण निमित्तेन ॥
