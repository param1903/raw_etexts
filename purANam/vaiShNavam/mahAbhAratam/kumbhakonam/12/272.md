अध्यायः 272

भीष्मेण युधिष्ठिरम् प्रति चिरकारिकोपाख्यानकथनम् ॥ 1 ॥
युधिष्ठिर उवाच 	001  
कथं कार्यं परीक्षेत शीघ्रं वाऽथ चिरेण वा ।	001a  
सर्वथा कार्यदुर्गेऽस्मिन्भवान्नः परमो गुरुः ॥	001c  
भीष्म उवाच 	002  
अत्राप्युदाहरन्तीममितिहासं पुरातनम् ।	002a  
चिरकारेस्तु यत्पूर्वं वृत्तमाङ्गिरसां कुले ॥	002c  
\'गौतमस्य सुता ह्यासन्यवीयांश्चिरकारिकः ।\'	003a  
चिरकारिक भद्रं ते भद्रं ते चिरकारिक ।	003c  
चिरकारी हि मेधावी नापराध्यति कर्मसु ॥	003e  
चिरकारी महाप्राज्ञो गौतमस्याभवत्सुतः ।	004a  
चिरेण सर्वकार्याणि विमृश्यार्थान्प्रपद्यते ॥	004c  
चिरं स चिन्तयत्यर्थांश्चिरं जाग्रच्चिरं स्वपन् ।	005a  
चिरं कार्याभिपत्तिं च चिरकारी तथोच्यते ॥	005c  
अलसग्रहणं प्राप्तो दुर्मेधावीति चोच्यते ।	006a  
बुद्धिलाघवयुक्तेन जनेनादीर्घदर्शिना ॥	006c  
व्यभिचारे तु कस्मिंश्चिद्व्यतिक्रम्यापरान्सुतान् ।	007a  
पित्रोक्तः कुपितेनाथ जहीमां जननीमिति ॥	007c  
इत्युक्त्वा स तदा विप्रो गौतमो जपतां वरः ।	008a  
अविमृश्य महाभागो वनमेव जगाम सः ॥	008c  
स तथेति चिरेणोक्त्वा स्वभावाच्चिरकारिकः ।	009a  
विमृश्य चिरकारित्वाच्चिन्तयामास वै चिरम् ॥	009c  
पितुराज्ञां कथं कुर्यां न हन्यां मातरं कथम् ।	010a  
कथं धर्मच्छले नास्मिन्निमज्जेयमसाधुवत् ॥	010c  
पितुराज्ञा परो धर्मः स्वधर्मो मातृरक्षणम् ।	011a  
अस्वतन्त्रं च पुत्रत्वं किन्तु मां नानुपीडयेत् ॥	011c  
स्त्रियं हत्वा मातरं च को हि जातु सुखी भवेत् ।	012a  
पितरं चाप्यवज्ञाय कः प्रतिष्ठामवाप्नुयात् ॥	012c  
अनवज्ञा पितुर्युक्ता स्वधर्मो मातृरक्षणम् ।	013a  
युक्तक्षमावुभावेतौ नातिवर्तेत मां कथम् ॥	013c  
पिता ह्यात्मानमाधत्ते जायायां जायतामिति ।	014a  
शीलचारित्रगोत्रस्य धारणार्थं कुलस्य च ॥	014c  
सोऽहं मात्रा स्वयं पित्रा पुत्रत्वे प्रकृतः पुनः ।	015a  
विज्ञानं मे कथं न स्याद्द्वौ बुद्ध्ये चात्मसम्भवम् ॥	015c  
जातकर्मणि यत्प्राह पिता यच्चोपकर्मणि ।	016a  
पर्याप्तः स दृढीकारः पितुर्गौरवनिश्चये ॥	016c  
गुरुरग्र्यः परो धर्मः पोषणाध्यापनान्वितः ।	017a  
पिता यदाह धर्मः स वेदेष्वपि सुनिश्चितः ॥	017c  
प्रीतिमात्रं पितुः पुत्रः सर्वं पुत्रस्य वै पिता ।	018a  
शरीरादीनि देयानि पिता त्वेकः प्रयच्छति ॥	018c  
तस्मात्पितुर्वचः कार्यं न विचार्यं कदाचन ।	019a  
पातकान्यपि पूयन्ते पितुः शासनकारिणः ॥	019c  
भाग्यभोगे प्रसवने सर्वलोकनिदर्शने ।	020a  
धात्र्याश्चैव समायोगे सीमन्तोन्नयने तथा ॥	020c  
पिता धर्मः पिता स्वर्गः पिता हि परमं तपः ।	021a  
पितरि प्रीतिमापन्ने सर्वाः प्रीणन्ति देवताः ॥	021c  
आशिषस्ता भजन्त्येनं पुरुषं प्राह यत्पिता ।	022a  
निष्कृतिः सर्वपापानां पिता यच्चाभिनन्दति ॥	022c  
मुच्यते बन्धनात्पुरष्पं फलं वृक्षात्प्रमुच्यते ।	023a  
क्लिश्यन्नपि सुतस्नेहैः पिता पुत्रं न मुञ्चति ॥	023c  
एतद्विचिन्तितं तावत्पुत्रस्य पितृगौरवम् ।	024a  
पिता नाल्पतरं स्थानं चिन्तयिष्यामि मातरम् ॥	024c  
यो ह्ययं मयि सङ्घातो मर्त्यत्वे पाञ्चभौतिकः ।	025a  
अस्य मे जननी हेतुः पावकस्य यथाऽरणिः ॥	025c  
माता देहारणिः पुंसां सर्वस्यार्तस्य निर्वृतिः ।	026a  
मातृलाभे सनाथत्वमनाथत्वं विपर्यये ॥	026c  
न च शोचति नाप्येनं स्थाविर्यमपकर्षति ।	027a  
श्रिया हीनोऽपि यो गेहमम्बेति प्रतिपद्यते ॥	027c  
पुत्रपौत्रोपपन्नोपि जननीं यः समाश्रितः ।	028a  
अपि वर्षशतस्यान्ते स द्विहायनवच्चरेत् ॥	028c  
समर्थं वाऽसमर्थं वा कृशं वाप्यकृशं तथा ।	029a  
रक्षत्येव सुतं माता नान्यः पोष्टा विधानतः ॥	029c  
तदा स वृद्धो भवति तदा भवति दुःखितः ।	030a  
तदा शून्यं जगत्तस्य यदा मात्रा वियुज्यते ॥	030c  
नास्ति मातृसमा च्छाया नास्ति मातृसमा गतिः ।	031a  
नास्ति मातृसमं त्राणं नास्ति मातृसमा प्रिया ॥	031c  
कुक्षौ सन्धारणाद्धात्री जननाज्जननी स्मृता ।	032a  
अङ्गानां वर्धनादम्बा वीरसूत्वेन वीरसूः ॥	032c  
शिशोः शुश्रूषणाच्छुश्रूर्माता देहमनन्तरम् ।	033a  
चेतनावान्स को हन्याद्यस्य नासुषिरं शिरः ॥	033c  
दम्पत्योः प्राणसंश्लेषे योऽभिसन्धिः कृतः किल ।	034a  
तं माता च पिता चेति भूतार्थो मातरि स्थितः ॥	034c  
माता जानाति यद्गोत्रं माता जानाति यस्य सः ।	035a  
मातुर्भरणमात्रेण प्रीतिः स्नेहः पितुः प्रजाः ॥	035c  
पाणिबन्धं स्वयं कृत्वा सहधर्ममुपेत्य च ।	036a  
यदा यास्यन्ति पुरुषाः स्त्रियो नार्हन्ति याप्यताम् ॥	036c  
भरणाद्धि स्त्रियो भर्ता पालनाद्धि पतिस्तथा ।	037a  
गुणस्यास्य निवृत्तौ तु न भर्ता न पुनः पतिः ॥	037c  
एवं स्त्री नापराध्नोति नर एवापराध्यति ।	038a  
व्युच्चरंश्च महादोषं नर एवापराध्यति ॥	038c  
स्त्रिया हि परमो भर्ता दैवतं परमं स्मृतम् ।	039a  
तस्यात्मना तु सदृशमात्मानं परमं ददौ ॥	039c  
नापराधोऽस्ति नारीणां नर एवापराध्यति ।	040a  
सर्वकार्यापराध्यत्वान्नापराध्यन्ति चाङ्गनाः ॥	040c  
यश्चनोक्तोऽथ निर्देशः स्त्रिया मैथुनवृद्धये ।	041a  
तस्य स्मारयतो व्यक्तमधर्मो नास्ति संशयः ॥	041c  
एवं नारीं मातरं च गौरवे चाधिके स्थिताम् ।	042a  
अवध्यां तु विजानीयुः पशवोऽप्यविचक्षणाः ॥	042c  
देवतानां समावायमेकस्थं पितरं विदुः ।	043a  
मर्त्यानां देवतानां च स्नेहादभ्येति मातरम् ॥	043c  
एवं विमृशतस्तस्य विरकारितया बहु ।	044a  
दीर्घः कालो व्यतिक्रान्तस्ततोस्याभ्यागमत्पिता ॥	044c  
मेधातिथिर्महाप्राज्ञो गौतमस्तपसि स्थितः ।	045a  
विमृश्य तेन कालेन पत्न्याः संस्थाव्यतिक्रमम् ॥	045c  
सोऽब्रवीद्भृशसन्तप्तो दुःखेनाश्रूणि वर्तयन् ।	046a  
श्रुतधैर्यप्रसादेन पश्चात्तापमुपागतः ॥	046c  
आश्रमं मम सम्प्राप्तस्त्रिलोकेशः पुरन्दरः ।	047a  
अतिथिव्रतमास्थाय ब्राह्मण्यं रूपमास्थितः ॥	047c  
स मया सान्त्वितो वाग्भिः स्वागतेनाभिपूजितः ।	048a  
अर्घ्यं पाद्यं यथान्यायं मया च प्रतिपादितः ॥	048c  
परवानस्मि चेत्युक्तः प्रणयिष्यति तेन च ।	049a  
अत्र चाकुशले जाते स्त्रिया नास्ति व्यतिक्रमः ॥	049c  
एवं न स्त्री न चैवाहं नाध्वगस्त्रिदशेश्वरः ।	050a  
अपराध्यति धर्मस्य प्रमादस्त्वपराध्यति ॥	050c  
ईर्ष्याजं व्यसनं प्राहुस्तेन चैवोर्ध्वरेतसः ।	051a  
ईर्ष्यया त्वहमाक्षिप्तो मग्नो दुष्कृतसागरे ॥	051c  
हत्वा साध्वीं च नारीं च व्यसनित्वाच्च वासिताम् ।	052a  
भर्तव्यत्वेन भार्यां च को नु मां तारयिष्यति ॥	052c  
अन्तरेण मयाऽऽज्ञप्तश्चिरकारीत्युदारधीः ।	053a  
यद्यद्य चिरकारी स्यात्स मां त्रायेत पातकात् ॥	053c  
चिरकारिक भद्रं ते भद्रं ते चिरकारिक ।	054a  
यद्यद्य चिरकारी त्वं ततोऽसि चिरकारिकः ॥	054c  
त्राहि मां मातरं चैव तपो यच्चार्जितं त्वया ।	055a  
आत्मानं पातकेभ्यश्च भवाद्य चिरकारिकः ॥	055c  
सहजं चिरकारित्वमतिप्रज्ञतया तव ।	056a  
सफलं तत्तथा तेऽस्तु भवाद्य चिरकारिकः ॥	056c  
चिरमांशसितो मात्रा चिरं गर्भेण धारितः ।	057a  
सफलं चिकारित्वं कुरु त्वं चिरकारिक ॥	057c  
चिरायते च सन्तापाच्चिरं स्वपिति धारितः ।	058a  
आवयोश्चिरसन्तापादवेक्ष्य चिरकारिक ॥	058c  
भीष्म उवाच 	059  
एवं स दुःखितो राजन्महर्षिर्गौतमस्तदा ।	059a  
चिरकारिं ददर्शाथ पुत्रं स्थितमथान्तिके ॥	059c  
चिरकारी तु पितरं दृष्ट्वा परमदुःखितः ।	060a  
शस्त्रं त्यक्त्वा ततो मूर्ध्ना प्रसादायोपचक्रमे ॥	060c  
गौतमस्तं ततो दृष्ट्वा शिरसा पतितं भुवि ।	061a  
पत्नीं चैव निराकारां परामभ्यागमन्मुदम् ॥	061c  
न हि सा तेन सम्भेदं पत्नी नीता महात्मना ।	062a  
विजने चाश्रमस्थेन पुत्रश्चापि समाहितः ॥	062c  
हन्या इति समादेशः शस्त्रपाणौ सुते स्थिते ।	063a  
विनीते प्रसवत्यर्थे विवासे चात्मकर्मसु ॥	063c  
बुद्धिश्चासीत्सुतं दृष्ट्वा पितुश्चरणयोर्नतम् ।	064a  
शस्त्रग्रहणचापल्यं संवृणोति भयादिति ॥	064c  
ततः पित्रा चिरं स्तुत्वा चिरं चाघ्राय मूर्धनि ।	065a  
चिरं दोर्भ्यां परिष्वज्य चिरं जीवेत्युदाहृतः ॥	065c  
एवं स गौतमः पुत्रं प्रीतिहर्षगुणैर्युतः ।	066a  
अभिनन्द्य महाप्रज्ञ इदं वचनमब्रवीत् ॥	066c  
चिरकारिक भद्रं ते चिरकारी चिरं भव ।	067a  
चिराय यदि ते सौम्य चिरमस्मि न दुःखितः ॥	067c  
गाथाश्चाप्यब्रवीद्विद्वान्गौतमो मुनिसत्तमः ।	068a  
चिरकारिषु धीरेषु गुणोद्देशसमाश्रयाः ॥	068c  
चिरेण मित्रं बध्नीयाच्चिरेण च कृतं त्यजेत् ।	069a  
चिरेण हि कृतं मित्रं चिरं धारणमर्हति ॥	069c  
रागे दर्पे च माने च द्रोहे पापे च कर्मणि ।	070a  
अप्रिये चैव कर्तव्ये चिरकारी प्रशस्यते ॥	070c  
बन्धूनां सुहृदां चैव भृत्यानां स्त्रीजनस्य च ।	071a  
अव्यक्तेष्वपराधेषु चिरकारी प्रशस्यते ॥	071c  
एवं स गौतमस्तत्र प्रीतः पुत्रस्य भारत ।	072a  
कर्मणा तेन कौरव्य चिरकारितया तथा ॥	072c  
एवं सर्वेषु कार्येषु विमृश्य पुरुषस्ततः ।	073a  
चिरेण निश्चयं कृत्वा चिरं न परितप्यते ॥	073c  
चिरं धारयते रोषं चिरं कर्म नियच्छति ।	074a  
पश्चात्तापकरं कर्म न किञ्चिदुपपद्यते ॥	074c  
चिरं वृद्धानुपासीत चिरमन्यांश्च पूजयेत् ।	075a  
चिरं धर्मं निषेवेत कुर्याच्चान्वेषणं चिरम् ॥	075c  
चिरमन्वास्य विदुषश्चिरं शिष्टान्निषेव्य च ।	076a  
चिरं विनीय चात्मानं चिरं यात्यनवज्ञताम् ॥	076c  
ब्रुवतश्च परस्यापि वाक्यं धर्मोपसंहितम् ।	077a  
चिरं पृष्टोऽपि च ब्रूयाच्चिरं न परितप्यते ॥	077c  
उपास्य बहुलास्तस्मिन्नाश्रमो सुमहातपाः ।	078a  
समाः स्वर्गं गतो विप्रः पुत्रेण सहितस्तदा ॥ 	078c  

इति श्रीमन्महाभारते शान्तिपर्वणि मोक्षधर्मपर्वणि द्विसप्तत्यधिकद्विशततमोऽध्यायः ॥ 272 ॥

12-272-1 कार्यदुर्गे गुर्वादिवचनादवश्यकर्तव्ये हिंसामयत्वेन दुष्करे च सतीत्यर्थः ॥ 12-272-4 सर्वकार्याणि विमर्शात्प्रत्यपद्यतेति थ. ध. पाठः ॥ 12-272-6 गृह्यते उपादीयते लोकेऽनेनेति ग्रहणं नामधेयम् । अलस इति ग्रहणमलसग्रहणं प्राप्तः ॥ 12-272-7 पित्रा गौतमेन । इमां जननीमहल्यां जहि संहर ॥ 12-272-10 धर्मच्छले धर्मसङ्कटे ॥ 12-272-13 युक्तमुचितम् । क्षमं सुखानुष्टेयम् । नातिवर्तेतमामतिशयेन नातिवर्ते । तिङन्तात्तमप आम् नातिवर्ते त्वहं कथम् इति ध. पाठः ॥ 12-272-14 पिता ह्यात्मानमादत्ते माता भस्त्रा ह्यनिन्दितेति ट. पाठः । गोत्रस्य नाम्नः ॥ 12-272-15 बुद्ध्ये जानामि । सम्भवमुत्पत्तिहेतुम् ॥ 12-272-26 निर्वृतिः सुखं तत्कर्त्री ॥ 12-272-27 हे अम्ब इत्युक्त्वा ॥ 12-272-28 द्विहायनवद्द्विवर्षवान् भवेत् । अपि वर्षशतस्यान्ते हायनत्वेन वर्तते इति ध. पाठः ॥ 12-272-32 वीरसूर्वीरपुत्रसूः ॥ 12-272-33 असुषिरं कर्णनासादिसुषिरहीनं यः शृणोति पश्यति जिघ्रति भक्षयति च स मातरं न हन्यादित्यर्थः ॥ 12-272-34 प्राण उपस्थेन्द्रियं तत्संश्लेषे मैथुने इत्यर्थः । अभिसन्धिः पुत्रो मे गौरो जायेतेत्यादिरूपोऽभिलाषः । माता पिता वा उभौ वा कुरुतस्तत्र भूतार्थो याथार्थ्यं मातर्येव तत्कर्तृत्वं स्थितं निष्ठितं पितरि तु सोऽभिलाषः पाक्षिको भवतीत्यर्थः । दम्पत्योः पाणिसंश्लेषे इति ध. पाठः ॥ 12-272-35 भरणमात्रेण गर्भधारणमात्रेण सम्बन्धेन माता पुत्रे प्रीतिमाह्लादं स्नेहमासक्तिं च करोति । वस्तुतस्तु पितुरेव प्रजाः । पितुराज्ञाऽनुल्लङ्घनीयेति भावः ॥ 12-272-36 याप्यतां त्याज्यताम् ॥ 12-272-37 तथाच भर्तृत्वादिगुणशून्यस्योन्मत्तस्येव वचनान्मातरं न हिंसिष्ये इत्याशयः ॥ 12-272-38 व्युच्चरन् पोषणादिकमकुर्वन् महादोषं प्राप्नोतीति शेषः ॥ 12-272-40 सर्वेषु कार्येष्वपराध्यत्वादनुरोध्यत्वादल्पबलत्वेन सर्वथा पुरुषाधीनत्वात् ॥ 12-272-41 चनशब्दोऽप्यर्थे ॥ 12-272-42 पशवोऽपि पशुप्राया अपि ॥ 12-272-43 समावायः समूहः । मर्त्यानां देवतानां च समावायं मातरं स्नेहादभ्येतीति योजना । माता तु इह लोके पालयित्री चेति भावः ॥ 12-272-45 तेन तावता कालेन । संस्थाव्यतिक्रमं मरणानौचित्यम् ॥ 12-272-49 परवान् प्रणयिष्यति मयि प्रणयं करिष्यति । अत्रास्मिन्नर्थे चिन्तिते सति । अकुशले इन्द्रलौल्येन स्त्रीदूषणे जाते विषये स्त्रिया अहल्याया व्यतिक्रमो नास्ति ॥ 12-272-53 अन्तरेण प्रमादेन ॥ 12-272-61 निराकारां पाषाणभूताम् ॥
