अध्यायः 302

भीष्मेण युधिष्ठिरम् प्रति नानाधर्मप्रतिपादकपराशरगीतानुवादः ॥ 1 ॥
जनक उवाच 	001  
वर्णो विशेषवर्णानां महर्षे केन जायते ।	001a  
एतदिच्छाम्यहं ज्ञातुं तद्ब्रूहि वदतां वर ॥	001c  
यदेतज्जायतेऽपत्यं स एवायमिति श्रुतिः ।	002a  
कथं ब्राह्मणतो जातो विशेषग्रहणं गतः ॥	002c  
पराशर उवाच 	003  
एवमेतन्महाराज येन जातः स एव सः ।	003a  
तपसस्त्वपकर्षेण जातिग्रहणतां गतः ॥	003c  
सुक्षेत्राच्च सुबीजाच्च पुण्यो भवति सम्भवः ।	004a  
अतोऽन्यतरतो हीनादवरो नाम जायते ॥	004c  
वक्त्राद्भुजाभ्यामूरुभ्यां पद्भ्यां चैवाथ जज्ञिरे ।	005a  
सृजतः प्रजापतेर्लोकानिति धर्मविदो विदुः ॥	005c  
मुखजा ब्राह्मणास्तात बाहुजाः क्षत्रियाः स्मृताः ।	006a  
ऊरुजा धनिनो राजन्पादजाः परिचारकाः ॥	006c  
चतुर्णामेव वर्णानामागमः पुरुषर्षभ ।	007a  
अतोन्ये त्वतिरिक्ता ये ते वै सङ्करजाः स्मृताः ॥	007c  
क्षत्रियातिरथाम्बष्ठा उग्रा वैदेहकास्तथा ।	008a  
श्वपाकाः पुल्कसाः स्तेना निषादाः सूतमागधाः ॥	008c  
अयोगाः कारणा व्रात्याश्चाण्डालाश्च नराधिप ।	009a  
एते चतुर्भ्यो वर्णेभ्यो जायन्ते वै परस्परात् ॥	009c  
जनक उवाच 	010  
ब्रह्मणैकेन जातानां नानात्वं गोत्रतः कथम् ।	010a  
बहूनीह हि लोके वै गोत्राणि मुनिसत्तम ॥	010c  
यत्र तत्र कथं जाताः स्वयोनिं मुनयो गताः ।	011a  
शूद्रयोनौ समुत्पन्ना वियोनौ च तथा परे ॥	011c  
पराशर उवाच 	012  
राजन्नैतद्भवेद्ब्राह्ममपकृष्टेन जन्मना ।	012a  
महात्मनां समुत्पत्तिस्तपसा भावितात्मनाम् ॥	012c  
उत्पाद्य पुत्रान्मुनयो नृपते यत्र तत्र ह ।	013a  
स्वेनैव तपसा तेषामृषित्वं विदधुः पुनः ॥	013c  
पितामहश्च मे पूर्वमृश्यशृङ्गश्च काश्यपः ।	014a  
वेदस्ताण्ड्यः कृपश्चैव काक्षीवत्कमठादयः ॥	014c  
यवक्रीतश्च नृपते द्रोणश्च वदतांवरः ।	015a  
आयुर्मतङ्गो दत्तश्च द्रुमदो मात्स्य एव च ॥	015c  
एते स्वां प्रकृतिं प्राप्ता वैदेह तपसो बलात् ।	016a  
प्रतिष्ठिता वेदविदो दमेन तपसैव हि ॥	016c  
मूलगोत्राणि चत्वारि समुत्पन्नानि पार्थिव ।	017a  
अङ्गिराः कश्यपश्चैव वसिष्ठो भृगुरेव च ॥	017c  
कर्मतोऽन्यानि गोत्राणि समुत्पन्नानि पार्थिव ।	018a  
नामधेयानि तपसा तानि च ग्रहणं सताम् ॥	018c  
जनक उवाच 	019  
विशेषधर्मान्वर्णानां प्रब्रूहि भगवन्मम ।	019a  
ततः सामान्यधर्मांश्च सर्वत्र कुशलो ह्यसि ॥	019c  
पराशर उवाच 	020  
प्रतिग्रहो याजनं च तथैवाध्यापनं नृप ।	020a  
विशेषधर्मा विप्राणां रक्षा क्षत्रस्य शोभना ॥	020c  
कृषिश्च पाशुपाल्यं च वाणिज्यं च विशामपि ।	021a  
द्विजानां परिचर्या च शूद्रकर्म नराधिप ॥	021c  
विशेषधर्मा नृपते वर्णानां परिकीर्तिताः ।	022a  
धर्मान्साधारणांस्तात विस्तरेण शृणुष्व मे ॥	022c  
आनृशंस्यमहिंसा चाप्रमादः संविभागिता ।	023a  
श्राद्धकर्मातिथेयं च सत्यमक्रोध एव च ॥	023c  
स्वेषु दारेषु सन्तोषः शौचं नित्याऽनसूयता ।	024a  
आत्मज्ञानं तितिक्षा च धर्माः साधारणा नृप ॥	024c  
ब्राह्मणाः क्षत्रिया वैश्यास्त्रयो वर्णा द्विजातयः ।	025a  
अत्र तेषामधीकारो धर्मेषु द्विपदां वर ॥	025c  
विकर्मावस्थिता वर्णाः पतन्ति नृपते त्रयः ।	026a  
उन्नमन्ति यथा सन्त आश्रित्येह स्वकर्मसु ॥	026c  
न चापि शूद्रः पततीति निश्चयो न चापि संस्कारमिहार्हतीति वा ।	027a  
श्रुतिप्रयुक्तं न च धर्ममाप्नुते न चास्य धर्मे प्रतिषेधनं कृतम् ॥	027c  
वैदेहकं शूद्रमुदाहरन्ति द्विजा महाराज श्रुतोपपन्नाः ।	028a  
अहं हि पश्यामि नरेन्द्र देवं विश्वस्य विष्णुं जगतः प्रधानम् ॥	028c  
सतां वृत्तमधिष्ठाय निहीना उद्दिधीर्षवः ।	029a  
मन्त्रवर्जं न दुष्यन्ति कुर्वाणाः पौष्टिकीः क्रियाः ॥	029c  
यथायथा हि सद्वॄत्तमालम्बन्तीतरे जनाः ।	030a  
यथातथा सुखं प्राप्य प्रेत्य चेह च मोदते ॥	030c  
जनक उवाच 	031  
किं कर्म दूषयत्येनमथो जातिर्महामुने ।	031a  
सन्देहो मे समुत्पन्नस्तन्मे व्याख्यातुमर्हसि ॥	031c  
पराशर उवाच 	032  
असंशयं महाराज उभयं दोषकारकम् ।	032a  
कर्म चैव हि जातिश्च विशेषं तु निशामय ॥	032c  
जात्या च कर्मणा चैव दुष्टं कर्म न सेवते ।	033a  
जात्या दुष्टश्च यः पापं न करोति स पूरुषः ॥	033c  
जात्या प्रधानं पुरुषं कुर्वाणं कर्म धिक्कृतम् 	034a  
कर्म तद्दूषयत्येनं तस्मात्कर्म न शोभनम् ॥	034c  
जनक उवाच 	035  
कानि कर्माणि धर्म्याणि लोकेऽस्मिन्द्विजसत्तम ।	035a  
न हिंसन्तीह भूतानि क्रियमाणानि सर्वदा ॥	035c  
पराशर उवाच 	036  
शृणु मेऽत्र महाराज यन्मां त्वं परिपृच्छसि ।	036a  
यानि कर्माण्यहिंस्राणि नरं त्रायन्ति सर्वदा ॥	036c  
सन्न्यस्याग्नीनुदासीनाः पश्यन्ति विगतज्वराः ।	037a  
नैःश्रेयसं कर्मपथं समारुह्य यथाक्रमम् ॥	037c  
प्रश्रिता विनयोपेता दमनित्याः सुसंशिताः ।	038a  
प्रयान्ति स्थानमजरं सर्वकर्मविवर्जिताः ॥	038c  
सर्वे वर्णा धर्मकार्याणि सम्यक्कृत्वा राजन्सत्यवाक्यानि चोक्त्वा ।	039a  
त्यक्त्वा धर्मं दारुणं जीवलोके यान्ति स्वर्गं नात्र कार्यो विचारः ॥ 	039c  

इति श्रीमन्महाभारते शान्तिपर्वणि मोक्षधर्मपर्वणि द्व्यधिकत्रिशततमोऽध्यायः ॥ 302 ॥

12-302-6 ऊरुजा वणिजो राजन्निति ध. पाठः ॥ 12-302-10 नानात्वं ब्रह्मक्षत्रियादिभावेन भिन्नत्वम् । गोत्रतः अन्वयतः । गोत्राणि ब्रह्मक्षत्रियादीनि उग्राम्बष्ठादीनि च । तस्माज्जातितारतम्यमयुक्तमित्यर्थः ॥ 12-302-11 यथा काक्षीवता शूद्रायामुत्पादिताः पुत्रा ब्राह्मणत्वं नीता नतु ते निषादत्वं प्राप्ता इत्यर्थः । तस्मात्कारणद्वारा कार्यद्वारा वा जातिभेदो न युक्त इति भावः ॥ 12-302-14 वसुस्ताण्ड्य इति थ. पाठः । वटस्ताण्ड्य इति ध. पाठः ॥ 12-302-16 तपसो श्रयादिति थ. पाठः ॥ 12-302-26 निरये त्रय इति थ. पाठः ॥
