अध्यायः 232

बलिशरीरान्निर्गन्त्या श्रिया शक्रम् प्रति स्वनिर्गमनकारणाभिधानपूर्वकं ततः स्वस्य स्थानचतुष्टयवरणम् ॥ 1 ॥ इन्द्रबलिसंवादश्च ॥ 2 ॥
भीष्म उवाच 	001  
शतक्रतुरथापश्यद्बलेर्दीप्तां महात्मनः ।	001a  
स्वरूपिणीं शरीराद्धि निष्क्रामन्तीं तदा श्रियम् ॥	001c  
तां दृष्ट्वा प्रभया दीप्तां भगवान्पाककशासनः ।	002a  
विस्मयोत्फुल्लनयनो बलिं पप्रच्छ वासवः ॥	002c  
बले केयमपक्रान्ता रोचमाना शिखण्डिनी ।	003a  
त्वत्तः स्थिता सकेयूरा दीप्यमाना स्वतेजसा ॥	003c  
बलिरुवाच 	004  
न हीमामासुरीं वेद्मि न दैवीं च न मानुषीम् ।	004a  
त्वमेनां पृच्छ वा मा वा यथेष्टं कुरु वासव ॥	004c  
शक्र उवाच 	005  
का त्वं बलेरपक्रान्ता रोचमाना शिखण्डिनी ।	005a  
अजानतो ममाचक्ष्व नामधेयं शुचिस्मिते ॥	005c  
का त्वं तिष्ठसि मामेवं दीप्यमाना स्वतेजसा ।	006a  
हित्वा दैत्यवरं सुभ्रु तन्ममाचक्ष्व पृच्छतः ॥	006c  
श्रीरुवाच 	007  
न मां विरोचनो वेद नायं वैरोचनो बलिः ।	007a  
आहुर्मां दुःसहेत्येवं विधित्सेति च मां विदुः ॥	007c  
भूतिर्लक्ष्मीति मामाहुः श्रीरित्येव च वासव ।	008a  
त्वं मां शक्र न जानीषे सर्वे देवा न मां विदुः ॥	008c  
शक्र उवाच 	009  
किमिदं त्वं मम कृते उताहो बलिनः कृते ।	009a  
दुःसहे विजहास्येनं चिरसंवासिनी सती ॥	009c  
श्रीरुवाच 	010  
नो धाता न विधाता मां विदधाति कथञ्चन ।	010a  
कालस्तु शक्र पर्यागान्मैवं शक्रावमन्यथाः ॥	010c  
शक्र उवाच 	011  
कथं त्वया बलिस्त्यक्तः किमर्थं वा शिखण्डिनि ।	011a  
कथं च मां न जह्यास्त्वं तन्मे ब्रूहि शुचिस्मिते ॥	011c  
श्रीरुवाच 	012  
सत्ये स्थिताऽस्मि दाने च व्रते तपसि चैव हि ।	012a  
पराक्रमे च धर्मे च पराचीनस्ततो बलिः ॥	012c  
ब्रह्मण्योऽयं पुरा भूत्वा सत्यवादी जितेन्द्रियः ।	013a  
अभ्यसूयन्ब्राह्मणान्वै उच्छिष्टश्चास्पृशद्धृतम् ॥	013c  
यज्ञशीलः सदा भूत्वा मामेव यजते स्वयम् ।	014a  
ततः प्रहाय मूढात्मा कालेनोपनिपीडितः ॥	014c  
अपक्रान्ता ततः शक्र त्वयि वत्स्यामि वासव ।	015a  
अप्रमत्तेन धार्याऽस्मि तपसा विक्रमेण च ॥	015c  
शक्र उवाच 	016  
कोऽस्ति देवमनुष्येषु सर्वभूतेषु वा पुमान् ।	016a  
यस्त्वामेको विषहितुं शक्नुयात्कमलालये ॥	016c  
श्रीरुवाच 	017  
नैव देवो न गन्धर्वो नासुरो न च राक्षसः ।	017a  
यो मामेको विषहितुं शक्तः कश्चित्पुरन्दर ॥	017c  
शक्र उवाच 	018  
तिष्ठेथा मयि नित्यं त्वं यथा तद्ब्रूहि मे शुभे ।	018a  
तत्करिष्यामि ते वाक्यमृतं तद्वक्तुमर्हसि ॥	018c  
शक्र उवाच 	019  
स्थास्यामि नित्यं देवेन्द्र यथा त्वयि निबोध तत् ।	019a  
विधिना वेददृष्टेन चतुर्धा विभजस्व माम् ॥	019c  
शक्र उवाच 	020  
अहं वै त्वां निधास्यामि यथाशक्ति यथाबलम् ।	020a  
न तु मेऽतिक्रमः स्याद्वै सदा लक्ष्मि तवान्तिके ॥	020c  
भूमिरेव मनुष्येषु धारिणी भूतभाविनी ।	021a  
सा ते पादं तितिक्षेत समर्था हीति मे मतिः ॥	021c  
श्रीरुवाच 	022  
एष मे निहितः पादो योऽयं भूमौ प्रतिष्ठितः ।	022a  
द्वितीयं शक्र पादं मे तस्मात्सुनिहितं कुरु ॥	022c  
शक्र उवाच 	023  
आप एव मनुष्येषु द्रवन्त्यः परिधारणे ।	023a  
तास्ते पादं तितिक्षन्तामलमापस्तितिक्षितुम् ॥	023c  
श्रीरुवाच 	024  
एष मे निहितः पादो योऽयमप्सु प्रतिष्ठितः ।	024a  
तृतीयं शक्र पादं मे तस्मात्सुनिहितं कुरु ॥	024c  
शक्र उवाच 	025  
यस्मिन्वेदाश्च यज्ञाश्च यस्मिन्देवाः प्रतिष्ठिताः ।	025a  
तृतीयं पादमग्निस्ते सुधृतं धारयिष्यति ॥	025c  
श्रीरुवाच 	026  
एष मे निहितः पादो योऽयमग्नौ प्रतिष्ठितः ।	026a  
चतुर्थं शक्र पादं मे तस्मात्सुनिहितं कुरु ॥	026c  
शक्र उवाच 	027  
ये वै सन्तो मनुष्येषु ब्रह्मण्याः सत्यवादिनः ।	027a  
तेते पादं तितिक्षन्तामलं सन्तस्तितिक्षितुम् ॥	027c  
श्रीरुवाच 	028  
एष मे निहितः पादो योऽयं सत्सु प्रतिष्ठितः ।	028a  
एवं हि निहितां शक्र भूतेषु परिधत्स्व माम् ॥	028c  
शक्र उवाच 	029  
\'भूमिशुद्धिं ततः कृत्वा अद्भिः सन्तर्पयन्ति ये ।	029a  
भूतानि च यजन्त्यग्नौ तेषां त्वमनपायिनी ॥	029c  
ये क्रियाभिः सुरक्ताभिर्हेतुयुक्ताः समाहिताः ।	030a  
ज्ञानवन्तो विवत्सायां लब्धा माद्यन्ति योगिनः ॥\'	030c  
भूतानामिह यो वै त्वां मया विनिहितां सतीम् ।	031a  
उपहन्यात्स मे द्वेष्यस्तथा शृण्वन्तु मे वचः ॥	031c  
\'भीष्म उवाच 	032  
तथेति चोक्त्वा सा भ्रष्टा सर्वलोकनमस्कृता ।	032a  
वासवं पालयामास सा देवी कमलालया ॥\'	032c  
ततस्त्यक्तः श्रिया राजा दैत्यानां बलिरब्रवीत् ॥	033ac  
यावत्पुरस्तात्प्रतपेत्तावद्वै दक्षिणां दिशम् ।	034a  
पश्चिमां तावदेवापि तथोदीचीं दिवाकरः ॥	034c  
तथा मध्यन्दिने सूर्यो नास्तमेति यदा तदा ।	035a  
पुनर्देवासुरं युद्धं भावि जेताऽस्मि वस्तदा ॥	035c  
सर्वलोकान्यदाऽऽदित्यो मध्यस्थस्तापयिष्यति ।	036a  
तदा देवासुरे युद्धे जेताऽहं त्वां शतक्रतो ॥	036c  
शक्र उवाच 	037  
ब्रह्मणाऽस्मि समादिष्टो न हन्तव्यो भवानिति ।	037a  
तेन तेऽहं बले वज्रं न विमुञ्चामि मूर्धनि ॥	037c  
यथेष्टं गच्छ दैत्येन्द्र स्वस्ति तेऽस्तु महासुर ॥	038ac  
आदित्यो नैव तपिता कदाचिन्मध्यतः स्थितः ।	039a  
स्थापितो ह्यस्य समयः पूर्वमेव स्वयम्भुवा ॥	039c  
अजस्रं परियात्येष सत्येनावतपन्प्रजाः ।	040a  
अयनं तस्य षण्मासा उत्तरं दक्षिणं तथा ।	040c  
येन संयाति लोकेषु शीतोष्णे विसृजन्रविः ॥	040e  
भीष्म उवाच 	041  
एवमुक्तस्तु दैत्येन्द्रो बलिरिन्द्रेण भारत ।	041a  
जगाम दक्षिणामाशामुदीचीं तु पुरन्दरः ॥	041c  
इत्येतद्बलिना गीतमनहङ्कारसञ्ज्ञितम् ।	042a  
वाक्यं श्रुत्वा सहस्राक्षः खमेवारुरुहे तदा ॥ 	042c  

इति श्रीमन्महाभारते शान्तिपर्वणि मोक्षधर्मपर्वणि द्वात्रिंशदधिकद्विशततमोऽध्यायः ॥ 232 ॥

12-232-31 वित्तं तीर्थादिपुण्यं यज्ञादिधर्मो विद्या चेति श्रियश्चत्वारः पादा भूमौ जलेऽग्नौ विद्वत्सु च निहितास्तेषामुपघातः स्तेयकामाशौचाशमैः ॥ 12-232-34 वैवस्वतमन्वन्तरमेवाष्टधा विभज्य तदन्ते सर्वपुर्युच्छेदे सति मन्वन्तरान्तरे बलिरिन्द्रो भविष्यतीति ज्ञेयम् । तदिदमुक्तं यावत्पुरस्तात्प्रतपेदित्यादिना श्लोकत्रयेण ॥ 12-232-36 यदादित्यो ह्येकस्थ इति झ. ध. पाठः ॥
