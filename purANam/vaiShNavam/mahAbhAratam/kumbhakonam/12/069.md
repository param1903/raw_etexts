अध्यायः 069

भीष्मेण युधिष्ठिरम् प्रति कृतादियुगचतुष्टयगुणनिरूपणम् ॥ 1 ॥
युधिष्ठिर उवाच 	001  
दण्डनीतिश्च राजा च समस्तौ तावुभावपि ।	001a  
तत्र किं कुर्वतः सिद्धिस्तन्मे ब्रूहि पितामह ॥	001c  
भीष्म उवाच 	002  
माहात्म्यं दण्डनीत्यास्तु साध्यं शब्दैः सहेतुकैः ।	002a  
शृणु मे शंसतो राजन्यथावदिह भारत ॥	002c  
दण्डनीतिः स्वधर्मेषु चातुर्वर्ण्यं नियच्छति ।	003a  
प्रयुक्ता स्वामिना सम्यगधर्मेभ्यो नियच्छति ॥	003c  
चातुर्वर्ण्ये स्वधर्मस्थे मर्यादानामसङ्करे ।	004a  
दण्डनीतिकृते क्षेमे प्रजानामकुतोभये ॥	004c  
सोमे प्रयत्नं कुर्वन्ति त्रयो वर्णा यथाविधि ।	005a  
तस्मादेव मनुष्याणां सुखं विद्धि समाहितम् ॥	005c  
कालो वा कारणं राज्ञो राजा वा कालकारणम् ।	006a  
इति ते संशयो माभूद्राजा कालस्य कारणम् ॥	006c  
दण्डनीत्यां यदा राजा सम्यक्कार्त्स्न्येन वर्तते ।	007a  
तदा कृतयुगं नाम कालः श्रेष्ठः प्रवर्तते ॥	007c  
भवेत्कृतयुगे धर्मो नाधर्मो विद्यते क्वचित् ।	008a  
सर्वेषामेव वर्णानां नाधर्मे रमते मनः ॥	008c  
योगक्षेमाः प्रवर्तन्ते प्रजानां नात्र संशयः ।	009a  
वैदिकानि च कर्माणि भवन्त्यपि गुणान्युत ॥	009c  
ऋतवश्च सुखाः सर्वे भवन्त्युत निरामयाः ।	010a  
प्रसीदन्ति नराणां च स्वरवर्णमनांसि च ॥	010c  
व्याधयो न भवन्त्यत्र नाल्पायुर्दृश्यते नरः ।	011a  
विधवा न भवन्त्यत्र नृशंसो नात्र जायते ॥	011c  
अकृष्टपच्या पृथिवी भवन्त्योषधयस्तथा ।	012a  
त्वक्पत्रफलमूलानि वीर्यवन्ति भवन्ति च ॥	012c  
नाधर्मो विद्यते तत्र धर्म एव तु केवलम् ।	013a  
इति कार्तयुगानेतान्गुणान्विद्धि युधिष्ठिर ॥	013c  
दण्डनीत्या यदा राजा त्रीनंशाननुवर्तते ।	014a  
चतुर्थमंशमुत्सृज्य तदा त्रेता प्रवर्तते ॥	014c  
अधर्मस्य चतुर्थांशस्त्रीनंशाननुवर्तते ।	015a  
कृष्टपच्यैव पृथिवी भवन्त्योषधयस्तथा ॥	015c  
अर्धं त्यक्त्वा यदा राजा नीत्यर्धमनुवर्तते ।	016a  
ततस्तु द्वापरं नाम स कालः सम्प्रवर्तते ॥	016c  
अशुभस्य यदा त्वर्धं द्वावंशावनुवर्तते ।	017a  
कृष्टपच्यैव पृथिवी भवत्यर्धफला तथा ॥	017c  
दण्डनीतिं परित्यज्य यदा कार्त्स्न्येन भूमिपः ।	018a  
प्रजाः क्लिश्नात्ययोगेन प्रवर्तेत तदा कलिः ॥	018c  
कलावधर्मो भूयिष्ठो धर्मो भवति न क्वचित् ।	019a  
सर्वेषामेव वर्णानां स्वधर्माच्च्यवते मनः ॥	019c  
शूद्रा भैक्षेण जीवन्ति ब्राह्मणाः परिचर्यया ।	020a  
योगक्षेमस्य नाशश्च वर्तते वर्णसङ्करः ॥	020c  
वैदिकानि च कर्माणि भवन्ति विगुणान्युत ।	021a  
ऋतवो न सुखाः सर्वे भवन्त्यामयिनस्तथा ॥	021c  
ह्रसन्ति च मनुष्याणां स्वरवर्णमनांस्युत ।	022a  
व्याधयश्च भवन्त्यत्र म्रियन्ते चाशतायुषः ॥	022c  
विधवाश्च भवन्त्यत्र नृशंसा जायते प्रजा ।	023a  
क्वचिद्वर्षति पर्जन्यः क्वचित्सस्यं प्ररोहति ॥	023c  
रसाः सर्वे क्षयं यान्ति यदा नेच्छति भूमिपः ।	024a  
प्रजाः संरक्षितुं सम्यग्दण्डनीतिसमाहितः ॥	024c  
राजा कृतयुगस्रष्टा त्रेताया द्वापरस्य च ।	025a  
युगस्य च चतुर्थस्य राजा भवति कारणम् ॥	025c  
कृतस्य करणाद्राजा स्वर्गमत्यन्तमश्नुते ।	026a  
त्रेतायाः करणाद्राजा स्वर्गं नात्यन्तमश्नुते ॥	026c  
प्रवर्तनाद्द्वापरस्य यथाभागमुपाश्नुते ।	027a  
कलेः प्रवर्तनाद्राजा पापमत्यन्तमश्नुते ॥	027c  
ततो वसति दुष्कर्मा नरके शाश्वतीः समाः ।	028a  
प्रजानां कल्मषे मग्नोऽकीर्तिं पापं च विन्दति ॥	028c  
दण्डनीतिं पुरस्कृत्य क्षत्रियेण विजानता ।	029a  
लिप्सितव्यमलभ्यं च लब्धं रक्ष्यं च भारत ।	029c  
\'योगक्षेमाः प्रवर्तन्ते प्रजानां नात्र संशयः ॥\'	029e  
लोकस्य सीमन्तकरी मर्यादा लोकपावनी ।	030a  
सम्यङ्नीता दण्डनीतिर्यथा माता यथा पिता ॥	030c  
यस्यां भवन्ति भूतानि तद्विद्धि भरतर्षभ ।	031a  
एष एव परो धर्मो यद्राजा दण्डनीतिमान् ॥	031c  
तस्मात्कौरव्य धर्मेण प्रजाः पालय नीतिमान् ।	032a  
एवं वृत्तः प्रजा रक्षन्स्वर्गं जेतासि दुर्जयम् ॥ 	032c  

इति श्रीमन्महाभारते शान्तिपर्वणि राजधर्मपर्वणि एकोनसप्ततितमोऽध्यायः ॥ 69 ॥

12-69-3 अधर्मेभ्य इति पञ्चमी ॥ 3 ॥ 12-69-11 कृपणो न त्विति झ. पाठः ॥ 12-69-18 अयोगेन अनुपायेन ॥ 12-69-20 योगक्षेमस्य नाशाच्चेति ट. ड. थ. पाठः ॥ 12-69-30 सीमन्तकरी व्यवस्थापिका ॥
