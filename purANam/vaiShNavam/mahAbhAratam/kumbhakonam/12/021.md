अध्यायः 021
युधिष्ठिरम् प्रति देवस्थानस्य वचनम् ॥ 1 ॥
देवस्थान उवाच 	001  
अत्रैवोदाहरन्तीममितिहासं पुरातनम् ।	001a  
इन्द्रेण समये पृष्टो यदुवाच बृहस्पतिः ॥	001c  
सन्तोषो वै स्वर्गसमः सन्तोषः परमं सुखम् ।	002a  
तुष्टेर्न किञ्चित्परतः सा सम्यक्प्रतितिष्ठति ॥	002c  
यदा संहरते कामान्कूर्मोऽङ्गानीव सर्वशः ।	003a  
तदाऽऽत्मज्योतिरचिरात्स्वात्मन्येव प्रसीदति ॥	003c  
न बिभेति यदा चायं यदा चास्मान्न बिभ्यति ।	004a  
कामद्वेषौ च जयति तदाऽऽत्मानं च पश्यति ॥	004c  
यदाऽसौ सर्वभूतानां न द्रुह्यति न काङ्क्षति ।	005a  
कर्मणा मनसा वाचा ब्रह्म सम्पद्यते तदा ॥	005c  
एवं कौन्तेय भूतानि तन्तं धर्मं तथातथा ।	006a  
तदाऽऽत्मना प्रपश्यन्ति तस्माद्बुध्यस्व भारत ॥	006c  
अन्ये साम प्रशंसन्ति व्यायाममपरे जनाः ।	007a  
नैकं न चापरं केचिदुभयं च तथाऽपरे ॥	007c  
यज्ञमेके प्रशंसन्ति सन्न्यासमपरे जनाः ।	008a  
\'नैकं न चापरं केचिदुभयं च तथाऽपरे ॥\'	008c  
दानमेके प्रशंसन्ति केचिच्चैव प्रतिग्रहम् ।	009a  
केचित्सर्वं परित्यज्य तूष्णीं ध्यायन्त आसते ॥	009c  
राज्यमेके प्रशंसन्ति प्रजानां परिपालनम् ।	010a  
हत्वा छित्त्वा च भित्त्वा च केचिदेकान्तशीलिनः ॥	010c  
एतत्सर्वं समालोक्य बुधानामेव निश्चयः ।	011a  
अद्रोहेणैव भूतानां यो धर्मः स सतां मतः ॥	011c  
अद्रोहः सत्यवचनं संविभागो दया दमः ।	012a  
प्रजनं स्वेषु दारेषु मार्दवं ह्रीरचापलम् ॥	012c  
एवं धर्मं प्रधानेष्टं मनुः स्वायम्भुवोऽब्रवीत् ।	013a  
तस्मादेतत्प्रयत्नेन कौन्तेय प्रतिपालय ॥	013c  
यो हि राज्ये स्थितः शश्वद्वशी तुल्यप्रियाप्रियः ।	014a  
क्षत्रियो यज्ञशिष्टाशी राजा शास्त्रार्थतत्त्ववित् ॥	014c  
असाधुनिग्रहरतः साधूनां प्रग्रहे रतः ।	015a  
धर्मवर्त्मनि संस्थाप्य प्रजा वर्तेत धर्मतः ॥	015c  
पुत्रसङ्क्रामितश्रीश्च वने वन्येन वर्तयेत् ।	016a  
विधानमाश्रमाणां वै कुर्यात्कर्माण्यतन्द्रितः ॥	016c  
य एवं वर्तते राजन्स राजा धर्मनिश्चितः ।	017a  
तस्यायं च परश्चैव लोकः स्यात्सम्फलोदयः ॥	017c  
निर्वाणं हि सुदुष्प्राप्यं बहुविघ्नं च मे मतम् ॥	018ac  
एवं धर्ममनुक्रान्ताः सत्यदानतपःपराः ।	019a  
आनृशंस्यगुणैर्युक्ताः कामक्रोधविवर्जिताः ॥	019c  
प्रजानां पालने युक्ता धर्ममुत्तममास्थिताः ।	020a  
गोब्राह्मणार्थे युध्यन्तः प्राप्ता गतिमनुत्तमाम् ॥	020c  
एवं रुद्राः सवसवस्तथाऽऽदित्याः परन्तप ।	021a  
साध्या राजर्षिसङ्घाश्च धर्ममेतं समाश्रिताः ।	021c  
अप्रमत्तास्ततः स्वर्गं प्राप्ताः पुण्यैः स्वकर्मभिः ॥ 	021e  

इति श्रीमन्महाभारते शान्तिपर्वणि राजधर्मपर्वणि एकविंशोऽध्यायः ॥ 21 ॥

12-21-3 यदा प्रसीदति तदा तुष्टिः प्रतितिष्ठतीति पूर्वेण सम्बन्धः ॥ 12-21-7 साम प्रीतिम् । व्यायामं यत्नम् ॥ 12-21-12 प्रजने पुत्रोत्पादनम् ॥ 12-21-15 प्रग्रहे सङ्ग्रहे ॥
