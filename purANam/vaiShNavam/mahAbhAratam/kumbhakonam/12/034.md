अध्यायः 034
व्यासेन युधिष्ठिरम् प्रति पापानां प्रायश्चित्तादिकथनम् ॥ 1 ॥
व्यास उवाच 	001  
तपसा कर्मणा चैव प्रदानेन च भारत ।	001a  
पुनाति पापं पुरुषः पूतश्चेन्न प्रवर्तते ॥	001c  
एककालं तु भुञ्जानश्चरन्भैक्षं स्वकर्मकृत् ।	002a  
कपालपाणिः खट्वाङ्गी ब्रह्मचारी सदोत्थितः ॥	002c  
अनसूयुरधःशायी कर्म लोके प्रकाशयन् ।	003a  
पूर्णैर्द्वादशभिर्वर्षैर्ब्रह्महा विप्रमुच्यते ॥	003c  
लक्ष्यः शस्त्रभृतां वा स्याद्विदुषामिच्छयाऽऽत्मनः ।	004a  
प्रास्येदात्मानमग्नौ वा समिद्धे त्रिरवाक्शिराः ॥	004c  
जपन्वाऽन्यतमं वेदं योजनानां शतं व्रजेत् ।	005a  
सर्वस्वं वा वेदविदे ब्राह्मणायोपपादयेत् ॥	005c  
धनं वा जीवनायालं गृहं वा सपरिच्छदम् ।	006a  
मुच्यते ब्रह्महत्याया गोप्ता गोब्राह्मणस्य च ॥	006c  
षड्भिर्वर्षैः कृच्छ्रभोजी ब्रह्महा पूयते नरः ।	007a  
मासेमासे समश्नंस्तु त्रिभिर्वर्षैः प्रमुच्यते ॥	007c  
संवत्सरेण मासाशी पूयते नात्र संशयः ।	008a  
तथैवोपवसन्राजन्स्वल्पेनापि प्रपूयते ॥	008c  
क्रतुना चाश्वमेधेन पूयते नात्र संशयः ।	009a  
ये चाप्यवभृथस्नाताः केचिदेवंविधा नराः ।	009c  
ते सर्वे धूतपाप्मानो भवन्तीति परा श्रुतिः ॥	009e  
ब्राह्मणार्थे हतो युद्धे मुच्यते ब्रह्महत्यया ॥	010ac  
गवां शतसहस्रं तु पात्रेभ्यः प्रतिपादयेत् ।	011a  
ब्रह्महा विप्रमुच्येत सर्वपापेभ्य एव च ॥	011c  
कपिलानां सहस्राणि यो दद्यात्पञ्चविंशतिम् ।	012a  
दोग्ध्रीणां स च पापेभ्यः सर्वेभ्यो विप्रमुच्यते ॥	012c  
गोसहस्रं सवत्सानां दोग्ध्रीणां प्राणसंशये ।	013a  
साधुभ्यो वै दरिद्रेभ्यो दत्त्वा मुच्येत किल्बिषात् ॥	013c  
शतं वै यस्तु काम्भोजान्ब्राह्मणेभ्यः प्रयच्छति ।	014a  
नियतेभ्यो महीपाल स च पापात्प्रमुच्यते ॥	014c  
मनोरथं तु यो दद्यादेकस्मा अपि भारत ।	015a  
न कीर्तयेत दत्त्वा यः स च पापात्प्रमुच्यते ॥	015c  
सुरापानं सकृत्कृत्वा योऽग्निवर्णां सुरां पिबेत् ।	016a  
स पावयत्यथात्मानमिह लोके परत्र च ॥	016c  
मरुप्रपातं प्रपतञ्ज्वलनं वा समाविशन् ।	017a  
महाप्रस्थानमातिष्ठन्मुच्यते सर्वकिल्बिषैः ॥	017c  
बृहस्पतिसवेनेष्ट्वा सुरापो ब्राह्मणः पुनः ।	018a  
समितिं ब्राह्मणो गच्छेदिति वै ब्रह्मणः श्रुतिः ॥	018c  
भूमिप्रदानं कुर्याद्यः सुरां पीत्वा विमत्सरः ।	019a  
पुनर्न च पिबेद्राजन्संस्कृतः स च शुध्यति ॥	019c  
गुरुतल्पी शिलां तप्तामायसीमभिसंविशेत् ।	020a  
अवकृत्यात्मनः शेफं प्रव्रजेदूर्ध्वदर्शनः ॥	020c  
शरीरस्य विमोक्षेण मुच्यते कर्मणोऽशुभात् ।	021a  
कर्मभ्यो विप्रमुच्यन्ते यताः संवत्सरं स्त्रियः ॥	021c  
महाव्रतं चरेद्यस्तु दद्यात्सर्वस्वमेव तु ।	022a  
गुर्वर्थे वा हतो युद्धे स मुच्येत्कर्मणोऽशुभात् ॥	022c  
अनृतेनोपवर्ती चेत्प्रतिरोद्धा गुरोस्तथा ।	023a  
उपाहृत्य प्रियं तस्मै तस्मात्पापात्प्रमुच्यते ॥	023c  
अवकीर्णनिमित्तं तु ब्रह्महत्याव्रतं चरेत् ।	024a  
गोचर्मवासाः षण्मासांस्तथा मुच्येत किल्बिषात् ॥	024c  
परदारोपसेवी तु परस्यापहरन्वसु ।	025a  
संवत्सरं व्रती भूत्वा तथा मुच्येत किल्बिषात् ॥	025c  
धनं तु यस्यापहरेत्तस्मै दद्यात्समं वसु ।	026a  
विविधेनाभ्युपायेन तदा मुच्येत किल्बिषात् ॥	026c  
कृच्छ्राद्द्वादशरात्रेण संयतात्मा व्रते स्थितः ।	027a  
परिवेत्ता भवेत्पूतः परिवित्तिस्तथैव च ॥	027c  
निवेश्यं तु पुनस्तेन भवेत्तारयता पितॄन् ।	028a  
न तु स्त्रिया भवेद्दोषो न तु सा तेन लिप्यते ॥	028c  
भोजनं ह्यन्तराशुद्धं चातुर्मास्ये विधीयते ।	029a  
स्त्रियस्तेन प्रशुध्यन्ति इति धर्मविदो विदुः ॥	029c  
स्त्रियस्त्वाशङ्किताः पापे नोपगम्या विजानता ।	030a  
रजसा ता विशुध्यन्ते भस्मना भाजनं यथा ॥	030c  
पादजोच्छिष्टकांस्यं यद्गवा घ्रातमथापि वा ।	031a  
गण्डूषोच्छिष्टमपि वा विशुध्येद्दशभिस्तु तत् ॥	031c  
चतुष्पात्सकलो धर्मो ब्राह्मणस्य विधीयते ।	032a  
पादोन इष्टो राजन्ये तथा धर्मो विधीयते ॥	032c  
तथा वैश्ये च शूद्रे च पादः पादो विधीयते ।	033a  
विद्यादेवंविधेनैषां गुरुलाघवनिश्चयम् ॥	033c  
तिर्यग्योनिवधं कृत्वा द्रुमांश्छित्वोत्तरान्बहून् ।	034a  
त्रिरात्रं वायुभक्षः स्यात्कर्म च प्रथयन्नरः ॥	034c  
अगम्यागमने राजन्प्रायश्चित्तं विधीयते ।	035a  
आर्द्रवस्त्रेण षण्मासान्विभाव्यं भस्मशायिना ॥	035c  
एवमेव तु सर्वेषामकार्याणां विधिर्भवेत् ।	036a  
ब्रह्मणोक्तेन विधिना दृष्टान्तागमहेतुभिः ॥	036c  
सावित्रीमप्यधीयानः शुचौ देशे मिताशनः ।	037a  
अहिंसो मन्दकं जल्पान्मुच्यते सर्वकिल्बिषात् ॥	037c  
अहःसु सततं तिष्ठेदभ्याकाशं निशाः स्वपन् ।	038a  
त्रिरह्नि त्रिर्निशायां च सवासा जलमाविशेत् ॥	038c  
स्त्रीशूद्रपतितांश्चापि नाभिभाषेद्व्रतान्वितः ।	039a  
पापान्यज्ञानतः कृत्वा मुच्येदेवंव्रतो द्विजः ॥	039c  
शुभाशुभफलं प्रेत्य लभते भूतसाक्षिकम् ।	040a  
अतिरिच्येत्तयोर्यस्तु तत्कर्ता लभते फलम् ॥	040c  
तस्माद्दानेन तपसा कर्मणा च फलं शुभम् ।	041a  
वर्धयेदशुभं कृत्वा यथा स्यादतिरेकवान् ॥	041c  
कुर्याच्छुभानि कर्माणि निमित्ते पापकर्मणाम् ।	042a  
दद्यान्नित्यं च वित्तानि तथा मुच्येत किल्बिषात् ॥	042c  
अनुरूपं हि पापस्य प्रायश्चित्तमुदाहृतम् ।	043a  
महापातकवर्जं तु प्रायश्चित्तं विधीयते ॥	043c  
भक्ष्याभक्ष्येषु चान्येषु वाच्यावाच्ये तथैव च ।	044a  
अज्ञानज्ञानयो राजन्विहितान्यनुजानतः ॥	044c  
जानता तु कृतं पापं गुरु सर्वं भवत्युत ।	045a  
अज्ञानात्स्खलिते दोषे प्रायश्चित्तं विधीयते ॥	045c  
शक्यते विधिना पापं यथोक्तेन व्यपोहितुम् ।	046a  
आस्तिके श्रद्दधाने च विधिरेष विधीयते ॥	046c  
नास्तिकाश्रद्दधानेषु पुरुषेषु कदाचन ।	047a  
दम्भद्वेषप्रधानेषु विधिरेष न शिष्यते ॥	047c  
शिष्टाचारश्च दिष्टश्च धर्मो धर्मभृतां वर ।	048a  
सेवितव्यो नरव्याघ्र प्रेत्येह च हितेप्सुना ॥	048c  
स राजन्मोक्ष्यते पापात्तेन पूर्णेन हेतुना ।	049a  
त्राणार्थं वा वधे तेषामथवा नृपकर्मणा ॥	049c  
अथवा ते घृणा काचित्प्रायश्चित्तं चरिष्यसि ।	050a  
मा चैवानार्यजुष्टेन मृत्युना निधनं गमः ॥	050c  
वैशम्पायन उवाच 	051  
एवमुक्तो भगवता धर्मराजो युधिष्ठिरः ।	051a  
चिन्तयित्वा मुहूर्तेन प्रत्युवाच तपोधनम् ॥ 	051c  

इति श्रीमन्महाभारते शान्तिपर्वणि राजधर्मपर्वणि चतुस्त्रिंशोऽध्यायः ॥ 34 ॥

12-34-1 तपसा कृच्छ्रचान्द्रायणादिना । कर्मणा यज्ञादिना पुनाति शोधयति ॥ 12-34-3 कर्म ब्रह्महत्याम् ॥ 12-34-5 अवाकूशिराः यं कञ्चिद्वेदं जपन् योजनानां शतं त्रिर्व्रजेत् शतत्रययोजनं पदचारेण तीर्थयात्रायां वेदं जपन्मुच्यत इत्यर्थः ॥ 12-34-7 कृच्छ्रभोजी कृच्छ्ररीत्या भुञ्जानः ॥ 12-34-17 मरुप्रपातं निर्जलदेशे पर्वताग्रात्पतनम् । महाप्रस्थानं केदारे हिमवदाहोरणम् ॥ 12-34-18 निष्पापः सन् ब्राह्मणसभामारोढुं योग्यो भवतीत्यर्थः ॥ 12-34-19 उदपानं शिवं कुर्यात्सुरामिति ड. थ. पाठः ॥ 12-34-21 यताः त्यक्ताहारविहाराः ॥ 12-34-22 महाव्रतं मासमात्रं जलस्यापि त्यागः ॥ 12-34-24 खरचर्मवासाः षण्मासानिति ड.थ.पाठः ॥ 12-34-28 तेन कनिष्ठेन निवेश्यं विवाहान्तरं कर्तव्यम् ॥ 12-34-29 अन्तराभोजनं धारणापारणव्रतेन मासचतुष्ट्यकृतेन शुध्यन्ति महापापयोगे । भाजनं त्वृतुनाशुद्धं चातुर्मास्यं विधीयते इति थ. पाठः । भाजनं पूतिना शुद्धमिति ड. पाठः ॥ 12-34-31 शूद्रस्य उच्छिष्टं कांस्यं पात्रम् । दशभिः शोधनैः शुद्ध्यति । तानि च पञ्चगव्येन मृत्तोयैर्भस्मनाम्लेन वह्निनेति ॥ 12-34-33 विधीयते पादः पादोऽपकृष्ट इत्यर्थः । वैश्यस्य द्विपादः । शूद्रस्य पादमात्रः । धर्मः शौचादिः ॥ 12-34-36 दृष्टान्तभूतो य आगमस्तत्रोक्तैर्हेतुभिर्यावदेन इत्याद्यैः ॥ 12-34-38 तिष्ठेदित्युपवेशनादेर्व्यावृत्तिः । अभ्याकाशं निरावरणे स्थण्डिलादौ । अनुरूपं हि पापस्य अभ्याकाशमिति ट. पाठः ॥ 12-34-40 यत्र पुण्ये पापे वातिरिच्येत् योऽधिको भवति स इतरेणेतरदभिभूयातिरिक्तस्य फलं भुङ्क्त इत्यर्थः । अतिरिच्येत यो यत्र इति झ. पाठः ॥
