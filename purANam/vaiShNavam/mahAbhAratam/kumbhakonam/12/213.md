अध्यायः 213

भीष्मेम युधिष्ठिरम् प्रति शिष्यम् प्रत्युक्तजगत्सृष्ट्यादिप्रतिपादकगुरुवाक्यानुवादः ॥ 1 ॥
गुरुरुवाच 	001  
चतुर्विधानि भूतानि स्थावराणि चराणि च ।	001a  
अव्यक्तप्रभवान्याहुरव्यक्तनिधनानि च ।	001c  
अव्यक्तलक्षणं विद्यादव्यक्तात्मात्मकं मनः ॥	001e  
यथाऽश्वत्थकणीकायामन्तर्भूतो महाद्रुमः ।	002a  
निष्पन्नो दृश्यते व्यक्तमव्यक्तात्सम्भवस्तथा ॥	002c  
\'आत्मानमनुसंयाति बुद्धिरव्यक्तजा तथा ।	003a  
तामन्वेति मनो यद्वल्लोहवर्मणि सन्निधौ ॥\'	003c  
अभिद्रवत्ययस्कान्तमयोनिश्चेतनं यथा ।	004a  
स्वभावहेतुजा भावा यद्वदन्यदपीदृशम् ॥	004c  
तद्वदव्यक्तजा भावाः कर्तुः कारणलक्षणाः ।	005a  
अचेतनाश्चेतयितुः कारणादभिसङ्गताः ॥	005c  
न भूर्न खं द्यौर्भूतानि नर्षयो न सुरासुराः ।	006a  
नान्यदासीदृते जीवमासेदुर्न तु संहतिम् ॥	006c  
सर्वं नित्यं सर्वगतं मनोहेतुत्वलक्षणम् ।	007a  
अज्ञानकर्म निर्दिष्टमेतत्कारणलक्षणम् ॥	007c  
तत्कारणेन संयुक्तं कार्यसङ्ग्रहकारकम् ।	008a  
येनैतद्वर्तते चक्रमनादिनिधनं महत् ॥	008c  
\'येन स्वभावसद्भावं हेतुभूता सकारणा ।	009a  
एवं प्राकृतविस्तारो ह्याश्रित्य पुरुषं परम् ॥\'	009c  
अव्यक्तनाभं व्यक्तारं विकारपरिमण्डलम् ।	010a  
क्षेत्रज्ञाधिष्ठितं चक्रं स्निग्धाक्षं वर्तते ध्रुवम् ॥	010c  
स्निग्धत्वात्तिलवत्सर्वं चक्रेऽस्मिन्पीड्यते जगत् ।	011a  
तिलपीडैरिवाक्रम्य भोगैरज्ञानसम्भवैः ॥	011c  
\'प्राणेनायं हि शान्ते तु विरोधात्प्रतिपालनम् ।	012a  
देहस्येषून्य आस्ते यः शुद्धोऽचिन्त्यः सनातनः ॥	012c  
भ्रामयन्नेषतो याति कालचक्रसमन्वितः ।	013a  
भूतानि मोहयन्नित्यं चक्रस्य च रयं गतः ॥	013c  
स्नेहद्रव्यसमायोगे क्षेत्रपाचं न वस्तुषु ।	014a  
तिलवत्पीडिते चक्रे ह्याधियन्त्रनिपीडिते ।	014c  
बहिश्चाधिष्ठिते यद्वज्ज्ञानिनां कर्मसम्भवम् ॥\'	014e  
कर्म तत्कुरुते तर्षादहङ्कारपरिग्रहम् ।	015a  
कार्यकारणसंयोगे स हेतुरुपपादितः ॥	015c  
\'यथाऽऽकर्ण्य च तच्छिष्यस्तत्वज्ञानमनुत्तमम् ।\'	016a  
नात्येति कारणं कार्यं न कार्यं कारणं तथा ।	016c  
कार्याण्यमूनि करणे कालो भवति हेतुमान् ॥	016e  
हेतुयुक्ताः प्रकृतयो विकाराश्च परस्परम् ।	017a  
अन्योन्यमभिवर्तन्ते पुरुषाधिष्ठिताः सदा ॥	017c  
सत्वरजस्तामसैर्भावैश्च्युतो हेतुबलान्वितः ।	018a  
क्षेत्रज्ञमेवानुयाति पांसुर्वातेरितो यथा ॥	018c  
न च तैः स्पृश्यते भावैर्न ते तेन महात्मना ।	019a  
सरजस्कोऽरजस्कश्च स वै वायुर्भवेद्यथा ॥	019c  
तथैतदन्तरं विद्यात्सत्वक्षेत्रज्ञयोर्बुधः ।	020a  
अभ्यासात्स तथा युक्तो न गच्छेत्प्रकृतिं पुनः ॥	020c  
सन्देहमेतमुत्पन्नमच्छिनद्भगवानृषिः ।	021a  
तथा वार्तां समीक्षेत कृतलक्षणसंविदम् ॥	021c  
बीजान्यग्न्युपदग्धानि नरो हन्ति यथा पुनः ।	022a  
ज्ञानदग्धैस्तथा क्लेशैर्नात्मा सम्पद्यते पुनः ॥ 	022c  

इति श्रीमन्महाभारते शान्तिपर्वणि मोक्षधर्मपर्वणि त्रयोदशाधिकद्विशततमोऽध्यायः ॥ 213 ॥

12-213-9 विद्यादव्यक्तात्मकमेव च इति थ. पाठः ॥ 12-213-16 कार्यव्यक्तेन करणे इति झ. पाठः ॥ 12-213-18 राजसैस्तामसैर्भावैः इति झ. पाठः ॥
