अध्यायः 032
युद्धे राज्ञां हननेन पापशङ्कया विषीदन्तं युधिष्ठिरम् प्रति व्यासेन तत्त्वकथनपूर्वकं क्षात्रधर्मविधानम् ॥ 1 ॥
वैशम्पायन उवाच 	001  
युधिष्ठिरस्य तद्वाक्यं श्रुत्वा द्वैपायनस्तदा ।	001a  
परीक्ष्य निपुणं बुद्ध्या ऋषिः प्रोवाच पाण्डवम् ॥	001c  
व्यास उवाच 	002  
मा विषादं कृथा राजन्क्षत्रधर्ममनुस्मरन् ।	002a  
स्वधर्मेण हता ह्येते क्षत्रियाः क्षत्रियर्षभ ॥	002c  
काङ्क्षमाणाः श्रियं कृत्स्नां पृथिव्यां च महद्यशः ।	003a  
कृतान्तविधिसंयुक्ताः कालेन निधनं गताः ॥	003c  
न त्वं हन्ता न भीमोऽयं नार्जुनो न यमावपि ।	004a  
कालः पर्यायधर्मेण प्राणानादत्त देहिनाम् ॥	004c  
न तस्य मातापितरौ नानुग्राह्यो हि कश्चन ।	005a  
कर्मसाक्षी प्रजानां यस्तेन कालेन संहृताः ॥	005c  
हेतुमात्रमिदं तस्य विहितं भरतर्षभ ।	006a  
यद्धन्ति भूतैर्भूतानि तदस्मै रूपमैश्वरम् ॥	006c  
कर्म मूर्त्यात्मकं विद्धि साक्षिणं शुभपापयोः ।	007a  
सुखदुःखगुणोदर्कं कालं कालफलप्रदम् ॥	007c  
तेषामपि महाबाहो कर्माणि परिचिन्तय ।	008a  
विनाशहेतुकानि त्वं यैस्ते कालवशं गताः ॥	008c  
आत्मनश्च विजानीहि नियतव्रतशीलताम् ।	009a  
यदा त्वमीदृशं कर्म विधिनाऽऽक्रम्य कारितः ॥	009c  
त्वष्ट्रेव विहितं यन्त्रं यथा चेष्टयितुर्वशे ।	010a  
कर्मणा कालयुक्तेन तथेदं भ्राम्यते जगत् ॥	010c  
पुरुषस्य हि दृष्ट्वेमामुत्पत्तिमनिमित्ततः ।	011a  
यदृच्छया विनाशं च शोकहर्षावनर्थकौ ॥	011c  
व्यलीकमपि यत्त्वत्र चित्तवैतंसिकं तव ।	012a  
तदर्थमिष्यते राजन्प्रायश्चित्तं तदाचर ॥	012c  
इदं तु श्रूयते पार्थ युद्धे देवासुरे पुरा ।	013a  
असुरा भ्रातरो ज्येष्ठा देवाश्चापि यवीयसः ॥	013c  
तेषामपि श्रीनिमित्तं महानासीत्समुच्छ्रयः ।	014a  
युद्धं वर्षसहस्राणि द्वात्रिंशदभवत्किल ॥	014c  
एकार्णवां महीं कृत्वा रुधिरेण परिप्लुताम् ।	015a  
जघ्नुर्दैत्यांस्तथा देवास्त्रिदिवं चाभिलेभिरे ॥	015c  
तथैव पृथिवीं लब्ध्वा ब्राह्मणा वेदपारगाः ।	016a  
संश्रिता दानवानां वै साह्यार्थं दर्पमोहिताः ॥	016c  
शालावृका इति ख्यातास्त्रिषु लोकेषु भारत ।	017a  
अष्टाशीतिसहस्राणि ते चापि विबुर्धैर्हताः ॥	017c  
धर्मव्युच्छित्तिमिच्छन्तो येऽधर्मस्य प्रवर्तकाः ।	018a  
हन्तव्यास्ते दुरात्मानो देवैर्दैत्या इवोल्बणाः ॥	018c  
एकं हत्वा यदि कुले शिष्टानां स्यादनामयम् ।	019a  
कुलं हत्वा च राष्ट्रे च न तद्वृत्तोपघातकम् ॥	019c  
अधर्मरूपो धर्मो हि कश्चिदस्ति नराधिप ।	020a  
धर्मरूपो ह्यधर्मश्च तच्च ज्ञेयं विपश्चिता ॥	020c  
तस्मात्संस्तम्भयात्मानं श्रुतवानसि पाण्डव ।	021a  
देवैः पूर्वगतं मार्गमनुयातोऽसि भारत ॥	021c  
न हीदृशा गमिष्यन्ति नरकं पाण्डवर्षभ ।	022a  
भ्रातॄनाश्वासयैतांस्त्वं सुहृदश्च परन्तप ॥	022c  
यो हि पापसमारम्भे कार्ये तद्भावभावितः ।	023a  
कुर्वन्नपि तथैव स्यात्कृत्वा च निरपत्रपः ॥	023c  
तस्मिंस्तत्कलुषं सर्वं समस्तमिति शब्दितम् ।	024a  
प्रायश्चित्तं न तस्यास्ति ह्रासो वा पापकर्मणः ॥	024c  
त्वं तु शुक्लाभिजातीयः परदोषेण कारितः ।	025a  
अनिच्छमानः कर्मेदं कृत्वा च परितप्यसे ॥	025c  
अश्वमेधो महायज्ञः प्रायश्चित्तमुदाहृतम् ।	026a  
तमाहर महाराज विपाप्मैवं भविष्यसि ॥	026c  
मरुद्भिः सह जित्वाऽरीन्भगवान्पाकशासनः ।	027a  
एकैकं क्रतुमाहृत्य शतकृत्वः शतक्रतुः ॥	027c  
धूतपाप्मा जितस्वर्गो लोकान्प्राप्य सुखोदयान् ।	028a  
मरुद्गणैर्वृतः शक्रः शुशुभे भासयन्दिशः ॥	028c  
स्वर्गे लोके महीयन्तमप्सरोभिः शचीपतिम् ।	029a  
ऋषयः पर्युपासन्ते देवाश्च विबुधेश्वरम् ॥	029c  
सेयं त्वामनुसम्प्राप्ता विक्रमेण वसुन्धरा ।	030a  
निर्जिताश्च महीपाला विक्रमेण त्वयाऽनघ ॥	030c  
तेषां पुराणि राष्ट्राणि गत्वा राजन्सुहृद्वृतः ।	031a  
भ्रातॄन्पुत्रांश्च पौत्रांश्च स्वेस्वे राज्येऽभिषेचय ॥	031c  
बालानपि च गर्भस्थान्सान्त्वेन समुदाचरन् ।	032a  
रञ्जयन्प्रकृतीः सर्वाः परिपाहि वसुन्धराम् ॥	032c  
कुमारो नास्ति येषां च कन्यास्तत्राभिषेचय ।	033a  
कामाशयो हि स्त्रीवर्गः शोकमेवं प्रहास्यसि ॥	033c  
एवमाश्वासनं कृत्वा सर्वराष्ट्रेषु भारत ।	034a  
यजस्व वाजिमेधेन यथेन्द्रो विजयी पुरा ॥	034c  
अशोच्यास्ते महात्मानः क्षत्रियाः क्षत्रियर्षभ ।	035a  
स्वकर्मभिर्गता नाशं कृतान्तबलमोहिताः ॥	035c  
अवाप्तः क्षत्रधर्मस्ते राज्यं प्राप्तमकण्टकम् ।	036a  
रक्ष स्वधर्मं कौन्तेय श्रेयान्यः प्रेत्यभाविकः ॥ 	036c  

इति श्रीमन्महाभारते शान्तिपर्वणि राजधर्मपर्वणि द्वात्रिंशोऽध्यायः ॥ 32 ॥

12-32-3 कृतान्तविधिः परप्राजहरणं तेन संयुक्ताः । स्वापराधेनैव हता इत्यर्थः ॥ 12-32-6 इदं युद्धम् । अस्मै अस्य ऐश्वरं नियन्तृत्वम् ॥ 12-32-11 उत्पत्तिवद्विनाशोऽपि यादृच्छिक एवेति भावः ॥ 12-32-12 चित्तवैतंसिकं चित्तबन्धनं तदर्थं तन्निवृत्त्यर्थम् ॥ 12-32-13 यवीयसः यवीयांसः ॥ 12-32-14 समुच्छ्रयो विरोधः ॥ 12-32-16 संश्रिताः सन्नद्धाः । साह्यार्थं साहाय्यार्थम् ॥ 12-32-19 तत् एकस्य कुलस्य वा हननं वृत्तोपघातकम् धर्मनाशकं न भवति ॥ 12-32-23 तद्भावभावितः पापभावनां गतः । कुर्वन्पापमिति वर्तते ॥ 12-32-24 तस्य अपश्चात्तापिनो निर्लज्जस्य प्रायश्चित्तं वा तेन पापह्रासो वा नास्तीत्यर्थः ॥ 12-32-25 परदोषेण दुर्योधनदोषेण ॥ 12-32-29 महीयन्तं महीयमानम् ॥ 12-32-33 कामाः आशेरतेऽस्मिन्कामाशयः । पूर्णकाम इत्यर्थः ॥
