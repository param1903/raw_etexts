अध्यायः 306

भीष्मेण युधिष्ठिरम् प्रति योगनिरूपणम् ॥ 1 ॥
युधिष्ठिर उवाच 	001  
साङ्ख्ये योगे च मे तात विशेषं वक्तुमर्हसि ।	001a  
तव धर्मज्ञ सर्वं हि विदितं कुरुसत्तम ॥	001c  
भीष्म उवाच 	002  
साङ्ख्याः साङ्ख्यं प्रशंसन्ति योगा योगं द्विजातयः ।	002a  
वदन्ति कारणं श्रेष्ठं स्वपक्षोद्भावनाय वै ॥	002c  
अनीश्वरः कथं मुच्येदित्येवं शत्रुसूदन ।	003a  
वदन्ति कारणश्रैष्ठ्यं योगाः सम्यङ्मनीषिणः ॥	003c  
वदन्ति कारणं चेदं साङ्ख्याः सम्यग्द्विजातयः ।	004a  
विज्ञायेह गतीः सर्वा विरक्तो विषयेषु यः ॥	004c  
ऊर्ध्वं च देहात्सुव्यक्तं विमुच्येदिति नान्यथा ।	005a  
एतदाहुर्महाप्राज्ञाः साङ्ख्यं वै मोक्षदर्शनम् ॥	005c  
स्वपक्षे कारणं ग्राह्यं समर्थं वचनं हितम् ।	006a  
शिष्टानां हि मतं ग्राह्यं त्वद्विधैः शिष्टसम्मतैः ॥	006c  
प्रत्यक्षहेतवो योगाः साङ्ख्याः शास्त्रविनिश्चयाः ।	007a  
उभे चैते मते तत्त्वे मम तात युधिष्ठिर ॥	007c  
उभे चैते मते ज्ञाने नृपते शिष्टसम्मते ।	008a  
अनुष्ठिते यथाशास्त्रं नयेतां परमां गतिम् ॥	008c  
तुल्यं शौचं तयोरेकं दया भूतेषु चानघ ।	009a  
व्रतानां धारणं तुल्यं दर्शनं न समं तयोः ।	009c  
\'तयोस्तु दर्शनं सम्यक्सूक्ष्माभावे प्रसज्यते ॥\'	009e  
युधिष्ठिर उवाच 	010  
यदि तुल्यं व्रतं शौचं दया चात्र फलं तथा ।	010a  
न तुल्यं दर्शनं कस्मात्तन्मे ब्रूहि पितामह ॥	010c  
भीष्म उवाच 	011  
रागं मोहं तथा स्नेहं कामं क्रोधं च केवलम् ।	011a  
योगाच्छित्त्वा ततो दोषान्पञ्चैतान्प्राप्नुवन्ति ते ॥	011c  
यथा चानिमिषाः स्थूला जालं छित्त्वा पुनर्जलम् ।	012a  
प्राप्नुवन्ति तथा योगास्तत्पदं वीतकल्मषाः ॥	012c  
तथैव वागुरां छित्त्वा बलवन्तो यथा मृगाः ।	013a  
प्राप्नुयुर्विमलं मार्गं विमुक्ताः सर्वबन्धनैः ॥	013c  
लोभजानि तथा राजन्बन्धनानि बलान्विताः ।	014a  
छित्त्वा योगात्परं मार्गं गच्छन्ति विमलं शिवम् ॥	014c  
अबलाश्च मृगा राजन्वागुरासु यथा परे ।	015a  
विनश्यन्ति न सन्देहस्तद्वद्योगबलादृते ॥	015c  
बलहीनाश्च कौन्तेय यथा जालं गता झषाः ।	016a  
अन्तं गच्छन्ति राजेन्द्र योगास्तद्वत्सुदुर्बलाः ॥	016c  
यथा च शकुनाः सूक्ष्मं प्राप्य जालमरिन्दम ।	017a  
तत्र सक्ता विपद्यन्ते मुच्यन्ते च बलान्विताः ॥	017c  
कर्मजैर्बन्धनैर्बद्धास्तद्वद्योगाः परन्तप ।	018a  
अबला वै विनश्यन्ति मुच्यन्ते च बलान्विताः ॥	018c  
अल्पकश्च यथा राजन्वह्निः शाम्यति दुर्बलः ।	019a  
आक्रान्त इन्धनैः स्थूलैस्तद्वद्योगो बलः प्रभो ॥	019c  
स एव च यदा राजन्वह्निर्जातबलः पुनः ।	020a  
समीरणयुतः क्षिप्रं दहेत्कृत्स्नां महीमपि ॥	020c  
तद्वज्जातबलो योगी दीप्ततेजा महाबलः ।	021a  
अन्तकाल इवादित्यः कृत्स्नं संशोषयेज्जगत् ॥	021c  
दुर्बलश्च यथा राजन्स्रोतसा ह्रियते नरः ।	022a  
बलहीनस्तथा योगो विषयैर्ह्रियतेऽवशः ॥	022c  
तदेव च महास्रोतो विष्टम्भयति वारणः ।	023a  
तद्वद्योगबलं लब्ध्वा व्यूहते विषयान्बहून् ॥	023c  
विशन्ति चावशाः पार्थ योगाद्योगबलान्विताः ।	024a  
प्रजापतीनृषीन्देवान्महाभूतानि चेश्वराः ॥	024c  
न यमो नान्तकः क्रुद्धो न नृत्युर्भीमविक्रमः ।	025a  
ईशते नृपते सर्वे योगस्यामिततेजसः ॥	025c  
आत्मनां च सहस्राणि बहूनि भरतर्षभ ।	026a  
योगः कुर्याद्बलं प्राप्य तैश्च सर्वैर्महीं चरेत् ॥	026c  
प्राप्नुयाद्विषयान्कश्चित्पुनश्चोग्रं तपश्चरेत् ।	027a  
सङ्क्षिपेच्च पुनस्तात सूर्यस्तेजोगुणानिव ॥	027c  
बलस्थस्य हि योगस्य बन्धनेशस्य पार्थिव ।	028a  
विमोक्षे प्रभविष्णुत्वमुपपन्नमसंशयम् ॥	028c  
बलानि योगप्राप्तानि मयैतानि विशाम्पते ।	029a  
निदर्शनार्थं सूक्ष्माणि वक्ष्यामि च पुनस्तव ॥	029c  
आत्मनश्च समाधाने धारणां प्रति वा विभो ।	030a  
निदर्शनानि सूक्ष्माणि शृणु मे भरतर्षभ ॥	030c  
अप्रमत्तो यथा धन्वी लक्ष्यं हन्ति समाहितः ।	031a  
युक्तः सम्यक्तथा योगी मोक्षं प्राप्नोत्यसंशयम् ॥	031c  
स्नेहपूर्णे यथा पात्रे मन आधाय निश्चलम् ।	032a  
पुरुषो युक्त आरोहेत्सोपानं युक्तमानसः ॥	032c  
युक्तस्तथाऽयमात्मानं योगः पार्थिव निश्चलम् ।	033a  
करोत्यमलमात्मानं भास्करोपमदर्शनम् ॥	033c  
यथा च नावं कौन्तेय कर्णधारः समाहितः ।	034a  
महार्णवगतां शीघ्रं नयेत्पार्थिव पत्तनम् ॥	034c  
तद्वदात्मसमाधानं युक्त्वा योगेन तत्ववित् ।	035a  
दुर्गमं स्थानमाप्नोति हित्वा देहमिमं नृप ॥	035c  
सारथिश्च यथा युक्त्वा सदश्वान्सुसमाहितः ।	036a  
देशमिष्टं नयत्याशु धन्विनं पुरुषर्षभ ॥	036c  
तथैव नृपते योगी धारणासु समाहितः ।	037a  
प्राप्नोत्याशु परं स्थानं लक्षं मुक्त इवाशुगः ॥	037c  
आवेश्यात्मनि चात्मानं योगी तिष्ठति योचलः ।	038a  
पापं हन्ति पुनीतानां पदमाप्नोति सोऽजरम् ॥	038c  
नाभ्यां कण्ठे च शीर्षे च हृदि वक्षसि पार्श्वयोः ।	039a  
दर्शने श्रवणे चापि घ्राणे चामितविक्रम ॥	039c  
स्थानेष्वेतेषु यो योगी महाव्रतसमाहितः ।	040a  
आत्मना सूक्ष्ममात्मानं युङ्क्ते सम्यग्विशाम्पते ॥	040c  
स शीघ्रमचलप्रख्यं कर्म दग्ध्वा शुभाशुभम् ।	041a  
उत्तमं योगमास्थाय यदीच्छति विमुच्यते ॥	041c  
युधिष्ठिर उवाच 	042  
आहारान्कीदृशान्कृत्वा कानि जित्वा च भारत ।	042a  
योगी बलमवाप्नोति तद्भवान्वक्तुमर्हति ॥	042c  
भीष्म उवाच 	043  
कणानां भक्षणे युक्तः पिण्याकस्य च भारत ।	043a  
स्नेहानां वर्जने युक्तो योगी बलमवाप्नुयात् ॥	043c  
भुञ्जानो यावकं रूक्षं दीर्घकालमरिन्दम ।	044a  
एकाहारो विशुद्धात्मा योगी बलमवाप्नुयात् ॥	044c  
पक्षान्मासानृतूंश्चैतान्संवत्सरानहस्तथा ।	045a  
अपः पीत्वा पयोमिश्रा योगी बलमवाप्नुयात् ॥	045c  
अखण्डमपि वा मांसं सततं मनुजेश्वर ।	046a  
उपोष्य सम्यक्शुद्धात्मा योगी बलमवाप्नुयात् ॥	046c  
कामं जित्वा तथा क्रोधं शीतोष्णे वर्षमेव च ।	047a  
भयं शोकं तथा श्वासं पौरुषान्विषयांस्तथा ॥	047c  
अरतिं दुर्जयां चैव घोरां तृष्णां च पार्थिव ।	048a  
स्पर्शं निद्रां तथा तन्द्रीं दुर्जयां नृपसत्तम ॥	048c  
दीपयन्ति महात्मानः सूक्ष्ममात्मानमात्मना ।	049a  
वीतरागा महाप्रज्ञा ध्यानाध्ययनसम्पदा ॥	049c  
दुर्गस्त्वेष मतः पन्था ब्राह्मणानां विपश्चिताम् ।	050a  
न कश्चिद्व्रजति ह्यस्मिन्क्षेमेण भरतर्षभ ॥	050c  
यथा कश्चिद्वनं घोरं बहुसर्पसरीसृपम् ।	051a  
श्वभ्रवत्तोयहीनं च दुर्गमं बहुकण्टकम् ॥	051c  
अभक्षमटवीप्रायं दावदग्धमहीरुहम् ।	052a  
पन्थानं तस्कराकीर्णं क्षेमेणाभिपतेद्युवा ॥	052c  
योगमार्गं तथाऽऽसाद्य यः कश्चिद्व्रजते द्विजः ।	053a  
क्षेमेणोपरमेन्मार्गाद्बहुदोषो हि स स्मृतः ॥	053c  
सुस्थेयं क्षुरधारासु निशितासु महीपते ।	054a  
धारणासु तु योगस्य दुःस्थेयमकृतात्मभिः ॥	054c  
विपन्ना धारणास्तात नयन्ति न शुभां गतिम् ।	055a  
नेतृहीना यथा नावः पुरुषानर्णवे नृप ॥	055c  
यस्तु तिष्ठति कौन्तेय धारणासु यथाविधि ।	056a  
मरणं जन्म दुःखं च सुखं च स विमुञ्चति ॥	056c  
नानाशास्त्रेषु निष्पन्नं योगेष्विदमुदाहृतम् ।	057a  
परं योगस्य यत्कृत्यं निश्चितं तद्द्विजातिषु ॥	057c  
परं हि तद्ब्रह्ममयं महात्मन्ब्रह्माणमीशं वरदं च विष्णुम् ।	058a  
भवं च धर्मं च षडाननं च षड्ब्रह्मपुत्रांश्च महानुभावान् ॥	058c  
तमश्च कष्टं सुमहद्रजश्च सत्वं विशुद्धं प्रकृतिं परां च ।	059a  
सिद्धिं च देवीं वरुणस्य पत्नीं तेजश्च कृत्स्नं सुमहच्च धैर्यम् ॥	059c  
ताराधिपं खे विमलं सतारं विश्वांश्च देवानुरगान्पितॄंश्च ।	060a  
शैलांश्च कृत्स्नानुदधींश्च घोरान्नदीश्च सर्वाः सवनान्घनांश्च ॥	060c  
नागान्नगान्यक्षगणान्दिशश्च गन्धर्वसङ्घान्पुरुषान्स्त्रियश्च ।	061a  
परात्परं प्राप्य महान्महात्मा विशेत योगी नचिराद्विमुक्तः ॥	061c  
कथा च येयं नृपते प्रसक्ता देवे महावीर्यतमौ शुभेयम् ।	062a  
योगी स सर्वानभिभूय मर्त्यान्नारायणात्मा कुरुते महात्मा ॥ 	062c  

इति श्रीमन्महाभारते शान्तिपर्वणि मोक्षधर्मपर्वणि षडधिकत्रिशततमोऽध्यायः ॥ 306 ॥

12-306-1 तव सर्वज्ञेति थ. ध. पाठः ॥ 12-306-2 कारणं हेतुः युक्तिरिति यावत् । स्वपक्षस्योद्भावनाय उत्कर्णाय कारणं श्रैष्ठ्यमिति थ. पाठः ॥ 12-306-5 साङ्ख्या वै मोक्षदर्शिन इति ध. पाठः ॥ 12-306-7 उभे चैते मते युक्ते इति ध. पाठः ॥ 12-306-9 भूतानां धारणं तुल्यमिति ध. पाठः ॥ 12-306-14 छित्त्वा योगाः परमिति ट. थ. पाठः ॥ 12-306-23 व्यूहते विक्षिपति तुच्छीकरोतीत्यर्थः ॥ 12-306-24 अवशाः स्वतन्त्राः ॥ 12-306-26 आत्मानं च सहस्राणीति ट. थ. पाठः । सौभर्यादिवद्युगपदनेकदेहधारणं योगिनां दृष्टमित्यर्थः ॥ 12-306-28 बन्धनेशस्य बन्धनं छेत्तुं समर्थस्य ॥ 12-306-29 बलानि योगे प्रोक्तानि इति ध. पाठः । मया उक्तानीति शेषः ॥ 12-306-32 पात्रे शिरसि धृते ॥ 12-306-33 योगी पार्थिव निश्चलमिति थ. पाठः ॥ 12-306-38 अवेक्ष्यात्मनीति झ. पाठः । जलं हन्तेव मीनानामिति ट. पाठः ॥ 12-306-44 एकारामो विशुद्धात्मेति ठ. ध. पाठः ॥ 12-306-45 ऋतूंश्चित्रान्सञ्चरश्च गृहांस्तथेति ध. पाठः ॥ 12-306-51 बहुसङ्कटमिति ध. पाठः ॥ 12-306-52 अभक्तमटवीप्रायमिति ट. ध. पाठः ॥ 12-306-62 योगान्सर्वाननुभूयेह मर्त्य इति ध. पाठः ॥
