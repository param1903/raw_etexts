अध्यायः 281

भीष्मेण युधिष्ठिरम् प्रति भूतोत्पत्तिविनाशादिप्रतिपादकदेवलनारदसंवादानुवादः ॥ 1 ॥
भीष्म उवाच 	001  
अत्रैवोदाहरन्तीममितिहासं पुरातनम् ।	001a  
नारदस्य च संवादं देवलस्यासितस्य च ॥	001c  
आसीनं देवलं वृद्धं बुद्ध्वा बुद्धिमतां वरम् ।	002a  
नारदः परिपप्रच्छ भूतानां प्रभवाप्ययम् ॥	002c  
नारद उवाच 	003  
कुतः सृष्टमिदं विश्वं ब्रह्मन्स्थावरजङ्गमम् ।	003a  
प्रलये च कमभ्येति तद्भवान्प्रब्रवीतु मे ॥	003c  
असित उवाच 	004  
येभ्यः सृजति भूतानि कालो भावप्रचोदितः ।	004a  
महाभूतानि पञ्चेति तान्याहुर्भूतचिन्तकाः ॥	004c  
तेभ्यः सृजति भूतानि काल आत्मप्रचोदितः ।	005a  
एतेभ्यो यः परं ब्रूयादसद्ब्रूयादसंशयम् ॥	005c  
विद्धि नारद पञ्चैताञ्शाश्वतानचलान्ध्रुवान् ।	006a  
महतस्तेजसो राशीन्कालषष्ठान्स्वभावतः ॥	006c  
आपश्चैवान्तरिक्षं च पृथिवी वायुपावकौ ।	007a  
असिद्धिः परमेतेभ्यो भूतेभ्यो मुक्तसंशयम् ॥	007c  
नोपपत्त्या न वा युक्त्या त्वसद्ब्रूयादसंशयम् ।	008a  
वेत्थैतानभिनिर्वृत्तान्षडेते यस्य राशयः ॥	008c  
पञ्चैव तानि कालश्च भावाभावौ च केवलौ ।	009a  
अष्टौ भूतानि भूतानां शाश्वतानि भवाव्ययौ ॥	009c  
अभावभावितेष्वेव तेभ्यश्च प्रभवन्त्यपि ।	010a  
विनष्टोऽप्यनुतान्येव जन्तुर्भवति पञ्चधा ॥	010c  
तस्य भूमिमयो देहः श्रोत्रमाकाशसम्भवम् ।	011a  
सूर्याच्चक्षुरसुर्वायोरद्भ्यस्तु खलु शोणितम् ॥	011c  
चक्षुषी नासिकाकर्णौ त्वक् जिह्वेति च पञ्चमी ।	012a  
इन्द्रियाणीन्द्रियार्थानां ज्ञानानि कवयो विदुः ॥	012c  
दर्शनं श्रवणं घ्राणं स्पर्शनं रसनं तथा ।	013a  
उपपत्त्या गुणान्विद्धि पञ्च पञ्चसु धातुषु ॥	013c  
रूपं गन्धो रसः स्पर्शः शब्दश्चैवाथ तद्गुणाः ।	014a  
इन्द्रियैरुपलभ्यन्ते पञ्चधा पञ्च पञ्चभिः ॥	014c  
रूपं गन्धं रसं स्पर्शं शब्दं चैवाथ तद्गुणान् ।	015a  
इन्द्रियाणि न बुध्यन्ते क्षेत्रज्ञस्तैस्तु बुध्यते ॥	015c  
चित्तमिन्द्रियसङ्घातात्परं तस्मात्परं मनः ।	016a  
मनसस्तु परा बुद्धिः क्षेत्रज्ञो बुद्धितः परः ॥	016c  
पूर्वं चेतयते जन्तुरिन्द्रियैर्विषयान्पृथक् ।	017a  
विचार्य मनसा पश्चादथ बुद्ध्या व्यवस्यति ।	017c  
इन्द्रियैरुपसृष्टार्थान्मत्वा यस्त्वध्यवस्यति ॥	017e  
चित्तमिन्द्रियसङ्घातं मनो बुद्धिस्तथाऽष्टमी ।	018a  
अष्टौ ज्ञानेन्द्रियाण्याहुरेतान्यध्यात्मचिन्तकाः ॥	018c  
पाणिं पादं च पायुं च मेहनं पञ्चमं मुखम् ।	019a  
इति संशब्द्यमानानि शृणु कर्मेन्द्रियाण्यपि ॥	019c  
जल्पनाभ्यवहारार्थं मुखमिन्द्रियमुच्यते ।	020a  
गमनेन्द्रियं तथा पादौ कर्मणः करणे करौ ॥	020c  
पायूपस्थं विसर्गार्थमिन्द्रिये तुल्यकर्मणी ।	021a  
विसर्गे च पुरीषस्य विसर्गे चापि कामिके ॥	021c  
मनः षष्ठान्यथैतानि वाचा सम्यग्यथागमम् ।	022a  
ज्ञानचेष्टेन्द्रियगुणाः सर्वेषां शब्दिता मया ॥	022c  
इन्द्रियाणां स्वकर्मभ्यः श्रमादुपरमो यदा ।	023a  
भवतीन्द्रियसन्न्यासादथ स्वपिति वै नरः ॥	023c  
इन्द्रियाणां व्युपरमे मनोऽव्युपरतं यदि ।	024a  
सेवते विषयानेव तं विद्यात्स्वप्नदर्शनम् ॥	024c  
सात्विकाश्चैव ये भावास्तथा राजसतामसाः ।	025a  
कर्मयुक्ताः प्रशंसन्ति सात्विकान्नेतरांस्तथा ॥	025c  
आनन्दः कर्मणां सिद्धिः प्रतिपत्तिः परा गतिः ।	026a  
सात्विकस्य निमित्तानि भावान्संश्रयते स्मृतिः ॥	026c  
जन्तुष्वेकतमेष्वेवं भावं यो वा समास्थितः ।	027a  
भावयोरीप्सितं नित्यं प्रत्यक्षं गमनं द्वयोः ॥	027c  
इन्द्रियाणि च भावाश्च गुणाः सप्तदश स्मृताः ।	028a  
तेषामष्टादशो देही यः शरीरे स शाश्वतः ॥	028c  
अथवा सशरीरास्ते गुणाः सर्वे शरीरिणाम् ।	029a  
संश्रितास्तद्वियोगे हि सशरीरा न सन्ति ते ॥	029c  
अथवा संविभागेन शरीरं पाञ्चभौतिकम् ।	030a  
एकश्च दश चाष्टौ च गुणाः सह शरीरिणाम् ।	030c  
ऊष्मणा सह विंशो वा सङ्घातः पाञ्चभौतिकः ॥	030e  
महान्सन्धारयत्येतच्छरीरं वायुना सह ।	031a  
सत्यप्रभावयुक्तस्य निमित्तं देहभेदने ॥	031c  
यथैवोत्पद्यते किञ्चित्पञ्चत्वं गच्छते तथा ।	032a  
पुण्यपापविनाशान्ते पुण्यपापसमीरितः ।	032c  
देहं विशति कालेन ततोऽयं कर्मसम्भवम् ॥	032e  
हित्वाहित्वा ह्ययं प्रैति देहाद्देहं कृताश्रयः ।	033a  
कालसञ्चोदितः क्षेत्री विशीर्णाद्वा गृहाद्गृहम् ॥	033c  
तं तु नैवानुतप्यन्ते प्राज्ञा निश्चितनिश्चयाः ।	034a  
कृपणास्त्वनुतप्यन्ते जनाः सम्बन्धिमानिनः ॥	034c  
न ह्ययं कस्यचित्कश्चिन्नास्य कश्चन विद्यते ।	035a  
भवत्येको ह्ययं नित्यं शरीरे सुखदुःखकृत् ॥	035c  
नैव सञ्जायते जन्तुर्न च जातु विपद्यते ।	036a  
याति देहमयं मुक्त्वा कदाचित्परमां गतिम् ॥	036c  
पुण्यपापमयं देहं क्षपयन्कर्मसङ्क्षयात् ।	037a  
क्षीणदेहः पुनर्देही ब्रह्मत्वमुपगच्छति ॥	037c  
पुण्यपापक्षयार्थं हि साङ्ख्यज्ञानं विधीयते ।	038a  
तत्क्षये हृदि पश्यन्ति ब्रह्मभावे परां गतिम् ॥ 	038c  

इति श्रीमन्महाभारते शान्तिपर्वणि मोक्षधर्मपर्वणि एकाशीत्यधिकद्विशततमोऽध्यायः ॥ 281 ॥

12-281-13 पञ्चधेति झ. पाठः ॥ 12-281-37 क्षीणभोगः पुनर्देहीति ध. पाठः ॥
