अध्यायः 094

भीष्मेण युधिष्ठिरम् प्रति वसुमनसे वामदेवोक्तराजधर्मकथनम् ॥ 1 ॥
वामदेव उवाच 	001  
अयुद्धेनैव विजयं वर्धयेद्वसुधाधिपः ।	001a  
जघन्यमाहुर्विजयं युद्धेन च नराधिप ॥	001c  
न चाप्यलब्धं लिप्सेत मूले नातिदृढे सति ।	002a  
न हि दुर्बलमूलस्य राज्ञो लाभो विवर्धते ॥	002c  
यस्य स्फीतो जनपदः सम्पन्नप्रियराजकः ।	003a  
सन्तुष्टः पुष्टसचिवो दृढमूलः स पार्थिवः ॥	003c  
यस्य योधाः सुसन्तुष्टाः स्वनुरक्ताः सुपूजिताः ।	004a  
अल्पेनापि स दण्डेन महीं जयति पार्थिवः ॥	004c  
\'दण्डो हि बलवान्यत्र तत्र साम प्रयुज्यते ।	005a  
प्रदानं सामपूर्वं च भेदमूलं प्रशस्यते ॥	005c  
त्रयाणां विफलं कर्म यदा पश्येत भूमिपः ।	006a  
रन्ध्रं ज्ञात्वा ततो दण्डं प्रयुञ्जीताविचारयन् ॥	006c  
अभिभूतो यदा शत्रुः शत्रुभिर्बलवत्तरैः ।	007a  
उपेक्षा तत्र कर्तव्या वध्यता बलिनां बलम् ॥	007c  
दुर्बलो हि महीपालो यदा भवति भारत ।	008a  
उपेक्षा तत्र कर्तव्या चतुर्णामविरोधिनी ।	008c  
उपायः पञ्चमः सोऽपि सर्वेषां बलवत्तरः ॥	008e  
भार्गवेण च गीतानां श्लोकानां कोसलाधिप ।	009a  
विज्ञाय तत्वं तत्वज्ञ तत्वतस्तत्करिष्यति ॥	009c  
यदि रक्षःपिशाचेन हन्यते यत्रकुत्रचित् ।	010a  
उपेक्षा तत्र कर्तव्या वाच्यतां बलिनां बलम् ॥	010c  
दुर्बलोऽपि महीपाल शत्रूणां शत्रुमुद्धरेत् ।	011a  
पादलग्नं करस्थेन कण्टकेनैव कण्टकम् ॥	011c  
शठानां सचिवानां च म्लेच्छानां च महीपते ।	012a  
एष उक्त उपायानामुपेक्षा बलवत्तम ॥	012c  
अश्मना नाशयेल्लोहं लोहेनाश्मानमेव तु ।	013a  
बिल्वानि वा परैर्बिल्वैर्म्लेच्छैर्म्लेच्छान्प्रसादयेत् ॥	013c  
दासानां च प्रदृप्तानामेतदेव हि कारयेत् ।	014a  
चण्डालम्लेच्छजातीनां दण्डेनैव निवारणम् ।	014c  
शठानां दुर्विनीतैश्च पूर्वमुक्तं समाचरेत् ॥	014e  
अन्त्याः शठाश्च सचिवास्तथा कुब्राह्मणादयः ।	015a  
उपायैः पञ्चभिः साध्याश्चतुर्वर्गविरोधिनः ॥	015c  
पौरजानपदा यस्य स्वनुरक्ता अपीडिताः ।	016a  
राष्ट्रकर्मकरा ह्येते राष्ट्रस्य च विरोधिनः ॥	016c  
दुर्विनीता विनीताश्च सर्वे साध्याः प्रयत्नतः ।	017a  
चण्डालम्लेच्छजात्याश्च पाषण्डाश्च विकर्मिणः ।	017c  
बलिनश्चाश्रमाश्चैव तथा गायकनर्तकाः ॥\'	017e  
पौरजानपदा यस्य भूतेषु च दयालवः ।	018a  
सधना धान्यवन्तश्च दृढमूलः स पार्थिवः ॥	018c  
प्रतापकालमधिकं यदा मन्येत चात्मनः ।	019a  
तदा लिप्सेत मेधावी परभूमिधनान्युत ॥	019c  
भोगेषूदयमानस्य भूतेषु च दयावतः ।	020a  
वर्धते त्वरमाणस्य विषयो रक्षितात्मनः ॥	020c  
तक्षेदात्मानमेवं स वनं परशुना यथा ।	021a  
यः सम्यग्वर्तमानेषु स्वेषु मिथ्या प्रवर्तते ॥	021c  
नैव द्विषन्तो हीयन्ते राज्ञो नित्यमनिघ्नतः ।	022a  
क्रोधं निहन्तुं यो वेद तस्य द्वेष्टा न विद्यते ॥	022c  
यदार्यजनविद्विष्टं कर्म तन्नाचरेद्बुधः ।	023a  
यत्कल्याणमभिध्यायेत्तत्रात्मानं नियोजयेत् ॥	023c  
नैवमन्येऽवजानन्ति नात्मना परितप्यते ।	024a  
कृत्यशेषेण यो राजा सुखान्यनुबुभूषति ॥	024c  
इदं वृत्तं मनुष्येषु वर्तते यो महीपतिः ।	025a  
उभौ लोकौ विनिर्जित्य विजये सम्प्रतिष्ठते ॥	025c  
भीष्म उवाच 	026  
इत्युक्तो वामदेवेन सर्वं तत्कृतवान्नृपः ।	026a  
तथा कुर्वंस्त्वमप्येतौ लोकौ जेता न संशयः ॥ 	026c  

इति श्रीमन्महाभारते शान्तिपर्वणि राजधर्मपर्वणि चतुर्नवतितमोऽध्यायः ॥ 94 ॥

12-94-2 नातिदृढे अनतिदृढे ॥ 12-94-4 दण्डेन सैन्येन ॥ 12-94-24 कृत्यशेषेण परकृत्यं कार्स्त्न्येन न समापयेत् । समापिते तु परोऽवमन्यते स्वस्य च तापो भवतीत्यर्थः ॥ 12-94-26 नृपो वसुमनाः ॥
