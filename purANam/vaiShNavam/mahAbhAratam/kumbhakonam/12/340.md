अध्यायः 340

शुकेन कैलासशिखरादन्तरिक्षोत्पतनम् ॥ 1 ॥ शुकेनात्मानमवलोकयतो देवान्प्रति व्यासेन शुकेत्याक्रोशे तम् प्रति प्रतिवचनचोदना ॥ 2 ॥
भीष्म उवाच 	001  
गिरिशृङ्गं समारुह्य सुतो व्यासस्य भारत ।	001a  
समे देशे विविक्ते स निःशलाक उपाविशत् ॥	001c  
धारयामास चात्मानं यथाशास्त्रं यथाविधि ।	002a  
पादप्रभृतिगात्रेषु क्रमेण क्रमयोगवित् ॥	002c  
ततः स प्राङ्मुखो विद्वानादित्ये नाचिरोदिते ।	003a  
पाणिपादं समाधाय विनीतवदुपाविशत् ॥	003c  
न तत्र पक्षिसम्पातो न शब्दो नापि दर्शनम् ।	004a  
यत्र वैयासकिर्धीमान्योक्तुं समुपचक्रमे ॥	004c  
स ददर्श तदाऽऽत्मानं सर्वसङ्गविनिःसृतम् ।	005a  
प्रजहास ततो हासं शुकः सम्प्रेक्ष्य तत्परम् ॥	005c  
स पुनर्योगमास्थाय मोक्षमार्गोपलब्धये ।	006a  
महायोगेश्वरो भूत्वा सोऽत्यक्रामद्विहायसम् ॥	006c  
ततः प्रदक्षिणं कृत्वा देवर्षिं नारदं ततः ।	007a  
निवेदयामास च तं स्वं योगं परमर्षये ॥	007c  
शुक उवाच 	008  
दृष्टो मार्गः प्रवृत्तोस्मि स्वस्ति तेऽस्तु तपोधन ।	008a  
त्वत्प्रसादाद्गमिष्यामि गतिमिष्टां महाद्युते ॥	008c  
नारदेनाभ्यनुज्ञातः शुको द्वैपायनात्मजः ।	009a  
अभिवाद्य पुनर्योगमास्थायाकाशमाविशत् ॥	009c  
कैलासपृष्ठादुत्पत्य स पपात दिवं तदा ।	010a  
अन्तरिक्षचरः श्रीमान्व्यासपुत्रः सुनिश्चितः ॥	010c  
तमुद्यन्तं द्विजश्रेष्ठं वैनतेयसमद्युतिम् ।	011a  
ददृशुः सर्वभूतानि मनोऽमारुतरंहसम् ॥	011c  
व्यवसायेन लोकांस्त्रीन्सर्वान्सोऽथ विचिन्तयन् ।	012a  
आस्थितो दिव्यमध्वानं पावकार्कसमप्रभः ॥	012c  
तमेकमनसं यान्तमव्यग्रमकुतोभयम् ।	013a  
ददृशुः सर्वभूतानि जङ्गमानीतराणि च ॥	013c  
यथाशक्ति यथान्यायं पूजयाञ्चक्रिरे तदा ।	014a  
पुष्पवर्षैश्च दिव्यैस्तमलञ्चक्रुर्दिवौकसः ॥	014c  
तं दृष्ट्वा विस्मिताः सर्वे गन्धर्वाप्सरसां गणाः ।	015a  
ऋषयश्चैव संसिद्धाः परं विस्मयमागताः ॥	015c  
अन्तरिक्षगतः कोऽयं तपसा सिद्धिमागतः ।	016a  
अधः कायोर्ध्ववक्त्रश्च नेत्रैः समतिवाह्यते ॥	016c  
ततः परमधर्मात्मा त्रिषु लोकेषु विश्रुतः ।	017a  
भास्करं समुदीक्षन्स प्राङ्मुखो वाग्यतोऽगमत् ।	017c  
शब्देनाकाशमखिलं पूरयन्निव सर्वशः ॥	017e  
तमापतन्तं सहसा दृष्ट्वा सर्वाप्सरोगणाः ।	018a  
सम्भ्रान्तमनसो राजन्नासन्परमविस्मिताः ।	018c  
पञ्चचूडाप्रभृतयो भृशमुत्फुल्ललोचनाः ॥	018e  
दैवतं कतमं ह्येतदुत्तमां गतिमास्थितम् ।	019a  
सुनिश्चितमिहायाति विमुक्तमिव निःस्पृहम् ॥	019c  
ततः समभिचक्राम मलयं नाम पर्वतम् ।	020a  
उर्वशी पूर्वचित्तिश्च यं नित्यमुपसेवतः ॥	020c  
तस्य ब्रह्मर्षिपुत्रस्य विस्मयं ययतुः परम् ।	021a  
अहो बुद्धिसमाधानं वेदाभ्यासरते द्विजे ॥	021c  
अचिरेणैव कालेन नभश्चरति चन्द्रवत् ।	022a  
पितृशुश्रूषया बुद्धिं सम्प्राप्तोऽयमनुत्तमाम् ॥	022c  
पितृभक्तो दृढतपाः पितुः सुदयितः सुतः ।	023a  
अनन्यमनसा तेन कथं पित्रा विसर्जितः ॥	023c  
उर्वश्या वचनं श्रुत्वा शुकः परमधर्मवित् ।	024a  
उदैक्षत दिशः सर्वा वचने गतमानसः ॥	024c  
सोऽन्तरिक्षं महीं चैव सशैलवनकाननाम् ।	025a  
विलोकयामास तदा सरांसि सरितस्तथा ॥	025c  
ततो द्वैपायनसुतं बहुमानात्समन्ततः ।	026a  
कृताञ्जलिपुटाः सर्वा निरीक्षन्ते स्म देवताः ॥	026c  
अब्रवीत्तास्तदा वाक्यं शुकः परमधर्मवित् ।	027a  
पिता यद्यनुगच्छेन्मां क्रोशमान शुकेति वै ॥	027c  
तस्य प्रतिवचो देयं सर्वैरेव समाहितैः ।	028a  
एतन्मे स्नेहतः सर्वे वचनं कर्तुमर्हथ ॥	028c  
शुकस्य वचनं श्रुत्वा दिशः सजलकाननाः ।	029a  
समुद्राः सरितः शैलाः प्रत्यूचुस्तं समन्ततः ॥	029c  
यथा ज्ञापयसे विप्र बाढमेवं भविष्यति ।	030a  
ऋषेर्व्याहरतो वाक्यं प्रतिवक्ष्यामहे वयम् ॥ 	030c  

इति श्रीमन्महाभारते शान्तिपर्वणि मोक्षधर्मपर्वणि चत्वारिंशदधिकत्रिशततमोऽध्यायः ॥ 340 ॥

12-340-1 निःशलाके निस्तृणे ॥ 12-340-16 अधःकायात् ऊर्ध्वं वक्त्रं यस्य । सूर्ये दत्तदृष्टिरतः स्वदेहस्याधोभागं न पश्यतीत्यर्थः ॥
