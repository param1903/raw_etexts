अध्यायः 133

भीष्मेण युधिष्ठिरम् प्रति राज्ञा यथाकथञ्चित्कोशवृद्धेः कर्तव्यत्वोक्तिः ॥ 1 ॥ तथा दस्युभिरापद्यपि सावशेषं परस्वापहारणस्य धर्म्यत्वोक्तिः ॥ 2 ॥
भीष्म उवाच 	001  
स्वराष्ट्रात्परराष्ट्राच्च कोशं सञ्जनयेन्नृपः ।	001a  
कोशाद्धि धर्मः कौन्तेय राज्यमूलं प्रवर्तते ॥	001c  
तस्मात्सञ्जनयेत्कोशं सत्कृत्य परिपालयेत् ।	002a  
परिपाल्यानुगृह्णीयादेष धर्मः सनातनः ॥	002c  
स कोशः शुद्धभावेन न नृशंसेन जायते ।	003a  
मध्यमं पदमास्थाय कोशसङ्ग्रहणं चरेत् ॥	003c  
अबलस्य कुतः कोशो ह्यकोशस्य कुतो बलम् ।	004a  
अबलस्य कुतो राज्यमराज्ये श्रीर्भवेत्कुतः ॥	004c  
उच्चैर्वृत्तेः श्रियो हानिर्यथैव मरणं तथा ।	005a  
तस्मात्कोशं बलं मित्रमथ राजा विवर्धयेत् ॥	005c  
हीनकोशं हि राजानमवमन्यन्ति शत्रवः ।	006a  
न चास्याल्पेन तुष्यन्ति कर्मणाऽप्युत्सहन्ति च ॥	006c  
श्रियो हि कारणाद्राजा सत्क्रियां लभते पराम् ।	007a  
साऽस्य गूहति पापानि वासो गुह्यमिव स्त्रियाः ॥	007c  
ऋद्धिमस्यानुतप्यन्ते पुरा विप्रकृता नराः ।	008a  
सालावृका इवाजस्रं जिघांसूनेव विन्दति |	008c  
ईदृशस्य कुतो राज्यं सुखं भरतसत्तम ॥	008e  
उद्यच्छेदेव न ग्लायेदुद्यमो ह्येव पौरुषम् ।	009a  
अप्यपर्वणि भज्येत न नमेतेह कस्यचित् ॥	009c  
अप्यरण्यं समाश्रित्य चरेन्मृगगणैः सह ।	010a  
न त्वेवोद्रिक्तमर्यादैर्दस्युभिः सहितश्चरेत् ॥	010c  
दस्यूनां सुलभा सेना रौद्रकर्मसु भारत ।	011a  
एकान्ततो ह्यमर्यादात्सर्वोऽप्युद्विजते जनः ॥	011c  
दस्यवोऽप्यभिशङ्कन्ते निरनुक्रोशकारिणः ॥	012ac  
स्थापयेदेव मर्यादां जनचित्तप्रसादिनीम् ।	013a  
अल्पाप्यर्थेषु मर्यादा लोके भवति पूजिता ॥	013c  
नायं लोकोऽस्ति न पर इति व्यवसितो जनः ।	014a  
नालं गन्तुमिहाश्वासं नास्तिक्यभयशङ्कितैः ॥	014c  
यथा सद्भिः परादानमहिंसा दस्युभिस्तथा ।	015a  
अनुरज्यन्ति भूतानि समर्यादेषु दस्युषु ॥	015c  
अयुध्यमानस्यादानं दारामर्शः कृतघ्नता ।	016a  
ब्रह्मवित्तस्य चादानं निःशेषकरणं तथा ॥	016c  
स्त्रिया मोषः पथिस्थानं साधुष्वेव विगर्हितम् ।	017a  
सदोष एव भवति दस्युरेतानि वर्जयेत् ॥	017c  
अभिसन्दधते ये च विनाशायास्य भारत ।	018a  
सशेषमेवोपलभ्य कुर्वन्तीति विनिश्चयः ॥	018c  
तस्मात्सशेषं कर्तव्यं स्वाधीनमपि दस्युभिः ।	019a  
न बलस्थोऽहमस्मीति नृशंसानि समाचरेत् ॥	019c  
सशेषकारिणस्तत्र शेषं पश्यन्ति सर्वशः ।	020a  
निःशेषकारिणो नित्यं निःशेषकरणाद्भयम् ॥ 	020c  

इति श्रीमन्महाभारते शान्तिपर्वणि आपद्धर्मपर्वणि त्रयस्त्रिंशदधिकशततमोऽध्यायः ॥ 133 ॥

12-133-5 उच्चैर्वृत्तेः महतः ॥ 12-133-7 वासः पापमिव स्त्रिय इति ट. ड. थ. पाठः ॥ 12-133-8 विप्रकृताः सालावृकवत् जिघांसूनेव विन्दन्ति आश्रयन्ति कपटेन हन्तुम् । आर्षो वचनव्यत्ययः ॥ 12-133-10 दस्युभिः दस्युप्रायैरमात्यैः ॥ 12-133-11 अत्यन्तापन्नस्य वनस्था दस्यवोऽपि कार्यकरा इत्याह दस्यूनामिति । दस्यूनां सुलभां सेनां रौद्रकर्मसु कारयेदिति ध. पाठः । तेष्वपि सत्येन मार्दवेन च स्थेयमित्याह एकान्तत इति ॥ 12-133-14 जनः प्राकृतः । अलं पर्याप्तं युक्तमित्यर्थः ॥ 12-133-15 सद्भिर्दस्युभिः परादानं परस्वहरणमपि कृतम् अहिंसा भवति तथा वक्ष्ये इति शेषः ॥ 12-133-16 निःशेषकरणं सर्वहरणम् ॥ 12-133-17 स्त्रिया कन्यायाः मोषश्चौर्यम् ॥ 12-133-19 यस्मादेवं तस्मात् सशेषमेव परलुम्पनं कर्तव्यम् ॥ 12-133-20 यो यथा करोति तथैव प्रजाः कुर्वन्तीत्याह सशेषेति ॥
