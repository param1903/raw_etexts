अध्यायः 065

भीष्मेण युधिष्ठिरम् प्रति वर्णाश्रमधर्मकथनम् ॥ 1 ॥
युधिष्ठिर उवाच 	001  
श्रुता मे कथिताः पूर्वं चत्वारो मानवाश्रमाः ।	001a  
व्याख्यानमेषामाचक्ष्व पृच्छतो मे पितामह ॥	001c  
भीष्म उवाच 	002  
विदिताः सर्व एवेह धर्मास्तव युधिष्ठिर ।	002a  
यथा मम महाबाहो विदिताः साधुसम्मताः ॥	002c  
यत्तु लिङ्गान्तरगतं पृच्छसे मां युधिष्ठिर ।	003a  
धर्मं धर्मभृतां श्रेष्ठ तन्निबोध नराधिप ।	003c  
सर्वाण्येतानि कौन्तेय विद्यन्ते भरतर्षभ ।	004a  
साध्वाचारप्रवृत्तानां चातुराश्रम्यकर्मणाम् ॥	004c  
अकामद्वेषसंयुक्तो दण्डनीत्या युधिष्ठिर ।	005a  
समदर्शी च भूतेषु भैक्ष्याश्रमपदं भवेत् ॥	005c  
वेत्ति दानं विसर्गं च विग्रहानुग्रहौ तथा ।	006a  
यथोक्तवृत्तो धीरश्च क्षमाश्रमपदं भवेत् ॥	006c  
अर्हान्पूजयतो नित्यं संविभागेन पाण्डव ।	007a  
सर्वतस्तस्य कौन्तेय भैक्ष्याश्रमपदं भवेत् ॥	007c  
ज्ञातिसम्बन्धिमित्राणि व्यापन्नानि युधिष्ठिर ।	008a  
समभ्युद्धरमाणस्य दीक्षाश्रमपदं भवेत् ॥	008c  
लोकमुख्येषु सत्कारं लिङ्गिमुख्येषु चासकृत् ।	009a  
कुर्वतस्तस्य कौन्तेय वन्याश्रमपदं भवेत् ॥	009c  
आह्निकं पितृयज्ञांश्च भूतयज्ञान्समानुषान् ।	010a  
कुर्वतः पार्थ विपुलान्वन्याश्रमपदं भवेत् ॥	010c  
संविभागेन भूतानामतिथीनां तथाऽर्चनात् ।	011a  
देवयज्ञैश्च राजेन्द्र वन्याश्रमपदं भवेत् ॥	011c  
मर्दनं परराष्ट्राणां शिष्टार्थं सत्यविक्रम ।	012a  
कुर्वतः पुरुषव्याघ्र वन्याश्रमपदं भवेत् ॥	012c  
पालनात्सर्वभूतानां स्वराष्ट्रपरिपालनात् ।	013a  
दीक्षा बहुविधा राजन्सत्याश्रमपदं भवेत् ॥	013c  
वेदाध्ययननित्यत्वं क्षमाऽथाचार्यपूजनम् ।	014a  
तथोपाध्यायशुश्रूषा ब्रह्माश्रमपदं भवेत् ॥	014c  
आह्निकाञ्जपमानस्य देवान्पूजयतः सदा ।	015a  
धर्मेण पुरुषव्याघ्र धर्माश्रमपदं भवेत् ॥	015c  
मृत्युर्वा रक्षणं वेति यस्य राज्ञो विनिश्चयः ।	016a  
प्राणद्यूते व्यवस्थाप्य ब्रह्माश्रमपदं भवेत् ॥	016c  
अजिह्नमशठं मार्गं वर्तमानस्य भारत ।	017a  
सर्वदा सर्वभूतेषु ब्रह्माश्रमपदं भवेत् ॥	017c  
वानप्रस्थेषु विप्रेषु त्रैविद्येषु च भारत ।	018a  
प्रयच्छतोऽर्थान्विपुलान्वन्याश्रमपदं भवेत् ॥	018c  
सर्वभूतेष्वनुक्रोशं कुर्वतस्तव भारत ।	019a  
आनृशंस्ये प्रवृत्तस्य नियतः पुण्यसञ्चयः ॥	019c  
बालवृद्धेषु कौन्तेय सर्वावस्थं युधिष्ठिर ।	020a  
अनुक्रोशक्रिया पार्थ धर्म एष सनातनः ॥	020c  
बलात्कृतेषु भूतेषु परित्राणं कुरूद्वह ।	021a  
शरणागतेषु कौरव्य परं कारुण्यमाचर ॥	021c  
चराचराणां भूतानां रक्षणं चापि सर्वशः ।	022a  
यथार्हपूजां च तथा कुर्वन्गार्हस्थ्यमावसेत् ॥	022c  
ज्येष्ठानुज्येष्ठपत्नीनां भ्रातॄणां पुत्रनप्तृणाम् ।	023a  
निग्रहानुग्रहौ पार्थ गार्हस्थ्यममितं तपः ॥	023c  
साधूनामर्चनीयानां पूजासु विदितात्मनाम् ।	024a  
पालनं पुरुषव्याघ्र गृहाश्रमपदं भवेत् ॥	024c  
आश्रमस्थानि भूतानि यस्य वेश्मनि भारत ।	025a  
भुञ्जते विपुलं भोज्यं तद्गार्हस्थ्यं युधिष्ठिर ॥	025c  
यः स्थितः पुरुषो धर्मे धात्रा सृष्टे यथार्थवत् ।	026a  
आश्रमाणां हि सर्वेषां फलं प्राप्नोत्यनामयम् ॥	026c  
यस्मिन्न नश्यन्ति गुणाः कौन्तेय पुरुषे सदा ।	027a  
आश्रमस्थं तमप्याहुर्नरश्रेष्ठं युधिष्ठिर ॥	027c  
स्थानमानं कुलेमानं वयोमानं तथैव च ।	028a  
कुर्वन्वसति सर्वेषु ह्याश्रमेषु युधिष्ठिर ॥	028c  
देशधर्मांश्च कौन्तेय कुलधर्मांस्तथैव च ।	029a  
पालयन्पुरुषव्याघ्र राजा सर्वाश्रमी भवेत् ॥	029c  
काले विभूतिं भूतानामुपहारांस्तथैव च ।	030a  
अर्हयन्पुरुषव्याघ्र साधूनामाश्रमे वसेत् ॥	030c  
देशधर्मगतश्चापि यो धर्मं प्रत्यवेक्षते ।	031a  
सर्वलोकस्य कौन्तेय राजा भवति सोश्रमी ॥	031c  
ये धर्मकुशला लोके धर्मं कुर्वन्ति भारत ।	032a  
पालिता यस्य विषये पादांशस्तस्य भूपतेः ॥	032c  
धर्मारामान्धर्मपरान्ये न रक्षन्ति मानवान् ।	033a  
पार्थिवाः पुरुषव्याघ्र तेषां पापं हरन्ति ते ॥	033c  
ये च रक्षासहायाः स्युः पार्थिवानां युधिष्ठिर ।	034a  
ते चैवांशहराः सर्वे धर्मे परकृतेऽनघ ॥	034c  
सर्वाश्रमपदेऽप्याहुर्गार्हस्थ्यं दीप्तनिर्णयम् ।	035a  
पावनं पुरुषव्याघ्र यद्वयं पर्युपास्महे ॥	035c  
आत्मोपमस्तु भूतेषु यो वै भवति मानवः ।	036a  
न्यस्तदण्डो जितक्रोधः प्रेत्येह लभते सुखम् ॥	036c  
धर्मोच्छ्रिता सत्यजला शीलयष्टिर्दमध्वजा ।	037a  
त्यागवाताध्वगा शीघ्रा नौस्तया सन्तरिष्यति ॥	037c  
यदा सर्वत्र निर्मुक्तः कामो नास्य हृदि स्थितः ।	038a  
यदा सत्यान्वितो वृत्तैस्तदा ब्रह्म समश्नुते ॥	038c  
सुप्रसन्नस्तु भावेन योगेन च नराधिप ।	039a  
धर्मं पुरुषशार्दूल प्राप्स्यसे पालने रतः ॥	039c  
वेदाध्ययनशीलानां विप्राणां साधुकर्मणाम् ।	040a  
पालने यत्नमातिष्ठ सर्वलोकस्य चानघ ॥	040c  
वने चरन्ति ये धर्ममाश्रमेषु च भारत ।	041a  
रक्षणात्तच्छतगुणं धर्मं प्राप्नोति पार्थिवः ॥	041c  
एष ते विविधो धर्मः पाण्डवश्रेष्ठ कीर्तितः ।	042a  
युधिष्ठिर त्वमेनं वै पूर्वं दृष्टं सनातनम् ॥	042c  
चातुराश्रम्यमैकाग्र्यं चातुर्वर्ण्यं च पाण्डवं ।	043a  
धर्मं पुरुषशार्दूल प्राप्स्यसे पालने रतः ॥ 	043c  

इति श्रीमन्महाभारते शान्तिपर्वणि राजधर्मपर्वणि पञ्चषष्टितमोऽध्यायः ॥ 65 ॥

12-65-4 एतानि चातुराश्रम्यकारिणां लिङ्गानि सतां राज्ञां राजधर्मेष्वेव वर्तन्ते इत्यर्थः ॥ 12-65-5 भैक्ष्याश्रमः ब्रह्मचर्यम् ॥ 12-65-6 क्षमाश्रमो गार्हस्थ्यम् ॥ 12-65-7 भैक्ष्याश्रमः सन्न्यासः ॥ 12-65-8 दीक्षाश्रमो वैखानसः ॥ 12-65-12 शिष्टार्थं शिष्टसंरक्षणार्थम् ॥ 12-65-13 सत्याश्रमः क्षात्राश्रमः ॥ 12-65-15 धर्माश्रमः यत्याश्रमः ॥ 12-65-19 सर्वावस्थं पदं भवेत् इति झ. पाठः ॥ 12-65-31 सोश्रमी सः आश्रमी सर्वाश्रमफलभागित्यर्थः ॥ 12-65-37 धर्मे स्थिता सत्ववीर्या धर्मसेतुवटारका । त्यागवाताध्वगाशीघ्रा नौस्तं सन्तारयिष्यति । इति झ. पाठः । तत्र धर्मसेतुः शास्त्रं सैव वटारका बन्धनरज्जुर्यत्रेत्यर्थः ॥
