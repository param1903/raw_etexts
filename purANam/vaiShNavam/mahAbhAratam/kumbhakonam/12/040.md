अध्यायः 040
युधिष्ठिरेण भीमार्जुनादीनां तत्तद्योग्ययौवराज्याद्यधिकारेषु नियोजनम् ॥ 1 ॥
वैशम्पायन उवाच 	001  
प्रकृतीनां च तद्वाक्यं देशकालोपबृंहितम् ।	001a  
श्रुत्वा युधिष्ठिरो राजाऽथोत्तरं प्रत्यभाषत ॥	001c  
धन्याः पाण्डुसुता नूनं येषां ब्राह्मणपुङ्गवाः ।	002a  
तथ्यान्वाप्यथवाऽतथ्यान्गुणानाहुः समागताः ॥	002c  
अनुग्राह्या वयं नूनं भवतामिति मे मतिः ।	003a  
यदेवं गुणसम्पन्नानस्मान्ब्रूथ विमत्सराः ॥	003c  
धृतराष्ट्रो महाराजः पिता नो दैवतं परम् ।	004a  
शासनेऽस्य प्रिये चैव स्थेयं मत्प्रियकाङ्क्षिभिः ॥	004c  
एतदर्थं हि जीवामि कृत्वा ज्ञातिवधं महत् ।	005a  
अस्य शुश्रूषणं कार्यं मया नित्यमतन्द्रिणा ॥	005c  
यदि चाहमनुग्राह्यो भवतां सुहृदां तथा ।	006a  
धृतराष्ट्रे यथापूर्वं वृत्तिं वर्तितुमर्हथ ॥	006c  
एष नाथो हि जगतो भवतां च मया सह ।	007a  
अस्य प्रसादे पृथिवी पाण्डवाः सर्व एव च ॥	007c  
एतन्मनसि कर्तव्यं भवद्भिर्वचनं मम ।	008a  
अनुज्ञाप्याथ तान्राजा यथेष्टं गम्यतामिति ॥	008c  
पौरजानपदान्सर्वान्विसृज्य कुरुनन्दनः ।	009a  
यौवराज्येन कौन्तेयं भीमसेनमयोजयत् ॥	009c  
मन्त्रे च निश्चये चैव षाड्गुण्यस्य च चिन्तने ।	010a  
विदुरं बुद्धिसम्पन्नं प्रीतिमान्स समादिशत् ॥	010c  
कृताकृतपरिज्ञाने तथाऽऽयव्ययचिन्तने ।	011a  
सञ्जयं योजयामास वृद्धं सर्वगुणैर्युतम् ॥	011c  
बलस्य परिमाणे च भक्तवेतनयोस्तथा ।	012a  
नकुलं व्यादिशद्राजा कर्मणां चान्ववेक्षणे ॥	012c  
परचक्रोपरोधे च दृप्तानां चावमर्दने ।	013a  
युधिष्ठिरो महाराज फल्गुनं व्यादिदेश ह ॥	013c  
द्विजानां देवकार्येषु कार्येष्वन्येषु चैव ह ।	014a  
धौम्यं पुरोधसां श्रेष्ठं नित्यमेव समादिशत् ॥	014c  
सहदेवं समीपस्थं नित्यमेव समादिशत् ।	015a  
तने गोप्यो हि नृपतिः सर्वावस्थो विशाम्पते ॥	015c  
यान्यानमन्यद्योग्यांश्च येषु येष्विह कर्मसु ।	016a  
तांस्तांस्तेष्वेव युयुजे प्रीयमाणो महीपतिः ॥	016c  
विदुरं सञ्जयं चैव युयुत्सुं च महामतिम् ।	017a  
अब्रवीत्परवीरघ्नो धर्मात्मा धर्मवत्सलः ॥	017c  
उत्थायोत्थाय तत्कार्यमस्य राज्ञः पितुर्मम ।	018a  
सर्वं भवद्भिः कर्तव्यमप्रमत्तैर्यथा मम ॥	018c  
पौरजानपदानां च यानि कार्याणि नित्यशः ।	019a  
राजानं समनुज्ञाप्य तानि कार्याणि धर्मतः ॥ 	019c  

इति श्रीमन्महाभारते शान्तिपर्वणि राजधर्मपर्वणि चत्वारिंशोऽध्यायः ॥ 40 ॥

12-40-18 यत् अस्य कार्यं तच्च भवद्भिः कर्तव्यमित्यर्थः । अप्रमत्तैस्तथामयेति ट. द. पाठः ॥ 12-40-19 तानि कार्याणि कर्तव्यानीत्यर्थः ॥
