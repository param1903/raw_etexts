अध्यायः 027
व्यासेन युधिष्ठिरम्प्रत्यश्मजनकसंवादानुवादपूर्वकं क्षात्रधर्मविधानम् ॥ 1 ॥
वैशम्पायन उवाच 	001  
ज्ञातिशोकाभितप्तस्य प्राणानिष्टांस्त्यजिष्यतः ।	001a  
ज्येष्ठस्य पाण्डुपुत्रस्य व्यासः शोकमपानुदत् ॥	001c  
व्यास उवाच 	002  
अत्राप्युदाहरन्तीममितिहासं पुरातनम् ।	002a  
अश्मगीतं नरव्याघ्र तन्निबोध युधिष्ठिर ॥	002c  
अश्मानं ब्राह्मणं प्राज्ञं वैदेहो जनको नृपः ।	003a  
संशयं परिपप्रच्छ दुःखशोकसमन्वितः ॥	003c  
जनक उवाच 	004  
आगमे यदि वाऽपाये ज्ञातीनां द्रविणस्य च ।	004a  
नरेण प्रतिपत्तव्यं कल्याणं कथमिच्छता ॥	004c  
अश्मोवाच 	005  
उत्पन्नमिममात्मानं नरस्यानन्तरं ततः ।	005a  
तानितान्यनुवर्तन्ते दुःखानि च सुखानि च ॥	005c  
तेषामन्यतरापत्तौ यद्यदेवोपसेवते ।	006a  
तदस्य चेतनामाशु हरत्यभ्रमिवानिलः ॥	006c  
अभिजातोऽस्मि सिद्धोऽस्मि नास्मि केवलमानुषः ।	007a  
इत्येभिर्हेतुभिस्तस्य त्रिभिश्चित्तं प्रसिच्यते ॥	007c  
सम्प्रसक्तमना भोगान्विसृज्य पितृसञ्चितान् ।	008a  
परिक्षीणः परस्वानामादानं साधु मन्यते ॥	008c  
तमतिक्रान्तमर्यादमाददानमसाम्प्रतम् ।	009a  
प्रतिषेधन्ति राजानो लुब्धा मृगमिवेषुभिः ॥	009c  
ये च विंशतिवर्षा वा त्रिंशद्वर्षाश्च मानवाः ।	010a  
परेण ते वर्षशतान्न भविष्यन्ति पार्थिव ॥	010c  
तेषां परमदुःखानां बुद्ध्या भैषज्यमाचरेत् ।	011a  
सर्वप्राणभृतां वृत्तं प्रेक्षमाणस्ततस्ततः ॥	011c  
मानसानां पुनर्योनिर्दुःखानां चित्तविभ्रमः ।	012a  
अनिष्टोपनिपातो वा तृतीयं नोपपद्यते ॥	012c  
एवमेतानि दुःखानि तानि तानीह मानवम् ।	013a  
विविधान्युपवर्तन्ते तथा संस्पर्शजान्यपि ॥	013c  
जरामृत्यू हि भूतानां खादितारौ वृकाविव ।	014a  
बलिनां दुर्बलानां च ह्रस्वानां महतामपि ॥	014c  
न कश्चिज्जात्वतिक्रामेज्जरामृत्यू हि मानवः ।	015a  
अपि सागरपर्यन्तां विजित्येमां वसुन्धराम् ॥	015c  
सुखं वा यदि वा दुःखं भूतानां पर्युपस्थितम् ।	016a  
प्राप्तव्यमवशैः सर्वं परिहारो न विद्यते ॥	016c  
पूर्वे वयसि मध्ये वाऽप्युत्तरे वा नराधिप ।	017a  
अवर्जनीयास्तेऽर्था वै काङ्क्षिता ये ततोऽन्यथा ॥	017c  
अप्रियैः सह संयोगो विप्रयोगश्च सुप्रियैः ।	018a  
अर्थानर्थौ सुखं दुःखं विधानमनुवर्तते ॥	018c  
प्रादुर्भावश्च भूतानां देहत्यागस्तथैव च ।	019a  
प्राप्तिव्यायामयोगश्च सर्वमेतत्प्रतिष्ठितम् ॥	019c  
गन्धवर्णरसस्पर्शा निवर्तन्ते स्वभावतः ।	020a  
तथैव सुखदुःखानि विधानमनुवर्तते ॥	020c  
आसनं शयनं यानमुत्थानं पानभोजनम् ।	021a  
नियतं सर्वभूतानां कालेनैव भवत्युत ॥	021c  
वैद्याश्चाप्यातुराः सन्ति बलवन्तश्च दुर्बलाः ।	022a  
स्त्रीमन्तश्चापरे षण्ढा विचित्रः कालपर्ययः ॥	022c  
कुले जन्म तथा वीर्यमारोग्यं रूपमेव च ।	023a  
सौभाग्यमुपभोगश्च भवितव्येन लभ्यते ॥	023c  
सन्ति पुत्राः सुबहवो दरिद्राणामनिच्छताम् ।	024a  
नास्ति पुत्रः समृद्धानां विचित्रं विधिचेष्टितम् ॥	024c  
व्याधिरग्निर्जलं शस्त्रं बुभुक्षाश्चापदो विषम् ।	025a  
ज्वरश्च मरणं जन्तोरुच्चाच्च पतनं तथा ॥	025c  
निर्याणे यस्य यद्दिष्टं तेन गच्छति सेतुना ।	026a  
दृश्यते नाप्यतिक्रामन्न निष्क्रान्तोऽथवा पुनः ।	026c  
दृश्यते चाप्यतिक्रामन्न निग्राह्योऽथवा पुनः ॥	026e  
दृश्यते हि युवैवेह विनश्यन्वसुमान्नरः ।	027a  
दरिद्रश्च परिक्लिष्टः शतवर्षो जरान्वितः ॥	027c  
अकिञ्चनाश्च दृश्यन्ते पुरुषाश्चिरजीविनः ।	028a  
समृद्धे च कुले जाता विनश्यन्ति पतङ्गवत् ॥	028c  
प्रायेण श्रीमतां लोके भोक्तुं शक्तिर्न विद्यते ।	029a  
दरिद्राणां तु भूयिष्ठं काष्ठमश्मा हि जीर्यते ॥	029c  
अहमेतत्करोमीति मन्यते कालनोदितः ।	030a  
यद्यदिष्टमसन्तोषाद्दुरात्मा पापमाचरेत् ॥	030c  
मृगयाक्षाः स्त्रियः पानं प्रसङ्गा निन्दिता बुधैः ।	031a  
दृश्यन्ते पुरुषाश्चात्र सम्प्रयुक्ता बहुश्रुताः ॥	031c  
इति कालेन सर्वार्थानीप्सितानीप्सितानिह ।	032a  
स्पृशन्ति सर्वभूतानि निमित्तं नोपलभ्यते ॥	032c  
वायुमाकाशमग्निं च चन्द्रादित्यावहः क्षपे ।	033a  
ज्योतींषि सरितः शैलान्कः करोति बिभर्ति च ॥	033c  
शीतमुष्णं तथा वर्षं कालेन परिवर्तते ।	034a  
एवमेव मनुष्याणां सुखदुःखे नरर्षभ ॥	034c  
नौषधानि न शस्त्राणि न होमा न पुनर्जपाः ।	035a  
त्रायन्ते मृत्युनोपेतं जरया चापि मानवम् ॥	035c  
यथा काष्ठं च काष्ठं च समेयातां महोदधौ ।	036a  
समेत्य च व्यपेयातां तद्वद्भूतसमागमः ॥	036c  
ये च निष्परुषैरुक्तगीतवाद्यैरुपस्थिताः ।	037a  
ये चानाथाः परान्नादाः कालस्तेषु समक्रियः ॥	037c  
मातापितृसहस्राणि पुत्रदारशतानि च ।	038a  
संसारेष्वनुभूतानि कस्य ते कस्य वा वयम् ॥	038c  
नैवास्य कश्चिद्भविता नायं भवति कस्यचित् ।	039a  
पथि सङ्गतमेवेदं दारबन्धुसुहृज्जनैः ॥	039c  
क्वासे क्व च गमिष्यामि कोऽन्वहं किमिहास्थितः ।	040a  
कस्मात्किमनुशोचेयमित्येवं स्थापयेन्मनः ॥	040c  
अनित्ये प्रियसंवासे संसारे चक्रवद्गतौ ।	041a  
पथि सङ्गतमेवैतद्धाता माता पिता सखा ॥	041c  
न दृष्टपूर्वं प्रत्यक्षं परलोकं विदुर्बुधाः ।	042a  
आगमांस्त्वनतिक्रम्य श्रद्धातव्यं बुभूषता ॥	042c  
कुर्वीत पितृदैवत्यं धर्म्याणि च समाचरेत् ।	043a  
यजेच्च विद्वान्विधिवत्त्रिवर्गं चाप्युपाचरेत् ॥	043c  
सन्निमज्जेज्जगदिदं गम्भीरे कालसागरे ।	044a  
जरामृत्युमहाग्राहे न कश्चिदवबुध्यते ॥	044c  
आयुर्वेदमधीयानाः केवलं सपरिग्रहाः ।	045a  
दृश्यन्ते बहवो वैद्या व्याधिभिः समभिप्लुताः ॥	045c  
ते पिबन्तः कषायांश्च सर्पींषि विविधानि च ।	046a  
न मृत्युमतिवर्तन्ते वेलामिव महोदधिः ॥	046c  
रसायनविदश्चैव सुप्रयुक्तरसायनाः ।	047a  
दृश्यन्ते जरया भग्ना नागा नागैरिवोत्तमैः ॥	047c  
तथैव तपसोपेताः स्वाध्यायाध्ययने रताः ।	048a  
दातारो यज्ञशीलाश्च न तरन्ति जरान्तकौ ॥	048c  
न ह्यहानि निवर्तन्ते न मासा न पुनः समाः ।	049a  
जातानां सर्वभूतानां न पुनर्वै समागमः ॥	049c  
सोऽयं विपुलमध्वानं कालेन ध्रुवमध्रुवः ।	050a  
स्रोतसैव समभ्येति सर्वभूतनिषेवितम् ॥	050c  
देहो वा जीविताद्व्येति देही वाऽप्येति देहतः ।	051a  
पथि सङ्गतमेवेदं दारैरन्यैश्च बन्धुभिः ॥	051c  
नायमत्यन्तसंवासो लभ्यते जातु केनचित् ।	052a  
अपि स्वेन शरीरेण किमुतान्येन केनचित् ॥	052c  
क्वनु तेऽद्य पिता राजन्क्वनु तेऽद्य पितामहाः ।	053a  
न त्वं पश्यसि तानद्य न त्वां पश्यन्ति तेऽनघ ॥	053c  
न चैव पुरुषो द्रष्टा स्वर्गस्य नरकस्य च ।	054a  
आगमस्तु सतां चक्षुर्नृपते तमिहाचर ॥	054c  
चरितब्रह्मचर्यो हि प्रजायेत यजेत च ।	055a  
पितृदेवमनुष्याणामानृण्यादनसूयकः ॥	055c  
स यज्ञशीलः प्रजने निविष्टः प्राग्ब्रह्मचारी प्रविभक्तभैक्षः ।	056a  
आराधयेत्स्वर्गमिमं च लोकं परं च मुक्त्वा हृदयव्यलीकम् ॥	056c  
सम्यक्स्वधर्मं चरतो नृपस्य द्रव्याणि चाभ्याहरतो यथावत् ।	057a  
प्रवृद्धचक्रस्य यशोऽभिवर्धते सर्वेषु लोकेषु चराचरेषु ॥	057c  
इत्येवमाकर्ण्य विदेहराजो वाक्यं समग्रं परिपूर्णहेतु ।	058a  
अश्मानमामन्त्र्य विशुद्धबुद्धिर्ययौ गृहं स्वं प्रति शान्तशोकः ॥	058c  
तथा त्वमप्यद्य विमुच्य शोकमुत्तिष्ठ शक्रोपम हर्षमेहि ।	059a  
क्षात्रेण धर्मेण मही जिता ते तां भुङ्क्ष्व कुन्तीसुत मावमंस्थाः ॥ 	059c  

इति श्रीमन्महाभारते शान्तिपर्वणि राजधर्मपर्वणि सप्तविंशोऽध्यायः ॥ 27 ||

12-27-1 प्राणानभ्युत्सिसृक्षत इति झ. पाठः । तत्र अभ्युत्सिसृक्षतः त्यक्तुमिच्छत इत्यर्थः ॥ 12-27-5 आत्मानं देहम् । उत्पन्नमनु अनन्तरम् अव्यवधानेनैव ॥ 12-27-7 प्रसिच्यते क्लिन्नं श्लथं भवतीत्यर्थः ॥ 12-27-8 भोगान् भोग्यार्थान् धनादीन् विसृज्य आदानं चौर्यं साधु हितम् ॥ 12-27-9 असाम्प्रतमयुक्तम् । लुब्धा व्याधाः ॥ 12-27-10 वर्षशतात् परेण ऊर्ध्वम् ॥ 12-27-11 तेषां दारिद्र्योत्थानभैषज्यं प्रतीकारम् ॥ 12-27-13 संस्पर्शजानि विषयसङ्गजानि ॥ 12-27-17 तेऽर्था जरादयः पदार्थाः । ततोऽन्यथाऽजरत्वादिरूपेण ये मनुष्यस्य काङ्क्षिता इष्टाः ॥ 12-27-18 विधानमदृष्टम् ॥ 12-27-19 प्राप्तिर्लाभो व्यायामः श्रमः । अलाभ इतियावत् । तयोर्योगः प्रतिष्ठितं विधानमित्यनुषज्यते ॥ 12-27-20 फलस्था गन्धादयो निवर्तन्ते पूर्वेपूर्वे उत्तरेउत्तरे उपयान्ति तथैव सुखादीनि अप्रत्याख्येयानि अनुसृत्य वर्तते विद्वान् ॥ 12-27-25 बुभुक्षाः क्षुत्प्रभृतयः ॥ 12-27-31 प्रसङ्गा युद्धविवादादयः । अत्र मृगयादौ ॥ 12-27-37 उपस्थिताः सेविताः । कालो मृत्युः । ये चैव पुरुषाः स्त्रीभिर्गीतवाद्यैरुपस्थिता इति झ. पाठः ॥ 12-27-38 संसारेषु व्यतीतेषु तानि तेषु तदा तदेति ड. थ. पाठः ॥ 12-27-40 स्थापयेद्विचारे इति शेषः ॥ 12-27-47 नागा गजाः । उत्तमैर्बलिष्ठैः ॥ 12-27-52 संवासः सहावस्थानम् ॥ 12-27-55 प्रजायेत पुत्रादीनुत्पादयेत् । आनृण्याद्धेतोः ॥ 12-27-56 प्रजने प्रजोत्पादने । हृदयव्यलीकं हृत्स्थमप्रियम् ॥
