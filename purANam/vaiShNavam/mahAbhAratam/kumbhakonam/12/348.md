अध्यायः 348

श्वेतद्वीपस्थेन हरिणा नारदम् प्रति स्वदशावतारचरित्रकथनम् ॥ 1 ॥
भीष्म उवाच 	001  
नारदः परिप्रपच्छ भगवन्तं जनार्दनम् ।	001a  
एकार्णवे महाघोरे नष्टे स्थावरजङ्गमे |	001c  
केषुकेषु च भावेषु द्रष्टव्योऽसि महाप्रभो ||	001e  
श्रीभगवानुवाच 	002  
शृणु नारद तत्वेन प्रादुर्भावान्महामुने ।	002a  
मत्स्यः कूर्मो वराहश्च नरसिंहोऽथ वामनः ।	002c  
रामो रामश्च रामश्च बुद्धः कल्कीति ते दश ॥	002e  
पूर्वं मीनो भविष्यामि स्थापयिष्याम्यहं प्रजाः ।	003a  
लोकान्वै धारयिष्यामि मज्जमानान्महार्णवे ॥	003c  
द्वितीयः कूर्मरूपो मे हेमकूटनिभः स्मृतः ।	004a  
मन्दरं धारयिष्यामि अमृतार्थं द्विजोत्तम ॥	004c  
मग्नां महार्णवे घोरे भाराक्रान्तां भुवं पुनः ।	005a  
ततो बलादहं विद्वन्सर्वभूतहिताय वै ॥\'	005c  
सत्वैराक्रान्तसर्वाङ्गां नष्टां सागरमेखलाम् ।	006a  
आनयिष्यामि स्वं स्थानं वाराहं रूपमास्थितः ।	006c  
हिरण्याक्षं हनिष्यामि दैतेयं बलगर्वितम् ॥	006e  
नारसिंहं वपुः कृत्वा हिरण्यकशिपुं पुनः ।	007a  
सुरकार्ये हनिष्यामि यज्ञघ्नं दितिनन्दनम् ॥	007c  
विरोचनस्य बलवान्बलिः पुत्रो महासुरः ।	008a  
अवध्यः सर्वलोकानां सदेवासुररक्षसाम् ।	008c  
भविष्यति स शक्रं च स्वराज्याच्च्यावयिष्यति ॥	008e  
त्रैलोक्येऽपहृते तेन विमुखे च शचीपतौ ।	009a  
अदित्यां द्वादशः पुत्रः सम्भविष्यामि कश्यपान् ॥	009c  
\'वटुर्गत्वा यज्ञसदः स्तूयमानो द्विजोत्तमैः ।	010a  
यज्ञस्तुतिं करिष्यामि श्रुत्वा प्रीतो भवेद्बलिः ॥	010c  
किमिच्छसि वटो ब्रूहीत्युक्तो याचे महद्वरम् ।	011a  
दीयतां त्रिपदीमात्रमिति याचे महाऽऽसुरम् ॥	011c  
स दद्यान्मयि सम्प्रीतः प्रतिषिद्धश्च मन्त्रिभिः ।	012a  
यावज्जलं हस्तगतं त्रिभिर्विक्रमणैर्युतम् ॥\'	012c  
ततो राज्यं प्रदास्यामि शक्रायामिततेजसे ।	013a  
देवताः स्थापयिष्यामि स्वस्वस्थानेषु नारद ॥	013c  
बलिं चैव करिष्यामि पातालतलवासिनम् ।	014a  
दानवं च बलिश्रेष्ठमवध्यं सर्वदैवतैः ॥	014c  
त्रेतायुगे भविष्यामि रामो भृगुकुलोद्वहः ।	015a  
क्षत्रं चोत्सादयिष्यामि समृद्धबलवाहनम् ॥	015c  
सन्धौ तु समनुप्राप्ते त्रेतायां द्वापरस्य च ।	016a  
रामो दाशरथिर्भूत्वा भविष्यामि जगत्पतिः ॥	016c  
त्रितोपघाताद्वैरूप्यमेकतोऽथ द्वितस्तथा ।	017a  
प्राप्स्येते वानरत्वं हि प्रजापतिसुतावृषी ॥	017c  
तयोर्ये त्वन्वये जाता भविष्यन्ति वनौकसः ।	018a  
महाबला महावीर्याः शक्रतुल्यपराक्रमाः ।	018c  
ते सहाया भविष्यन्ति सुरकार्ये मम द्विज ॥	018e  
ततो रक्षःपतिं घोरं पुलस्त्यकुलपांसनम् ।	019a  
हनिष्ये रावणं रौद्रं सगणं लोककण्टकम् ॥	019c  
\'विभीषणाय दास्यामि राज्यं तस्य यथाक्रमम् |	020a  
अयोध्यावासिनः सर्वान्नेष्येऽहं लोकमव्ययम् ॥\'	020c  
द्वापरस्य कलेश्चैव सन्धौ पार्यवसानिके ।	021a  
प्रादुर्भावः कंसहेतोर्मथुरायां भविष्यति ॥	021c  
तत्राहं दानवान्हत्वा सुबहून्देवकण्टकान् ।	022a  
कुशस्थलीं करिष्यामि निवासं द्वारकां पुरीम् ॥	022c  
वसानस्तत्र वै पुर्यामदितेर्विप्रियङ्करम् ।	023a  
हनिष्ये नरकं भौमं मुरं पीठं च दानवम् ॥	023c  
प्राग्ज्योतिषं पुरं रम्यं नानाधनसमन्वितम् ।	024a  
कुशस्थलीं नष्यिष्यामि हत्वा वै दानवोत्तमान् ॥	024c  
\'कृकलासभूतं च नृगं मोचयिष्ये च वै पुनः ॥	025ac  
तत्र पौत्रनिमित्तेन गत्वा वै शोणितं पुरम् ।	026a  
बाणस्य च पुरं गत्वा करिष्ये कदनं महत् ॥\'	026c  
शङ्करं समहासेनं बाणप्रियहिते रतम् ।	027a  
पराजेष्याम्यथोद्युक्तौ देवौ लोकनमस्कृतौ ॥	027c  
ततः सुतं बलेर्जित्वा बाणं बाहुसहस्रिणम् ।	028a  
विनाशयिष्यामि ततः सर्वान्सौभनिवासिनः ॥	028c  
यः कालयवनः ख्यातो गर्गतेजोभिसंवृतः ।	029a  
भविष्यति वधस्तस्य मत्त एव द्विजोत्तम ॥	029c  
\'कंसं केशिं तथाक्रूरमरिष्टं च महासुरम् ।	030a  
चाणूरं च महावीर्यं मुष्टिकं च महाबलम् ॥	030c  
प्रलम्बं धेनुकं चैव अरिष्टं वृषरूपिणम् ।	031a  
कालीयं च वशे कृत्वा यमुनाया महाह्रदे ॥	031c  
गोकुलेषु ततः पश्चाद्भवार्थे तु महागिरिम् ।	032a  
सप्तरात्रं धरिष्यामि वर्षमाणे तु वासवे ॥	032c  
अपक्रान्ते ततो वर्षे गिरिमूर्ध्नि व्यवस्थितः ।	033a  
इन्द्रेण सह संवादं करिष्यामि तदा द्विज ।	033c  
लघ्वाच्छिद्य धनं सर्वं वासुदेवं च पौण्ड्रकम् ॥\'	033e  
जरासन्धश्च बलवान्सर्वराजविरोधनः |	034a  
भविष्यत्यसुरः स्फीतो भूमिपालो गिरिव्रजे ॥	034c  
मम बुद्धिपरिस्पन्दाद्वधस्तस्य भविष्यति ।	035a  
शिशुपालं वधिष्यामि यज्ञे धर्मसुतस्य वै ॥	035c  
\'दुर्योधनापराधेन युधिष्ठिरगुणेन च ।\'	036a  
समागतेषु बलिषु पृथिव्यां सर्वराजसु ॥	036c  
वासविः सुसहायो वै मम त्वेको भविष्यति ।	037a  
युधिष्ठिरं स्थापयिष्ये स्वराज्ये भ्रातृभिः सह ॥	037c  
एवं लोका वदिष्यन्ति नरनारायणावृषी ।	038a  
उद्युक्तौ दहतः क्षत्रं लोककार्यार्थमीश्वरौ ॥	038c  
\'शस्त्रैर्निपतिताः सर्वे नृपा यास्यन्ति वै दिवम् ॥\'	039ac  
कृत्वा भारावतरणं वसुधाया यथेप्सितम् ।	040a  
सर्वसात्वतमुख्यानां द्वारकायाश्च सत्तम ॥	040c  
करिष्ये प्रलयं घोरमात्मज्ञानाभिसंश्रयः ।	041a  
\'द्वारकामात्मसात्कृत्वा समुद्रं गमयाम्यहम् ॥	041c  
ततः कलियुगस्यादौ द्विजराजतरुं श्रितः ।	042a  
भीषया मागधेनैव धर्मराजगृहे वसन् ॥	042c  
काषायवस्त्रसंवीतो मुण्डितः शुक्लदन्तवान् ।	043a  
शुद्धोदनसुतो बुद्धो मोहयिष्यामि मानवान् ॥	043c  
शूद्राः शुद्धेषु भुज्यन्ते मयि बुद्धत्वमागते ।	044a  
भविष्यन्ति नराः सर्वे बुद्धाः काषायसंवृताः ॥	044c  
अनध्याया भविष्यन्ति विप्रा यागविवर्जिताः ।	045a  
अग्निहोत्राणि सीदन्ति गुरुपूजा च नश्यति ॥	045c  
न शृण्वन्ति पितुः पुत्रा न स्नुषा नैव भ्रातरः ।	046a  
न पौत्रा न कलत्रा वा वर्तन्तेऽप्यधमोत्तमाः ॥	046c  
एवम्भूतं जगत्सर्वं श्रुतिस्मृतिविवर्जितम् ।	047a  
भविष्यति कलौ पूर्णे ह्यशुद्धो धर्मसङ्करः ॥	047c  
तेषां सकाशाद्धर्मज्ञा देवब्रह्मविदो नराः ।	048a  
भविष्यन्ति ह्यशुद्धाश्च न्यायच्छलविभाषिणः ॥	048c  
ये नष्टधर्मश्रोतारस्ते समाः पापनिश्चये ।	049a  
तस्मादेता न सम्भाष्या न स्पृश्या च हितार्थिभिः ।	049c  
उपवासत्रयं कुर्यात्तत्संसर्गविशुद्धये ॥	049e  
ततः कलियुगस्यान्ते ब्राह्मणो हरिपिङ्गलः ।	050a  
कल्किर्विष्णुयशः पुत्रो याज्ञवल्क्यः पुरोहितः ॥	050c  
तस्मिन्नाशे वनग्रामे तिष्ठेत्सोन्नासिमो हयः ।	051a  
सहया ब्राह्मणाः सर्वे तैरहं सहितः पुनः ।	051c  
म्लेच्छानुत्सादयिष्यामि पाषण्डांश्चैव सर्वशः ॥	051e  
पाषण्डश्च कलौ तत्र माययैव विनश्यते ।	052a  
पाषण्डकांश्चैव हत्वा तत्रान्तं प्रलये ह्यहम् ॥	052c  
ततः पश्चाद्भविष्यामि यज्ञेषु निरतः सदा ।	053a  
राज्यं प्रशासति पुनः कुन्तीपुत्रे युधिष्ठिरे ॥\'	053c  
कर्माण्यपरिमेयानि चतुर्मूर्तिधरो ह्यहम् ।	054a  
कृत्वा लोकान्गमिष्यामि स्वानहं ब्रह्मसत्कृतान् ॥	054c  
हंसः कूर्मश्च मत्स्यश्च प्रादुर्भावा द्विजोत्तम ।	055a  
वराहो नरसिंहश्च वामनो राम एव च ।	055c  
रामो दाशरथिश्चैव सात्वतः कल्किरेव च ॥	055e  
यदा वेदश्रुतिर्नष्टा मया प्रत्याहृता पुनः ।	056a  
सवेदाः सश्रुतीकाश्च कृताः पूर्वं कृते युगे ॥	056c  
अतिक्रान्ताः पुराणेषु श्रुतास्ते यदि वा क्वचित् ।	057a  
अतिक्रान्ताश्च बहवः प्रादुर्भावा ममोत्तमाः ॥	057c  
लोककार्याणि कृत्वा च पुनः स्वां प्रकृतिं गताः ।	058a  
न ह्येतद्ब्रह्मणा प्राप्तमीदृशं मम दर्शनम् ॥	058c  
यत्त्वया प्राप्तमद्येह एकान्तगतबुद्धिना ।	059a  
एतत्ते सर्वमाख्यातं ब्रह्मन्भक्तिमतो मया ।	059c  
पुराणं च भविष्यं च सरहस्यं च सत्तम ॥	059e  
भीष्म उवाच 	060  
एवं स भगवान्देवो विश्वमूर्तिधरोऽव्ययः ।	060a  
एतावदुक्त्वा वचनं तत्रैवान्तर्दधे पुनः ॥	060c  
नारदोऽपि महातेजाः प्राप्यानुग्रहमीप्सितम् ।	061a  
नरनारायणौ द्रष्टुं बदर्याश्रममाद्रवत् ॥	061c  
इदं महोपनिषदं चतुर्वेदसमन्वितम् ।	062a  
साङ्ख्ययोगकृतं तेन पञ्चरात्रानुशब्दितम् ॥	062c  
नारायणमुखोद्गीतं नारदोऽश्रावयत्पुनः ।	063a  
ब्रह्मणः सदने तात यथादृष्टं यथाश्रुतम् ॥	063c  
युधिष्ठिर उवाच 	064  
एतदाश्चर्यभूतं हि माहात्म्यं तस्य धीमतः ।	064a  
किं वै ब्रह्मा न जानीते यतः शुश्राव नारदात् ॥	064c  
पितामहोऽपि भगवांस्तस्माद्देवादनन्तरः ।	065a  
कथं स न विजानीयात्प्रभावममितौजसः ॥	065c  
भीष्म उवाच 	066  
महाकल्पसहस्राणि महाकल्पशतानि च ।	066a  
समतीतानि राजेन्द्र सर्गाश्च प्रलयाश्च ह ॥	066c  
सर्गस्यादौ स्मृतो ब्रह्मा प्रजासर्गकरः प्रभुः ।	067a  
जानाति देवप्रवरं भूयश्चातोधिकं नृप ।	067c  
परमात्मानमीशानमात्मनः प्रभवं तथा ॥	067e  
ये त्वन्ये ब्रह्मसदने सिद्धसङ्घाः समागताः ।	068a  
तेभ्यस्तच्छ्रावयामास पुराणं वेदसम्मितम् ॥	068c  
अष्टाविंशत्सहस्राणि ऋषीणां भावितात्मनाम् ।	069a  
आत्मानुगामिनां ब्रह्मा श्रावयामास तत्वतः ।	069c  
एवं पुरा प्राप्तमिदं भानुना मुनिभाषितम् ॥	069e  
वर्षषष्टिसहस्राणि षष्टिवर्षशतानि च ।	070a  
सूर्यस्य तपतो लोकान्निर्मिता ये पुरःसराः ।	070c  
तेषामकथयत्सूर्यः सर्वेषां भावितात्मनाम् ॥	070e  
सूर्यानुगामिभिस्तात ऋषिभिस्तैर्महात्मभिः ।	071a  
मेरौ समागता देवाः श्राविताश्चेदनुत्तमम् ॥	071c  
देवानां तु सकाशाद्वै ततः श्रुत्वाऽसितो द्विजः ।	072a  
श्रावयामास राजेन्द्र पितॄन्वै मुनिसत्तमः ॥	072c  
मम चापि पिता तात कथयामास शन्तनुः ।	073a  
ततो मयापि श्रुत्वा च कीर्तितं तव भारत ॥	073c  
सुरैर्वा मुनिभिर्वापि पुराणं यैरिदं श्रुतम् ।	074a  
सर्वे ते परमात्मानं पूजयन्ते समन्ततः ॥	074c  
इदमाख्यानमार्षेयं पारम्पर्यागतं नृप ।	075a  
नावासुदेवभक्ताय त्वया देयं कथञ्चन ॥	075c  
\'आख्यानमुत्तमं चेदं श्रावयेद्यः सदा नृप ।	076a  
तदैव मनुजो भक्तः शुचिर्भूत्वा समाहितः ।	076c  
प्राप्नुयादचिराद्राजन्विष्णुलोकं च शाश्वतम् ॥\'	076e  
मत्तोन्यानि च ते राजन्नुपाख्यानशतानि वै ।	077a  
यानि श्रुतानि सर्वाणि तेषां सारोयमुद्धृतः ॥	077c  
सुरासुरैर्यथा राजन्निर्मथ्यामृतमुद्धृतम् ।	078a  
एवमेतत्पुरा विप्रैः कथामृतमिहोद्धृतम् ॥	078c  
यश्चेदं पठते नित्यं यश्चेदं शृणुयान्नरः ।	079a  
एकान्तभावोपगत एकान्ते सुसमाहितः ॥	079c  
प्राप्य श्वेतं महाद्वीपं भूत्वा चन्द्रप्रभो नरः ।	080a  
स सहस्रार्चिषं देवं प्रविशेन्नात्र संशयः ॥	080c  
मुच्येदार्तस्तथा रोगाच्छ्रुत्वेमामादितः कथाम् ।	081a  
जिज्ञासुर्लभते कामान्भक्तो भक्तगतिं व्रजेत् ॥	081c  
त्वयापि सततं राजन्नभ्यर्च्यः पुरुषोत्तमः ।	082a  
स हि माता पिता चैव कृत्स्नस्य जगतो गुरुः ॥	082c  
ब्रह्मण्यदेवो भगवान्प्रीयतां ते सनातनः ।	083a  
युधिष्ठिर महाबाहो महाबुद्धिर्जनार्दनः ॥	083c  
वैशम्पायन उवाच 	084  
श्रुत्वैतदाख्यानवरं धर्मराड्जनमेजय ।	084a  
भ्रातरश्चास्य ते सर्वे नारायणपराभवन् ॥	084c  
जितं भगवता तेन पुरुषेणेति भारत ।	085a  
नित्यं जप्यपरा भूत्वा सारस्वतमुदीरयन् ॥	085c  
यो ह्यस्माकं गुरुः श्रेष्ठः कृष्णद्वैपायनो मुनिः ।	086a  
जगौ परमकं जप्यं नारायणमुदीरयन् ॥	086c  
गत्वान्तरिक्षात्सततं क्षीरोदममृताशयम् ।	087a  
पूजयित्वा च देवेशं पुनरायात्स्वमाश्रमम् ॥	087c  
भीष्म उवाच 	088  
एतत्ते सर्वमाख्यातं नारदोक्तं मयेरितम् ।	088a  
पारम्पर्यागतं ह्येतत्पित्रा मे कथितं पुरा ॥	088c  
सौतिरुवाच 	089  
एतत्ते सर्वमाख्यातं वैशम्पायनकीर्तितम् ।	089a  
जनमेजयेन तच्छ्रुत्वा कृतं सम्यग्यथाविधि ॥	089c  
यूयं हि तप्ततपसः सर्वे च चरितव्रताः ।	090a  
शौनकस्य महासत्रं प्राप्ताः सर्वे द्विजोत्तमाः ||	090c  
यजध्वं सुहुतैर्यज्ञैः शाश्वतं परमेश्वरम् ।	091a  
पारम्पर्यागतं ह्येतत्पित्रा मे कथितं पुरा ॥ 	091c  

इति श्रीमन्महाभारते शान्तिपर्वणि मोक्षधर्मपर्वणि नारायणीये अष्टचत्वारिंशदधिकत्रिशततमोऽध्यायः ॥ 348 ॥

12-348-2 रामश्च कृष्णः कल्की च ते दशेति थ. पाठः ॥ 12-348-6 यज्ञघ्नं बलगर्वितमिति ध. पाठः ॥ 12-348-9 अदित्यां द्वादशादित्य इति झ. पाठः ॥ 12-348-15 ततः कृतयुगे प्राप्ते द्वात्रिंशद्युगपर्यये । भविष्यामि ऋषिस्तत्र जमदग्निकुलोद्भवः । इति ध. पाठः ॥ 12-348-19 रावणं दृप्तं सर्वलोकैककण्टकमिति ट. पाठः ॥ 12-348-21 द्वापरस्य कलेश्चैव अष्टाविंशच्चतुर्युगे । प्रादुर्भावं करिष्यामि भूयो वृष्णिकुलोद्भवः । मधुरायां कंसहेतोर्वासुदेवेति नामतः । तृतीयो राम इत्येव वसुदेवसुतो बलीति थ. ध. पाठः । कलेश्चैव अष्टाविंशच्चतुर्युगे इति ध. पाठः ॥ 12-348-58 ईदृशं ब्रह्मदर्शनमिति ध. पाठः ॥
