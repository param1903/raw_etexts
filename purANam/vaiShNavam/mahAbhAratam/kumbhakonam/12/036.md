अध्यायः 036
व्यासेन भीष्ममुखाद्राजधर्मादिश्रवणे आदिष्टस्य युधिष्ठिरस्य कृष्णाद्याज्ञया धृतराष्ट्रादिभिः सह कुरुनगरप्रवेशः ॥ 1 ॥
युधिष्ठिर उवाच 	001  
श्रोतुमिच्छामि भगवन्विस्तरेण महामुने ।	001a  
राजधर्मान्द्विजश्रेष्ठ चातुर्वर्ण्यस्य चाखिलान् ॥	001c  
आपत्सु च यथा नीतिः प्रणेतव्या द्विजोत्तम ।	002a  
धर्म्यमालम्ब्य पन्थानं विजयेयं कथं महीम् ॥	002c  
प्रायश्चित्तकथा ह्येषा भक्ष्याभक्ष्यसमन्विता ।	003a  
कौतूहलानुप्रवणा हर्षं जनयतीव मे ॥	003c  
धर्मचर्या च राज्यं च नित्यमेव विरुध्यते ।	004a  
एवं मुह्यति मे चेतश्चिन्तयानस्य नित्यशः ॥	004c  
वैशम्पायन उवाच 	005  
तमुवाच महाराज व्यासो वेदविदां वरः ।	005a  
नारदं समभिप्रेक्ष्य सर्वं जानन्पुरातनम् ॥	005c  
श्रोतुमिच्छसि चेद्धर्मं निखिलेन नराधिप ।	006a  
प्रेहि भीष्मं महाबाहो वृद्धं कुरुपितामहम् ॥	006c  
स ते धर्मरहस्येषु संशयान्मनसि स्थितान् ।	007a  
छेत्ता भागीरथीपुत्रः सर्वज्ञः सर्वधर्मवित् ॥	007c  
जनयामास यं देवी दिव्या त्रिपथगा नदी ।	008a  
साक्षाद्ददर्श यो देवान्सर्वानिन्द्रपुरोगमान् ॥	008c  
बृहस्पतिपुरोगांस्तु देवर्षीनसकृत्प्रभुः ।	009a  
तोषयित्वोपचारेण राजनीतिमधीतवान् ॥	009c  
उशना वेद यच्छास्त्रं देवासुरगुरुर्द्विजः ।	010a  
स च धर्मं सवैयाख्यं प्राप्तवान्कुरुसत्तमः ॥	010c  
भार्गवाच्च्यवनाच्चापि वेदानङ्गोपबृंहितान् ।	011a  
प्रतिपेदे महाबुद्धिर्वसिष्ठाच्चरितव्रतः ॥	011c  
पितामहसुतं ज्येष्ठं कुमारं दीप्ततेजसम् ।	012a  
अध्यात्मगतितत्त्वज्ञमुपाशिक्षत यः पुरा ॥	012c  
मार्कण्डेयमुखात्कृत्स्नं यतिधर्ममवाप्तवान् ।	013a  
रामादस्त्राणि शक्राच्च प्राप्तवान्पुरुषर्षभः ॥	013c  
मृत्युरात्मेच्छया यस्य जातस्य मनुजेष्वपि ।	014a  
तथाऽनपत्यस्य सतः पुण्यलोकादिविश्रुताः ॥	014c  
यस्य ब्रह्मर्षयः पुण्या नित्यमासन्सभासदः ।	015a  
यस्य नाविदितं किञ्चिज्ज्ञानं ज्ञेयेषु दृश्यते ॥	015c  
स ते वक्ष्यति धर्मज्ञः सूक्ष्मधर्मार्थतत्त्ववित् ।	016a  
तमभ्येहि पुरा प्राणान्स विमुञ्चति धर्मवित् ॥	016c  
एवमुक्तस्तु कौन्तेयो दीर्घप्रज्ञो महामतिः ।	017a  
उवाच वदतां श्रेष्ठं व्यासं सत्यवतीसुतम् ॥	017c  
युधिष्ठिर उवाच 	018  
वैशसं सुमहत्कृत्वा ज्ञातीनां रोमहर्षणम् ।	018a  
आगस्कृत्सर्वलोकस्य पृथिवीनाशकारकः ॥	018c  
घातयित्वा तमेवाजौ छलेनाजिह्मयोधिनम् ।	019a  
उपसम्प्रष्टुमर्हामि तमहं केन हेतुना ॥	019c  
वैशम्पायन उवाच 	020  
ततस्तं नृपतिश्रेष्ठं चातुर्वर्ण्यहितेप्सया ।	020a  
पुनरेव महाबाहुर्यदुश्रेष्ठोऽब्रवीद्वचः ॥	020c  
वासुदेव उवाच 	021  
नेदानीमतिनिर्बन्धं शोके त्वं कर्तुमर्हसि ।	021a  
यदाह भगवान्व्यासस्तत्कुरुष्व नृपोत्तम ॥	021c  
ब्राह्मणास्त्वां महाबाहो भ्रातरश्च महौजसः ।	022a  
पर्जन्यमिव घर्मान्ते नाथमाना उपासते ॥	022c  
हतशिष्टाश्च राजानः कृत्स्नं चैव समागतम् ।	023a  
चातुर्वर्ण्यं महाराज राष्ट्रं ते कुरुजाङ्गलम् ॥	023c  
प्रियार्थमपि चैतेषां ब्राह्मणानां महात्मनाम् ।	024a  
नियोगादस्य च गुरोर्व्यासस्यामिततेजसः ॥	024c  
सुहृदामस्मदादीनां द्रौपद्यांश्च परन्तप ।	025a  
कुरु प्रियममित्रघ्न लोकस्य च हितं कुरु ॥	025c  
वैशम्पायन उवाच 	026  
एवमुक्तः स कृष्णेन राजा राजीवलोचनः ।	026a  
हितार्थं सर्वलोकस्य समुत्तस्थौ महामनाः ॥	026c  
सोऽनुनीतो नरव्याघ्र विष्टरश्रवसा स्वयम् ।	027a  
द्वैपायनेन च तथा देवस्थानेन जिष्णुना ॥	027c  
एतैश्चान्यैश्च बहुभिरनुनीतो युधिष्ठिरः ।	028a  
व्यजहान्मानसं दुःखं सन्तापं च महायशाः ॥	028c  
श्रुतवाक्यः श्रुतनिधिः श्रुतश्राव्यविशारदः ।	029a  
व्यवस्य मनसा शान्तिमगच्छत्पाण्डुनन्दनः ॥	029c  
स तैः परिवृतो राजा नक्षत्रैरिव चन्द्रमाः ।	030a  
धृतराष्ट्रं पुरस्कृत्य स्वपुरं प्रविवेश ह ॥	030c  
प्रविविक्षुः स धर्मज्ञः कुन्तीपुत्रो युधिष्ठिरः ।	031a  
अर्चयामास देवांश्च ब्राह्मणांश्च सहस्रशः ॥	031c  
ततो नवं रथं शुभ्रं कम्बलाजिनसंवृतम् ।	032a  
युक्तं षोडशभिस्त्वश्वैः पाण्डुरैः शुभलक्षणैः ॥	032c  
मन्त्रैरभ्यर्चितं पुण्यैः स्तूयमानश्च वन्दिभिः ।	033a  
आरुरोह यथा देवः सोमोऽमृतमयं रथम् ॥	033c  
जग्राह रश्मीन्कौन्तेयो भीमो भीमपराक्रमः ।	034a  
अर्जुनः पाण्डुरं छत्रं धारयामास भानुमत् ॥	034c  
ध्रियमाणं च तच्छत्रं पाण्डुरं राजमूर्धनि ।	035a  
शुशुभे तारकाराजः सिताभ्र इव चाम्बरे ॥	035c  
चामरव्यजने त्वस्य वीरौ जगृहतुस्तदा ।	036a  
चन्द्ररश्मिप्रयभे शुभ्रे माद्रीपुत्रावलङ्कृते ॥	036c  
ते पञ्च रथमास्थाय भ्रातरः समलङ्कृताः ।	037a  
भूतानीव समस्तानि राजन्ददृशिरे तदा ॥	037c  
आस्थाय तु रथं शुभ्रं युक्तमश्वैर्मनोजवैः ।	038a  
अन्वयात्पृष्ठतो राजन्युयुत्सुः पाण्डवाग्रजम् ॥	038c  
रथं हेममयं शुभ्रं शैब्यसुग्रीवयोजितम् ।	039a  
सह सात्यकिना कृष्णः समास्थायान्वयात्कुरून् ॥	039c  
नरयानेन तु ज्येष्ठः पिता पार्थस्य भारत ।	040a  
अग्रतो धर्मराजस्य गान्धारीसहितो ययौ ॥	040c  
कुरुस्त्रियश्च ताः सर्वाः कुन्ती कृष्णा च माधवी ।	041a  
यानैरुच्चावचैर्जग्मुर्विदुरेण पुरस्कृताः ॥	041c  
ततो रथाश्च बहुला नागाश्वसमलङ्कृताः ।	042a  
पादाताश्च हयाश्चैव पृष्ठतः समनुव्रजन् ॥	042c  
ततो वैतालिकैः सूतैर्मागधैश्च सुभाषितैः ।	043a  
स्तूयमानो ययौ राजा नगरं नागसाह्वयम् ॥	043c  
तत्प्रयाणं माहबाहोर्बभूवाप्रतिमं भुवि ।	044a  
आकुलाकुलमुत्क्रुष्टं हृष्टपुष्टजनाकुलम् ॥	044c  
अभियाने तु पार्थस्य नरैर्नगरवासिभिः ।	045a  
नगरं राजमार्गाश्च यथावत्समलङ्कृताः ॥	045c  
पाण्डुरेण च माल्येन पताकाभिश्च मेदिनी ।	046a  
संस्कृतो राजमार्गोऽभूद्धूपनैश्च प्रधूपितः ॥	046c  
अथ चूर्णैश्च गन्धानां नानापुष्पप्रियङ्गुभिः ।	047a  
माल्यदामभिरासक्तै राजवेश्माभिसंवृतम् ॥	047c  
कुम्भाश्च नगरद्वारि वारिपूर्णा नवा दृढाः ।	048a  
सिताः सुमनसो गौराः स्थापितास्तत्र तत्र ह ॥	048c  
तथा स्वलङ्कृतं द्वारं नगरं पाण्डुनन्दनः ।	049a  
स्तूयमानः शुभैर्वाक्यैः प्रविवेश सुहृद्वृतः ॥ 	049c  

इति श्रीमन्महाभारते शान्तिपर्वणि राजधर्मपर्वणि षट्त्रिंशोऽध्यायः ॥ 36 ॥

12-36-3 कौतूहलेन प्रसङ्गेनाऽनुप्रवणा अभिमुखा ॥ 12-36-6 प्रेहि प्रयाहि ॥ 12-36-10 यच्च देवगुरुर्द्विज इति झ. पाठः । सवैयाख्यं व्याख्यासहितम् ॥ 12-36-16 विमुञ्चति विमोक्ष्यति ततः पुरा ॥ 12-36-18 वैशसं विनाशम् ॥ 12-36-22 नाथमानाः याचमानाः । उपासत इत्युत्तरत्रापि योज्यम् ॥ 12-36-27 विष्टरश्रवसा विष्णुना ॥ 12-36-28 सन्तापं शारीरं तापम् ॥ 12-36-29 वाक्यानि वेदावयवाः । निधिस्तदर्थविचारग्रन्थो मीमांसा । श्रुतं श्राव्यं नीतिशास्त्रादि । व्यवस्य कर्तव्यमर्थं निश्चित्य ॥ 12-36-33 अमृतमयं देवतामयम् ॥ 12-36-38 युयुत्सुर्धृतराष्ट्रपुत्रः ॥ 12-36-46 मेदिनी समलङ्कृतेत्यनुषज्यते । धूपनैः अगरुप्रभृतिभिर्धूपद्रव्यैः ॥
