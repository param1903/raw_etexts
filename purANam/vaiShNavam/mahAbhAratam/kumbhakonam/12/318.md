अध्यायः 318

याज्ञवल्क्येन जनकम् प्रति इन्द्रियतद्विषयतदभिमानिदेवताकथनम् ॥ 1 ॥ तथा सत्वादिगुणत्रयकार्यधर्मप्रतिपादनम् ॥ 2 ॥
याज्ञवल्क्य उवाच 	001  
पादावध्यात्ममित्याहुर्ब्राह्मणास्तत्त्वदर्शिनः ।	001a  
गन्तव्यमधिभूतं च विष्णुस्तत्राधिदैवतम् ॥	001c  
पायुरध्यात्ममित्याहुर्यथातत्त्वार्थदर्शिनः ।	002a  
विसर्गमधिभूतं च मित्रस्तत्राधिदैवतम् ॥	002c  
उपस्थोऽध्यात्ममित्याहुर्यथायोगप्रदर्शिनः ।	003a  
अधिभूतं तथाऽऽनन्दो दैवतं च प्रजापतिः ॥	003c  
हस्तावध्यात्ममित्याहुर्यथासङ्ख्यानदर्शिनः ।	004a  
कर्तव्यमधिभूतं तु इन्द्रस्तत्राधिदैवतम् ॥	004c  
वागध्यात्ममिति प्राहुर्यथाश्रुतिनिदर्शिनः ।	005a  
वक्तव्यमधिभूतं तु वह्निस्तत्राधिदैवतम् ॥	005c  
चक्षुरध्यात्ममित्याहुर्यथाश्रुतिनिदर्शिनः ।	006a  
रूपमत्राधिभूतं तु सूर्यश्चाप्यधिदैवतम् ॥	006c  
श्रोत्रमध्यात्ममित्याहुर्यथाश्रुतिनिदर्शिनः ।	007a  
शब्दस्तत्राधिभूतं तु दिशश्चात्राधिदैवतम् ॥	007c  
जिह्वामध्यात्ममित्याहुर्यथाश्रुतिनिदर्शिनः ।	008a  
रस एवाधिभूतं तु आपस्तत्राधिदैवतम् ॥	008c  
घ्राणमध्यात्ममित्याहुर्यथाश्रुतिनिदर्शिनः ।	009a  
गन्ध एवाधिभूतं तु पृथिवी चाधिदैवतम् ॥	009c  
त्वगध्यात्ममिति प्राहुस्तत्त्वबुद्धिविशारदाः ।	010a  
स्पर्शमेवाधिभूतं तु पवनश्चाधिदैवतम् ॥	010c  
मनोऽध्यात्ममिति प्राहुर्यथा शास्त्रविशारदाः ।	011a  
मन्तव्यमधिभूतं तु चन्द्रमाश्चाधिदैवतम् ॥	011c  
आहङ्कारिकमध्यात्ममाहुस्तत्त्वनिदर्शिनः ।	012a  
अभिमानोऽधिभूतं तु बुद्धिश्चात्राधिदैवतम् ॥	012c  
बुद्धिरध्यात्ममित्याहुर्यथावदभिदर्शिनः ।	013a  
बोद्धव्यमधिभूतं तु क्षेत्रज्ञश्चाधिदैवतम् ॥	013c  
एषा ते व्यक्तितो राजन्विभूतिरनुदर्शिता ।	014a  
आदौ मध्ये तथाऽन्ते च यथा तत्त्वेन तत्त्ववित् ॥	014c  
प्रकृतिर्गुणान्विकुरुते स्वच्छन्देनात्मकाम्यया ।	015a  
क्रीडार्थे तु महाराज शतशोऽथ सहस्रशः ॥	015c  
यथा दीपसहस्राणि दीपान्मर्त्याः प्रकुर्वते ।	016a  
प्रकृतिस्तथा विकुरुते पुरुषस्य गुणान्बहून् ॥	016c  
सत्वमानन्द उद्रेकः प्रीतिः प्राकाम्यमेव च ।	017a  
सुखं शुद्धत्वमारोग्यं सन्तोषः श्रद्दधानता ॥	017c  
अकार्पण्यमसंरम्भः क्षमा धृतिरहिंसता ।	018a  
समता सत्यमानृण्यमार्जवं ह्रीरचापलम् ॥	018c  
शौचमार्दवमाचारमलौल्यं हृद्यसम्भ्रमः ।	019a  
इष्टानिष्टवियोगानां कृतानामविकत्थना ॥	019c  
दानेन चात्मग्रहणमस्पृहत्वं परार्थता ।	020a  
सर्वभूतदया चैव सत्वस्यैते गुणाः स्मृताः ॥	020c  
रजोगुणानां सङ्घातो रूपमैश्वर्यविग्रहौ ।	021a  
अत्यागित्वमकारुण्यं सुखदुःखोपसेवनम् ॥	021c  
परापवादेषु रतिर्विवादानां च सेवनम् ।	022a  
अहङ्कारस्त्वसत्कारश्चिन्ता वैरोपसेवनम् ॥	022c  
परितापोऽभिहरणं ह्रीनाशोऽनार्जवं तथा ।	023a  
भेदः परुषता चैव कामक्रोधो मदस्तथा ॥	023c  
दर्पो द्वेषोऽतिमानश्च एते प्रोक्ता रजोगुणाः ।	024a  
तामसानां तुं सङ्घातान्प्रवक्ष्याम्युपधार्यताम् ॥	024c  
मोहोऽप्रकाशस्तामिस्रमन्धतामिस्रसञ्ज्ञितम् ।	025a  
मरणं चान्धतामिस्रं तामिस्रं क्रोध उज्यते ॥	025c  
तमसो लक्षणानीह भक्षणाद्यभिरोचनम् ।	026a  
भोजनानामपर्याप्तिस्तथा पेयेष्वतृप्तता ॥	026c  
गन्धवासो विहारेषु शयनेष्वासनेषु च ।	027a  
दिवास्वप्ने विवादे च प्रमादेषु च वै रतिः ॥	027c  
नृत्यवादित्रगीतानामज्ञानाच्छ्रद्दधानता ।	028a  
द्वेषो धर्मविशेषाणामेते वै तामसा गुणाः ॥ 	028c  

इति श्रीमन्महाभारते शान्तिपर्वणि मोक्षधर्मपर्वणि अष्टादशाधिकत्रिशततमोऽध्यायः ॥ 318 ॥

12-318-4 यथा तत्वनिदर्शिनः इति थ. पाठः ॥ 12-318-19 आचारमपारुष्यमपैशुनमिति ड. पाठः । इष्टापूर्तविशेषाणामिति ट. ड. पाठः ॥
