अध्यायः 155

नारदसूचितेन वायुना शाल्मलिमेत्य परेद्युस्तद्भञ्जनप्रतिज्ञानम् ॥ 1 ॥ वायुबलज्ञेन शाल्मलिना तदागमनात्प्रागेव स्वेनैव स्वीयशाखावशातनपूर्वकमवस्थानम् ॥ 2 ॥ परेद्युरागतेन वायुना तम् प्रति तत्कृतशाखावशातनस्यापि स्वबलप्रयोज्यत्वोक्तिः ॥ 3 ॥
भीष्म उवाच 	001  
एवमुक्त्वा तु राजेन्द्र शाल्मलिं ब्रह्मवित्तमः ।	001a  
नारदः पवने सर्वं शाल्मलेर्वाक्यमब्रवीत् ॥	001c  
नारद उवाच 	002  
हिमवत्पृष्ठजः कश्चिच्छाल्मलिः परिवारवान् ।	002a  
बृहन्मूलो बृहच्छायः स त्वां वायोऽवमन्यते ॥	002c  
बहुव्याक्षेपयुक्तानि त्वामाह वचनानि सः ।	003a  
न युक्तानि मया वायो तानि वक्तुं तवाग्रतः ॥	003c  
जानामि त्वामहं वायो सर्वप्राणभृतां वरम् ।	004a  
वरिष्ठं च गरिष्ठं च सर्वलोकेश्वरं प्रभुम् ॥	004c  
भीष्म उवाच 	005  
एतत्तु वचनं श्रुत्वा नारदस्य समीरणः ।	005a  
शाल्मलिं तमुपागम्य क्रुद्धो वचनमब्रवीत् ॥	005c  
वायुरुवाच 	006  
शाल्मले नारदो गच्छंस्त्वयोक्तो मद्विगर्हणम् ।	006a  
अहं वायुः प्रभावं ते दर्शयाम्यात्मनो बलम् ॥	006c  
नाहं त्वां नाभिजानामि विदितश्चासि मे द्रुम ।	007a  
पितामहः प्रजासर्गे त्वयि विश्रान्तवान्प्रभुः ॥	007c  
तस्य विश्रमणादेष प्रसादो मत्कृतस्तव ।	008a  
अभूत्तस्य प्रसादात्त्वां न भज्यामि द्रुमाधम ॥	008c  
यन्मां त्वमवजानीषे यथाऽन्यं प्राकृतं तथा ।	009a  
दर्शयाम्येष चात्मानं यथा मां नावमन्यसे ॥	009c  
भीष्म उवाच 	010  
एवमुक्तस्ततः प्राह शाल्मलिः प्रहसन्निव ।	010a  
पवन त्वं वने क्रुद्धो दर्शयात्मानमात्मना ॥	010c  
मयि वै मुच्यतां क्रोधः किं मे क्रुद्धः करिष्यसि ।	011a  
न ते बिभेमि पवन यद्यपि त्वं स्वयं प्रभुः ।	011c  
बलाधिकोऽहं त्वत्तश्च न भीः कार्या मया तव ॥	011e  
ये तु बुद्ध्या हि बलिनस्ते भवन्ति बलीयसः ।	012a  
प्राणमात्रबला ये वै नैव ते बलिनो मताः ॥	012c  
इत्येवमुक्तः पवनः श्व इत्येवाब्रवीद्वचः ।	013a  
दर्शयिष्यामि ते तेजस्ततो रात्रिरुपागमत् ॥	013c  
अथ निश्चित्य मनसा शाल्मलिर्वैरधारणम् ।	014a  
पश्यमानस्तदात्मानमसमं मातरिश्वना ॥	014c  
नारदे यन्मया प्रोक्तं वचनं प्रति तन्मृषा ।	015a  
असमर्थो ह्यहं वायोर्बलेन बलवान्हि सः ॥	015c  
मारुतो बलवान्नित्यं यथा वै नारदोऽब्रवीत् ।	016a  
अहं तु दुर्बलोऽन्येभ्यो वृक्षेभ्यो नात्र संशयः ॥	016c  
किं तु बुद्ध्या समो नास्ति मम कश्चिद्वनस्पतिः ।	017a  
तदहं बुद्धिमास्थाय भयं त्यक्ष्ये समीरणात् ॥	017c  
यदि तां बुद्धिमास्थाय तिष्ठेयुः पर्णिनो वने ।	018a  
अरिष्टाः स्युः सदा क्रुद्धात्पवनान्नात्र संशयः ॥	018c  
ते तु बाला न जानन्ति यथा नैतान्समीरणः ।	019a  
समीरयेत सङ्क्रुद्धो यथा जानाम्यहं तथा ॥	019c  
भीष्म उवाच 	020  
ततो निश्चित्य मनसा शाल्मलिः क्षुभितस्तदा ।	020a  
शाखाः स्कन्धान्प्रशाखाश्च स्वयमेव व्यशातयत् ॥	020c  
स परित्यज्य शाखाश्च पत्राणि कुसुमानि च ।	021a  
प्रभाते वायुमायान्तं प्रेक्षते स्म वनस्पतिः ॥	021c  
ततः क्रुद्धः श्वसन्वायुः पातयन्वै महाद्रुमान् ।	022a  
आजगामाथ तं देशमास्ते यत्र स शाल्मलिः ॥	022c  
तं हीनपर्णं पतिताग्रशाखं निशीर्णपुष्पं प्रसमीक्ष्य वायुः ।	023a  
उवाच वाक्यं स्ययमान एवं मुदायुतः शाल्मलिं रुग्णशाखम् ॥	023c  
वायुरुवाच 	024  
अहमप्येवमेव त्वां कुर्यां वै शाल्मले रुषा ।	024a  
आत्मना यत्कृतं कृच्छ्रं शाखानामपकर्षणम् ॥	024c  
हीनपुष्पाग्रशाखस्त्वं शीर्णाङ्कुरपलाशकः ।	025a  
आत्मदुर्मन्त्रितेनेह मद्वीर्यवशगः कृतः ॥	025c  
भीष्म उवाच 	026  
एतच्छ्रुत्वा वचो वायोः शाल्मलिर्व्रीडितस्तदा ।	026a  
अतप्यत वचः स्मृत्वा नारदो यत्तदाऽब्रवीत् ॥	026c  
एवं हि राजशार्दूल दुर्बलः सन्बलीयसा ।	027a  
वैरमासज्जते बालस्तप्यते शाल्मलिर्यथा ॥	027c  
तस्माद्वैरं न कुर्वीत दुर्बलो बलवत्तरैः ।	028a  
शोचेद्धि वैरं कुर्वाणो यथा वै शाल्मलिस्तथा ॥	028c  
न हि वैरं महात्मानो विवृण्वन्त्यपकारिषु ।	029a  
शनैः शनैर्महाराज दर्शयन्ति स्म ते बलम् ॥	029c  
वैरं न कुर्वीत नरो दुर्बुद्धिर्बुद्धिजीविना ।	030a  
बुद्धिर्बुद्धिमतो याति तूलेष्विव हुताशनः ॥	030c  
न हि बुद्ध्या समं किञ्चिद्विद्यते पुरुषे नृप ।	031a  
तथा बलेन राजेन्द्र न समोऽस्तीह कश्चन ॥	031c  
तस्मात्क्षमेत बालाय जडान्धबधिराय च ।	032a  
बलाधिकाय राजेन्द्र तद्दृष्टं त्वयि शत्रुहन् ॥	032c  
अक्षौहिण्यो दशैका च सप्त चैव महाद्युते ।	033a  
बलेन न समा राजन्नर्जुनस्य महात्मनः ॥	033c  
निहताश्चैव भग्नाश्च पाण्डवेन यशस्विना ।	034a  
चरता बलमास्थाय पाकशासनिना मृधे ॥	034c  
उक्ताश्च ते राजधर्मा आपद्धर्माश्च भारत ।	035a  
विस्तरेण महाराज किं भूयः प्रब्रवीमि ते ॥ 	035c  
l
इति श्रीमन्महाभारते शान्तिपर्वणि आपद्धर्मपर्वणि पञ्चषञ्चाशदधिकशततमोऽध्यायः ॥ 155 ॥

12-155-8 रक्ष्यसे तेन दुर्बुद्धे नात्मवीर्याद्द्रुमाधमेति झ. पाठः ॥ 12-155-27 वैरमारभते इति झ. पाठः ॥ 12-155-30 तृणेष्विव हुताशनः इति झ. पाठः ॥
