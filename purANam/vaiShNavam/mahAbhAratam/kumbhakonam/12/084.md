अध्यायः 084

भीष्मेण युधिष्ठिरम् प्रति इन्द्रबृहस्पतिसंवादानुवादः ॥ 1 ॥
भीष्म उवाच 	001  
अत्राप्युदाहरन्तीममितिहासं पुरातनम् ।	001a  
बृहस्पतेश्च संवादं शक्रस्य च युधिष्ठिर ॥	001c  
शक्र उवाच 	002  
किंस्विदेकपदं ब्रह्मन्पुरुषः सम्यगाचरन् ।	002a  
प्रमाणं सर्वभूतानां यशश्चैवाप्नुयान्महत् ॥	002c  
बृहस्पति उवाच 	003  
सान्त्वमेकपदं शक्र पुरुषः सम्यगाचरन् ।	003a  
प्रमाणं सर्वभूतानां यशश्चैवाप्नुयान्महत् ॥	003c  
एतदेकपदं शक्र सर्वलोकसुखावहम् ।	004a  
आचरन्सर्वभूतेषु प्रियो भवति सर्वदा ॥	004c  
यो हि नाभाषते किञ्चित्सर्वदा भ्रुकुटीमुखः ।	005a  
द्वेष्यो भवति भूतानां स सान्त्वमिह नाचरन् ॥	005c  
यस्तु सर्वमभिप्रेक्ष्य पूर्वमेवाभिभाषते ।	006a  
स्मितपूर्वाभिभाषी च तस्य लोकः प्रसीदति ॥	006c  
दानमेव हि सर्वत्र सान्त्वेनानभिजल्पितम् ।	007a  
न प्रीणयति भूतानि निर्व्यञ्जनमिवाशनम् ॥	007c  
आददन्नपि भूतानां मधुरामीरयन्गिरम् ।	008a  
सर्वलोकमिमं शक्र सान्त्वेन कुरुते वशे ॥	008c  
तस्मात्सान्त्वं प्रयोक्तव्यं दण्डमाधित्सताऽपि हि ।	009a  
प्रीतिं च जनयत्येवं न चास्योद्विजते जनः ॥	009c  
सुकृतस्य हि सान्त्वस्य श्लक्ष्णस्य मधुरस्य च ।	010a  
सम्यगासेव्यमानस्य तुल्यं जातु न विद्यते ॥	010c  
भीष्म उवाच 	011  
इत्युक्तः कृतवान्सर्वं यथा शक्रः पुरोधसा ।	011a  
तथा त्वमपि कौन्तेय सम्यगेतत्समाचर ॥ 	011c  

इति श्रीमन्महाभारते शान्तिपर्वणि राजधर्मपर्वणि चतुरशीतितमोऽध्यायः ॥ 84 ॥

12-84-1 अत्र मन्त्रमूलभूते प्रजासङ्ग्रहणे विषये ॥ 12-84-2 एकपदं यत्र सर्वे गुणाः अन्तर्भवन्ति तदेव कर्तव्यं वस्तु । प्रमाणं सम्मतम् ॥ 12-84-3 सान्त्वं निष्कपटं प्रियवचनम् ॥ 12-84-5 नाभाषते तूष्णीमास्ते । नाचरन् अनाचरन् ॥
