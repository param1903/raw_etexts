अध्यायः 324

भीष्मेण युधिष्ठिरम् प्रति दारापत्यादिषु स्नेहत्यागपूर्वकं धर्माचरणचोदकजनकपञ्चशिखसंवादानुवादः ॥ 1 ॥
युधिष्ठिर उवाच 	001  
ऐश्वर्यं वा महत्प्राप्य धनं वा भरतर्षभ ।	001a  
दीर्घमायुरवाप्याथ कथं मृत्युमतिक्रमेत् ॥	001c  
तपसा वा सुमहता कर्मणा वा श्रुतेन वा ।	002a  
रसायनप्रयोगैर्वा कैर्नाप्नोति जरान्तकौ ॥	002c  
भीष्म उवाच 	003  
अत्राप्युदाहरन्तीममितिहासं पुरातनम् ।	003a  
भिक्षोः पञ्चशिखस्येह संवादं जनकस्य च ॥	003c  
वैदेहो जनको राजा महर्षिं वेदवित्तमम् ।	004a  
पर्यपृच्छत्पञ्चशिखं छिन्नधर्मार्थसंशयम् ॥	004c  
केन वृत्तेन भगवन्नतिक्रामेज्जरान्तकौ ।	005a  
तपसा वाऽथवा बुद्ध्या कर्मणा वा श्रुतेन वा ॥	005c  
एवमुक्तः स वैदेहं प्रत्युवाचापरोक्षवित् ।	006a  
निवृत्तिर्नैतयोरस्ति नातिवृत्तिः कथञ्चन ॥	006c  
न ह्यहानि निवर्तन्ते न मासा न पुनः क्षपाः ।	007a  
सोयं प्रपद्यतेऽध्वानं चिराय ध्रुवमध्रुवः ॥	007c  
सर्वभूतसमुच्छेदः स्रोतसेवोह्यते सदा ।	008a  
ऊह्यमानं निमज्जन्तमप्लवे कालसागरे ॥	008c  
जरामृत्युमहाग्राहे न कश्चिदतिवर्तते ।	009a  
नैवास्य कश्चिद्भवति नासौ भवति कस्यचित् ॥	009c  
पथि सङ्गतमेवेदं दारैरन्यैश्च बन्धुभिः ।	010a  
नायमत्यन्तसंवासो लब्धपूर्वो हि केनचित् ॥	010c  
क्षिप्यन्ते तेनतेनैव निष्टनन्तः पुनः पुनः ।	011a  
कालेन जाता याता हि वायुनेवाभ्रसञ्चयाः ॥	011c  
जरामृत्यू हि भूतानां खादितारौ वृकाविव ।	012a  
बलिनां दुर्बलानां च ह्रस्वानां महतामपि ॥	012c  
एवम्भूतेषु भूतेषु नित्यभूताध्रवेषु च ।	013a  
कथं हि हृष्येज्जातेषु मृतेषु च न सञ्ज्वरेत् ॥	013c  
कुतोऽहमागतः कोऽस्मि क्व गमिष्यामि कस्य वा ।	014a  
कस्मिन्स्थितः क्व भविता कस्मात्किमनुशोचसि ॥	014c  
द्रष्टा स्वर्गस्य न ह्यस्ति तथैव नरकस्य च ।	015a  
आगमांस्त्वनतिक्रम्य दद्याच्चैव यजेत च ॥ 	015c  

इति श्रीमन्महाभारते शान्तिपर्वणि मोक्षधर्मपर्वणि चतुर्विंशत्यधिकत्रिशततमोऽध्यायः ॥ 324 ॥

12-324-14 कुतस्त्वमागतः क्वासि त्वं गमिष्यसि कस्यवेति ड. पाठः ॥
