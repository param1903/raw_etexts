अध्यायः 171

गौतमेन रात्रौ सुप्तं बकं हत्वाऽग्नौ पक्वतन्मांसमुपगृह्य स्वग्रामम् प्रति प्रस्थानम् ॥ 1 ॥ परेद्युर्बकस्यानागमनेन तस्य विपदाशङ्किना विरूपाक्षेण तद्वृत्तान्तजिज्ञासया स्वपुत्रस्य नियोजनम् ॥ 2 ॥ पितृनियोगात्सपरिवारेण विरूपाक्षसुतेन गौतमहननम् ॥ 3 ॥
भीष्म उवाच 	001  
अथ तत्र महार्चिष्माननलो वातसारथिः ।	001a  
तस्याविदूरे रक्षार्थं खगेन्द्रेण कृतोऽभवत् ॥	001c  
स चापि पार्श्वे सुष्वाप विश्वस्तो बकराट् तदा ।	002a  
कृतघ्नस्तु स दुष्टात्मा तं जिघांसुरजागरीत् ॥	002c  
ततोऽलातेन दीप्तेन स सुप्तं निजघान तम् ।	003a  
निहत्य च मुदा युक्तः सोऽनुबन्धं न दृष्टवान् ॥	003c  
स तं विपक्षरोमाणं कृत्वाऽग्नावपचत्तदा ।	004a  
तं गृहीत्वा सुवर्णं च ययौ द्रुततरं द्विजः ॥	004c  
\'ततो दाक्षायणीपुत्रं नागतं तं तु भारत ।	005a  
विरूपाक्षश्चिन्तयन्वै हृदयेन विदूयता ॥\'	005c  
ततोऽन्यस्मिन्गते चाह्नि विरूपाक्षोऽब्रवीत्सुतम् ।	006a  
न प्रेक्षे राजधर्माणमद्य पुत्र खगोत्तमम् ||	006c  
स पूर्वसन्ध्यां ब्रह्माणं वन्दितुं याति सर्वदा ।	007a  
मां चादृष्ट्वा कदाचित्स न गच्छति गृहं खगः ॥	007c  
द्विरात्रमुभयोः सन्ध्योर्नाभ्यगच्छन्ममालयम् ।	008a  
तस्मान्न शुद्ध्यते भावो मम स ज्ञायतां सुहृत् ॥	008c  
स्वाध्यायेन वियुक्तो हि ब्रह्मवर्चसवर्जितः ।	009a  
स गतस्तत्र मे शङ्का हन्यात्तं स द्विजाधमः ॥	009c  
दुराचारः स दुर्बुद्धिरिङ्गितैर्लक्षितो मया ।	010a  
निष्कृपो दारुणाकारो दुष्टो दस्युरिवाधमः ।	010c  
गौतमः स गतस्तत्र तेनोद्विग्नं मनो मम ॥	010e  
पुत्र शीघ्रमितो गत्वा राजधर्मनिवेशनम् ।	011a  
ज्ञायतां स विशुद्धात्मा यदि जीवति वा चिरम् ॥	011c  
स एवमुक्तस्त्वरितो रक्षोभिः सहितो ययौ ।	012a  
* न्यग्रोधे राजधर्माणमपश्यन्निहतं ततः ॥	012c  
रुदित्वा बहुशस्तस्मै विलप्य च स राक्षसः ।	013a  
गतो रोषसमाविष्टो गौतमग्रहणाय वै ॥	013c  
गृहीतो गौतमः पापो रक्षोभिः क्रोधमूर्च्छितैः ।	014a  
राजधर्मशरीरस्य कङ्कालश्चाप्यथो धृतः ॥	014c  
मनुव्रजं तु नगरं यातुधानास्ततो गताः ।	015a  
क्रोधरक्तेक्षणा घोरा गौतमस्य वधे धृताः ॥	015c  
पार्थिवस्वाग्रतो न्यस्तः कङ्कालो राजधर्मणः ।	016a  
तं दृष्ट्वा विमना राजा सामात्यः सगणोऽभवत् ॥	016c  
आर्तरावो महानासीद्गृहे तस्य महात्मनः ।	017a  
समुत्थितः स्त्रीसङ्घस्य निहते काश्यपात्मजे ॥	017c  
राजा चैवाब्रवीत्पुत्रं पापोऽयं वध्यतामिति ॥	018ac  
राक्षसा ऊचुः 	019  
अस्य मांसं वयं सर्वे खादिष्यामः समागताः ।	019a  
पापकृत्पापकर्मा च पापात्मा पापमास्थितः ।	019c  
हन्तव्य एव पापात्मा कृतघ्नो नात्र संशयः ॥	019e  
विरूपाक्ष उवाच 	020  
कृतघ्नं पापकर्माणं न भक्षयितुमुत्सहे ।	020a  
दासेभ्यो दीयतामेष मित्रध्रुक्पुरुषाधमः ॥	020c  
भीष्म उवाच 	021  
दासाः सर्वे समाहूता यातुधानास्तथा परे ।	021a  
नेच्छन्ति स्म कृतघ्नं तं खादितुं पुरुषोत्तम ॥	021c  
शिरोभिश्चागता भूमिं महाराज ततो बलात् ।	022a  
मानार्थं जातु निर्बन्धं किल्बिषं दातुमर्हसि ॥	022c  
यातुधाना नृपेणोक्ताः पापकर्मा विशस्यताम् ।	023a  
दह्यतां त्यज्यतां वाऽयं दर्शनादपनीयताम् ॥	023c  
ततस्ते रुषिता दासाः शूलपट्टसपाणयः ।	024a  
खण्डशो विकृतं हत्वा क्रव्याद्भ्यो ह्यददुस्तदा ॥	024c  
क्रव्यादास्त्वपि राजेन्द्र नेच्छन्ति पिशिताशनाः ।	025a  
मृतानपि हि क्रव्यादाः कृतघ्नान्नोपभुञ्जते ॥	025c  
ब्रह्मस्वहरणे चोरे ब्रह्मघ्ने गुरुतल्पगे ।	026a  
निष्कृतिर्विहिता सद्भिः कृतघ्ने नास्ति निष्कृतिः ॥	026c  
मित्रद्रुहं कृतघ्नं च नृशंसं च नराधमम् ।	027a  
क्रव्यादाः क्रिमयश्चैव नोपभुञ्जन्ति वै सदा ॥ 	027c  

इति श्रीमन्महाभारते शान्तिपर्वणि आपद्धर्मपर्वणि एकसप्तत्यधिकशततमोऽध्यायः ॥ 171 ॥

12-171-3 अनुबन्ध पापदोषम् ॥ 12-171-8 तद्व्रत इति पाठे हिंस्रधर्मा ॥

* इत आरभ्य आद्विसप्तत्यधिकशततमाध्यायसमाप्ति विद्यमानानां श्लोकानां स्थाने अधोलिखितश्लोका झ. पाठे वर्तन्ते । तेच

01a न्यग्रोधं तत्र चापश्यत्कङ्कालं राजधर्मणः ।
01c स रुदन्नगमत्पुत्रो राक्षसेन्द्रस्य धीमतः । 
01e त्वरमाणः परं शक्त्या गौतमग्रहणाय वै ॥ 
02ac ततो विदूरे जगृहुर्गौतमं राक्षसास्तदा ॥ 
03a राजधमर्शरीरं च पक्षास्थिचरणोज्झितम् । 
03c तमादायाथ रक्षांसि द्रुतं मेरुव्रजं ययुः ॥ 
04a राज्ञश्च दर्शयामासुः शरीरं राजधर्मणः । 
04c कृतघ्नं पुरुषं तं च गौतमं पापकारिणम् ॥ 
05a रुरोद राजा तं दृष्ट्वा सामात्यः सपुरोहितः । 
05c आर्तनादश्च सुमहानभूत्तस्य निवेशने । 
05e सस्त्रीकुमारं च पुरं बभूवास्वस्थमानसम् ॥ 
06a अथाब्रवीन्नृपः पुत्रं पापोऽयं वध्यतामिति । 
06c अस्य मांसैरिमे सर्वे विहरन्तु यथेष्टतः ॥ 
07a पापाचारः पापकर्मा पापात्मा पापसाधनः । 
07c हन्तव्योऽयं मम मतिर्भवद्भिरिति राक्षसाः ॥ 
08a इत्युक्ता राक्षसेन्द्रेण राक्षसा घोरविक्रमाः । 
08c नैच्छन्त तं भक्षयितुं पापकर्माणमित्युत ॥ 
09a दस्यूनां दीयतामेष साध्वद्य पुरुषाधमः । 
09c इत्यूचुस्ते गहाराज राक्षसेन्द्रं निशाचराः ॥ 
10a शिरोभिः प्रणताः सर्वे व्याहरन्राक्षसाधिपम् । 
10c न दातुमर्हसि त्वं नो भक्षणायास्य किल्बिषम् ॥ 
11a एवमस्त्विति तानाह राक्षसेन्द्रो निशाचरान् । 
11c दस्यूनां दीयतामेष कृतघ्नोऽद्यैव राक्षसाः ॥ 
12a इत्युक्ता राक्षसास्तेन शूलपट्टसपाणयः । 
12c कृत्वा तं खण्डशः पापं दस्युभ्यः प्रददुस्तदा ॥ 
13a दस्यवश्चापि नैच्छन्त तमत्तुं पापकारिणम् । 
13c क्रव्यादा अपि राजेन्द्र कृतघ्नं नोपभुञ्जते ॥ 
14a ब्रह्मघ्ने च सुरापे च चौरे भग्नव्रते तथा । 
14c निष्कृतिर्विहिता राजन्कृतघ्ने नास्ति निष्कृतिः ॥ 
15a मित्रदोही कृतघ्नश्च नृशंसश्च नराधमः । 
15c क्रव्यादैः कृमिभिश्चैव न भुज्यन्ते हि तादृशाः ॥ 
16 भीष्म उवाच 
16a ततश्चितां बकपतेः कारयामास राक्षसः । 
16c रत्नैर्गन्धैश्च बहुभिर्वस्त्रैश्च समलङ्कृताम् ॥ 
17a ततः प्रज्वाल्य नृपतिर्बकराजं प्रतापवान् । 
17c प्रेतकार्याणि विधिवद्राक्षसेन्द्रश्चकार ह ॥ 
18a तस्मिन्काले च सुरभिर्देवी दाक्षायणी शुभा । 
18c उपरिष्टात्ततस्तस्य सा बभूव पयस्विनी ॥ 
19a तस्य वक्त्राच्च्युतः फेनः क्षीरमिश्रस्तदाऽनघ । 
19c सोऽपतद्वै ततस्तस्यां चितायां राजधर्मणः ॥ 
20a ततः सञ्जीवितस्तेन बकराजस्तदाऽनघ । 
20c उत्पत्य च समीयाय विरूपाक्षं बकाधिपः ॥ 
21a ततोऽभ्ययाद्देवराजो विरूपाक्षपुरं तदा । 
21c प्राह चेदं विरूपाक्षं दिष्ट्या सञ्जीवितस्त्वया ॥ 
22a श्रावयामास चेन्द्रस्तं विरूपाक्षं पुरातनम् । 
22c यथा शापः पुरा दत्तो ब्रह्मणा राजधर्मणः ॥ 
23a यदा बकवती राजन्ब्रह्माणं नोपसर्पति । 
23c ततो रोषादिदं प्राह खगेन्द्राय पितामहः ॥ 
24a यस्मान्मूढो मम सभां नागतोऽसौ बकाधमः । 
24c तस्माद्वधं स दुष्टात्मा न चिरात्समवाप्स्यति ॥ 
25a तदयं तस्य वचनान्निहतो गौतमेन वै । 
25c तेनैवामृतसिक्तश्च पुनः सञ्जीवितो बकः ॥ 
26a राजधर्मा बकः प्राह प्रणिपत्य पुरन्दरम् । 
26c यदि तेऽनुग्रहकृता मयि बुद्धिः सुरेश्वर । 
26e सखाऽयं मे सुदयितं गौतमं जीवयेत्युत ॥ 
27a तस्य वाक्यं समादाय वासवः पुरुषर्षभ । 
27c सिक्त्वाऽमृतेन तं विप्रं गौतमं जीवयत्तदा ॥ 
28a सभाण्डोपस्कारं राजंस्तमासाद्य बकाधिपः । 
28c सम्परिष्वज्य सुहृदं प्रीत्या परमया युतः ॥ 
29a अथ तं पापकर्माणं राजधर्मा बकाधिपः । 
29c विसर्जयित्वा सधनं प्रविवेश स्वमालयम् ॥ 
30a यथोचितं च स बको ययौ ब्रह्मसदस्तथा । 
30c ब्रह्मा चैनं महात्मानमातिथ्येनाभ्यपूजयत् ॥ 
31a गौतमश्चापि सम्प्राप्य पुनस्तं शबरालयम् । 
31c शूद्रायां जनयामास पुत्रान्दुष्कृतकारिणः ॥ 
32a शापश्च सुमहांस्तस्य दत्तः सुरगणैस्तदा । 
32c कुक्षौ पुनर्भ्वाः पापोऽयं जनयित्वा चिरात्सुतान् । 
32e निरयं प्राप्स्यति महत्कृतघ्नोऽयमिति प्रभो ॥ 
33a एतत्प्राह पुरा सर्वं नारदो मम भारत । 
33c संस्मृत्य चापि सुमहदाख्यानं भरतर्षभ । 
33e मयाऽपि भवते सर्वं यथावदनुवर्णितम् ॥
34a कुतः कृतघ्नस्य यशः कुतः स्थानं कुतः सुखम् । 
34c अश्रद्धेयः कृतघ्नो हि कृतघ्ने नास्ति निष्कृतिः ॥ 
35a मित्रद्रोहो न कर्तव्यः पुरुषेण विशेषतः । 
35c मित्रध्रुङ्नरकं घोरमनन्तं प्रतिपद्यते ॥
36a कृतज्ञेन सदा भाव्यं मित्रकामेन चैव ह । 
36c मित्राच्च लभते सर्वं मित्रात्पूजां लभेत च ॥
37a मित्राद्भोगांश्च भुञ्जीत मित्रेणापत्सु मुच्यते । 
37c सत्कारैरुत्तमैर्मित्रं पूजयेत विचक्षणः ॥ 
38a परित्याज्यो बुधैः पापः कृतघ्नो निरपत्रपः । 
38c मित्रद्रोही कुलाङ्गारः पापकर्मा नराधमः ॥ 
39a एष धर्मभूतां श्रेष्ठ प्रोक्तः पापो मया तव । 
39c मित्रद्रोही कृतघ्नो वै किं भूयः श्रोतुमिच्छसि ॥ 
40 वैशम्पायन उवाच  
40a एतच्छ्रुत्वा तदा वाक्यं भीष्मेणोक्तं महात्मना । 
40c युधिष्ठिरः प्रीतमना बभूव जनमेजय ॥

12-02-171-01 कङ्कालमस्थि ॥
