अध्यायः 153

भीष्मेण युधिष्ठिरम् प्रति बलवति रिपौ मोहाद्वैरमुत्पादितवता कर्तव्यविषये निदर्शनतया शाल्मलिचरितकथनोपक्रमः ॥ 1 ॥ हिमवति पर्वते महाशाल्मलिं दृष्टवता नारदेन तद्वर्णनम् ॥ 2 ॥
युधिष्ठिर उवाच 	001  
बलिनः प्रत्यमित्रस्य नित्यमासन्नवर्तिनः ।	001a  
उपकारापकाराभ्यां समर्थस्योद्यतस्य च ॥	001c  
मोहाद्विकत्थनामात्रैरसारोऽल्पबलो लघुः ।	002a  
वाग्भिरप्रतिरूपाभिरभिद्रुह्य पितामह ॥	002c  
आत्मनो बलमास्थाय कथं वर्तेत मानवः ।	003a  
आगच्छतोऽतिक्रुद्धस्य तस्योद्धरणकाम्यया ॥	003c  
भीष्म उवाच 	004  
अत्राप्युदाहन्तीममितिहासं पुरातनम् ।	004a  
संवादं भरतश्रेष्ठ शाल्मलेः पवनस्य च ॥	004c  
हिमवन्तं समासाद्य महानासीद्वनस्पतिः ।	005a  
वर्षपूगाभिसंवृद्धः शाखामूलपलाशवान् ॥	005c  
तत्र स्म मत्तमातङ्गा घर्मार्ताः श्रमकर्शिताः ।	006a  
विश्राम्यन्ति महाबाहो तथाऽन्या मृगजातयः ॥	006c  
नल्वमात्रपरीणाहो घनच्छायो वनस्पतिः ।	007a  
शुकशारिकसङ्घुष्टः पुष्पवान्फलवानपि ॥	007c  
सार्थका वणिजश्चापि तापसाश्च वनौकसः ।	008a  
वसन्ति तत्र मार्गस्थाः सुरम्ये नगसत्तमे ॥	008c  
तस्य ता विपुलाः शाखा दृष्ट्वा स्कन्धं च सर्वशः ।	009a  
अभिगम्याब्रवीदेनं नारदो भरतर्षभ ॥	009c  
अहो नु रमणीयस्त्वमहो चासि मनोहरः ।	010a  
प्रीयामहे त्वया नित्यं तरुप्रवर शाल्मले ॥	010c  
सदैव शकुनास्तात मृगाश्चाथ तथा गजाः ।	011a  
वसन्ति तव संहृष्टा मनोहरतरास्तथा ॥	011c  
तव शाखा महाशाख स्कन्धांश्च विपुलांस्तथा ।	012a  
न वै प्रभग्नान्पश्यामि मारुतेन कथञ्चन ॥	012c  
किन्नु ते पवनस्तात प्रीतिमानथवा सुहृत् ।	013a  
त्वां रक्षति सदा येन वनेऽत्र पवनो ध्रुवम् ॥	013c  
भगवान्पवनः स्थानाद्वृक्षानुच्चावचानपि ।	014a  
पर्वतानां च शिखराण्याचालयति वेगवान् ॥	014c  
शोषयत्येव पातालं वहन्गन्धवहः शुचिः ।	015a  
सरांसि सरितश्चैव सागरांश्च तथैव च ॥	015c  
संरक्षति त्वां पवनः सखित्वेन न संशयः ।	016a  
तस्मात्त्वं बहुशाखोऽपि पर्णवान्पुष्पवानपि ॥	016c  
इदं च रमणीयं ते प्रतिभाति वनस्पते ।	017a  
य इमे विहगास्तात रमन्ते मुदितास्त्वयि ॥	017c  
एषां पृथक्समस्तानां श्रूयते मधुरस्वरः ।	018a  
पुष्पसम्मोदने काले वाशन्ते हरियूथपाः ॥	018c  
तथेमे गर्जिता नागाः स्वयूथगणशोभिताः ।	019a  
घर्मार्तास्त्वां समासाद्य सुखं विन्दति शाल्मले ||	019c  
तथैव मृगजातीभिरन्याभिरभिशोभसे ।	020a  
तथा सार्थाधिवासैश्च शोभसे मेरुवद्द्रुम ॥	020c  
ब्राह्मणैश्च तपःसिद्धैस्तापसैः श्रमणैस्तथा ।	021a  
त्रिविष्टपसमं मन्ये तवायतनमेव हि ॥ 	021c  

इति श्रीमन्महाभारते शान्तिपर्वणि आपद्धर्मपर्वणि त्रिपञ्चाशदधिकशततमोऽध्यायः ॥ 153 ॥

12-153-7 शुककोकिलसङ्घुष्ट इति ध. पाठः । नल्वः हस्तानां शतचतुष्टयम् । परीणाहः स्थूलत्वं वैपुल्यमितियावत् ॥ 12-153-14 प्रवाति च वनस्थानां वृक्षाणां च वनान्यपि । पर्वतानां च शिखराण्याकालयति वेगवान् । इति ट. ड. पाठः ॥
