अध्यायः 106

भीष्मेण युधिष्ठिरम् प्रति कालकवृक्षीयनिदेशेन कौसल्यस्य पुना राज्यप्राप्त्यादिकथनम् ॥ 1 ॥
राजोवाच 	001  
न निकृत्या न दम्भेन ब्रह्मन्निच्छामि जीवितुम् ।	001a  
नाधर्मयुक्तानिच्छेयमर्थान्सुमहतोऽप्यहम् ॥	001c  
पुरस्तादेव भगवन्मयैतदपवर्जितम् ।	002a  
येन पापं न शङ्केत यद्वा कृत्स्नं हितं भवेत् ॥	002c  
आनृशंस्येन धर्मेण लोके ह्यस्मिञ्जिजीविषुः ।	003a  
नाहमेतदलं कर्तुं नैतन्मय्युपपद्यते ॥	003c  
मुनिरुवाच 	004  
उपपन्नस्त्वमेतेन यथा क्षत्रिय भाषसे ।	004a  
प्रकृत्या ह्युपपन्नोऽसि बुद्ध्या चाद्भुतदर्शनः ॥	004c  
उभयोरेव साह्यार्थे यतिष्ये तव तस्य च ।	005a  
संश्लेषं वा करिष्यामि शाश्वतं ह्यनपायिनम् ॥	005c  
त्वादृशं हि कुले जातमनृशंसं बहुश्रुतम् ।	006a  
अमात्यं को न कुर्वीत राज्यप्रणयकोविदम् ॥	006c  
यस्त्वं प्रव्राजितो राज्याद्व्यसनं चोत्तमं गतः ।	007a  
आनृशंस्येन वृत्तेन क्षत्रियेच्छसि जीवितुम् ॥	007c  
आगन्ता मद्गृहं तात वैदेहः सत्यसङ्गरः ।	008a  
अथाहं तं नियोक्ष्यामि तत्करिष्यत्यसंशयम् ॥	008c  
भीष्म उवाच 	009  
तत आहूय वैदेहं मुनिर्वचनमब्रवीत् ।	009a  
अयं राजकुले जातो विदिताभ्यन्तरो मम ॥	009c  
आदर्श इव शुद्धात्मा शारदश्चन्द्रमा यथा ।	010a  
नास्मिन्पश्यामि वृजिनं सर्वतो मे परीक्षितः ॥	010c  
तेन ते सन्धिरेवास्तु विश्वसास्मिन्यथा मयि ।	011a  
न राज्यमनमात्येन शक्यं शास्तुममित्रहन् ॥	011c  
अमात्यः शुद्ध एव स्याद्बुद्धिसम्पन्न एव वा ।	012a  
तस्माच्चैव भयं राज्ञः पश्य राज्यस्य योजनम् ॥	012c  
धर्मात्मनां क्वचिल्लोके नान्यास्ति गतिरीदृशी ।	013a  
तदा स राजपुत्रोऽयं सतां मार्गमनुष्ठितः ।	013c  
असङ्गृहीतस्त्वेवैष त्वया धर्मपुरोगमः ॥	013e  
संसेव्यमानः शत्रूंस्ते गृह्णीयान्महतो गणान् ॥	014ac  
यद्ययं प्रतियुद्ध्येत स्वकर्म क्षत्रियस्य तत् ।	015a  
जिगीषमाणस्त्वां युद्धे पितृपैतामहे पदे ॥	015c  
त्वं चापि प्रतियुद्ध्येथा विजिगीषुर्व्रते स्थितः ।	016a  
अयुद्ध्वैव नियोगान्मे वशे कुरु हिते स्थितः ॥	016c  
स त्वं धर्ममवेक्षस्व हित्वा लोभमसाम्प्रतम् ।	017a  
न च कामान्न च द्रोहात्स्वधर्मं हातुमर्हसि ॥	017c  
नैव नित्यं जयस्तात नैव नित्यं पराजयः ।	018a  
तस्माज्जयश्च भोक्तव्यो भोक्तव्यश्च पराजयः ॥	018c  
आत्मन्यपि च सन्दृश्यावुभौ जयपराजयौ ।	019a  
निःशेषकारिणां तात निःशेषकरणाद्भयम् ॥	019c  
इत्युक्तः प्रत्युवाचेदं वचनं ब्राह्मणर्षभम् ।	020a  
प्रतिपूज्याभिसत्कृत्य पूजार्हमनुमान्य च ॥	020c  
यथा ब्रूयान्महाप्राज्ञो यथा ब्रूयान्महाश्रुतः ।	021a  
श्रेयस्कामो यथा ब्रूयादुभयोरेव तत्क्षमम् ॥	021c  
यद्यद्वचनमुक्तोऽस्मि करिष्यामि च तत्तथा ।	022a  
एतद्धि परमं श्रेयो न मेऽत्रास्ति विचारणा ॥	022c  
ततः कौसल्यमाहूय मैथिलो वाक्यमब्रवीत् ।	023a  
धर्मतो बुद्धितश्चैव बलेन च जितं मया ॥	023c  
अहं त्वया चात्मगुणैर्जितः पार्थिवसत्तम ।	024a  
आत्मानमनवज्ञाय जितवद्वर्ततां भवान् ॥	024c  
नावमन्यामि ते बुद्धिं नावमन्ये च पौरुषम् ।	025a  
नावमन्ये जयामीति जितवद्वर्ततां भवान् ॥	025c  
यथावत्पूजितो राजन्गृहं गन्तासि मे गृहात् ।	026a  
ततः सम्पूज्य तौ विप्रं विश्वस्तौ जग्मतुर्गृहान् ॥	026c  
वैदेहस्त्वथ कौसल्यं प्रवेश्य गृहमञ्जसा ।	027a  
प्राद्यार्घ्यमधुपर्कैस्तं पूजार्हं प्रत्यपूजयत् ॥	027c  
ददौ दुहितरं चास्मै रत्नानि विविधानि च ।	028a  
एष राज्ञां परो धर्मः समौ जयपराजयौ ॥ 	028c  

इति श्रीमन्महाभारते शान्तिपर्वणि राजधर्मपर्वणि षडधिकशततमोऽध्यायः ॥ 106 ॥

12-106-5 तस्य विदेहस्य ॥ 12-106-6 त्वादृशं राजानं लब्ध्वा अमात्यकर्म को न कुर्वीताऽपितु सर्वोऽपि मादृशः कुर्वीतैवेत्यर्थः ॥ 12-106-7 उत्तमं महृत् ॥ 12-106-14 गणाञ्शत्रुसङ्घान् ॥ 12-106-17 असाम्प्रतमनुचितम् ॥ 12-106-24 जितवत्प्राप्तजयइव ॥
