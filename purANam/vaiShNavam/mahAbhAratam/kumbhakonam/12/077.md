अध्यायः 077

भीष्मेण युधिष्ठिरम् प्रति केकयराजोपाख्यानकथनम् ॥ 1 ॥
युधिष्ठिर उवाच 	001  
केषां प्रभवते राजा वित्तस्य भरतर्षभ ।	001a  
कया च वृत्त्या वर्तेत तन्मे ब्रूहि पितामह ॥	001c  
भीष्म उवाच 	002  
अब्राह्मणानां वित्तस्य स्वामी राजेति वैदिकम् ।	002a  
ब्राह्मणानां च ये केचिद्विकर्मस्था भवन्त्युत ॥	002c  
विकर्मस्थाश्च नोपेक्ष्या विप्रा राज्ञा कथञ्चन ।	003a  
इति राज्ञां पुरावृत्तमभिजल्पन्ति साधवः ॥	003c  
यस्य स्म विषये राज्ञः स्तेनो भवति वै द्विजः ।	004a  
राज्ञ एवापराधं तं मन्यन्ते किल्बिषं नृप ॥	004c  
अभिशस्तमिवात्मानं मन्यन्ते तेन कर्मणा ।	005a  
तस्माद्राजर्षयः सर्वे ब्राह्मणानन्वपालयन् ॥	005c  
अत्राप्युदाहरन्तीममितिहासं पुरातनम् ।	006a  
गीतं केकयराजेन ह्रियमाणेन रक्षसा ॥	006c  
केकयानामधिपतिं रक्षो जग्राह दारुणम् ।	007a  
स्वाध्यायेनान्वितं राजन्नरण्ये संशितव्रतम् ॥	007c  
राजोवाच 	008  
न मे स्तेनो जनपदे न कदर्यो न मद्यपः ।	008a  
नानाहिताग्निर्नायज्वा मा ममान्तरमाविशः ॥	008c  
न च मे ब्राह्मणोऽविद्वान्नाव्रती नाप्यसोमपः ।	009a  
द्विजातिर्विषये मह्यं मा ममान्तरमाविशः ॥	009c  
नानाप्तदक्षिणैर्यज्ञैर्यजन्ते विषये मम ।	010a  
नाधीते चाव्रती कश्चिन्मा ममान्तरमाविशः ॥	010c  
अध्यापयन्त्यधीयन्ते यजन्ते याजयन्ति च ।	011a  
ददति प्रतिगृह्णन्ति षट्सु कर्मस्ववस्थिताः ॥	011c  
पूजिताः संविभक्ताश्च मृदवः सत्यवादिनः ।	012a  
ब्राह्मणा मे स्वकर्मस्था मा ममान्तरमाविशः ॥	012c  
न याचन्ते प्रयच्छन्ति सत्यधर्मविशारदाः ।	013a  
नाध्यापयन्त्यधीयन्ते यजन्ते याजयन्ति न ॥	013c  
ब्राह्मणान्परिरक्षन्ति सङ्ग्रामेष्वपलायिनः ।	014a  
क्षत्रिया मे स्वकर्मस्था मा ममान्तरमाविशः ॥	014c  
कृषिगोरक्षवाणिज्यमुपजीवन्त्यमायया ।	015a  
अप्रमत्ताः क्रियावन्तः सुवृत्ताः सत्यवादिनः ॥	015c  
संविभागं दमं शौचं सौहृदं च व्यपाश्रिताः ।	016a  
मम वैश्याः स्वकर्मस्था मा ममान्तरमाविशः ॥	016c  
त्रीन्वर्णानुपतिष्ठन्ते यथावदनसूयकाः ।	017a  
मम शूद्राः स्वकर्मस्था मा ममान्तरमाविशः ॥	017c  
कृपणानाथवृद्धानां दुर्बलातुरयोषिताम् ।	018a  
संविभक्ताऽस्मि सर्वेषां मा ममान्तरमाविशः ॥	018c  
कुलानुरूपधर्माणां प्रस्थितानां यथाविधि ।	019a  
अव्युच्छेत्ताऽस्मि सर्वेषां मा ममान्तरमाविशः ॥	019c  
तपस्विनो मे विषये पूजिताः परिपालिताः ।	020a  
संविभक्ताश्च सत्कृत्य मा ममान्तरमाविशः ॥	020c  
नासंविभज्य भोक्ताऽस्मि न विशामि परस्त्रियम् ।	021a  
स्वतन्त्रो जातु न क्रीडे मा ममान्तरमाविशः ॥	021c  
नाब्रह्मचारी भिक्षावान्भिक्षुर्वा ब्रह्मचर्यवान् ।	022a  
अनृत्विजा हुतं नास्ति मा ममान्तरमाविशः ॥	022c  
\'कृतं राज्यं मया सर्वं राज्यस्थेनापि कार्यवत् ।	023a  
नाहं व्युत्क्रामितः सत्यान्मा ममान्तरमाविशः ॥\'	023c  
नावजानाम्यहं वैद्यान्न वृद्धान्न तपस्विनः ।	024a  
राष्ट्रे स्वपति जागर्मि मा ममान्तरमाविशः ॥	024c  
\'शुक्लकर्मास्मि सर्वत्र न दुर्गतिभयं मम ।	025a  
धर्मचारी गृहस्थश्च मा ममान्तरमाविशः ॥\'	025c  
वेदाध्ययनसम्पन्नस्तपस्वी सत्यधर्मवित् ।	026a  
स्वामी सर्वस्य राष्ट्रस्य धीमान्मम पुरोहितः ॥	026c  
दानेन दिव्यानभिवाञ्छामि लोकान्सत्येनाथ ब्राह्मणानां च गुप्त्या ।	027a  
शुश्रूषया चापि गुरूनुपैमि न मे भयं विद्यते राक्षसेभ्यः ॥	027c  
न मे राष्ट्रे विधवा ब्रह्मबन्धुर्न ब्राह्मणः कितवो नोत चोरः ।	028a  
नायाज्ययाजी न च पापकर्मा न मे भयं विद्यते राक्षसेभ्यः ॥	028c  
न मे शस्त्रैरनिर्भिन्नं गात्रे व्द्यङ्गुलमन्तरम् ।	029a  
धर्मार्थं युध्यमानस्य मा ममान्तरमाविशः ॥	029c  
गोब्राह्मणेभ्यो यज्ञेभ्यो नित्यं स्वस्त्ययनं मम ।	030a  
आशासते जना राष्ट्रे मा ममान्तरमाविशः ॥	030c  
राक्षस उवाच 	031  
\'नारीणां व्यभिचाराच्च अन्यायाच्च महीक्षिताम् ।	031a  
विप्राणां कर्मदोषाच्च प्रजानां जायते भयम् ॥	031c  
अवृष्टिर्मारको दोषः सततं क्षुद्भयानि च ।	032a  
विग्रहश्च सदा तस्मिन्देशे भवति दारुणः ॥	032c  
यक्षरक्षःपिशाचेभ्यो नासुरेभ्यः कथञ्चन ।	033a  
भयमुत्पद्यते तत्र यत्र विप्राः सुसंयताः ॥	033c  
गन्धर्वाप्सरसः सिद्धाः पन्नगाश्च सरीसृपाः ।	034a  
मानवान्न जिघांसन्ति यत्र नार्यः पतिव्रताः ॥	034c  
ब्राह्मणाः क्षत्रिया वैश्या यत्र शूद्राश्च धार्मिकाः ।	035a  
नाऽनावृष्टिभयं तत्र न दुर्भिक्षं न विभ्रमः ॥	035c  
धार्मिको यत्र भूपालो न तत्रास्ति पराभवः ।	036a  
उत्पाता न च दृश्यन्ते न दिव्या न च मानुषाः ॥	036c  
यस्मात्सर्वास्ववस्थासु धर्ममेवान्ववेक्षसे ।	037a  
तस्मात्प्राप्नुहि कैकेय गृहं स्वस्ति व्रजाम्यहम् ॥	037c  
येषां गोब्राह्मणा रक्ष्याः प्रजा रक्ष्याश्च केकय ।	038a  
न रक्षोऽभ्यो भयं तेषां कुत एव तु पातकम् ॥	038c  
येषां पुरोगमा विप्रा येषां ब्रह्म परं बलम् ।	039a  
सुरक्षितास्तथा विप्रास्ते वै स्वर्गजितो नृपाः ॥	039c  
भीष्म उवाच 	040  
तस्माद्द्विजातीन्रक्षेत ते हि रक्षन्ति रक्षिताः ।	040a  
आशीरेषां भवेद्राजन्राज्ञां सम्यक्प्रवर्तताम् ॥	040c  
तस्माद्राज्ञा विशेषेण विकर्मस्था द्विजातयः ।	041a  
नियम्याः संविभज्याश्च प्रजानुग्रहकारणात् ॥	041c  
एवं यो वर्तते राजा पौरजानपदेष्विह ।	042a  
अनुभूयेह भद्राणि प्राप्नोतीन्द्रसलोकताम् ॥ 	042c  

इति श्रीमन्महाभारते शान्तिपर्वणि राजधर्मपर्वणि सप्तसप्ततितमोऽध्यायः ॥ 77 ॥

12-77-8 मामकान्तरमाविभः इति ट. ड. थ. पाठः । मामकान्तरमाविशः इति झ. पाठः ॥ 12-77-27 न पापकारी न च पापवक्ता इति ट. ड. थ. द. पाठः ॥	
