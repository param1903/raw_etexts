अध्यायः 115

भीष्मेण युधिष्ठिरम् प्रति राज्ञां सहायसम्पादनस्यावश्यकतादिप्रतिपादनम् ॥ 1 ॥
युधिष्ठिर उवाच 	001  
पितामह महाप्राज्ञ संशयो मे महानयम् ।	001a  
सञ्छेत्तव्यस्त्वया राजन्भवान्कुलकरो हि नः ॥	001c  
पुरुषाणामयं तात दुर्वृत्तानां दुरात्मनाम् ।	002a  
कथितो वाक्यसञ्चारस्ततो विज्ञापयामि ते ॥	002c  
यद्धितं राज्यतन्त्रस्य कुलस्य च सुखोदयम् ।	003a  
अायत्यां च तदात्वे च क्षेमवृद्धिकरं च तत् ॥	003c  
पुत्रपौत्राभिरामं च राष्ट्रवृद्धिकरं च यत् ।	004a  
अन्नपाने शरीरे च हितं यत्तद्ब्रवीहि मे ॥	004c  
अभिषिक्तो हि यो राजा राज्यस्थो मित्रसंवृत ।	005a  
समुहृत्समुपेतो वा स कथं रञ्जयेत्प्रजाः ॥	005c  
यो ह्यसत्प्रग्रहरतिः स्नेहरागबलात्कृतः ।	006a  
इन्द्रियाणामनीशत्वादसज्जनबुभूषकः ॥	006c  
तस्य भृत्या विमुखतां यान्ति सर्वे कुलोद्गताः ।	007a  
न च भृत्यबलैरर्थैः स राजा सम्प्रयुज्यते ॥	007c  
एतन्मे चिन्तयानस्य राजधर्मान्दिवानिशम् ।	008a  
बृहस्पतिसमो बुद्ध्या भवाञ्शंसितुमर्हति ॥	008c  
शासता पुरुषव्याघ्र त्वं नः कुलहिते रतः ।	009a  
क्षत्ता चैको महाप्राज्ञो यो नः शंसति सर्वदा ॥	009c  
त्वत्तः कुलहितं वाक्यं श्रुत्वा राज्यहितोदयम् ।	010a  
अमृतस्याव्ययस्येव तृप्तः स्वप्स्याम्यहं सुखम् ॥	010c  
कीदृशाः सन्निकर्षस्था भृत्याः सर्वगुणान्विताः ।	011a  
कीदृशैः किं कुलीनैर्वा सह यात्रा विधीयते ॥	011c  
न ह्येको भृत्यरहितो राजा भवति रक्षिता ।	012a  
राज्यं चेदं जनः सर्वस्तत्कुलीनः प्रशासति ॥	012c  
भीष्म उवाच 	013  
न च प्रशास्तुं राज्यं हि शक्यमेकेन भारत ॥	013ac  
असहायवता तात नैवार्थाः केचिदप्युत ।	014a  
लब्धुं लब्धा ह्यपि सदा रक्षितुं भरतर्षभ ॥	014c  
यस्य भृत्यजनः सर्वो ज्ञानविज्ञानकोविदः ।	015a  
हितैषी कुलजः स्निग्धः स राज्यफलमश्नुते ॥	015c  
मन्त्रिणो यस्य कुलजा असंहार्याः सहोषिताः ।	016a  
नृपतेर्मतिमाप्सन्ते सत्पथज्ञानकोविदाः ॥	016c  
अनागतविधातारः कालज्ञानविशारदाः ।	017a  
अतिक्रान्तमशोचन्तः स राज्यफलमश्नुते ॥	017c  
समदुःखसुखा यस्य सहायाः प्रियकारिणः ।	018a  
अर्थचिन्तापराः सभ्याः स राज्यफलमश्नुते ॥	018c  
यस्य नार्तो जनपदः सन्निकर्षगतः सदा ।	019a  
अक्षुद्रः सत्पथालम्बी स राजा राज्यभाग्भवेत् ॥	019c  
कोशोऽक्षपटलं यस्य कोशवृद्धिकरैर्नरैः ।	020a  
आप्तैस्तुष्टैश्च पृष्टैश्च धार्यते स नृपोत्तमः ॥	020c  
कोष्ठागारमसंहार्यैराप्तैः सञ्चयतत्परैः ।	021a  
पात्रभूतैरलुब्धैश्च पाल्यमानं गुणी भवेत् ॥	021c  
व्यवहारश्च नगरे यस्य धर्मफलोदयः ।	022a  
दृश्यते शङ्खलिखितः स धर्मफलभाङ् नृपः ॥	022c  
सङ्गृहीतमनुष्यश्च यो राजा राजधर्मवित् ।	023a  
षड्भागं परिगृह्णाति स धर्मफलमश्नुते ॥ 	023c  

इति श्रीमन्महाभारते शान्तिपर्वणि राजधर्मपर्वणि पञ्चदशाधिकशततमोऽध्यायः ॥ 115 ॥

12-115-2 अयं निन्दारूपः ॥ 12-115-3 हिनम् अनिन्द्यम् । आयत्याम् उत्तरकाले । तदात्वे वर्तमानाकले ॥ 12-115-5 मित्रसुहृदौ प्रत्युपकारमपेक्ष्यानपेक्ष्य चोपकर्तारौ तद्वान् । समुपेतः शौर्यादिनेति शेषः ॥ 12-115-7 भृत्यबलप्राप्यैरर्थैर्धनादिभिः ॥ 12-115-14 लब्धुं लब्धाश्च रक्षितुं शक्या इति शेषः ॥ 12-115-16 असंहार्याः उत्कोचादिना अभेद्याः ॥ 12-115-21 कोष्ठागारं धान्यादिसामग्रीगृहम् । गुणीभवेत् बहुगुणिभावं गच्छेत् ॥ 12-115-22 व्यवहारः अर्थिप्रत्यर्थिनोर्विवादे निर्णयः । शङ्खलिखित इति । यथा फलमात्रस्तेने शङ्खेन लिखितस्य हस्तच्छेदो राजानं प्रतिषेधयित्वा कारितस्तद्वदित्यर्थः ॥
