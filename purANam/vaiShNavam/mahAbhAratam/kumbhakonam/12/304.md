अध्यायः 304

भीष्मेण युधिष्ठिरम् प्रति श्रेयःसाधनकलापप्रतिपादकपराशरगीतानुवादसमापनम् ॥ 1 ॥
भीष्म उवाच 	001  
पुनरेव तु पप्रच्छ जनको मिथिलाधिपः ।	001a  
पराशरं महात्मानं धर्मे परमनिश्चयम् ॥	001c  
जनक उवाच 	002  
किं श्रेयः का गतिर्ब्रह्मन्किं कृतं न विनश्यति ।	002a  
क्व गतो न निवर्तेत तन्मे ब्रूहि महामते ॥	002c  
पराशर उवाच 	003  
असङ्गः श्रेयसो मूलं ज्ञानं ज्ञानगतिः परा ।	003a  
चीर्णं तपो न प्रणश्येद्वापः क्षेत्रे न नश्यति ॥	003c  
छित्त्वाऽधर्ममयं पाशं यदा धर्मेऽभिरज्यते ।	004a  
दत्त्वाऽभयकृतं दानं तदा सिद्धिमवाप्नुते ॥	004c  
यो ददाति सहस्राणि गवामश्वशतानि च ।	005a  
अभयं सर्वभूतेभ्यः सदा तमभिवर्तते ॥	005c  
वसन्विषयमध्येऽपि न वसत्येव बुद्धिमान् ।	006a  
संवसत्येव दुर्बुद्धिरसत्सु विषयेष्वपि ॥	006c  
नाधर्मः श्लिष्यते प्राज्ञं पयः पुष्करपर्णवत् ।	007a  
अप्राज्ञमधिकं पापं श्लिष्यते जतुकाष्ठवत् ॥	007c  
नाधर्मः कारणापेक्षी कर्तारमभिमुञ्चति ।	008a  
कर्ता खलु यथाकालं ततः समभिपद्यते ॥	008c  
न भिद्यन्ते कृतात्मान आत्मप्रत्ययदर्शिनः ।	009a  
बुद्धिकर्मेन्द्रियाणां हि प्रमत्तो यो न बुध्यते ।	009c  
शुभाशुभे प्रसक्तात्मा प्राप्नोति सुमहद्भयम् ॥	009e  
वीतरागो जितक्रोधः सम्यग्भवति यः सदा ।	010a  
विषये वर्तमानोऽपि न स पापेन युज्यते ॥	010c  
मर्यादायां धर्मसेतुर्निबद्धो नावसीदति ।	011a  
पुष्टस्रोत इवासक्तः स्फीतो भवति सञ्चयः ॥	011c  
यथा भानुगतं तेजो मणिः शुद्धः समाधिना ।	012a  
आदत्ते राजशार्दूल तथा योगः प्रवर्तते ॥	012c  
यथा तिलानामिह पुण्यसंश्रयात्पृथक्पृथग्याति गुणोऽतिसाम्यताम् ।	013a  
तथा नराणां भुवि भावितात्मनां यथाश्रयं सत्वगुणः प्रवर्तते ॥	013c  
जहाति दारान्विविधाश्च सम्पदः पदं च यानं विविधाश्च सत्क्रियाः ।	014a  
त्रिविष्टपे जातमतिर्यदा नरस्तदाऽस्य बुद्धिर्विषयेषु भिद्यते ॥	014c  
प्रसक्तबुद्धिर्विषयेषु यो नरो न बुध्यते ह्यात्महितं कथञ्चन ।	015a  
स सर्वभावानुगतेन चेतसा नृपाऽऽमिषेणेव झषो विकृष्यते ॥	015c  
सङ्घातवन्मर्त्यलोकः परस्परमपाश्रितः ।	016a  
कदलीगर्भनिःसारो नौरिवाप्सु निमज्जति ॥	016c  
न धर्मकालः पुरुषस्य निश्चितो न चापि मृत्युः पुरुषं प्रतीक्षते ।	017a  
सदा हि धर्मस्य क्रियैव शोभना तदा नरो मृत्युमुखान्निवर्तते ॥	017c  
यथाऽन्धः स्वगृहे युक्तो ह्यभ्यासादेव गच्छति ।	018a  
तथा युक्तेन मनसा प्राज्ञो गच्छति तां गतिम् ॥	018c  
मरणं जन्मनि प्रोक्तं जन्म वै मरणाश्रितम् ।	019a  
अविद्वान्मोक्षधर्मेषु बद्धो भ्रमति चक्रवत् ॥	019c  
बुद्धिमार्गप्रयातस्य सुखं त्विह परत्र च ।	020a  
विस्तराः क्लेशसंयुक्ताः सङ्क्षेपास्तु सुखावहाः ।	020c  
परार्थं विस्तराः सर्वे त्यागमात्महितं विदुः ॥	020e  
यथा मृणालानुगतमाशु मुञ्चति कर्दमम् ।	021a  
तथाऽऽत्मा पुरुषस्येह मनसा परिमुच्यते ॥	021c  
मनः प्रणयतेऽऽत्मानं स एनमभियुञ्जति ।	022a  
युक्तो यदा स भवति तदा तं पश्यते परम् ॥	022c  
परार्थे वर्तमानस्तु स्वं कार्यं योऽभिमन्यते ।	023a  
इन्द्रियार्थेषु सक्तः स स्वकार्यात्परिहीयते ॥	023c  
अधस्तिर्यग्गतिं चैव स्वर्गे चैव परां गतिम् ।	024a  
प्राप्नोति सुकृतैरात्मा प्राज्ञस्येहेतरस्य च ॥	024c  
मृन्मये भाजने पक्वे यथा वै नश्यति द्रवः ।	025a  
तथा शरीरं तपसा तप्तं विषयमश्नुते ॥	025c  
विषयानश्नुते यस्तु न स भोक्ष्यत्यसंशयम् ।	026a  
यस्तु भोगांस्त्यजेदात्मा स वै भोक्तुं व्यवस्यति ॥	026c  
नीहारेण हि संवीतः शिश्नोदरपरायणः ।	027a  
जात्यन्ध इव पन्थानमावृतात्मा न बुध्यते ॥	027c  
वणिग्यथा समुद्राद्वै यथार्थं लभते धनम् ।	028a  
तथा मर्त्यार्णवाज्जन्तोः कर्मविज्ञानतो गतिः ॥	028c  
अहोरात्रमये लोके जरारूपेण सञ्चरन् ।	029a  
मृत्युर्ग्रसति भूतानि पवनं पन्नगो यथा ॥	029c  
स्वयं कृतानि कर्माणि जातो जन्तुः प्रपद्यते ।	030a  
नाकृतं लभते कश्चित्किञ्चिदत्र प्रियाप्रियम् ॥	030c  
शयानं यान्तमासीनं प्रवृत्तं विषयेषु च ।	031a  
शुभाशुभानि कर्माणि प्रपद्यन्ते नरं सदा ॥	031c  
न ह्यन्यत्तीरमासाद्य पुनस्तर्तुं व्यवस्यति ।	032a  
दुर्लभो दृश्यते ह्यस्य विनिपातो महार्णवे ॥	032c  
यथा भावावसन्ना हि नौर्महाम्भसि तन्तुना ।	033a  
यथा मनोभियोगाद्वै शरीरं प्रचिकीर्षति ॥	033c  
यथा समुद्रमभितः संश्रिताः सरितोऽपराः ।	034a  
तथाऽन्याप्रकृतिर्योगादभिसंश्रियते सदा ॥	034c  
स्नेहपाशैर्बहुविधैरासक्तमनसो नराः ।	035a  
प्रकृतिस्था विषीदन्ति जले सैकतवेश्मवत् ॥	035c  
शरीरगृहसंस्थस्य शौचतीर्थस्य देहिनः ।	036a  
बुद्धिमार्गप्रयातस्य सुखं त्विह परत्र च ॥	036c  
विस्तराः क्लेशसंयुक्ताः सङ्क्षेपास्तु सुखावहाः ।	037a  
परार्थं विस्तराः सर्वे त्यागमात्महितं विदुः ॥	037c  
सङ्कल्पजो मित्रवर्गो ज्ञातयः कारणात्मकाः ।	038a  
भार्या पुत्रश्च दासश्च स्वमर्थमनुयुञ्जते ॥	038c  
न माता न पिता किञ्चित्कस्यचित्प्रतिपद्यते ।	039a  
दानपथ्यौदनो जन्तु स्वकर्मफलमश्नुते ॥	039c  
माता पुत्रः पिता भ्राता भार्या मित्रजनस्तथा ।	040a  
अष्टापदपदस्थाने लाक्षामुद्रेव लक्ष्यते ॥	040c  
सर्वाणि कर्माणि पुराकृतानि शुभाशुभान्यात्मनो यान्ति जन्तोः ।	041a  
उपस्थितं कर्मफलं विदित्वा बुद्धिं तथा चोदयतेऽन्तरात्मा ॥	041c  
व्यवसायं समाश्रित्य सहायान्योऽधिगच्छति ।	042a  
न तस्य कश्चिदारम्भः कदाचिदवसीदति ॥	042c  
अद्वैधमनसं युक्तं शूरं धीरं विपश्चितम् ।	043a  
न श्रीः सन्त्यजते नित्यमादित्यमिव रश्मयः ॥	043c  
आस्तिक्यव्यवसायाभ्यामुपायान्वितया धिया ।	044a  
य आरभत्यनिन्द्यात्मा न सोऽर्थात्परिसीदति ॥	044c  
सर्वःस्वानि शुभाशुभानि नियतं कर्माणि जन्तुः स्वयं गर्भात्सम्प्रतिपद्यते तदुभयं यत्तेन पूर्वं कृतम् ।	045A  
मृत्युश्चापरिहारवान्समगतिः कालेन विच्छेदिना दारोश्चूर्णमिवाश्मसारविहितं कर्मान्तिकं प्रापयेत् ||	045B  
स्वरूपतामात्मकृतं च विस्तरं कुलान्वयं द्रव्यसमृद्धिसञ्चयम् ।	046a  
नरो हि सर्वो भलते यथाकृतं शुभाशुभेनात्मकृतेन कर्मणा ॥	046c  
भीष्म उवाच 	047  
इत्युक्तो जनको राजन्याथातथ्यं मनीषिणा ।	047a  
श्रुत्वा धर्मविदां श्रेष्ठः परां मुदमवाप ह ॥ 	047c  

इति श्रीमन्महाभारते शान्तिपर्वणि मोक्षधर्मपर्वणि चतुरधिकत्रिशततमोऽध्यायः ॥ 304 ॥

12-304-2 श्रेयः श्रेयःसाधनम् । क्व गत्वा न निवर्तन्त इति ड. थ. पाठः ॥ 12-304-3 ज्ञानं चैव परा गतिरिति ड. थ. पाठः । न प्रणश्येत्संसिद्धो न निवर्तते इति ड. थ. पाठः ॥ 12-304-5 स दानमतिवर्तते इति ध. पाठः ॥ 12-304-11 यथा नद्यां बद्धः सेतुर्नैव सीदति स्रोतःपुष्टिं करोति एवमसक्तो धर्म एव सेतुर्यस्य सः । मर्यादायां बद्धो नैव सीदति । सञ्चयस्तपोवृद्धिश्च स्फीता भवतीत्यर्थः ॥ 12-304-13 यथानिलानामिह पुष्पसञ्चयादिति ध. पाठः ॥ 12-304-14 जहाति राजन्विहितेन सम्पदा सदश्वयानं विविधाश्च शय्याः इति ध. पाठः ॥ 12-304-15 आमिषेण बडिशगर्भितेन । झषो मत्स्यः । न विन्दते ह्यात्मपदं कदाचनेति ड. थ. पाठः ॥ 12-304-16 सङ्घातवद्देहेन्द्रियादिसमुदायवत् । मर्त्यलोकः स्त्रीपुत्रपश्वादिसमुदायः । अपाश्रित उपकारकः ॥ 12-304-19 जन्मनि जन्मनिमित्तम् ॥ 12-304-20 विस्तराः वैतानिकान्यग्निहोत्रादीनि । सङ्क्षेपास्त्यागादयः ॥ 12-304-23 स्वकार्यं यो निवर्तते इति थ. ध. पाठः ॥ 12-304-25 मृण्मये भाजने वह्नौ यथा वै शुष्यते द्रवमिति ड. थ. पाठः ॥ 12-304-41 यान्ति फलं दातुमिति शेषः ॥ 12-304-42 व्यवसायमुद्योगम् ॥ 12-304-43 अद्वैधमनसम् एकाग्रचित्तम् ॥ 12-304-45 गर्भात् गर्भप्रवेशमारभ्य । यत् यस्मात्तदुभयं शुभाशुभम् । अपरिहारवान्परिहर्तुमशक्यः । कालेन प्राप्तेन विच्छेदिना जीवननाशकेन सहायेन मृत्युः कर्मान्तिकं दिष्टान्तं विनाशाख्यं प्रापयेत् । दारोः काष्ठस्य चूर्णम् अश्मसारविहितं ककचकृतम् । समा शीतोष्णसाम्यवती गतिर्यस्य स समगतिर्वायुः । दारुचूर्णमिव मृत्युर्नरं कालेनान्तं नयतीत्यर्थः । कर्मान्तरं प्रापयेदिति ध. पाठः ॥ 12-304-46 स्वरूपतां स्वस्य रूपं हिरण्यं पशवो विवाहा इति श्रुतं रूपमिव रूपं यस्य स्वकुलानुसारि विवाहादिकं तदेव तत्ता ताम् । आत्मकृतं विस्तरं पुत्रसन्तत्यादिपौष्कल्यम् । कुलान्वयं सत्कुले जन्म । यथाकृतं कृतमनतिक्रम्य सर्वं प्राक्कर्मवशादेव लभ्यते ॥
