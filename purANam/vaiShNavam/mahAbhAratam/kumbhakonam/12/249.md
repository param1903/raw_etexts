अध्यायः 249

भीष्मेण युधिष्ठिरम् प्रति गृहस्थधर्मप्रतिपादकव्यासवाक्यानुवादः ॥ 1 ॥
व्यास उवाच 	001  
द्वितीयमायुषो भागं गृहमेधी गृहे वसेत् ।	001a  
धर्मलब्धैर्युतो दारैरग्नीनाहृत्य सुव्रतः ॥	001c  
गृहस्थवृत्तयश्चैव चतस्रः कविभिः स्मृताः ।	002a  
कुसूलधान्यः प्रथमः कुम्भधान्यस्त्वनन्तरम् ॥	002c  
अश्वस्तनोऽथ कापोतीमाश्रितो वृत्तिमाहरेत् ।	003a  
तेषां परः परो ज्यायान्धर्मतो लोकजित्तमः ॥	003c  
षट्कर्मावर्तयत्येकस्त्रिभिरन्यः प्रवर्तते ।	004a  
द्वाभ्यामेकश्चतुर्थस्तु ब्रह्मसत्रे व्यवस्थितः ॥	004c  
गृहमेधिव्रतान्यत्र महान्तीह प्रचक्षते ।	005a  
नात्मार्थे पाचयेदन्नं न वृथा घातयेत्पशून् ॥	005c  
प्राणी वा यदि वाऽप्राणी संस्कारं यजुषाऽर्हति ।	006a  
न दिवा प्रस्वपेज्जातु न पूर्वापररात्रयोः ॥	006c  
न भुञ्जीतान्तराकाले नानृतावाह्वयेत्स्त्रियम् ।	007a  
नास्यानश्नन्गृहे विप्रो वसेत्कश्चिदपूजितः ॥	007c  
तथास्यातिथयः पूज्या हव्यकव्यवहाः सदा ।	008a  
वेदविद्याव्रतस्नाताः श्रोत्रिया वेदपारगाः ॥	008c  
स्वकर्मजीविनो दान्ताः क्रियावन्तस्तपस्विनः ।	009a  
तेषां हव्यं च कव्यं चाप्यर्हणार्थं विधीयते ॥	009c  
नखरैः सम्प्रयातस्य स्वकर्मख्यापकस्य च ।	010a  
अपविद्धाग्निहोत्रस्य गुरोर्वाऽलीकचारिणः ॥	010c  
संविभागोऽत्र भूतानां सर्वेषामेव शिष्यते ।	011a  
तथैवापचमानेभ्यः प्रदेयं गृहमेधिना ॥	011c  
विघसाशी भवेन्नित्यं नित्यं चामृतभोजनः ।	012a  
अमृतं यज्ञशेषं स्याद्भोजनं हविषा समम् ॥	012c  
भृत्यशेषं तु योऽश्नाति तमाहुर्विघसाशिनम् ।	013a  
विघसं भृत्यशेषं तु यज्ञशेषमथास्मृतम् ॥	013c  
स्वदारनिरतो दान्तो ह्यनसूयुर्जितेन्द्रियः ।	014a  
ऋत्विक्पुरोहिताचार्यर्मालुलातिथिसंश्रितैः ॥	014c  
वृद्धबालातुरैर्वैद्यैर्ज्ञातिसम्बन्धिबान्धवैः ।	015a  
मातापितृभ्यां जामीभिर्भ्रात्रा पुत्रेण भार्यया ॥	015c  
दुहित्रा दासवर्गेण विवादं न समाचरेत् ।	016a  
एतान्विमुच्य संवादान्सर्वपापैर्विमुच्यते ॥	016c  
एतैर्जितस्तु जयति सर्वाल्लोँकान्न संशयः ।	017a  
आचार्यो ब्रह्मलोकेशः प्राजापत्ये पिता प्रभुः ॥	017c  
अतिथिस्त्विन्द्रलोकस्य देवलोकस्य चर्त्विजः ।	018a  
जामयोऽप्सरसां लोके वैश्वदेवे तु ज्ञातयः ॥	018c  
सम्बन्धिबान्धवा दिक्षु पृथिव्यां मातृमातुलौ ।	019a  
बृद्धबालातुरकृशास्त्वाकाशे प्रभविष्णवः ॥	019c  
भ्राता ज्येष्ठः समः पित्रा भार्या पुत्रः स्वका तनुः ।	020a  
छाया स्वा दासवर्गश्च दुहिता कृपणं परम् ॥	020c  
तस्मादेतैरधिक्षिप्तः सहेन्नित्यमसञ्ज्वरः ।	021a  
गृहधर्मरतो विद्वान्धर्मनित्यो जितक्लमः ॥	021c  
न चार्थबद्धः कर्माणि धर्मं वा किञ्चिदाचरेत् ।	022a  
गृहस्थवृत्तयस्तिस्रस्तासां निःश्रेयसं परम् ॥	022c  
परम्परं तथैवाहुश्चातुराश्रम्यमेव तत् ।	023a  
ये चोक्ता नियमास्तेषां सर्वं कार्यं बुभूषता ॥	023c  
कुम्भधान्यैरुञ्छशिलैः कापोतीं चास्थितास्तथा ।	024a  
यस्मिंश्चैते वसन्त्यर्हास्तद्राष्ट्रमभिवर्धते ॥	024c  
दश पूर्वान्दश परान्पुनाति च पितामहान् ।	025a  
गृहस्थवृत्तीश्चाप्येता वर्तयेद्यो गतव्यथः ॥	025c  
स चक्रधरलोकानां सदृशीमाप्नुयाद्गतिम् ।	026a  
जितेन्द्रियाणामथवा गतिरेषा विधीयते ॥	026c  
सर्वलोको गृहस्थानामुदारमनसां हितः ।	027a  
स्वर्गो विमानसंयुक्तो वेददृष्टः सुपुष्पितः ॥	027c  
स्वर्गलोको गृहस्थानां प्रतिष्ठा निवतात्मनान् ।	028a  
ब्रह्मणा विहिता श्रेणिरेषा यस्माद्विधीयते ।	028c  
द्वितीयं क्रमशः प्राप्य स्वर्गलोके महीयते ॥	028e  
अतः परं परममुदारमाश्रमं तृतीयमाहुस्त्यजतां कलेवरम् ।	029a  
वनौकसां गृहपतिनामनुत्तमं शृणुष्व संश्लिष्टशरीरकारिणाम् ॥ 	029c  

इति श्रीमन्महाभारते शान्तिपर्वणि मोक्षधर्मपर्वणि एकोनपञ्चाशदधिकद्विशततमोऽध्यायः ॥ 249 ॥

12-249-2 वृत्तयो जीविकाः ॥ 12-249-3 कापोतीमुञ्छवृत्तिम् ॥ 12-249-4 षट् यजनयाजनाध्ययनाध्यापनदानप्रतिग्रहाः कर्म यस्य एको गृहस्थाः त्रिभिर्यजनाध्ययनदानैः । अन्यो वानप्रस्थः द्वाभ्यां दानाध्ययनाभ्याम् । ब्रह्मसत्रे प्रणवोपास्तौ ॥ 12-249-5 अत्र गार्हस्थ्ये ॥ 12-249-6 प्राणी छागादिः । अप्राणी अश्वत्थादिः । यजुषा छेदनमन्त्रेणैव क्रत्वर्थमेव संस्कारमर्हति नतु भक्षणमात्रार्थम् ॥ 12-249-7 अन्तरा भोजनद्वयमध्ये । स्त्रियं मैथुनायेति शेषः ॥ 12-249-10 नखरैर्नखैः । दम्भार्थे नखलोमधरस्य । अपविद्धमविधिना त्यक्तमग्निहोत्रं येन तस्य । एवंविधानां चाण्डालादीनां च भूतानामत्र गार्हस्थ्ये संविभागोऽस्ति ॥ 12-249-11 अपचमानेभ्यो ब्रह्मचारिसन्न्यासिभ्यः । तथैव याचमानेभ्य इति ध. पाठः ॥ 12-249-15 जामीभिः सगोत्रस्त्रीभिः ॥ 12-249-16 संवादानंशाद्यर्थं कलहान् ॥ 12-249-17 आचार्यादयः सम्यगाराधिता ब्रह्मलोकादीन् प्रति नयन्तीत्याहाचार्य इति सार्धाभ्याम् ॥ 12-249-20 कृपणं कृपास्थानमिति रत्नगर्भः ॥ 12-249-22 नचेति । अर्थाशयाऽग्निहोत्रादीन्न कुर्यात् । तिस्रो वक्ष्यमाणाः कुम्भधान्यमुञ्छशिलं कापोतीं च तासां परमुत्तरमुत्तरं श्रेयः ॥ 12-249-23 चातुराश्रम्यमध्येऽपि परं परं श्रेयः ॥ 12-249-26 चक्रधराश्चक्रवर्तिनो मान्धात्रादयस्तल्लोकानां सदृशीं गतिं तत्तुल्यताम् ॥ 12-249-27 सुपुष्पितो रमणीयः ॥ 12-249-29 गृहपतिनां ह्रस्वत्वमार्षम् । गृहस्थेभ्यः श्रेष्ठं संश्लिष्टमस्थिचर्ममात्रसंश्लेषवत् तच्च तच्छरीरं च तस्य कारिणां शरीरशोषकाणामित्यर्थः । शरीरकर्मणामिति ध. पाठः ॥
