अध्यायः 245

भीष्मेण युधिष्ठिरम् प्रति वर्णाश्रमोचितधर्मानुष्ठानपूर्वकब्रह्मज्ञानस्य तत्प्राप्तिसाधनत्वादिप्रतिपादकव्यासवाक्यानुवादः ॥ 1 ॥
भीष्म उवाच 	001  
इत्युक्तोऽभिप्रशस्यैतत्परमर्षेस्तु शासनम् ।	001a  
मोक्षधर्मार्थसंयुक्तमिदं प्रष्टुं प्रचक्रमे ॥	001c  
शुक उवाच 	002  
प्रजावाञ्श्रोत्रियो यज्वा कृतप्रज्ञोऽनसूयकः ।	002a  
अनागतमनैतिह्यं कथं ब्रह्माधिगच्छति ॥	002c  
तपसा ब्रह्मचर्येण सर्वत्यागेन मेधया ।	003a  
साङ्ख्ये वा यदि वा योग एतत्पृष्टो वदस्व मे ॥	003c  
मनसश्चेन्द्रियाणां च यथैकाग्र्यमवाप्यते ।	004a  
येनोपायेन पुरुषैस्तत्त्वं व्याख्यातुमर्हसि ॥	004c  
व्यास उवाच 	005  
नान्यत्र विद्यातपसोर्नान्यत्रेन्द्रियनिग्रहात् ।	005a  
नान्यत्र लोभसन्त्यागात्सिद्धिं विन्दति कश्चन ॥	005c  
महाभूतानि सर्वाणि पूर्वसृष्टिः स्वयम्भुवः ।	006a  
भूयिष्ठं प्राणभृत्काये निविष्टानि शरीरिषु ॥	006c  
भूमेर्देहो जलात्स्रोतो ज्योतिषश्चक्षुषी स्मृते ।	007a  
प्राणापानाश्रयो वायुः खेष्वाकाशं शरीरिणाम् ॥	007c  
क्रान्ते विष्णुर्बले शक्रः कोष्ठेऽग्निर्भोक्तुमिच्छति ।	008a  
कर्णयोः प्रदिशः श्रोत्रे जिह्वायां वाक् सरस्वती ॥	008c  
कर्णौ त्वक्चक्षुषी जिह्वा नासिका चैव पञ्चमी ।	009a  
दश तानीन्द्रियोक्तानि द्वाराण्याहारसिद्धये ॥	009c  
शब्दः स्पर्शस्तथा रूपं रसो गन्धश्च पञ्चमः ।	010a  
इन्द्रियाणि पृथक्स्वार्थान्मनसा दर्शयन्त्युत ॥	010c  
इन्द्रियाणि मनो युङ्क्ते वश्यान्यन्तेव वाजिनः ।	011a  
मनश्चापि सदा युङ्क्ते भूतात्मा हृदयाश्रितः ॥	011c  
इन्द्रियाणां तथैवैषां सर्वेषामीश्वरं मनः ।	012a  
नियमे च विसर्गे च भूतात्मा मानसस्तथा ॥	012c  
इन्द्रियाणीन्द्रियार्थाश्च स्वभावश्चेतना मनः ।	013a  
प्राणापानौ च जीवश्च नित्यं देहेषु देहिनाम् ॥	013c  
आश्रयो नास्ति सत्वस्य गुणः सत्त्वस्य चेतना ।	014a  
सत्वं हि तेजः सृजति न गुणान्वै कथञ्चन ॥	014c  
एवं सप्तदशं देहे वृतं षोडशभिर्गुणैः ।	015a  
मनीषी मनसा विप्रः पश्यत्यात्मानमात्मनि ॥	015c  
न ह्ययं चक्षुषा दृश्यो न च सर्वैरपीन्द्रियैः ।	016a  
मनसा दीपभूतेन महानात्मा प्रकाशते ॥	016c  
अशब्दस्पर्शरूपं तदरसागन्धमव्ययम् ।	017a  
अशरीरं शरीरेषु निरीक्षेत निरिन्द्रियम् ॥	017c  
अव्यक्तं सर्वदेहेषु मर्त्येष्वमृतमाहितम् ।	018a  
योऽनुपश्यति स प्रेत्य कल्पते ब्रह्मभूयसे ॥	018c  
विद्याभिजनसम्पन्ने ब्राह्मणे गवि हस्तिनि ।	019a  
शुनि चैव श्वपाके च पण्डिताः समदर्शिनः ॥	019c  
स हि सर्वेषु भूतेषु जङ्गमेषु ध्रुवेषु च ।	020a  
वसत्येको महानात्मा येन सर्वमिदं ततम् ॥	020c  
सर्वभूतेषु चात्मानं सर्वभूतानि चात्मनि ।	021a  
यदा पश्यति भूतात्मा ब्रह्म सम्पद्यते तदा ॥	021c  
यावानात्मनि मे ह्यात्मा तावानात्मा परात्मनि ।	022a  
य एवं सततं वेद सोऽमृतत्वाय कल्पते ॥	022c  
सर्वभूतात्मभूतस्य सर्वभूतहितस्य च ।	023a  
देवाऽपि मार्गे मुह्यन्ति अपदस्य पदैषिणः ॥	023c  
शकुन्तानामिवाकाशे मत्स्यानामिव चोदके ।	024a  
यथा गतिर्न दृश्येत तथा ज्ञानविदां गतिः ॥	024c  
कालः पचति भूतानि सर्वाण्येवात्मनाऽऽत्मनि ।	025a  
यस्मिंस्तु पच्यते कालस्तं वेदेह न कश्चन ॥	025c  
न स ऊर्ध्वं न तिर्यक्च नाधश्चरति यः पुनः ।	026a  
न मध्ये प्रतिगृह्णीते नैव किञ्चित्कुतश्चन ॥	026c  
सर्वेऽन्तस्था इमे लोका बाह्यमेषां न किञ्चन ।	027a  
यः सहस्रं समा गच्छेद्यथा बाणो गुणच्युतः ॥	027c  
नैवान्तं कारणस्येयाद्यद्यपि स्यान्मनोजवः ।	028a  
तस्मात्सूक्ष्मात्सूक्ष्मतरं नास्ति स्थूलतरं ततः ॥	028c  
सर्वतः पाणिपादं तत्सर्वतोक्षिशिरोमुखम् ।	029a  
सर्वतः श्रुतिमल्लोके सर्वमावृत्य तिष्ठति ॥	029c  
तदेवाणोरणुतरं तन्महद्भ्यो महत्तरम् ।	030a  
तदन्तः सर्वभूतानां ध्रुवं तिष्ठन्न दृश्यते ॥	030c  
अक्षरं च क्षरं चैव द्वैधीभावोऽयमात्मनः ।	031a  
क्षरः सर्वेषु भूतेषु दिवि ह्यमृतमक्षरम् ॥	031c  
नवद्वारं पुरं गत्वा हंसो हि नियतो वशी ।	032a  
ईशः सर्वस्य भूतस्य स्थावरस्य चरस्य च ॥	032c  
हानिभङ्गविकल्पानां नवानां सञ्चयेन च ।	033a  
शरीराणामजस्याहुर्हंसत्वं पारदर्शिनः ॥	033c  
हंसोक्तं चाक्षरं चैव कूटस्थं यत्तदक्षरम् ।	034a  
तद्विद्वानक्षरं प्राप्य जहाति प्राणजन्मनी ॥ 	034c  

इति श्रीमन्महाभारते शान्तिपर्वणि मोक्षधर्मपर्वणि पञ्चचत्वारिंशदधिकद्विशततमोऽध्यायः ॥ 245 ॥

12-245-2 अनागतं प्रत्यक्षानुमानाभ्यामज्ञातम् । अनैतिह्यम् इदमित्थमिति वेदेनापि न निर्देश्यम् ॥ 12-245-5 विद्यादिपदैः क्रमेणाश्रमचतुष्ट्यधर्मा उक्ताः ॥ 12-245-7 खेषु नासादिरन्ध्रेषु ॥ 12-245-8 क्रान्ते पादे बले पाणौ च विष्णुशक्रौ तत्प्रयोक्तारौ तिष्ठतः । कर्णौ स्थानं श्रोत्रमिन्द्रियं दिशो देवताः । जिह्वा स्थानं वागिन्द्रियं सरस्वती देवता । एतच्चान्येषामपि स्थानादीनामुपलक्षणम् ॥ 12-245-9 आहारः शब्दादिग्रहः ॥
