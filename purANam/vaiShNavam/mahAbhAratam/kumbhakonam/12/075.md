अध्यायः 075

राज्यस्वीकारे अधर्माशङ्किनं युधिष्ठिरं प्रति भीष्मेण तस्य धार्मिकत्वसमर्थनेन तद्विधानम् ॥ 1 ॥
युधिष्ठिर उवाच 	001  
यया वृत्त्या महीपालो विवर्धयति मानवान् ।	001a  
पुण्यांश्च लोकाञ्जयति तन्मे ब्रूहि पितामह ॥	001c  
भीष्म उवाच 	002  
दानशीलो भवेद्राजा यज्ञशीलश्च भारत ।	002a  
उपवासतपः शीलः प्रजानां पालने रतः ॥	002c  
सर्वाश्चैव प्रजा नित्यं राजा धर्मेण पालयन् ।	003a  
उत्थानेन प्रदानेन पूजयेच्चापि धार्मिकान् ॥	003c  
राज्ञा हि पूजितो धर्मस्ततः सर्वत्र पूज्यते ।	004a  
यद्यदाचरते राजा तत्प्रजानां स्म रोचते ॥	004c  
नित्यमुद्यतदण्डश्च भवेन्मृत्युरिवारिषु ।	005a  
निहन्यात्सर्वतो दस्यून्न राज्ञो दस्युषु क्षमा ॥	005c  
यं हि धर्मं चरन्तीह प्रजा राज्ञा सुरक्षिताः ।	006a  
चतुर्थं तस्य धर्मस्य राजा भागं च विन्दति ॥	006c  
यदधीते यद्ददाति यञ्जुहोति यदर्चति ।	007a  
राजा चतुर्थभाक्तस्य प्रजा धर्मेण पालयन् ॥	007c  
यद्राष्ट्रोऽकुशलं किञ्चिद्राज्ञो रक्षयतः प्रजाः ।	008a  
चतुर्थं तस्य पापस्य राजा भारत विन्दति ॥	008c  
अप्याहुः सर्वमेवेति भूयोऽर्धमिति निश्चयः ।	009a  
कर्मणा पृथिवीपाल नृशंसोऽनृतवागपि ॥	009c  
तादृशात्किल्बिपाद्राजा शृणु येन प्रमुच्यते ।	010a  
प्रत्याहर्तुमशक्यं स्याद्धनं चोरैर्हृतं यदि ।	010c  
तत्स्वकोशात्प्रदेयं स्यादशक्तेनोपजीवतः ॥	010e  
सर्ववर्णैः सदा रक्ष्यं ब्रह्मस्वं ब्राह्मणा यथा ।	011a  
न स्थेयं विषये तेन योऽपकुर्याद्द्विजातिषु ॥	011c  
ब्रह्मस्वे रक्ष्यमाणे तु सर्वं भवति रक्षितम् ।	012a  
तेषां प्रसादे निर्वृत्ते कृतकृत्यो भवेन्नृपः ॥	012c  
पर्जन्यमिव भूतानि महाद्रुममिव द्विजाः ।	013a  
नरास्तमुपजीवन्ति नृपं सर्वार्थसाधकम् ॥	013c  
न हि कामात्मना राज्ञा सततं शठबुद्धिना ।	014a  
नृशन्नेनातिलुब्धेन शक्यं पालयितुं प्रजाः ॥	014c  
युधिष्ठिर उवाच 	015  
नाहं राज्यसुखान्वेषी राज्यमिच्छाम्यपि क्षणम् ।	015a  
धर्मार्थं रोचये राज्यं धर्मश्चात्र न विद्यते ॥	015c  
तदल मम राज्येन यत्र धर्मो न विद्यते ।	016a  
वनमेव गमिष्यामि तस्माद्धर्मचिकीर्षया ॥	016c  
तत्र मेध्येष्वरण्येषु न्यस्तदण्डो जितेन्द्रियः ।	017a  
धर्ममाराधयिष्यामि मुनिर्मूलफलाशनः ॥	017c  
भीष्म उवाच 	018  
वेदाहं तव या बुद्धिरानृशंस्येऽगुणैव सा ।	018a  
न च नित्यानृशंसेन शक्यं राज्यमुपासितुम् ॥	018c  
सदैव त्वां मृदुप्रज्ञमत्यार्यमतिधार्मिकम् ।	019a  
क्लीबं धर्मघृणायुक्तं न लोको बहुमन्यते ॥	019c  
राजधर्ममवेक्षस्व पितृपैतामहोचितम् ।	020a  
नैतद्राज्ञामथो वृत्तं यथा त्वं स्थातुमिच्छसि ॥	020c  
न हि वैक्लव्यसंसृष्टमानृशंस्यमिहास्थितः ।	021a  
प्रजापालनसम्भूतं प्राप्तो धर्मफलं ह्यसि ॥	021c  
न ह्येतामाशिषं पाण्डुर्न च कुन्त्यभ्यभाषत ।	022a  
\'विचित्रवीर्यो धर्मात्मा चित्रवीर्यो नराधिपः ॥	022c  
शन्तनुश्च महीपालः सर्वक्षत्रस्य पूजितः ।	023a  
\'तवैतां प्राज्ञतां तात यथा चरसि मेधया ॥	023c  
शौर्यं बलं च सत्यं च पिता तव सदाऽब्रवीत् ।	024a  
महत्त्वं बलमौदार्यं भवतः कुन्त्ययाचत ॥	024c  
नित्यं स्वाहा स्वधा नित्यं चोभे मानुषदैवते ।	025a  
पुत्रेष्वाशासते नित्यं पितरो दैवतानि च ॥	025c  
दानमध्ययनं यज्ञं प्रजानां परिपालनम् ।	026a  
धर्म्यमेतदधर्म्यं वा जन्मनैवाभ्यजायथाः ॥	026c  
कुले धुरि च युक्तानां वहतां भारमीदृशम् ।	027a  
सीदतामपि कौन्तेय कीर्तिर्न परिहीयते ॥	027c  
समन्ततो विनीतो यो वहत्यस्खलितो हि सः ।	028a  
निर्दोषकर्मवचनात्सिद्धिः कर्मण एव सा ॥	028c  
नैकान्ते विनिपातेऽपि विहरेदिह कश्चन ।	029a  
धर्मी गृही वा राजा वा ब्रह्मचार्यथवा द्विजः ॥	029c  
अल्पं हि सारभूयिष्ठं यत्कर्मोदारमेव तत् ।	030a  
कृतमेवाकृताच्छ्रेयो न पापीयोऽस्य कर्मणः ॥	030c  
यदा कुलीनो धर्मज्ञः प्राप्नोत्यैश्वर्यमुत्तमम् ।	031a  
योगक्षेमस्तदा राज्ञः कुशलायैव कल्पते ॥	031c  
दानेनान्यं बलेनान्यमन्यं सूनृतया गिरा ।	032a  
सर्वतः प्रतिगृह्णीयाद्राज्यं प्राप्येह धार्मिकः ॥	032c  
यं हि वैद्याः कुले जाता ह्यवृत्तिभयपीडिताः ।	033a  
प्राप्य तृप्ताः प्रतिष्ठन्ति धर्मः कोऽभ्यधिकस्ततः ॥	033c  
युधिष्ठिर उवाच 	034  
किं न्वतः परमं स्वर्ग्यं का ततः प्रीतिरुत्तमा ।	034a  
किं ततः परमैश्वर्यं ब्रूहि मे यदि पश्यसि ॥	034c  
भीष्म उवाच 	035  
यस्मिन्भयार्दिताः सन्तः क्षेमं विन्दन्त्यपि क्षणम् ।	035a  
स स्वर्गजित्तमोऽस्माकं सत्यमेतद्ब्रवीमि ते ॥	035c  
त्वमेव प्रीतिमांस्तस्मात्कुरूणां कुरुसत्तम ।	036a  
भव राजा जय स्वर्गं सतो रक्षाऽसतो जहि ॥	036c  
अनु त्वां तात जीवन्तु सुहृदः साधुभिः सह ।	037a  
पर्जन्यमिव भूतानि स्वादुद्रुममिव द्विजाः ॥	037c  
धृष्टं शूरं प्रहर्तारमनृशंसं जितेन्द्रियम् ।	038a  
वत्सलं संविभक्तारमुपजीवन्तु बान्धवाः ॥ 	038c  

इति श्रीमन्महाभारते शान्तिपर्वणि राजधर्मपर्वणि पञ्चसप्ततितमोऽध्यायः ॥ 75 ॥

12-75-5 न कामात्कस्यचित्क्षमेदिति झ.पाठः ॥ 12-75-7 यदधीते ब्राह्मणादिः ॥ 12-75-10 अशक्तेन राज्ञा उपजीवतः धनोपजीविनो वणिजादेः ॥ 12-75-32 प्रतिगृह्णीयाद्वशीकुर्यात् ॥
