अध्यायः 307

भीष्मेण युधिष्ठिरम् प्रति साङ्ख्यनिरूपणम् ॥ 1 ॥
युधिष्ठिर उवाच 	001  
सम्यक्त्वयाऽयं नृपते वर्णितः शिष्टसम्मतः ।	001a  
योगमार्गो यथान्यायं शिष्यायेह हितैषिणा ॥	001c  
साङ्ख्ये त्विदानीं कार्त्स्न्येन विधिं प्रब्रूहि पृच्छते ।	002a  
त्रिषु लोकेषु यज्ज्ञानं सर्वं तद्विदितं हि ते ॥	002c  
भीष्म उवाच 	003  
शृणु मे त्वमिदं कृत्स्नं साङ्ख्यानां विदितात्मनाम् ।	003a  
विदितं यतिभिः सर्वैः कपिलादिभिरीश्वरैः ॥	003c  
यस्मिन्नविभ्रमाः केचिद्दृश्यन्ते मनुजर्षभ ।	004a  
गुणाश्च यस्मिन्बहवो दोषहानिश्च केवला ॥	004c  
ज्ञानेन परिसङ्ख्याय सदोषान्विषयान्नृप ।	005a  
मानुषान्दुर्जयान्कृत्स्नान्पैशाचान्विषयांस्तथा ॥	005c  
राक्षसान्विषयाञ्ज्ञात्वा यक्षाणां विषयांस्तथा ।	006a  
विषयानौरगाञ्ज्ञात्वा गान्धर्वविषयांस्तथा ॥	006c  
पितॄणां विषयाञ्ज्ञात्वा तिर्यक्षु चरतां नृप ।	007a  
सुपर्णविषयाञ्ज्ञात्वा मरुतां विषयांस्तथा ॥	007c  
राजर्षिविषयाञ्ज्ञात्वा ब्रह्मर्षिविषयांस्तथा ।	008a  
आसुरान्विषयाञ्ज्ञात्वा वैश्वदेवांस्तथैव च ॥	008c  
देवर्षिविषयाञ्ज्ञात्वा योगानामपि चेश्वरान् ।	009a  
प्रजापतीनां विषयान्ब्रह्मणो विषयांस्तथा ॥	009c  
आयुषश्च परं कालं लोके विज्ञाय तत्त्वतः ।	010a  
सुखस्य च परं तत्त्वं विज्ञाय वदतां वर ॥	010c  
प्राप्ते काले च यद्दुःखं सततं विषयैषिणाम् ।	011a  
तिर्यक्षु पततां दुःखं पततां नरके च यत् ॥	011c  
स्वर्गस्य च गुणान्कृत्स्नान्दोषान्सर्वांश्च भारत ।	012a  
\'परिसङ्ख्यानसङ्ख्यानं सत्वं साङ्ख्यगुणात्मकम् ।\'	012c  
वेदवादे येऽपि दोषा गुणा ये चापि वैदिकाः ॥	012e  
ज्ञानयोगे च ये दोषा गुणा योगे च ये नृप ।	013a  
साङ्ख्यज्ञाने च ये दोषास्तथैव च गुणा नृप ।	013c  
\'इतरेषु च ये दोषा गुणास्तेषु च भारत ॥\'	013e  
सत्वं दशगुणं ज्ञात्वा रजो नवगुणं तथा ।	014a  
तमश्चाष्टगुणं ज्ञात्वा वृद्धिं सप्तगुणां तथा ॥	014c  
षड्गुणं च मनो ज्ञात्वा नभः पञ्चगुणं तथा ।	015a  
बुद्धिं चतुर्गुणां ज्ञात्वा तमश्च त्रिगुणं तथा ॥	015c  
द्विगुणं च रजो ज्ञात्वा सत्वमेकगुणं पुनः ।	016a  
सर्गं विज्ञाय तत्त्वेन प्रलये प्रेक्ष्य चात्मनः ॥	016c  
ज्ञानविज्ञानसम्पन्नाः कारणैर्भाविताः शुभाः ।	017a  
प्राप्नुवन्ति शुभं मोक्षं सूक्ष्मा इव नभः परम् ॥	017c  
रूपेण दृष्टिं संयुक्तां घ्राणं गन्धगुणेन च ।	018a  
शब्दे सक्तं तथा श्रोत्रं जिह्वा रसगुणेषु च ॥	018c  
त्वचं स्पर्शे तथा सक्तां वायुं नभसि चाश्रितम् ।	019a  
मोहं तमसि संयुक्तं लोभमर्थेषु संश्रितम् ॥	019c  
विष्णौ क्रान्तं बलं शक्रे कोष्ठे सक्तं तथाऽनलम् ।	020a  
अप्सु देवीं समासक्तामपस्तेजसि संश्रिताः ॥	020c  
तेजः सूक्ष्मे च संयुक्तं वायुं नभसि चाश्रितम् ।	021a  
नभो महति संयुक्तं महद्बुद्धौ च संश्रितम् ॥	021c  
बुद्धिं तमसि संसक्तां तमो रजसि संश्रितम् ।	022a  
रजः सत्वे तथा सक्तं सत्वं सक्तं तथाऽऽत्मनि ॥	022c  
सक्तमात्मानमीशे च देवे नारायणे तथा ।	023a  
देवं मोक्षे च संसक्तं मोक्षं सक्तं तु न क्वचित् ॥	023c  
ज्ञात्वा सत्वयुतं देहं वृतं षोडशभिर्गुणैः ।	024a  
स्वभावं चेतनां चैव ज्ञात्वा देहसमाश्रिते ॥	024c  
मध्यस्थमेकमात्मानं पापं यस्मिन्न विद्यते ।	025a  
द्वितीयं कर्म विज्ञाय नृपते विषयैषिणाम् ॥	025c  
इन्द्रियाणीन्द्रियार्थांश्च सर्वानात्मनि संश्रितान् ।	026a  
दुर्लभत्वं च मोक्षस्य विज्ञाय श्रुतिपूर्वकम् ॥	026c  
प्राणापानौ समानं च व्यानोदानौ च तत्त्वतः ।	027a  
आवहं चानिलं ज्ञात्वा प्रवहं चानिलं पुनः ॥	027c  
सप्तवातांस्तथा शेषान्सप्तधा विहितान्पुनः ।	028a  
प्रजापतीनृषींश्चैव मार्गांश्चैव बहून्वरान् ॥	028c  
सप्तर्षींश्च बहूञ्ज्ञात्वा राजर्षींश्च परन्तप ।	029a  
सुरर्षीन्महतश्चान्यान्ब्रह्मर्षीन्सूर्यसन्निभान् ॥	029c  
ऐश्वर्याच्च्यावितान्दृष्ट्वा कालेन महता नृप ।	030a  
महतां भूतसङ्घानां श्रुत्वा नाशं च पार्थिव ॥	030c  
गतिं चाप्यशुभां ज्ञात्वा नृपते पापकर्मिणाम् ।	031a  
वैतरण्यां च यद्दुःखं पतितानां यमक्षये ॥	031c  
योनीषु च विचित्रासु संसारानशुभांस्तथा ।	032a  
जठरे चाशुभे वासं शोणितोदकभाजने ॥	032c  
श्लेष्ममूत्रपुरीषे च तीव्रगन्धसमन्विते ।	033a  
शुक्रशोणितसङ्घाते मज्जास्नायुपरिग्रहे ॥	033c  
सिराशतसमाकीर्णे नवद्वारे पुरेऽशुचौ ।	034a  
विज्ञायाहितमात्मानं योगांश्च विविधान्नृप ॥	034c  
तामसानां च जन्तूनां रमणीयावृतात्मनाम् ।	035a  
सात्विकानां च जन्तूनां कुत्सितं भरतर्षभ ॥	035c  
गर्हितं महतामर्थे साङ्ख्यानां विदितात्मनाम् ।	036a  
उपप्लवांस्तथा घोराञ्शशिनस्तेजसस्तथा ॥	036c  
ताराणां पतनं दृष्ट्वा नक्षत्राणां च पर्ययम् ।	037a  
द्वन्द्वानां विप्रयोगं च विज्ञाय कृपणं नृप ॥	037c  
अन्योन्यभक्षणं दृष्ट्वा भूतानामपि चाशुभम् ।	038a  
बाल्ये मोहं च विज्ञाय क्षयं देहस्य चाशुभम् ॥	038c  
रागे मोहे च सम्प्राप्ते क्वचित्सत्वं समाश्रितम् ।	039a  
सहस्रेषु नरः कश्चिन्मोक्षबुद्धिं समाश्रितः ॥	039c  
दुर्लभत्वं च मोक्षस्य विज्ञाय श्रुतिपूर्वकम् ।	040a  
बहुमानमलब्धेषु लब्धे मध्यस्थतां पुनः ॥	040c  
विषयाणां च दौरात्म्यं विज्ञाय नृपते पुनः ।	041a  
गतासूनां च कौन्तेय देहान्दृष्ट्वा तथाऽशुभान् ॥	041c  
वासं कुलेषु जन्तूनां दुःखं विज्ञाय भारत ।	042a  
ब्रह्मघ्नानां गतिं ज्ञात्वा पतितानां सुदारुणाम् ॥	042c  
सुरापाने च सक्तानां ब्राह्मणानां दुरात्मनाम् ।	043a  
गुरूदारप्रसक्तानां गतिं विज्ञाय चाशुभाम् ॥	043c  
जननीषु च वर्तन्ते येन सम्यग्युधिष्ठिर ।	044a  
सदेवकेषु लोकेषु येन वर्तन्ति मानवाः ॥	044c  
तेन ज्ञानेन विज्ञाय गतिं चाशुभकर्मणाम् |	045a  
तिर्यग्योनिगतानां च विज्ञाय च गतिं पृथक् ॥	045c  
वेदवादांस्तथा चित्रानृतूनां पर्ययांस्तथा ।	046a  
क्षयं संवत्सराणां च मासानां च क्षयं तथा ॥	046c  
पक्षक्षयं तथा दृष्ट्वा दिवसानां च सङ्क्षयम् ।	047a  
क्षयं वृद्धिं च चन्द्रस्य दृष्ट्वा प्रत्यक्षतस्तथा ॥	047c  
वृद्धिं दृष्ट्वा समुद्राणां क्षयं तेषां तथा पुनः ।	048a  
क्षयं धनानां दृष्ट्वा च पुनर्वृद्धिं तथैव च ॥	048c  
संयोगानां क्षयं दृष्ट्वा युगानां च विशेषतः ।	049a  
क्षयं च दृष्ट्वा शैलानां क्षयं च सरितां तथा ॥	049c  
वर्णानां च क्षयं दृष्ट्वा क्षयान्तं च पुनः पुनः ।	050a  
जरा मृत्युस्तथा जन्म दृष्ट्वा दुःखानि चैव ह ॥	050c  
देहदोषांस्तथा ज्ञात्वा तेषां दुःखं च तत्त्वतः ।	051a  
देहविक्लवतां चैव सम्यग्विज्ञाय तत्त्वतः ॥	051c  
आत्मदोषांश्च विज्ञाय सर्वानात्मनि संश्रितान् ।	052a  
स्वदेहादुत्थितान्गन्धांस्तथा विज्ञाय चाशुभान् ।	052c  
\'मूत्रश्लेष्मपुरीषादीन्स्वेदजांश्च सुकुत्सितान् ॥\'	052e  
युधिष्ठिर उवाच 	053  
कान्स्वगात्रोद्भवान्दोषान्पश्यस्यमितविक्रम ।	053a  
एतन्मे संशयं कृत्स्नं वक्तुमर्हसि तत्त्वतः ॥	053c  
भीष्म उवाच 	054  
पञ्च दोषान्प्रभो देहे प्रवदन्ति मनीषिणः ।	054a  
मार्गज्ञाः कापिलाः साङ्ख्याः शृणु तानरिसूदन ॥	054c  
कामक्रोधौ भयं निद्रा पञ्चमः श्वास उच्यते ॥	055ac  
एते दोषाः शरीरेषु दृश्यन्ते सर्वदेहिनाम् ।	056a  
छिन्दन्ति क्षमया क्रोधं कामं सङ्कल्पवर्जनात् ॥	056c  
सत्वसंसेवनान्निद्रामप्रमादाद्भयं तथा ।	057a  
छिन्दन्ति पञ्चमं श्वासमल्पाहारतया नृप ॥	057c  
गुणान्गुणशतैर्ज्ञात्वा दोषान्दोषशतैरपि ।	058a  
हेतून्हेतुशतैश्चित्रैश्चित्रान्विज्ञाय तत्त्वतः ॥	058c  
अपां फेनोपमं लोकं विष्णोर्मायाशतैश्चितम् ।	059a  
चित्रभित्तिप्रतीकाशं नलसारमनर्थकम् ॥	059c  
तमः श्वभ्रनिभं दृष्ट्वा वर्षबुद्बुदसन्निभम् ।	060a  
क्लेशप्रायं सुखाद्धीनं नाशोत्तरमिहावशम् ॥	060c  
रजस्तमसि सम्मग्नं पङ्के द्वीपमिवावशम् ।	061a  
साङ्ख्या राजन्महाप्राज्ञास्त्यक्त्वा देहं प्रजाकृतम् ॥	061c  
ज्ञानयोगेन साङ्ख्येन व्यापिना महता नृप ।	062a  
राजसानशुभान्गन्धांस्ताम्मसांश्च तथाविधान् ॥	062c  
पुण्यांश्च सात्विकान्गन्धान्स्पर्शजान्देहसंश्रितान् ।	063a  
छित्त्वाऽऽशु ज्ञानशस्त्रेण तपो दण्डेन भारत ॥	063c  
ततो दुःखोदधिं घोरं चिन्ताशोकमहाह्रदम् ।	064a  
व्याधिमृत्युमहाग्राहं महाभयमहोरगम् ॥	064c  
तमःकूर्मं रजोमीनं प्रज्ञया सन्तरन्त्युत ।	065a  
स्नेहपङ्कं जरादुर्गं ज्ञानदीपमरिन्दम ॥	065c  
कर्मागाधं सत्यतीरं स्थितव्रतमरिन्दम ।	066a  
हिंसाशीघ्रमहावेगं नानारससमाकरम् ॥	066c  
नानाप्रीतिमहारत्नं दुःखज्वरसमीरणम् ।	067a  
शोकतृष्णामहावर्तं तीक्ष्णव्याधिमहागजम् ॥	067c  
अस्थिसङ्घातसङ्घट्टं श्लेष्मफेनमरिन्दम ।	068a  
दानमुक्ताकरं घोरं शोणितह्रदविद्रुमम् ॥	068c  
हसितोत्क्रुष्टनिर्घोषं नानाज्ञानसुदुस्तरम् ।	069a  
रोदनाश्रुमलक्षारं सङ्गत्यागपरायणम् ||	069c  
पुत्रदारजलौकौघं मित्रबान्धवपत्तनम् ।	070a  
अहिंसासत्यमर्यादं प्राणत्यागमहोर्मिणम् ॥	070c  
वेदान्तगमनद्वीपं सर्वभूतदयोदकम् ।	071a  
मोक्षदुर्लाभविषयं वडवामुखसागरम् ॥	071c  
तरन्ति मुनयः सिद्धा ज्ञानयानेन भारत ।	072a  
तीर्त्वाऽतिदुस्तरं जन्म विशन्ति विमलं नभः ॥	072c  
तत्र तान्सुकृतीन्साङ्ख्यान्सूर्यो वहति रश्मिभिः ।	073a  
पद्मतन्तुवदाविश्य प्रसह्य विषयान्नृप ॥	073c  
तत्र तान्प्रवहो वायुः प्रतिगृह्णाति भारत ।	074a  
वीतरागान्यतीन्सिद्धान्वीर्ययुक्तांस्तपोधनान् ॥	074c  
सूक्ष्मः शीतः सुगन्धी च सुखस्पर्शश्च भारत ।	075a  
सप्तानां मरुतां श्रेष्ठो लोकान्गच्छति यः शुभान् ।	075c  
स तान्वहति कौन्तेय नभसः परमां गतिम् ॥	075e  
नभो वहति लोकेश रजसः परमां गतिम् ।	076a  
\'तमो वहति लोकेश रजसः परमां गतिम् ।\'	076c  
रजो वहति राजेन्द्र सत्वस्य परमां गतिम् ॥	076e  
सत्वं वहति राजेन्द्र परं नारायणं प्रभुम् ।	077a  
प्रभुर्वहति शुद्धात्मा परमात्मानमात्मना ॥	077c  
परमात्मानमासाद्य तद्भूता यतयोऽमलाः ।	078a  
अमृतत्वाय कल्पन्ते न निवर्तन्ति वा विभो ॥	078c  
परमा सा गतिः पार्थ निर्द्वन्द्वानां महात्मनाम् ।	079a  
सत्यार्जवरतानां वै सर्वभूतदयावताम् ॥	079c  
युधिष्ठिर उवाच 	080  
स्थानमुत्तममासाद्य भगवन्तं स्थिरव्रताः ।	080a  
आजन्ममरणं वा ते स्मरन्त्युत न वाऽनघ ॥	080c  
यदत्र तथ्यं तन्मे त्वं यथावद्वक्तुमर्हसि ।	081a  
त्वदृते पुरुषं नान्यं प्रष्टुमर्हामि कौरव ॥	081c  
मोक्षे दोषो महानेष प्राप्य सिद्धिगतानृषीन् ।	082a  
यदि तत्रैव विज्ञाने वर्तन्ते यतयः परे ॥	082c  
प्रवृत्तिलक्षणं धर्मं पश्यामि परमं नृप ।	083a  
मग्नस्य हि परे ज्ञाने किं न दुःखतरं भवेत् ।	083c  
भीष्म उवाच 	084  
यथान्यायं त्वया तात प्रश्नः पृष्टः सुसङ्कटः ।	084a  
बुधानामपि सम्मोहः प्रश्नेऽस्मिन्भरतर्षभ ॥	084c  
अत्रापि तत्त्वं परमं शृणु सम्यङ्मयेरितम् ।	085a  
बुद्धिश्च परमा यत्र कापिलानां महात्मनाम् ॥	085c  
इन्द्रियाण्येव बुध्यन्ते स्वदेहे देहिनां नृप ।	086a  
कारणान्यात्मनस्तानि सूक्ष्मः पश्यति तैस्तु सः ॥	086c  
आत्मना विप्रहीणानि काष्ठकुड्यसमानि तु ।	087a  
विनश्यन्ति न सन्देहः फेना इव महार्णवे ॥	087c  
इन्द्रियैः सह सुप्तस्य देहिनः शत्रुतापन ।	088a  
सूक्ष्मश्चरति सर्वत्र नभसीव समीरणः ॥	088c  
स पश्यति यथान्यायं स्पर्शान्स्पृशति वा विभो ।	089a  
बुध्यमानो यथापूर्वमखिलेनेह भारत ॥	089c  
इन्द्रियाणीह सर्वाणि स्वे स्वे स्थाने यथाविधि ।	090a  
अनीशत्वात्प्रलीयन्ते सर्पा हतविषा इव ॥	090c  
इन्द्रियाणां तु सर्वेषां स्वस्थानेष्वेव सर्वशः ।	091a  
आक्रम्य गतयः सूक्ष्माश्चरत्यात्मा न संशयः ॥	091c  
सत्वस्य च गुणान्कृत्स्नान्रजसश्च गुणान्पुनः ।	092a  
गुणांश्च तमसः सर्वान्गुणान्बुद्धेश्च भारत ॥	092c  
गुणांश्च मनसश्चापि नभसश्च गुणांश्च सः ।	093a  
गुणान्वायोश्च धर्मात्मंस्तेजसां च गुणान्पुनः ॥	093c  
अपां गुणांस्तथा पार्थ पार्थिवांश्च गुणानपि ।	094a  
सर्वात्मना गुणैर्व्याप्तः क्षेत्रज्ञेषु युधिष्ठिर ॥	094c  
आत्मा च याति क्षेत्रज्ञं कर्मणी च शुभाशुभे ।	095a  
शिष्या इव महात्मानमिन्द्रियाणि च तं प्रभो ॥	095c  
प्रकृतिं चाप्यतिक्रम्य गच्छत्यात्मानमव्ययम् ।	096a  
परं नारायणं देवं निर्द्वन्द्वं प्रकृतेः परम् ॥	096c  
विमुक्तः सर्वपापेभ्यः प्रविष्टस्तमनामयम् ।	097a  
परमात्मानमगुणं न निवर्तति भारत ॥	097c  
शिष्टं तत्र मनस्तात इन्द्रियाणि च भारत ।	098a  
आगच्छन्ति यथाकालं गुरोः सन्देशकारिणः ॥	098c  
शक्यं चाल्पेन कालेन शान्तिं प्राप्तुं गुणार्थिना ।	099a  
एवमुक्तेन कौन्तेय युक्तज्ञानेन मोक्षिणा ॥	099c  
साङ्ख्या राजन्महाप्राज्ञा गच्छन्ति परमां गतिम् ।	100a  
ज्ञानेनानेन कौन्तेय तुल्यं ज्ञानं न विद्यते ॥	100c  
अत्र ते संशयो मा भूज्ज्ञानं साङ्ख्यं परं मतम् ।	101a  
अक्षरं ध्रुवमव्यक्तं पूर्णं ब्रह्म सनातनम् ॥	101c  
अनादिमध्यनिधनं निर्द्वन्द्वं कर्तृ शाश्वतम् ।	102a  
कूटस्थं चैव नित्यं च यद्वदन्ति शमात्मकाः ॥	102c  
यतः सर्वाः प्रवर्तन्ते सर्गप्रलयविक्रियाः ।	103a  
यच्च शंसन्ति शास्त्रेषु वदन्ति परमर्षयः ॥	103c  
सर्वे विप्राश्च देवाश्च तथा शमविदो जनाः ।	104a  
ब्रह्मण्यं परमं देवमनन्तं परमच्युतम् ॥	104c  
प्रार्थयन्तश्च तं विप्रा वदन्ति गुणबुद्धयः ।	105a  
सम्यग्युक्तास्तथा योगाः साङ्ख्याश्चामितदर्शनाः ॥	105c  
अमूर्तेस्तस्य कौन्तेय साङ्ख्यं मूर्तिरिति श्रुतिः ।	106a  
अभिज्ञानानि तस्याहुर्मतं हि भरतर्षभ ॥	106c  
द्विविधानीह भूतानि पृथिव्यां पृथिवीपते ।	107a  
जङ्गमाजङ्गमाख्यानि जङ्गमं तु विशिष्यते ॥	107c  
ज्ञानं महद्यद्धि महत्सु राजन्वेदेषु साङ्ख्येषु तथैव योगे ।	108a  
यच्चापि दृष्टं विविधं पुराणे साङ्ख्यागतं तन्निखिलं नरेन्द्र ॥	108c  
यच्चेतिहासेषु महत्सु दृष्टं यच्चार्थशास्त्रे नृप शिष्टजुष्टे ।	109a  
ज्ञानं च लोके यदिहास्ति किञ्चित्साङ्ख्यागतं तच्च महन्महात्मन् ॥	109c  
शमश्च दृष्टः परमं बलं च ज्ञानं च साङ्ख्यं च यथावदुक्तम् ।	110a  
तपांसि सूक्ष्माणि सुखानि चैव साङ्ख्ये यथावद्विहितानि राजन् ॥	110c  
विपर्यये तस्य हि पार्थ देवान्गच्छन्ति साङ्ख्याः सततं सुखेन ।	111a  
तांश्चानुसञ्चार्य ततः कृतार्थाः पतन्ति विप्रेषु यतेषु भूयः ॥	111c  
हित्वा च देहं प्रविशन्ति मोक्षं दिवौकसो द्यामिव पार्थ साङ्ख्याः ।	112a  
अतोऽधिकं तेऽभिरता महार्थे साङ्ख्ये द्विजाः पार्थिव शिष्टजुष्टे ॥	112c  
तेषां न तिर्यग्गमनं हि दृष्टं नार्वाग्गतिः पापकृताधिवासः ।	113a  
च चाबुधानामपि ते द्विजातयो ये ज्ञानमेतन्नृपतेऽनुरक्ताः ॥	113c  
साङ्ख्यं विशालं परमं पुराणं महार्णवं विमलमुदाहरन्ति |	114a  
कृत्स्नं च साङ्ख्यं नृपते महात्मा नारायणो धारयतेऽप्रमेयम् ॥	114c  
एतन्मयोक्तं नरदेव तत्त्वं नारायणो विश्वमिदं पुराणम् ।	115a  
स सर्गकाले च करोति सर्गं संहारकाले च तदत्ति भूयः ॥	115c  
संहृत्य सर्वं निजदेहसंस्थं कृत्वाऽप्सु शेते जगदन्तरात्मा ॥ 	116ac  

इति श्रीमन्महाभारते शान्तिपर्वणि मोक्षधर्मपर्वणि सप्ताधिकत्रिशततमोऽध्यायः ॥ 307 ॥

12-307-1 सम्यक्त्वया यज्ञपते इति थ. पाठः ॥ 12-307-4 यस्मिन्न विश्रमाः इति थ. पाठः ॥ 12-307-5 दोषान्विषयजान्नृपेति थ. पाठः ॥ 12-307-9 विषयांश्च प्रणाशान्तान्ब्रह्मणो विषयांस्तथेति ध. पाठः ॥ 12-307-19 तनुं स्पर्शे इति झ. पाठः ॥ 12-307-20 कोष्ठे उदरे । देवीं पृथ्वीम् ॥ 12-307-24 सत्वगुणं देहमिति झ. पाठः ॥ 12-307-36 उपप्लवान् उपरागान् । तेजसः सूर्यस्य ॥ 12-307-37 नराणां पतनं दृष्ट्वेति थ. पाठः । बन्धूनां विप्रयोगं चेति ट. पाठः । द्वन्द्वानां दम्पतीनाम् ॥ 12-307-39 क्वचित्पुंसि ॥ 12-307-40 बहुमानम् अत्यादरम् । मध्यस्थताम् औदासीन्यम् ॥ 12-307-41 दौरात्म्यं बन्धहेतुताम् ॥ 12-307-42 कुलेषु गृहेषु ॥ 12-307-45 विज्ञाय गतयः पृथगिति थ. पाठः ॥ 12-307-48 क्षयं वनानामिति थ. पाठः ॥ 12-307-59 नलसारं नलतृणवदन्तःसारहीनम् ॥ 12-307-60 क्लेशप्रायं क्लेशबहुलम् ॥ 12-307-65 स्पर्शद्विपमरिन्दमेति ट. थ. पाठः ॥ 12-307-67 व्याधिमहारुजमिति थ. पाठः ॥ 12-307-76 तमसः परमां गतिमिति थ. पाठः ॥ 12-307-83 मग्नस्य हि परं ज्ञानमिति झ. पाठः ॥ 12-307-85 तथापि परमं तत्वमिति ट. थ. पाठः ॥ 12-307-104 सर्वे देवाश्च वेदाश्चेति ट. पाठः ॥
