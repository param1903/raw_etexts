अध्यायः 195

भीष्मेण युधिष्ठिरम् प्रति जापकोपाख्यानकथनम् ॥ 1 ॥
युधिष्ठिर उवाच 	001  
गतीनामुत्तमा प्राप्तिः कथिता जापकेष्विह ।	001a  
एकैवैषा गतिस्तेषामुत यान्त्यपरामपि ॥	001c  
भीष्म उवाच 	002  
शृणुष्वावहितो राजञ्जापकानां गतिं विभो ।	002a  
यथा गच्छन्ति निरयमनेकं पुरुषर्षभ ॥	002c  
यथोक्तमेतत्पूर्वं यो नानुतिष्ठति जापकः ॥	003a  
एकदेशक्रियश्चात्र निरयं स निगच्छति ॥	003c  
अवमानेन कुरुते न तुष्यति न शोचति ।	004a  
ईदृशो जापको याति निरयं नात्र संशयः ॥	004c  
अहङ्कारकृतश्चैव सर्वे निरयगामिनः ।	005a  
परावमानी पुरुषो भविता निरयोपगः ॥	005c  
अभिध्यापूर्वकं जप्यं कुरुते यश्च मोहितः ।	006a  
यत्रास्य रागः पतति तत्रतत्रोपपद्यते ॥	006c  
अथैश्वर्यप्रसक्तः सञ्जापको यत्र रज्यते ।	007a  
स एव निरयस्तस्य नासौ तस्मात्प्रमुच्यते ॥	007c  
रागेण जापको जप्यं कुरुते यश्च मोहितः ।	008a  
यत्रास्य रागः पतति तत्र तत्रोपजायते ॥	008c  
दुर्बुद्धिरकृतप्रज्ञश्चले मनसि तिष्ठति ।	009a  
फलस्यापचितिं याति निरयं चाधिगच्छति ॥	009c  
अकृतप्रज्ञको बालो मोहं गच्छति जापकः ।	010a  
स मोहान्निरयं याति यत्र गत्वाऽनुशोचति ॥	010c  
दृढग्राही करोमीति जाप्यं जपति जापकः ।	011a  
न सम्पूर्णो न वा युक्तो निरयं सोऽधिगच्छति ॥	011c  
अनिमित्तं परं यत्तदव्यक्तं ब्रह्मणि स्थितम् ।	012a  
तद्भूतो जापकः कस्मात्सशरीरमिहाविशेत् ॥	012c  
दुष्प्रज्ञानेन निरया बहवः समुदाहृताः ।	013a  
प्रशस्तं जापकत्वं च दोषाश्चैते तदात्मकाः ॥ 	013c  

इति श्रीमन्महाभारते शान्तिपर्वणि मोक्षधर्मपर्वणि पञ्चनवत्यधिकशततमोऽध्यायः ॥ 195 ॥

12-195-1 यतीनामिति ध. पाठः ॥ 12-195-2 एतत्सर्वं य इति ट. पाठः ॥ 12-195-3 अपूर्णाङ्गजपपर इत्यर्थः ॥ 12-195-4 अवमानेनाश्रद्धया । जपे प्रीत्यादिरहितः ॥ 12-195-5 अहङ्कारकृतो दर्पवन्तः । पुरुषो जापकः ॥ 12-195-6 अभिध्याफलाभिसन्धिः । यत्र फले रागः प्रीतिस्तत्र तत्फलभोगनिमित्तमुपपद्यते योग्यं देहं प्राप्नोति ॥ 12-195-7 स एव तत्र रागएव ॥
