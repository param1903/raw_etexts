अध्यायः 004
दुर्योधनेन स्वयंवरमण्टपे कलिङ्गराजकन्याहरणम् ॥ 1 ॥ कर्णेन तमनुद्रुतवतां राज्ञां पराजयः ॥ 2 ॥
नारद उवाच 	001  
कर्णस्तु समवाप्यैवमस्त्रं भार्गवनन्दनात् ।	001a  
दुर्योधनेन सहितो मुमुदे भरतर्षभ ॥	001c  
ततः कदाचिद्राजानः समाजग्मुः स्वयंवरे ।	002a  
कलिङ्गविषये राजन्राज्ञश्चित्राङ्गदस्य च ॥	002c  
श्रीमद्राजपुरं नाम नगरं तत्र भारत ।	003a  
राजानः शतशस्तत्र कन्यार्थे समुपागमन् ॥	003c  
श्रुत्वा दुर्योधनस्तत्र समेतान्सर्वपार्थिवान् ।	004a  
रथेन काञ्चनाङ्गेन कर्णेन सहितो ययौ ॥	004c  
ततः स्वयंवरे तस्मिन्नानादेश्या महारथाः ।	005a  
समाजग्मुर्नृपतयः कन्यार्थे नृपसत्तम ॥	005c  
शिशुपालो जरासन्धो भीष्मको वक्र एव च ।	006a  
कपोतरोमा नीलश्च रुक्मी च दृढविक्रमः ॥	006c  
सृगालश्च महाराजः स्त्रीराज्याधिपतिश्च यः ।	007a  
विशोकः शतधन्वा च भोजो वीरश्च नामतः ॥	007c  
एते चान्ये च बहवो दक्षिणां दिशमाश्रिताः ।	008a  
म्लेच्छाश्चार्याश्च राजानः प्राच्योदीच्यास्तथैव च ॥	008c  
काञ्चनाङ्गदिनः सर्वे शुद्धजाम्बूनदप्रभाः ।	009a  
सर्वे भास्वरदेहाश्च व्याघ्रा इव बलोत्कटाः ॥	009c  
ततः समुपविष्टेषु तेषु राजसु भारत ।	010a  
विवेश रङ्गं सा कन्या धात्रीवर्षवरान्विता ॥	010c  
ततः संश्राव्यमाणेषु राज्ञां नामसु भारत ।	011a  
अत्यक्रामद्धार्तराष्ट्रं सा कन्या वरवर्णिनी ॥	011c  
दुर्योधनस्तु कौरव्यो नामर्षयत लङ्घनम् ।	012a  
प्रत्यषेधच्च तां कन्यामसत्कृत्य नराधिपान् ॥	012c  
स वीर्यमदमत्तत्वाद्भीष्मद्रोणावुपाश्रितः ।	013a  
रथमारोप्य तां कन्यामाजुहाव नराधिपान् ॥	013c  
तमन्वगाद्रथी खड्गी बद्धगोधाङ्गुलित्रवान् ।	014a  
कर्णः शस्त्रभृतां श्रेष्ठः पृष्ठतः पुरुषर्षभ ॥	014c  
ततो विमर्दः सुमहान्राज्ञामासीद्युयुत्सताम् ।	015a  
सन्नह्यतां तनुत्राणि रथान्योजयतामपि ||	015c  
तेऽभ्यधावन्त सङ्क्रुद्धाः कर्णदुर्योधनावुभौ ।	016a  
शरवर्षाणि मुञ्चन्तो मेघाः पर्वतयोरिव ॥	016c  
कर्णस्तेषामापततामेकैकेन शरेण ह ।	017a  
धनूंषि च शरव्रातान्पातयामास भूतले ॥	017c  
ततो विधनुषः कांश्चित्कांश्चिदुद्यतकार्मुकान् ।	018a  
कांश्चिदुत्सृजतो बाणान्रथशक्तिगदास्तथा ॥	018c  
लाघवाद्व्याकुलीकृत्य कर्णः प्रहरतां वरः ।	019a  
हतसूतांश्च भूयिष्ठान्स विजिग्ये नराधिपान् ॥	019c  
ते स्वयं वाहयन्तोऽश्वान्याहि याहीति वादिनः ।	020a  
व्यपेयुस्ते रणं हित्वा राजानो भग्नमानसाः ॥	020c  
दुर्योधनस्तु कर्णेन पाल्यमानोऽभ्ययात्तदा ।	021a  
हृष्टः कन्यामुपादाय नगरं नागसाह्वयम् ॥ 	021c  

इति श्रीमन्महाभारते शान्तिपर्वणि राजधर्मपर्वणि चतुर्थोऽध्यायः ॥ 4 ॥

12-4-2 विषये देशे ॥ 12-4-6 भीष्मको बक एव चेति थ. पाठः ॥ 12-4-7 त्रैलोक्याधिपतिश्च य इति ट. ड. पाठः । त्रैराज्येति थ. पाठ ॥ 12-4-10 वर्षवरः षण्ढः ॥ 12-4-17 शिरांसि सशरांश्चापानिति ट. ड. थ. पाठः ॥ 12-4-20 व्यपेयुः व्यपगताः ॥
