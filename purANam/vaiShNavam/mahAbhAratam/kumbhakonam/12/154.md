अध्यायः 154

नारदेन शाल्मलिम् प्रति पर्वतादिभञ्जकेनापि वायुना तदीयशाखाया अप्यभञ्जने कारणप्रश्ने तेन साधिक्षेपमात्मशाखाभञ्जने वायोरशक्तिकथनम् ॥ 1 ॥
नारद उवाच 	001  
बन्धुत्वादथवा सख्याच्छाल्मले नात्र संशयः ।	001a  
कस्मात्त्वां रक्षते नित्यं भीमः सर्वत्रगोऽनिलः ॥	001c  
तद्भावं परमं वायोः शाल्मले त्वमुपागतः ।	002a  
तवाहमस्मीति सदा येन रक्षति मारुतः ॥	002c  
न तं पश्याम्यहं वृक्षं पर्वतं वेश्म चेदृशम् ।	003a  
यं न वायुबलाद्भग्नं पृथिव्यामिति मे मतिः ॥	003c  
त्वं पुनः कारणैर्नूनं रक्ष्यसे शाल्मले यथा ।	004a  
वायुना सपरीवारस्तेन तिष्ठस्यसंशयम् ॥	004c  
शाल्मलिरुवाच 	005  
न मे वायुः सखा ब्रह्मन्न बन्धुर्मम नारद ।	005a  
चिरं मे प्रीयते नैव येन मां रक्षतेऽनिलः ॥	005c  
मम तेजोबलं भीमं वायोरपि हि नारद ।	006a  
कलामष्टादशीं प्राणैर्न मे प्राप्नोति मारुतः ॥	006c  
आगच्छन्परुषो वायुर्मया विष्टम्भितो बलात् ।	007a  
भञ्जन्द्रुमान्पर्वतांश्च यच्चान्यत्स्थाणुजङ्गमम् ॥	007c  
स मया बहुशो भग्नः प्रभञ्जन्वै प्रभञ्जनः ।	008a  
तस्मान्न बिभ्ये देवर्षे क्रुद्धादपि समीरणात् ॥	008c  
नारद उवाच 	009  
शाल्मले विपरीतं ते दर्शनं नात्र संशयः ।	009a  
न हि वायोर्बले नास्ति भूतं तुल्यबलं क्वचित् ॥	009c  
इन्द्रो यमो वैश्रवणो वरुणश्च जलेश्वरः ।	010a  
नैतेऽपि तुल्या मरुतः किं पुनस्त्वं वनस्पते ॥	010c  
यश्च कश्चिदपि प्राणी चेष्टते शाल्मले भुवि ।	011a  
सर्वत्र भगवान्वायुश्चेष्टाप्राणकरः प्रभुः ॥	011c  
एष चेष्टयते सम्यक्प्राणिनः सम्यगायतः ।	012a  
असम्यगायतो भूयश्चेष्टते विकृतं नृषु ॥	012c  
स त्वमेवंविधं वायुं सर्वसत्वभृतां वरम् ।	013a  
न पूजयसि पूज्यन्तं किमन्यद्वुद्धिलाघवात् ॥	013c  
असारश्चापि दुर्मेधाः केवलं बहु भाषसे ।	014a  
क्रोधादिभिरवच्छन्नो मिथ्या वदसि शाल्मले ॥	014c  
मम रोषः समुत्पन्नस्त्वय्येवं सम्प्रभाषति ।	015a  
ब्रवीम्येष स्वयं वायोस्तव दुर्भाषितं बहु ॥	015c  
चन्दनैः स्यन्दनैः शालैः सरलैर्देवदारुभिः ।	016a  
वेतसैर्धन्वनैश्चापि ये चान्ये बलवत्तराः ।	016c  
तैश्चापि नैवं दुर्बुद्धे क्षिप्तो वायुः कृतात्मभिः ॥	016e  
तेऽपि जानन्ति वायोश्च बलमात्मन एव च ।	017a  
तस्मात्ते नावमन्यन्ते श्वसनं तरुसत्तमाः ॥	017c  
त्वं तु मोहान्न जानीषे वायोर्बलमनन्तकम् ।	018a  
एवं तस्माद्गमिष्यामि सकाशं मातरिश्वनः ॥ 	018c  

इति श्रीमन्महाभारते शान्तिपर्वणि आपद्धर्मपर्वणि चतुःपञ्चाशदधिकशततमोऽध्यायः ॥ 154 ॥

12-154-2 न्यग्भावं परमं वायोरिति झ. पाठः ॥ 12-154-5 परमेष्ठी तथा नैव येन रक्षति वानिल इति झ. पाठः ॥
