अध्यायः 288

भीष्मेण युधिष्ठिरम् प्रति शक्रकृतवृत्रसंहारकथनम् ॥ 1 ॥ तथा शक्रमाक्रान्तवत्या ब्रह्महत्याया अग्न्यादिषु ब्रह्मकृतविभजनकथनम् ॥ 2 ॥
भीष्म उवाच 	001  
वृत्रस्य तु महाराज ज्वराविष्टस्य सर्वशः ।	001a  
अभवन्यानि लिङ्गानि शरीरे तानि मे शृणु ॥	001c  
ज्वलितास्योऽभवद्घोरो वैवर्ण्यं चागमत्परम् ।	002a  
गात्रकम्पश्च सुमहाञ्श्वासश्चाप्यभवन्महान् ॥	002c  
रोमहर्षश्च तीव्रोऽभून्निःश्वासश्च महान्नृप ।	003a  
शिवा चाशिवसङ्काशा तस्य वक्त्रात्सुदारुणा ॥	003c  
निष्पपात महाघोरा स्मृतिर्नष्टास्य भारत ।	004a  
उल्काश्च ज्वलितास्तस्य दीप्ताः पार्श्वे प्रपेदिरे ॥	004c  
गृध्राः कङ्का बलाकाश्च वाचोऽमुञ्चन्सुदारुणाः ।	005a  
वृत्रस्योपरि संहृष्टाश्चक्रवत्परिबभ्रमुः ॥	005c  
ततस्तं रथमास्थाय देवाप्यायित आहवे ।	006a  
वज्रोद्यतकरः शक्रस्तं दैत्यं प्रत्यवैक्षत ॥	006c  
अमानुषमथो नादं स मुमोच महासुरः ।	007a  
व्यजृम्भच्चैव राजेन्द्र तीव्रज्वरसमन्वितः ॥	007c  
अथास्य जृम्भतः शक्रस्ततो वज्रमवासृजत् ।	008a  
स वज्रः सुमहातेजा कालान्तकयमोपमः ॥	008c  
क्षिप्रमेव महाकायं वृत्रं दैत्यमपातयत् ।	009a  
ततो नादः समभवत्पुनरेव समन्ततः ॥	009c  
वृत्रं विनिहितं दृष्ट्वा देवानां भरतर्षभ ।	010a  
वृत्रं तु हत्वा मघवा दानवारिर्महायशाः ॥	010c  
वज्रेण विष्णुयुक्तेन दिवमेव समाविशत् ।	011a  
अथ वृत्रस्य कौरव्य शरीरादभिनिःसृता ॥	011c  
ब्रह्महत्या महाघोरा रौद्रा लोकभयावहा ।	012a  
करालदशना भीमा विकृता कृष्णपिङ्गला ॥	012c  
प्रकीर्णमूर्धजा चैव घोरनेत्रा च भारत ।	013a  
कपालमालिनी चैव कृत्येव भरतर्षभ ॥	013c  
रुधिरार्द्रा च धर्मज्ञ चीरवल्कलवासिनी ।	014a  
साऽभिनिष्क्रम्य राजेन्द्र तादृग्रूपा भयावहा ॥	014c  
वज्रिणं मृगयामास तदा भरतसत्तम ।	015a  
कस्यचित्त्वथ कालस्य वृत्रहा कुरुनन्दन ॥	015c  
स्वर्गायाभिमुखः प्रायाल्लोकानां हितकाम्यया ।	016a  
सा विनिःसरमाणं तु दृष्ट्वा शक्रं महौजसम् ॥	016c  
कण्ठे जग्राह देवेन्द्रं सुलग्ना चाभवत्तदा ।	017a  
स हि तस्मिन्समुत्पन्ने ब्रह्मवध्याकृते भये ॥	017c  
नलिन्या बिसमध्यस्थ उवासाब्दगणान्बहून् ।	018a  
अनुसृत्य तु यत्नात्स तया वै ब्रह्महत्यया ॥	018c  
तदा गृहीतः कौरव्य निस्तेजाः समपद्यत ।	019a  
तस्या व्यपोहने शक्रः परं यत्नं चकार ह ॥	019c  
न चाशकत्तां देवेन्द्रो ब्रह्मवध्यां व्यपोहितुम् ।	020a  
गृहीत एव तु तया देवेन्द्रो भरतर्षभ ॥	020c  
पितामहमुपागम्य शिरसा प्रत्यपूजयत् ।	021a  
ज्ञात्वा गृहीतं शक्रं स द्विजप्रवरवध्यया ॥	021c  
ब्रह्मा स चिन्तयामास तदा भरतसत्तम ।	022a  
तामुवाच महाबाहो ब्रह्मवध्यां पितामहः ॥	022c  
स्वरेण मधुरेणाथ सान्त्वयन्निव भारत ।	023a  
मुच्यतां त्रिदशेन्द्रोयं मत्प्रियं कुरु भामिनि ॥	023c  
ब्रूहि किं ते करोम्यद्य कामं किं त्वमिहेच्छसि ॥	024ac  
ब्रह्महत्योवाच 	025  
त्रिलोकपूजिते देवे प्रीते त्रैलोक्यकर्तरि ।	025a  
कृतमेव हि मन्यामि निवासं तु विधत्स्व मे ॥	025c  
त्वया कृतेयं मर्यादा लोकसंरक्षणार्थिना ।	026a  
स्थापना वै सुमहती त्वया देव प्रवर्तिता ॥	026c  
प्रीते तु त्वयि धर्मज्ञ सर्वलोकेश्वर प्रभो ।	027a  
शक्रादपगमिष्यामि निवासं संविधत्स्व मे ॥	027c  
भीष्म उवाच 	028  
तथेति तां प्राह तदा ब्रह्मवध्यां पितामहः ।	028a  
उपायतः स शक्रस्य ब्रह्मवध्यां व्यपोहितुम् ॥	028c  
ततः स्वयम्भुवा ध्यातस्तत्र वह्निर्महात्मना ।	029a  
ब्रह्माणमुपसङ्गम्य ततो वचनमब्रवीत् ॥	029c  
प्राप्तोऽस्मि भगवन्देव त्वत्सकाशमनिन्दित ।	030a  
यत्कर्तव्यं मया देव तद्भवान्वक्तुमर्हति ॥	030c  
ब्रह्मोवाच 	031  
बहुधा विभजिष्यामि ब्रह्मवध्यामिमामहम् ।	031a  
शक्रस्याद्य विमोक्षार्थं चतुर्भागं प्रतीच्छ वै ॥	031c  
अग्निरुवाच 	032  
मम मोक्षस्य कोऽन्तो वै ब्रह्मन्ध्यायस्व वै प्रभो ।	032a  
एतदिच्छामि विज्ञातुं तत्वतो लोकपूजित ॥	032c  
ब्रह्मोवाच 	033  
यस्त्वां ज्वलन्तमासाद्य स्वयं वै मानवः क्वचित् ।	033a  
बीजौषधिरसैर्वह्ने न यक्ष्यति तमोवृतः ॥	033c  
तमेषा यास्यति क्षिप्रं तत्रैव च निवत्स्यति ।	034a  
ब्रह्मवध्या हव्यवाह व्येतु ते मानसो ज्वरः ॥	034c  
इत्युक्तः प्रतिजग्राह तद्वचो हव्यकव्यभुक् ।	035a  
पितामहस्य भगवांस्तथा च तदभूत्प्रभो ॥	035c  
ततो वृक्षौषधितृणं समाहूय पितामहः ।	036a  
इममर्थं महाराज वक्तुं समुपचक्रमे ॥	036c  
\'इयं पुत्रादनुप्राप्ता ब्रह्महत्या महाभया ।	037a  
पुरुहूतं चतुर्थांशमस्या यूयं प्रतीच्छत ॥\'	037c  
ततो वृक्षौषधितृणं तथैवोक्तं यथातथम् ।	038a  
व्यथितं वह्निवद्राजन्ब्रह्माणमिदमब्रवीत् ॥	038c  
अस्माकं ब्रह्मवध्यायाः कोऽन्तो लोकपितामह ।	039a  
स्वभावनिहतानस्मान्न पुनर्हन्तुमर्हसि ॥	039c  
वयमग्निं तथा शीतं वर्षं च पवनेरितम् ।	040a  
सहामः सततं देव तथा च्छेदनभेदने ॥	040c  
ब्रह्मवध्यामिमामद्य भवतः शासनाद्वयम् ।	041a  
ग्रहीष्यामस्त्रिलोकेश मोक्षं चिन्तयतां भवान् ||	041c  
ब्रह्मोवाच 	042  
पर्वकाले तु सम्प्राप्ते यो वै छेदनभेदनम् ।	042a  
करिष्यति नरो मोहात्तमेषाऽनुगमिष्यति ॥	042c  
भीष्म उवाच 	043  
ततो वृक्षौषधितृणमेवमुक्तं महात्मना ।	043a  
ब्रह्माणमभिसम्पूज्य जगामाशु यथागतम् ॥	043c  
आहूयाप्सरसो देवस्ततो लोकपितामहः ।	044a  
वाचा मधुरया प्राह सान्त्वयन्निव भारत ॥	044c  
इयमिन्द्रादनुप्राप्ता ब्रह्मवध्या वराङ्गनाः ।	045a  
चतुर्थमस्या भागांशं मयोक्ताः सम्प्रतीच्छत ॥	045c  
अप्सरस ऊचुः 	046  
ग्रहणे कृतबुद्धीनां देवेश तव शासनात् ।	046a  
मोक्षं समयतोऽस्माकं चिन्तयस्व पितामह ॥	046c  
ब्रह्मोवाच 	047  
रजस्वलासु नारीषु यो वै मैथुनमाचरेत् ।	047a  
तमेषा यास्यति क्षिप्रं व्येतु वो मानसो ज्वरः ॥	047c  
भीष्म उवाच 	048  
तथेति हृष्टमनस इत्युक्त्वाऽऽप्सरसां गणाः ।	048a  
स्वानि स्थानानि सम्प्राप्य रेमिरे भरतर्षभ ॥	048c  
ततस्त्रिलोककृद्देवः पुनरेव महातपाः ।	049a  
अथः सञ्चिन्तयामास ध्यातास्ताश्चाप्यथागमन् ॥	049c  
तास्तु सर्वाः समागम्य ब्रह्माणममितौजसम् ।	050a  
इदमूचुर्वचो राजन्प्रणिपत्य पितामहम् ॥	050c  
इमाः स्म देव सम्प्राप्तास्त्वत्सकाशमरिन्दम ।	051a  
शासनात्तव लोकेश समाज्ञापय नः प्रभो ॥	051c  
ब्रह्मोवाच 	052  
इयं वृत्रादनुप्राप्ता पुरुहूतं महाभया ।	052a  
ब्रह्मवध्या चतुर्थांशमस्या यूयं प्रतीच्छत ॥	052c  
आप ऊचुः 	053  
एवं भवतु लोकेश यथा वदसि नः प्रभो ।	053a  
मोक्षं समयतोऽस्माकं सञ्चिन्तयितुमर्हसि ॥	053c  
त्वं हि देवेश सर्वस्य जगतः परमा गतिः ।	054a  
कोऽन्यः प्रसाद्यो हि भवेद्यः कृच्छ्रान्नः समुद्धरेत् ॥	054c  
ब्रह्मोवाच 	055  
अल्पा इति मतिं कृत्वा यो नरो बुद्धिमोहितः ।	055a  
श्लेष्ममूत्रपुरीषाणि युष्मासु प्रतिमोक्ष्यति ॥	055c  
तमियं यास्यति क्षिप्रं तत्रैव च निवत्स्यति ।	056a  
तथा वो भविता मोक्ष इति सत्यं ब्रवीमि वः ॥	056c  
ततो विमुच्य देवेन्द्रं ब्रह्मवध्या युधिष्ठिर ।	057a  
यथा निसृष्टं तं वासमगमद्देवशासनात् ॥	057c  
एवं शक्रेण सम्प्राप्ता ब्रह्मवध्या जनाधिप ।	058a  
पितामहमनुज्ञाप्य सोऽश्वमेधमकल्पयत् ॥	058c  
श्रूयते च महाराज सम्प्राप्ता वासवेन वै ।	059a  
ब्रह्मवध्या ततः शुद्धिं हयमेधेन लब्धवान् ॥	059c  
समवाप्य श्रियं देवो हत्वाऽरींश्च सहस्रशः ।	060a  
प्रहर्षमतुलं लेभे वासवः पृथिवीपते ॥	060c  
वृत्रस्य रुधिराच्चैव बुद्बुदाः पार्थ जज्ञिरे ।	061a  
द्विजातिभिरभक्ष्यास्ते दीक्षितैश्च तपोधनैः ॥	061c  
सर्वावस्थं त्वमप्येषां द्विजातीनां प्रियं कुरु ।	062a  
इमे हि भूतले देवाः प्रथिताः कुरुनन्दन ॥	062c  
एवं शक्रेण कौरव्य बुद्धिसौक्ष्म्यान्महासुरः ।	063a  
उपायपूर्वं निहतो वृत्रो ह्यमिततेजसा ॥	063c  
एवं त्वमपि कौन्तेय पृथिव्यामपराजितः ।	064a  
भविष्यसि यथा देवः शतक्रतुरमित्रहा ॥	064c  
ये तु शक्रकथां दिव्यामिमां पर्वसुपर्वसु ।	065a  
विप्रमध्ये वदिष्यन्ति न ते प्राप्स्यन्ति किल्बिषम् ॥	065c  
इत्येतद्वृत्रमाश्रित्य शक्रस्यात्यद्भुतं महत् ।	066a  
कथितं कर्म ते तात किं भूयः श्रोतुमिच्छसि ॥ 	066c  

इति श्रीमन्महाभारते शान्तिपर्वणि मोक्षधर्मपर्वणि अष्टाशीत्यधिकद्विशततमोऽध्यायः ॥ 288 ॥

12-288-4 स्मृतिः सा तस्य भारतेति झ. ध. पाठः ॥ 12-288-11 बिसमेव समाविशदिति ध. पाठः ॥ 12-288-13 कृशा च भरतर्षभेति थ. ध. पाठः ॥ 12-288-14 चीरवस्त्रा विभीषणेति थ. पाठः ॥ 12-288-16 वसान्निस्सरमाणं त्विति ध. पाठः । जग्राह वध्या देवेन्द्रमिति झ. पाठः ॥ 12-288-18 बिसमध्यस्थो बभूवाब्दगणानिति थ. ध. पाठः ॥ 12-288-19 निश्चेष्ठः समपद्यतेति, तस्याश्चापनये शक्र इति थ. पाठः ॥ 12-288-31 शक्रास्याधविमोक्षार्थमिति झ. पाठः ॥ 12-288-33 यः आहिताग्निरधिकारी बीजैः पुरोडाशादिना ओषधिरसैः सोमेन पयआदिभिर्वा ॥ 12-288-39 दैवेनाभिहतानस्मानिति झ. पाठः ॥ 12-288-49 ततस्तु लोककृद्देव इति थ. पाठः ॥ 12-288-31 शिखण्डाः पार्थ जज्ञिरे इति झ. पाठः ॥
