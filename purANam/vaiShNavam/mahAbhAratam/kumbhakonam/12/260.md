अध्यायः 260

भीष्मेण युधिष्ठिरम् प्रति कामादिशक्तिप्रतिपादनपूर्वकतज्जयोपायप्रतिपादनपरव्यासवाक्यानुवादः ॥ 1 ॥
व्यास उवाच 	001  
हृदि कामद्रुमश्चित्रो मोहसञ्चयसम्भवः ।	001a  
क्रोधमानमहास्कन्धो विवित्सापरिवेषणः ॥	001c  
तस्य चाज्ञानमाधारः प्रमादः परिषेचनम् ।	002a  
सोऽभ्यसूयापलाशो हि पुरा दुष्कृतसारवान् ॥	002c  
सम्मोहचिन्ताविटपः शोकशाखो भयाङ्कुरः ।	003a  
मोहनीभिः पिपासाभिर्लताभिरनुवेष्टितः ॥	003c  
उपासते महावृक्षं सुलुब्धास्तत्फलेप्सवः ।	004a  
आयतैः संयुताः पाशैः फलदं परिवेष्ट्य तम् ॥	004c  
यस्तान्पाशान्वशे कृत्वा तं वृक्षमपकर्षति ।	005a  
गतः स दुःखयोरन्तं जरामरणयोर्द्वयोः ॥	005c  
संरोहत्यकृतप्रज्ञः ससत्वो हन्ति पादपम् ।	006a  
स तमेवाहतो हन्ति विषं ग्रस्तमिवातुरम् ॥	006c  
तस्यानुगतमूलस्य मूलमुद्ध्रियते बलात् ।	007a  
योगप्रसादात्कृतिना साम्येन परमासिना ॥	007c  
एवं यो वेद कामस्य केवलं परिसर्पणम् ।	008a  
एतच्च कामशास्त्रस्य सुदुःखान्यतिवर्तते ॥	008c  
शरीरं पुरमित्याहुः स्वामिनी बुद्धिरिष्यते ।	009a  
तत्र बुद्धेः शरीरस्थं मनो नामार्थचिन्तकम् ॥	009c  
इन्द्रियाणि जनाः पौरास्तदर्थं तु परा कृतिः ।	010a  
तत्र द्वौ दारुणौ दोषौ तमो नाम रजस्तथा ।	010c  
तदर्थमुपजीवन्ति पौराः सह पुरेश्वरैः ॥	010e  
अद्वारेण तमेवार्थं द्वौ दोषावुपजीवतः ।	011a  
तत्र बुद्धिर्हि दुर्धर्षा मनः साधर्म्यमुच्यते ॥	011c  
पौराश्चापि मनस्तृप्तास्तेषामपि चला स्थितिः ।	012a  
यदर्थं बुद्धिरध्यास्ते सोऽनर्थः परिषीदति ॥	012c  
\'पौरमन्त्रवियुक्तायाः सोऽर्थः संसीदति क्रमात् ।\'	013a  
यदर्थं पृथगध्यास्ते मनस्तत्परिषीदति ॥	013c  
पृथग्भूतं मनो बुद्ध्या मनो भवति केवलम् ।	014a  
तत्रैनं विकृतं शून्यं रजः पर्यवतिष्ठते ॥	014c  
तन्मनः कुरुते सख्यं रजसा सह सङ्गतम् ।	015a  
तं चादाय जनं पौरं रजसे सम्प्रयच्छति ॥ 	015c  

इति श्रीमन्महाभारते शान्तिपर्वणि मोक्षधर्मपर्वणि षष्ट्यधिकद्विशततमोऽध्यायः ॥ 260 ॥

12-260-1 विधित्सा परिषेचन इति झ. पाठः ॥ 12-260-3 शोकशाखाभयङ्कर इति ड. थ. पाठः ॥ 12-260-4 फलादायिभिरन्वित इति ध. पाठः । पाशैः फलानि परिभक्षयन्निति ड. थ. पाठः ॥ 12-260-5 त्यागप्रमादकृतिनेति ड. थ. पाठः ॥
