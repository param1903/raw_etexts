अध्यायः 089

युधिष्ठिरम् प्रति राजनीतिकथनम् ॥ 1 ॥
भीष्म उवाच 	001  
वनस्पतीन्भक्ष्यफलान्न च्छिन्द्युर्विषये तव ।	001a  
ब्राह्मणानां मूलफलं धर्ममाहुर्मनीषिणः ॥	001c  
ब्राह्मणेभ्योऽतिरिक्तं च भुञ्जीरन्नितरे जनाः ।	002a  
न ब्राह्मणोपरोधेन हरेदन्यः कथञ्चन ॥	002c  
विप्रश्चेत्त्यागमातिष्ठेदाख्याया वृत्तिकर्शितः ।	003a  
परिकल्प्यास्य वृत्तिः स्यात्सदारस्य नराधिप ॥	003c  
स चेन्नोपनिवर्तेत वाच्यो ब्राह्मणसंसदि ।	004a  
कस्मिन्निदानीं मर्यादामयं लोकः करिष्यति ॥	004c  
असंशयं निवर्तेत न चेत्त्यक्ष्यत्यतः परम् ।	005a  
पूर्वं परोक्षं वक्तव्यमेतत्कौन्तेय शाश्वतम् ॥	005c  
आहुरेतज्जना ब्रह्मन्न चैतच्छ्रद्दधाम्यहम् ।	006a  
निमन्त्र्यश्च भवेद्भोगैरवृत्त्या च तदा चरेत् ॥	006c  
कृषिगोरक्ष्यवाणिज्यं लोकानामिह जीवनम् ।	007a  
ऊर्ध्वं चैव त्रयी विद्या सा भूतान्भावयत्युत ॥	007c  
तस्यां प्रपतमानायां ये स्युस्तत्परिपन्थिनः ।	008a  
दस्यवस्तद्वधायेह ब्रह्मा क्षत्रमथासृजत् ॥	008c  
शत्रूञ्जय प्रजा रक्ष यजस्व क्रतुभिर्नृप ।	009a  
युध्यस्व समरे वीरो भूत्वा कौरवनन्दन ॥	009c  
संरक्ष्यान्रक्षते राजा स राजा राजसत्तमः ।	010a  
ये केचित्तान्न रक्षन्ति तैरर्थो नास्ति कश्चन ॥	010c  
सदैव राज्ञा योद्धव्यं सर्वलोकाद्युधिष्ठिर ।	011a  
तस्माद्धेतोर्हि भुञ्जीत मनुष्यानेव मानवः ॥	011c  
आन्तरेभ्यः परान्रक्षन्परेभ्यः पुनरान्तरान् ।	012a  
परान्परेभ्यः स्वान्स्वेभ्यः सर्वान्पालय नित्यदा ॥	012c  
आत्मानं सर्वतो रक्षन्राजन्रक्षस्व मेदिनीम् ।	013a  
आत्ममूलमिदं सर्वमाहुर्वै विदुषो जनाः ॥	013c  
किं छिद्रं कोनु सङ्गो मे किंवाऽस्त्यविनिपातितम् ।	014a  
कुतो मामाश्रयेद्दोष इति नित्यं विचिन्तयेत् ॥	014c  
अतीतदिवसे वृत्तं प्रशंसन्ति न वा पुनः ।	015a  
गुप्तैश्चारैरनुमतैः पृथिवीमनुसारयेत् ॥	015c  
जानीत यदि मे वृत्तं प्रशंसन्ति न वा पुनः ।	016a  
कच्चिद्रोचेज्जनपदे कच्चिद्राष्ट्रे च मे यशः ॥	016c  
धर्मज्ञानां धृतिमतां सङ्ग्रामेष्वपलायिनाम् ।	017a  
राष्ट्रे तु येऽनुजीवन्ति ये तु राज्ञोऽनुजीविनः ॥	017c  
अमात्यानां च सर्वेषां मध्यस्थानां च सर्वशः ।	018a  
ये च त्वाऽभिप्रशंसेयुर्निन्देयुरथवा पुनः ॥	018c  
सर्वान्सुपरिणीतांस्तान्कारयेथा युधिष्ठिर ।	019a  
एकान्तेन हि सर्वेषां न शक्यं तात रोचितुम् ।	019c  
मित्रामित्रमथो मध्यं सर्वभूतेषु भारत ॥	019e  
युधिष्ठिर उवाच 	020  
तुल्यबाहुबलानां च तुल्यानां च गुणैरपि ।	020a  
कथं स्यादधिकः कश्चित्स च भुञ्जीत मानवान् ॥	020c  
भीष्म उवाच 	021  
यच्चरा ह्यचरानद्युरदंष्ट्रान्दंष्ट्रिणस्तथा ।	021a  
आशीविषा इव क्रुद्धा भुजङ्गान्भुजगा इव ॥	021c  
एतेभ्यश्चाप्रमत्तः स्यात्सदा शत्रोर्युधिष्ठिर ।	022a  
भारुण्डसदृशा ह्येते निपतन्ति प्रमादतः ॥	022c  
कच्चित्ते वणिजो राष्ट्रे नोद्विजन्ति करार्दिताः ।	023a  
क्रीणन्तो बहुनाऽल्पेन कान्तारकृतविश्रमाः ॥	023c  
कच्चित्कृषिकरा राष्ट्रं न जहत्यतिपीडिताः ।	024a  
ये वहन्ति धुरं राज्ञां ते भरन्तीतरानपि ॥	024c  
\'आलस्येन हृतः पादः पादः पाषण्डमाश्रितः ।	025a  
राजानं सेवते पादः पादः कृषिमुपाश्रितः ॥	025c  
एकपादं त्रयः पादा भक्षयन्ति दिनेदिने ।	026a  
तस्मात्सर्वप्रयत्नेन पादं रक्ष युधिष्ठिर ॥\'	026c  
इतो दत्तेन जीवन्ति देवाः पितृगणास्तथा ।	027a  
मानुषोरगरक्षांसि वयांसि पशवस्तथा ॥	027c  
एषा ते राष्ट्रवृत्तिश्च राज्ञां गुप्तिश्च भारत ।	028a  
प्रोक्तोद्दिश्यैतमेवार्थं भूयो वक्ष्यामि पाण्डव ॥ 	028c  

इति श्रीमन्महाभारते शान्तिपर्वणि राजधर्मपर्वणि एकोननवतितमोऽध्यायः ॥ 89 ॥

12-89-1 मूलफलं ब्राह्मणानां स्वमिति धर्ममाहुरतो न च्छिन्द्युः ॥ 12-89-3 त्यागं राष्ट्रस्य ॥ 12-89-6 भोगार्थी चेद्राष्ट्रं त्यजति तदा भोगैरपि निमन्त्र्यः । अवृत्त्या चेत्तदावृत्त्यापि निमन्त्र्य इत्याह आहुरिति ॥ 12-89-7 ऊर्ध्वं स्वर्गम् ॥ 12-89-11 लोकात् लोकहितार्थं योद्धव्यम् । मनुष्यांश्चारानिति चार्थः ॥ 12-89-13 विदुषो विद्वांसः ॥ 12-89-14 सङ्गो व्यसनस्येति शेषः ॥ 12-89-19 सुपरिणीतान् सत्कृतान् 12-89-21 बलवानेव दुर्बलं भुञ्जीत तुल्यात्तु आत्मानं रक्षेच्छलेन च तं भुञ्जीतेत्युत्तरमाह यदित्यादिना ॥ 12-89-22 भारुण्डः गृध्रः ॥
