अध्यायः 322

याज्ञवल्क्येन जनकम् प्रति प्राणिनामुत्क्रमणस्थानविशेषप्रयोज्यफलविशेषकथनम् ॥ 1 ॥ तथा प्राणिनां मरणसूचकदुःशकुनकथनम् ॥ 2 ॥
याज्ञवल्क्य उवाच 	001  
तथैवोत्क्रमतां स्थानं शृणुष्वावहितो नृप ।	001a  
पद्भ्यामुत्क्रममाणस्य वैष्णवं स्थानमुच्यते ॥	001c  
जङ्घाभ्यां तु वसून्देवानाप्नुयादिति नः श्रुतम् ।	002a  
जानुभ्यां च महाभागान्साध्यान्देवानवाप्नुयात् ॥	002c  
पायुनोत्क्रममाणस्तु मैत्रं स्थानमवाप्नुयात् ।	003a  
पृथिवीं जघनेनाथ ऊरुभ्यां च प्रजापतिम् ॥	003c  
पार्श्वाभ्यां मरुतो देवान्नासाभ्यामिन्दुमेव च ।	004a  
बाहुभ्यामिन्द्रमित्याहुरुरसा रुद्रमेव च ॥	004c  
ग्रीवया तु मुनिश्रेष्ठं नरमाप्नोत्यनुत्तमम् ।	005a  
विश्वेदेवान्मुखेनाथ दिशः श्रोत्रेण चाप्नुयात् ॥	005c  
घ्राणेन गन्धवहनं नेत्राभ्यां सूर्यमेव च ।	006a  
भ्रूभ्यां चैवाश्विनौ देवौ ललाटेन पितॄनथ ॥	006c  
ब्रह्माणमाप्नोति विभुं मूर्ध्ना देवाग्रजं तथा ।	007a  
एतान्युत्क्रमणस्थानान्युक्तानि मिथिलेश्वर ॥	007c  
अरिष्टानि प्रवक्ष्यामि विहितानि मनीषिभिः ।	008a  
संवत्सराद्विमोक्षस्तु सम्भवेत शरीरिणः ॥	008c  
योऽरुन्धतीं न पश्येत दृष्टपूर्वा कदाचन ।	009a  
तथैव ध्रुवमित्याहुः पूर्णेन्दुं दीपमेव च ॥	009c  
खण्डाभासं दक्षिणतस्तेऽपि संवत्सरायुषः ।	010a  
परचक्षुषि चात्मानं ये न पश्यन्ति पार्थिव ॥	010c  
आत्मच्छायाकृतीभूतं तेऽपि संवत्सरायुषः ।	011a  
अतिद्युतिरतिप्रज्ञा अप्रज्ञा चाद्युतिस्तथा ॥	011c  
प्रकृतेर्विक्रियापत्तिः षण्मासान्मृत्युलक्षणम् ।	012a  
दैवतान्यवजानाति ब्राह्मणैश्च विरुध्यते ॥	012c  
कृष्णश्यावच्छविच्छायः षण्मासान्मृत्युलक्षणम् ।	013a  
शीर्णनाभिं यथा चक्रं छिद्रं सोमं प्रपश्यति ॥	013c  
तथैव च सहस्रांशुं सप्तरात्रेण मृत्युभाक् ।	014a  
शवगन्धमुपाघ्राति सुरभिं प्राप्य यो नरः ||	014c  
देवतायतनस्थस्तु सप्तरात्रेण मृत्युभाक् |	015a  
कर्णनासावनमनं दन्तदृष्टिविरागिता ॥	015c  
सञ्ज्ञालोपो निरूष्मत्वं सद्योमृत्युनिदर्शनम् ।	016a  
अकस्माच्च स्रवेद्यस्य वाममक्षि नराधिप ॥	016c  
मूर्धतश्चोत्पतेद्धूमः सद्योमृत्युनिदर्शनम् ।	017a  
एतावन्ति त्वरिष्टानि विदित्वा मानवोऽऽत्मवान् ॥	017c  
निशि चाहनि चात्मानं योजयेत्परमात्मनि ।	018a  
प्रतीक्षमाणस्तत्कालं यः कालः प्रकृतो भवेत् ॥	018c  
अथास्य नेष्टं मरणं स्थातुमिच्छेदिमां क्रियाम् ।	019a  
सर्वगन्धान्रसांश्चैव धारयीत समाहितः ॥	019c  
\'तथा मृत्युमुपादाय तत्परेणान्तरात्मना ।\'	020a  
स साङ्ख्यधारणं चैव विदित्वा मनुजर्षभ ।	020c  
जयेच्च मृत्युं योगेन तत्परेणान्तरात्मना ॥	020e  
गच्छेत्प्राप्याक्षयं कृत्स्नमजन्म शिवमव्ययम् ।	021a  
शाश्वतं स्थानमचलं दुष्प्रापमकृतात्मभिः ॥ 	021c  

इति श्रीमन्महाभारते शान्तिपर्वणि मोक्षधर्मपर्वणि द्वाविंशत्यधिकत्रिशततमोऽध्यायः ॥ 322 ॥

12-322-8 संवत्सरवियोगस्य सम्भवे नु इति ध. पाठः ॥ 12-322-10 खण्डभागं दक्षिणत इति थ. पाठः ॥ 12-322-13 छिद्रं छिद्रवन्तम् ॥ 12-322-14 सुरभिद्रव्ये शवगन्धग्रह इत्यर्थः ॥
