अध्यायः 361

ब्रह्मणा रुद्रम् प्रति भगवन्महिमप्रतिपदानम् ॥ 1 ॥
ब्रह्मोवाच 	001  
शृणु पुत्र यथाह्येष पुरुषः शाश्वतोऽव्ययः ।	001a  
अक्षयश्चाप्रमेयश्च सर्वगश्च निरुच्यते ॥	001c  
न स शक्यस्त्वया द्रष्टुं मयाऽन्यैर्वाऽपि सत्तम ।	002a  
सगुणैर्निर्गुणैर्विश्वो ज्ञानदृश्यो ह्यसौ स्मृतः ॥	002c  
अशरीरः शरीरेषु सर्वेषु निवसत्यसौ ।	003a  
वसन्नपि शरीरेषु न स लिप्यति कर्मभिः ॥	003c  
ममान्तरात्मा तव च ये चान्ये देहसञ्ज्ञिताः ।	004a  
सर्वेषां साक्षिभूतोऽसौ न ग्राह्यः केनचित्क्वचित् ॥	004c  
विश्वमूर्धा विश्वभुजो विश्वपादाक्षिनासिकः ।	005a  
एकश्चरति क्षेत्रेषु स्वैरचारी यथासुखम् ॥	005c  
क्षेत्राणि हि शरीराणि बीजं चापि शुभाशुभम् ।	006a  
तानि वेत्ति स योगात्मा ततः क्षेत्रज्ञ उच्यते ॥	006c  
नागतिर्न गतिस्तस्य ज्ञेया भूतेषु केनचित् ।	007a  
साङ्ख्येन विधिना चैव योगेन च यथाक्रमम् ॥	007c  
चिन्तयामि गतिं चास्य न गतिं वेद्मि चोत्तराम् ।	008a  
यथाज्ञानं तु वक्ष्यामि पुरुषं तु सनातनम् ॥	008c  
तस्यैकत्वं महत्त्वं च स चैकः पुरुषः स्मृतः ।	009a  
महापुरुषशब्दं स बिभर्त्येकः सनातनः ॥	009c  
एको हुताशो बहुधा समिध्यते एकः सूर्यस्तपसो योनिरेका ।	010a  
एको वायुर्बहुधा वाति लोके महोदधिश्चाम्भसां योनिरेकः ।	010c  
पुरुषश्चैको निर्गुणो विश्वरूपस्तं निर्गुणं पुरुषं चाविशन्ति ॥	010e  
हित्वा गुणमयं सर्वं कर्मं हित्वा शुभाशुभम् ।	011a  
उभे सत्यानृते त्यक्त्वा एवं भवति निर्गुणः ॥	011c  
अचिन्त्यं चापि तं ज्ञात्वा भावसूक्ष्मं चतुष्टयम् ।	012a  
विचरेद्योऽसमुन्नद्धः स गच्छेत्पुरुषं शुभम् ॥	012c  
एकं हि परमात्मानं केचिदिच्छन्ति पण्डिताः ।	013a  
एकात्मानं तथाऽऽत्मानमपरेध्यात्मचिन्तकाः ॥	013c  
तत्र यः परमात्मा हि स नित्यो निर्गुणः स्मृतः ।	014a  
स हि नारायणो ज्ञेयः सर्वात्मा पुरुषो हि सः ॥	014c  
न लिप्यते फलैश्चापि पद्मपत्रमिवाम्भसा ।	015a  
कर्मात्मा त्वपरो योसौ मोक्षबन्धैः स युज्यते ॥	015c  
ससप्तदशकेनापि राशिना युज्यते च सः ।	016a  
एवं बहुविधः प्रोक्तः पुरुषस्ते यथाक्रमम् ॥	016c  
यत्तत्कृत्स्नं लोकतन्त्रस्य धाम वेद्यं परं बोधनीयं च वेदैः ।	017a  
मन्ता मन्तव्यं प्राशिता प्राशनीयं घ्राता घ्रेयं स्पर्शिता स्पर्शनीयम् ॥	017c  
द्रष्टा द्रष्टव्यं श्राविता श्रावणीयं ज्ञाता ज्ञेयं सगुणं निर्गुणं च ।	018a  
यद्वै प्रोक्तं तात सम्यक्प्रधानं नित्यं चैतच्छाश्वतं चाव्ययं च ॥	018c  
यद्वै सूते धातुराद्यं विधानं तद्वै विप्राः प्रवदन्तेऽनिरुद्धम् ।	019a  
यद्वै लोके वैदिकं कर्म साधु आशीर्युक्तं तद्धि तस्योपभोग्यम् ॥	019c  
देवाः सर्वे मनुयः साधु दान्तास्तं प्राग्वंशे यज्ञभागं भजन्ते ।	020a  
अहं ब्रह्मा आद्य ईशः प्रजानां तस्माज्जातस्त्वं च मत्तः प्रसूतः ॥	020c  
मत्तो जगज्जङ्गमं स्थावरं च सर्वे वेदाः सरहस्या हि पुत्र ॥	021ac  
चतुर्विभक्तः पुरुषः स क्रीडति यथेच्छति ।	022a  
एवं स भगवान्देवः स्वेन ज्ञानेन बोधयत् ॥	022c  
एतत्ते कथितं पुत्र यथावदनुपृच्छतः ।	023a  
साङ्ख्यज्ञाने तथा योगे यथावदनुवर्णितम् ॥ 	023c  

इति श्रीमन्महाभारते शान्तिपर्वणि मोक्षधर्मपर्वणि नारायणीयसमाप्तौ एकषष्ट्यधिकत्रिशततमोऽध्यायः ॥ 361 ॥

12-361-2 सगुणो निर्गुणो विश्व इति ट. ध. पाठः ॥
