अध्यायः 071

भीष्मेण युधिष्ठिरम्प्रति राजधर्मकथनम् ॥ 1 ॥
युधिष्ठिर उवाच 	001  
कथं राजा प्रजा रक्षन्नाधिबन्धेन युज्यते ।	001a  
धर्मे च नापराध्नोति तन्मे ब्रूहि पितामह ॥	001c  
भीष्म उवाच 	002  
समासेनैव ते राजन्धर्मान्वक्ष्यामि शाश्वतान् ।	002a  
विस्तरेणैव धर्माणां न जात्वन्तमवाप्नुयात् ॥	002c  
धर्मनिष्ठाञ्श्रुतवतो देवव्रतसमाहितान् ।	003a  
अर्चितान्वासयेथास्त्वं गृहे गुणवतो द्विजान् ॥	003c  
प्रत्युत्थायोपसङ्गृह्य चरणावभिवाद्य च ।	004a  
अथ सर्वाणि कुर्वीथाः कार्याणि सपुरोहितः ॥	004c  
धर्मकार्याणि निर्वर्त्य मङ्गलानि प्रयुज्य च ।	005a  
ब्राह्मणान्वाचयेथास्त्वमर्थसिद्धिजयाशिषः ॥	005c  
आर्जवेन च सम्पन्नो धृत्या बुद्ध्या च भारत ।	006a  
धर्मार्थौ प्रतिगृह्णीयात्कामक्रोधौ च वर्जयेत् ॥	006c  
कामक्रोधौ पुरस्कृत्य योऽर्थं राजाऽनुतिष्ठति ।	007a  
न स धर्मं न चाप्यर्थं प्रतिगृह्णाति बालिशः ॥	007c  
मा स्म लुब्धांश्च मूर्खांश्च कामार्थे च प्रयूयुजः ।	008a  
अलुब्धान्बुद्धिसम्पन्नान्सर्वकर्मसु योजयेत् ॥	008c  
मूर्खो ह्यधिकृतोऽर्थेषु कार्याणामविशारदः ।	009a  
प्रजाः क्लिश्नात्ययोगेन कामक्रोधसमन्वितः ॥	009c  
बलिषष्ठेन शुल्केन दण्डेनाथापराधिनाम् ।	010a  
शास्त्रानीतेन लिप्सेथा वेतनेन धनागमम् ॥	010c  
दापयित्वा करं धर्म्यं राष्ट्रं नीत्या यथाविधि ।	011a  
तथैतं कल्पयेद्राजा योगक्षेममतन्द्रितः ॥	011c  
गोपायितारं दातारं धर्मनित्यमतन्द्रितम् ।	012a  
अकामद्वेषसंयुक्तमनुरज्यन्ति मानवाः ॥	012c  
तस्माद्धर्मेण लाभेन लिप्सेथास्त्वं धनागमम् ।	013a  
धर्मार्थावध्रुवौ तस्य यो न शास्त्रपरो भवेत् ॥	013c  
अपशास्त्रधनो राजा सञ्चयं नाधिगच्छति ।	014a  
अस्थाने चास्य तद्वित्तं सर्वमेव विनश्यति ॥	014c  
अर्थमूलोऽपि हिंसां च कुरुते स्वयमात्मनः ।	015a  
करैरशास्त्रदृष्टैर्हि मोहात्सम्पीडयन्प्रजाः ॥	015c  
ऊधश्छिन्द्यात्तु यो धेन्वाः क्षीरार्थी न लभेत्पयः ।	016a  
एवं राष्ट्रमयोगेन पीडितं न विवर्धते ॥	016c  
\'यवसोदकमादाय सान्त्वेन विनयेन च ।	017a  
\'यो हि दोग्ध्रीमुपास्ते च स नित्यं विन्दते पयः ।	017c  
एवं राष्ट्रमुपायेन भुञ्जानो लभते फलम् ॥	017e  
अथ राष्ट्रमुपायेन भुज्यमानं सुरक्षितम् ।	018a  
जनयत्यतुलां नित्यं कोशवृद्धिं युधिष्ठिर ॥	018c  
दोग्ध्री धान्यं हिरण्यं च मही राजा सुरक्षिता ।	019a  
नित्यं स्वेभ्यः परेभ्यश्च तृप्ता माता यथा पयः ॥	019c  
मालाकारोपमो राजन्भव माऽऽङ्गारिकोपमः ।	020a  
तथायुक्तश्चिरं राज्यं भोक्तुं शक्ष्यसि पालयन् ॥	020c  
परचक्राभियानेन यदि ते स्याद्धनक्षयः ।	021a  
अथ साम्नैव लिप्सेथा धनमब्राह्मणेषु यत् ॥	021c  
मा स्म ते ब्राह्मणं दृष्ट्वा धनस्थं प्रचलेन्मनः ।	022a  
अन्त्यायामप्यवस्थायां किमु स्फीतस्य भारत ॥	022c  
धनानि तेभ्यो दद्यास्त्वं यथाशक्ति यथार्हतः ।	023a  
सान्त्वयन्परिरक्षंश्च स्वर्गमाप्स्यसि दुर्जयम् ॥	023c  
एवं धर्म्येण वृत्तेन प्रजास्त्वं परिपालय ।	024a  
स्वर्ग्यं पुण्यं यशो नित्यं प्राप्स्यसे कुरुनन्दन ॥	024c  
धर्मेण व्यवहारेण प्रजाः पालय पाण्डव ।	025a  
युधिष्ठिर यथायुक्तो नाधिबन्धेन योक्ष्यसे ॥	025c  
एष एव परो धर्मो यद्राजा रक्षति प्रजाः ।	026a  
भूतानां हि यदा धर्मो रक्षणं परमा दया ॥	026c  
तस्मादेवं परं धर्मं मन्यन्ते धर्मकोविदाः ।	027a  
यो राजा रक्षणे युक्तो भूतेषु कुरुते दयाम् ॥	027c  
यदह्ना कुरुते पापमरक्षन्भयतः प्रजाः ।	028a  
राजा वर्षसहस्रेण तस्यान्तमधिगच्छति ॥	028c  
यदह्ना कुरुते धर्मं प्रजा धर्मेण पालयन् ।	029a  
दशवर्षसहस्राणि तस्य भुङ्क्ते फलं दिवि ॥	029c  
स्विष्टिः स्वधीतिः सुतपा लोकाञ्जयति यावतः ।	030a  
क्षणेन तानवाप्नोति प्रजा धर्मेण पालयन् ॥	030c  
एवं धर्मं प्रयत्नेन कौन्तेय परिपालय ।	031a  
ततः पुण्यफलं लब्ध्वा नानुबन्धेन योक्ष्यसे ॥	031c  
स्वर्गलोके सुमहतीं श्रियं प्राप्स्यसि पाण्डव ।	032a  
असम्भवश्च धर्माणामीदृशानामराजसु ॥	032c  
तस्माद्राजैव नान्योऽस्ति यो धर्मफलमाप्नुयात् ।	033a  
स राज्यं धृतिमान्प्राप्य धर्मेण परिपालय ।	033c  
इन्द्रं तर्पय सोमेन कामैश्च सुहृदो जनान् ॥ 	033e  

इति श्रीमन्महाभारते शान्तिपर्वणि राजधर्मपर्वणि एकसप्ततितमोऽध्यायः ॥ 71 ॥

12-71-1 बह्वीनां प्रजानां परिपालन कथं स्यादिति चिन्ता आधिः स एव बन्धस्तेन न युज्यते ॥ 12-71-9 अयोगेन योग इष्टप्राप्ति स्तदभावेन ॥ 12-71-10 बली राजदेयं तदेव सस्यादेः षष्ठंशस्तेन बलिषष्ठेन । वेतनेन पथिरक्षितैर्वणिग्भिर्यद्दत्तं तद्राज्ञो वेतनं सेवाधनम् ॥ 12-71-11 धान्यादेः षष्ठांशे हृते शेषेण प्रजानां यदि वार्षिको ग्रासो न भवेत्तदा राजैव तासां योगक्षेमं कल्पयेदित्याह दापयित्वेति ॥ 12-71-19 दोग्ध्री पूरयित्री ॥ 12-71-20 आङ्गारिक इङ्गालकर्ता ॥ 12-71-25 यथायुक्त उक्तेन प्रकारेणाऽवहितः ॥ 12-71-27 यो दयां कुरुते तं धर्मं मन्यन्ते इति योजना ॥ 12-71-28 अन्तं यातनाभोगनिष्कृतिम् ॥ 12-71-30 स्विष्टिः स्वधीतिः सुतपा इति क्रमेण गृहस्थब्रह्मचारिवानप्रस्थधर्मान्सम्यगनुतिष्ठन् ॥
