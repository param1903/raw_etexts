अध्यायः 011
अर्जुनेन युधिष्ठिरम् प्रति गार्हस्थ्यस्य श्रैष्ठ्योपपादनम् ॥ 1 ॥
अर्जुन उवाच 	001  
अत्रैवोदाहरन्तीममितिहासं पुरातनम् ।	001a  
तापसैः सह संवादं शक्रस्य भरतर्षभ ॥	001c  
\'शक्यं पुनररण्येषु सुखमेतेन जीवितुम् ।\'	002a  
केचिद्गृहान्परित्यज्य वनमभ्यागमन्द्विजाः ।	002c  
अजातश्मश्रवो मन्दाः कुले जाताः प्रवव्रजुः ॥	002e  
धर्मोऽयमिति मन्वानाः समृद्धा धर्मचारिणः ।	003a  
त्यक्त्वा भ्रातॄन्पितॄंश्चैव तानिन्द्रोऽन्वकृपायत ॥	003c  
स तान्बभाषे मघवान्पक्षीभूत्वा हिरण्मयः ।	004a  
सुदुष्करं मनुष्यैस्तु यत्कृतं विघसाशिभिः ॥	004c  
पुण्यं भवति कर्मैषां प्रशस्तं चैव जीवितम् ।	005a  
सिद्धार्थास्ते गतिं मुख्यां प्राप्ताः कर्मपरायणाः ॥	005c  
ऋषय ऊचुः 	006  
अहो बतायं शकुनिर्विघसाशान्प्रशंसति ।	006a  
अस्मान्नूनमयं शास्ति वयं च विघसाशिनः ॥	006c  
शकुनिरुवाच 	007  
नाहं युष्मान्प्रशंसामि पङ्कदिग्धान्रजस्वलान् ।	007a  
उच्छिष्टभोजिनो मन्दानन्ये वै विघसाशिनः ॥	007c  
ऋषय ऊचुः 	008  
इदं श्रेयः परमिति वयमेवममंस्महि ।	008a  
शकुने ब्रूहि यच्छ्रेयो वयं ते श्रद्दधामहे ॥	008c  
शकुनिरुवाच 	009  
यदि मां नाभिशङ्कध्वं विभज्यात्मानमात्मना ।	009a  
ततोऽहं वः प्रवक्ष्यामि याथातथ्यं हितं वचः ॥	009c  
ऋषय ऊचुः 	010  
शृणुमस्ते वचस्तात पन्थानो विदितास्तव ।	010a  
नियोगे चैव धर्मात्मन्स्थातुमिच्छाम शाधि नः ॥	010c  
शकुनिरुवाच 	011  
चतुष्पदां गौः प्रवरा लोहानां काञ्चनं वरम् ।	011a  
शब्दानां प्रवरो मन्त्रो ब्राह्मणो द्विपदां वरः ॥	011c  
मन्त्रोऽयं जातकर्मादिर्ब्राह्मणस्य विधीयते ।	012a  
जीवतोऽपि यथाकालं श्मशाननिधनान्तकः ॥	012c  
कर्माणि वैदिकान्यस्य स्वर्ग्यः पन्थास्त्वनुत्तमः ।	013a  
अथ सर्वाणि कर्माणि मन्त्रसिद्धानि चक्षते ।	013c  
आम्नायदृढवादीनि तथा सिद्धिरिहेष्यते ॥	013e  
मासार्धमासा ऋतव आदित्यशशितारकम् ।	014a  
ग्रसन्ते कर्म भूतानि तदिदं कर्मशंसिनाम् ॥	014c  
सिद्धिक्षेत्रमिदं पुण्यमयमेवाश्रमो महान् ॥	015ac  
अथ ये कर्म निन्दन्तो मनुष्याः कापथं गताः ।	016a  
मूढानामर्थहीनानां तेषामेनस्तु विद्यते ॥	016c  
देववंशान्पितृवंशान्ब्रह्मवंशांश्च शाश्चतान् ।	017a  
सन्त्यज्य मूढा वर्तन्ते ततो यान्त्यशुचीन्पथः ॥	017c  
एतद्वोऽस्तु तपोयुक्तं ददामीत्यृषिचोदितम् ।	018a  
तस्मात्तदध्यावसतस्तपस्वित्वमिहोच्यते ॥	018c  
देववंशान्ब्रह्मवंशान्पितृवंशांश्च शाश्वतान् ।	019a  
संविभज्य गुरोश्चर्यां तद्वै दुष्करमुच्यते ॥	019c  
देवा वै दुष्करं कृत्वा विभूतिं परमां गताः ।	020a  
तस्माद्गार्हस्थ्यमुद्वोढुं दुष्करं प्रब्रवीमि वः ॥	020c  
तपः श्रेष्ठं प्रजानां हि मूलमेतन्न संशयः ।	021a  
कुटुम्बविधिनाऽनेन यस्मिन्सर्वं प्रतिष्ठितम् ॥	021c  
एतद्विदुस्तपो विप्रा द्वन्द्वातीता विमत्सराः ।	022a  
एतस्माद्वनमध्ये तु लोकेषु तप उच्यते ॥	022c  
दुराधर्षं पदं चैव गच्छन्ति विघसाशिनः ।	023a  
सायम्प्रातर्विभज्यान्नं स्वकुटुम्बे यथाविधि ॥	023c  
दत्त्वाऽतिथिभ्यो देवेभ्यः पितृभ्यः स्वजनाय च ।	024a  
अवशिष्टानि येऽश्नन्ति तानाहुर्विघसाशिनः ॥	024c  
तस्मात्स्वधर्ममास्थाय सुव्रताः सत्यवादिनः ।	025a  
लोकस्य गुरवो भूत्वा ते भवन्त्यनुपस्कृताः ॥	025c  
त्रिदिवं प्राप्य शक्रस्य स्वर्गलोके विमत्सराः ।	026a  
वसन्ति शाश्वतान्वर्षाञ्जना दुष्करकारिणः ॥	026c  
अर्जुन उवाच 	027  
ततस्ते तद्वचः श्रुत्वा धर्मार्थसहितं हितम् ।	027a  
उत्सृज्य नास्तिकमतिं गार्हस्थ्यं धर्ममाश्रिताः ॥	027c  
तस्मात्त्वमपि सर्वज्ञ धैर्यमालम्ब्य शाश्वतम् ।	028a  
प्रशाधि पृथिवीं कृत्स्नां हतामित्रां नरोत्तम ॥ 	028c  

इति श्रीमन्महाभारते शान्तिपर्वणि राजधर्मपर्वणि एकादशोऽध्यायः ॥ 11 ॥

12-11-4 विघसाशिभिः महायज्ञावशिष्टभोजिभिः ॥ 12-11-6 शास्ति ज्ञापयति । विघसं शीर्णतृणपर्णफलादिकं तददनशीलास्तु वयमेवातो विघसाशिनः श्रेयांसः स्म इति मेनिरे इत्यर्थः ॥ 12-11-7 पङ्कदिग्धान्रजस्वलानित्यागन्तुकस्वाभाविकदोषयुक्तत्वमुक्तं क्रमेण । उच्छिष्ठभोजिन इति । प्रायेण शीर्णतृणपर्णफलानि मृगकीटपक्ष्युच्छिष्टानि भवन्ति तद्भोजिनः ॥ 12-11-8 ते तव वच इति शेषः ॥ 12-11-10 पन्थानः श्रेयोमार्गाः ॥ 12-11-12 मन्त्रो मन्त्रोक्तसंस्कारः ॥ 12-11-15 ईहन्ते सर्वभूतानि तदिदं कर्मसञ्ज्ञितमिति झ. पाठः ॥ 12-11-22 एतस्मात् गार्हस्थ्यात् अनन्तरं वनमध्ये तप उच्यत इत्यन्वयः ॥ 12-11-25 अनुपस्कृताः निःसंशयाः ॥
