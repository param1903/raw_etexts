अध्यायः 099

भीष्मेण युधिष्ठिरम् प्रति जनकराजेन स्वयोधानां स्वर्गनरकप्रदर्शनेन युद्धे प्रोत्साहनकथनम् ॥ 1 ॥
भीष्म उवाच 	001  
अत्राप्युदाहरन्तीममितिहासं पुरातनम् ।	001a  
प्रतर्दनो मैथिलश्च सङ्ग्रामं यत्र चक्रतुः ॥	001c  
यज्ञोपवीती सङ्ग्रामे जनको मिथिलाधिपः ।	002a  
योधानुद्धर्षयामास तन्निबोध युधिष्ठिर ॥	002c  
जनको मैथिलो राजा महात्मा सर्वतत्त्ववित् ।	003a  
योधानां दर्शयामास स्वर्गं नरकमेव च ॥	003c  
अभीरूणामिमे लोका भास्वन्तो हन्त पश्यत ।	004a  
पूर्णा गन्धर्वकन्याभिः सर्वकामदुहोऽक्षयाः ॥	004c  
इमे पलायमानानां नरकाः प्रत्युपस्थिताः ।	005a  
अकीर्तिः शाश्वती चैव यतितव्यमनन्तरम् ॥	005c  
तान्दृष्ट्वाऽरीन्विजयत भूत्वा सन्त्यागबुद्धयः ।	006a  
नरकस्याप्रतिष्ठस्य मा भूत वशवर्तिनः ॥	006c  
त्यागमूलं हि शूराणां स्वर्गद्वारमनुत्तमम् ।	007a  
इत्युक्तास्ते नृपतिना योधाः परपुरञ्जय ॥	007c  
अजयन्त रणे शत्रून्हर्षयन्तो नरेश्वरम् ।	008a  
तस्मात्त्यक्तात्मना नित्यं स्थातव्यं रणमूर्धनि ॥	008c  
गजानां रथिनो मध्ये रथानामनुसादिनः ।	009a  
सादिनामन्तरे स्थाप्यं पादातमपि दंशितम् ॥	009c  
य एवं व्यूहते राजा स नित्यं जयते रिपून् ।	010a  
तस्मादेतद्विधातव्यं नित्यमेव युधिष्ठिर ॥	010c  
स्वर्गे सुकृतमिच्छन्तः सुयुद्धेनातिमन्यवः ।	011a  
क्षोभयेयुरनीकानि सागरं मकरा यथा ॥	011c  
हर्षयेयुर्विषण्णांश्च व्यवस्थाप्य परस्परम् ।	012a  
तेषां च भूमिं रक्षेयुर्भग्नान्नात्यनुसारयेत् ॥	012c  
पुनरावर्तमानानां निराशानां च जीविते ।	013a  
वेगः सुदुःसहो राजंस्तस्मान्नात्यनुसारयेत् ॥	013c  
न हि प्रहर्तुमिच्छन्ति शूराः प्रद्रवतो भयात् ।	014a  
तस्मात्पलायमानानां कुर्यान्नात्यनुसारणम् ॥	014c  
चराणामचरा ह्यन्नमदंष्ट्रा दंष्ट्रिणामपि ।	015a  
अपाणयः पाणिमतामन्नं शूरस्य कातराः ॥	015c  
समानपृष्ठोदरपाणिपादाः पश्चाच्छरं भीरवोऽनुव्रजन्ति ।	016a  
अतो भयार्ताः प्रणिपत्य भूयः कृत्वाञ्जलीनुपतिष्ठन्ति शूरान् ॥	016c  
शूरबाहुषु लोकोऽयं लम्बते पुत्रवत्सदा ।	017a  
तस्मात्सर्वेषु लोकेषु शूरः सम्मानमर्हति ॥	017c  
न हि शौर्यात्परं किञ्चित्त्रिषु लोकेषु विद्यते ।	018a  
शूरः सर्वं पालयति सर्वं शूरे प्रतिष्ठितम् ॥ 	018c  

इति श्रीमन्महाभारते शान्तिपर्वणि राजधर्मपर्वणि एकोनशततमोऽध्यायः ॥ 99 ॥

12-99-1 अत्र शूरप्रोत्साहने विषये ॥ 12-99-3 दर्शयामास योगबलेन ॥ 12-99-5 पतितव्यमनन्तरमिति ड. द. पाठः ॥ 12-99-9 गजानां मध्ये रथिनः स्थाप्याः ॥ 12-99-12 नात्यनुसारयेन्नातिद्रावयेत् परावृत्तिभयात् ॥ 12-99-13 तदेवाह पुनरिति ॥
