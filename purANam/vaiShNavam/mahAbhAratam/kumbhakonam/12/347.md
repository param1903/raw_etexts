अध्यायः 347

भीष्मेण युधिष्ठिरम् प्रति नारदाय श्वेतद्वीपस्थहर्युक्तस्वकृतसृष्टिप्रकारानुवादः ॥ 1 ॥
भीष्म उवाच 	001  
एवं स्तुतः स भगवान् गुह्यैस्तथ्यैश्च नामभिः ।	001a  
\'भगवान्विश्वसृक्सिंहः सर्वमूर्तिमयः प्रभुः ।\'	001c  
दर्शयामास मुनये रूपं तत्परमं हरिः ॥	001e  
किञ्चिच्चन्द्राद्विशुद्धात्मा किञ्चिच्चन्द्राद्विशेषवान् ।	002a  
कृशानुवर्णः किञ्चिच्च किञ्चिद्धिष्ण्याकृतिः प्रभुः ॥	002c  
शुकपत्रनिभः किञ्चित्किञ्चित्स्फटिकसन्निभः ।	003a  
नीलाञ्जनचयप्रख्यो जातरूपप्रभः क्वचित् ॥	003c  
प्रबालाङ्कुरवर्णश्च श्वेतवर्णस्तथा क्वचित् ।	004a  
क्वचित्सुवर्णवर्णाभो वैदूर्यसदृशः क्वचित् ॥	004c  
नीलवैर्दूर्यसदृश इन्द्रनीलनिभः क्वचित् ।	005a  
मयूरग्रीववर्णाभो मुक्ताहारनिभः क्वचित् ॥	005c  
एतान्बहुधान्वर्णान्रूपैर्बिभ्रत्सनातनः ।	006a  
सहस्रनयनः श्रीमाञ्छतशीर्षः सहस्रपात् ॥	006c  
सहस्रोदरबाहुश्च अव्यक्त इति च क्वचित् ।	007a  
ओङ्कारमुद्गिरन्वक्त्रात्सावित्रीं च तदन्वयाम् ॥	007c  
शेषेभ्यश्चैव वक्त्रेभ्यश्चतुर्वेदान्गिरन्बहून् ।	008a  
आरण्यकं जगौ देवो हरिर्नारायणो वशी ॥	008c  
वेदिं कमण्डलुं दर्भान्मणिरूपांस्तथा कुशान् ।	009a  
अजिनं दण्डकाष्ठं च ज्वलितं च हुताशनम् ।	009c  
धारयामास देवेशो हस्तैर्यज्ञपतिस्तदा ॥	009e  
तं प्रसन्नं प्रसन्नात्मा नारदो द्विजसत्तमः ।	010a  
वाग्यतः प्रणतो भूत्वा ववन्दे परमेश्वरम् ॥	010c  
तमुवाच नतं मूर्ध्ना देवानामादिरव्ययः ॥	011ac  
श्रीभगवानुवाच 	012  
एकतश्च द्वितश्चैव त्रितश्चैव महर्षयः ।	012a  
इमं देशमनुप्राप्ता मम दर्शनलालसाः ॥	012c  
न च मां ते ददृशिरे न च द्रक्ष्यति कश्चन ।	013a  
ऋते ह्यैकान्तिकश्रेष्ठात्त्वं चैवैकान्तिकोत्तम ॥	013c  
ममैतास्तनवः श्रेष्ठा जाता धर्मगृहे द्विज ।	014a  
तास्त्वं भजस्व सततं साधयस्व यथागतम् ॥	014c  
वृणीष्व च वरं विप्र मत्तस्त्वं यदिहेच्छसि ।	015a  
प्रसन्नोऽहं तवाद्येह विश्वमूर्तिरिहाव्ययः ॥	015c  
नारद उवाच 	016  
अद्य मे तपसो देव यमस्य नियमस्य च ।	016a  
सद्यः फलमवाप्तं वै दृष्टो यद्भगवान्मया ॥	016c  
वर एष ममात्यन्तं दृष्टस्त्वं यत्सनातनः ।	017a  
भगवन्विश्वदृक् सिंहः सर्वमूर्तिर्महान्प्रभुः ॥	017c  
भीष्म उवाच 	018  
एवं सन्दर्शयित्वा तु नारदं परमेष्ठिजम् ।	018a  
उवाच वचनं भूयो गच्छ नारद माचिरम् ॥	018c  
इमे ह्यनिन्द्रियाहारा मद्भक्ताश्चन्द्रवर्चसः ।	019a  
एकाग्राश्चिन्तयेयुर्मां नैषां विघ्नो भवेदिति ॥	019c  
सिद्धा ह्येते महाभागाः पुरा ह्येकान्तिनोऽभवन् ।	020a  
तमोरजोभिर्निर्मुक्ता मां प्रवेक्ष्यन्त्यसंशयम् ॥	020c  
न दृश्यश्चक्षुषा योऽसौ न स्पृश्यः स्पर्शनेन च ।	021a  
न घ्रेयश्चैव गन्धेन रसेन च विवर्जितः ॥	021c  
सत्वं रजस्तमश्चैव न गुणास्तं भजन्ति वै ।	022a  
यश्च सर्वगतः साक्षी लोकस्यात्मेति कथ्यते ॥	022c  
भूतग्रामशरीरेषु नश्यत्सु न विनश्यति ।	023a  
अजो नित्यः शाश्वतश्च निर्गुणो निष्कलस्तथा ॥	023c  
द्विर्द्वादशेभ्यस्तत्त्वेभ्यः ख्यातो यः पञ्चविंशकः ।	024a  
पुरुषो निष्क्रियश्चैव ज्ञानदृश्यश्च कथ्यते ॥	024c  
यं प्रविश्य भवन्तीह मुक्ता वै द्विजसत्तमाः ।	025a  
स वासुदेवो विज्ञेयः परमात्मा सनातनः ॥	025c  
पश्य देवस्य माहात्म्यं महिमानं च नारद ।	026a  
शुभाशुभैः कर्मभिर्यो न लिप्यति कदाचन ॥	026c  
सत्वं रजस्तमश्चेति गुणानेतान्प्रचक्षते ।	027a  
एते सर्वशरीरेषु तिष्ठन्ति विचरन्ति च ॥	027c  
एतान्गुणांस्तु क्षेत्रज्ञो भुङ्क्ते नैभिः स भुज्यते ।	028a  
निर्गुणो गुणभुक्चैव गुणस्रष्टा गुणातिगः ॥	028c  
जगत्प्रतिष्ठा देवर्षे पृथिव्यप्सु प्रलीयते ।	029a  
ज्योतिष्यापः प्रलीयन्ते ज्योतिर्वायौ प्रलीयते ॥	029c  
खे वायुः प्रलयं याति मनस्याकाशमेव च ।	030a  
मनो हि परमं भूतं तदव्यक्ते प्रलीयते ॥	030c  
अव्यक्तं पुरुषे ब्रह्मन्निष्क्रिये सम्प्रलीयते ।	031a  
नास्ति तस्मात्परतरः पुरुषाद्वै सनातनात् ॥	031c  
नित्यं हि नास्ति जगति भूतं स्थावरजङ्गमम् ।	032a  
ऋते तमेकं पुरुषं वासुदेवं सनातनम् ।	032c  
सर्वभूतात्मभूतो हि वासुदेवो महाबलः ॥	032e  
पृथिवी वायुराकाशमापो ज्योतिश्च पञ्चमम् ।	033a  
ते समेता महात्मानः शरीरमिति सञ्ज्ञितम् ॥	033c  
तदाविशति यो ब्रह्मन्न दृश्यो लघुविक्रमः ।	034a  
उत्पन्न एव भवति शरीरं चेष्टयन्प्रभुः ॥	034c  
न विना धातुसङ्घातं शरीरं भवति क्वचित् ।	035a  
न च जीवं विना ब्रह्मन्वायवश्चेष्टयन्त्युत ॥	035c  
स जीवः परिसङ्ख्यातः शेषः सङ्कर्षणः प्रभुः ।	036a  
तस्मात्सनत्कुमारत्वं योऽलभत्स्वेन कर्मणा ॥	036c  
यस्मिंश्च सर्वभूतानि प्रद्युम्नः परिपठ्यते ।	037a  
तस्मात्प्रसूतो यः कर्ता कारणं कार्यमेव च ॥	037c  
तस्मात्सर्वं सम्भवति जगत्स्थावरजङ्गमम् ।	038a  
सोऽनिरुद्धः स ईशानो व्यक्तिः सा सर्वकर्मसु ॥	038c  
यो वासुदेवो भगवान्क्षेत्रज्ञो निर्गुणात्मकः ।	039a  
ज्ञेयः स एव राजेन्द्र जीवः सङ्कर्षणः प्रभुः ॥	039c  
सङ्कर्षणाच्च प्रद्युम्नो मनोभूतः स उच्यते ।	040a  
प्रद्युम्नाद्योऽनिरूद्धस्तु सोहङ्कारः स ईश्वरः ॥	040c  
मत्तः सर्वं सम्भवति जगत्स्थावरजङ्गमम् ।	041a  
अक्षरं च क्षरं चैव सच्चासच्चैव नारद ॥	041c  
मां प्रविश्य भवन्तीह मुक्ता भक्तास्तु ये मम ।	042a  
अहं हि पुरुषो ज्ञेयो निष्क्रियः पञ्चविंशकः ॥	042c  
निर्गुणो निष्कलश्चैव निर्द्वन्द्वो निष्परिग्रहः ।	043a  
एतत्त्वया न विज्ञेयं रूपवानिति दृश्यते ॥	043c  
इच्छन्मुहूर्तान्नश्येयमीशोऽहं जगतो गुरुः ।	044a  
माया ह्येषा मया सृष्टा यन्मां पश्यसि नारद ॥	044c  
सर्वभूतगुणैर्युक्तं नैवं त्वं ज्ञातुमर्हसि ।	045a  
मयैतत्कथितं सम्यक्तव मूर्तिचतुष्टयम् ॥	045c  
अहं हि जीवसञ्ज्ञो वै मयि जीवः समाहितः ।	046a  
मैवं ते बुद्धिरत्राभूर्द्दृष्टो जीवो मयेति वै ॥	046c  
अहं सर्वत्रगो ब्रह्मन्भूतग्रामान्तरात्मकः ।	047a  
भूतग्रामशरीरेषु नश्यत्सु न नशाम्यहम् ॥	047c  
सिद्धा हि ते महाभागा नरा ह्येकान्तिनोऽभवन् ।	048a  
तमोरजोभ्यां निर्मुक्ताः प्रवेक्ष्यन्ति च मां मुने ॥	048c  
\'अहं कर्ता च कार्यं च कारणं चापि नारद ।	049a  
न दृश्यश्चक्षुषा देवः स्पृश्यो न स्पर्शनेन च ।	049c  
आघ्रेयो नैव गन्धेन रसेन च विसर्जितः ॥	049e  
सत्वं रजस्तमश्चैव न गुणास्ते भवन्ति हि ।	050a  
स हि सर्वगतः साक्षी लोकस्यात्मेति कथ्यते ॥\'	050c  
हिरण्यगर्भो लोकादिश्चतुर्वक्त्रोऽनिरुक्तगः ।	051a  
ब्रह्मा सनातनो देवो मम बह्वर्थचिन्तकः ॥	051c  
ललाटाच्चैव मे रुद्रो देवः क्रोधाद्विनिःसृतः ।	052a  
पश्यैकादश मे रुद्रान्दक्षिणं पार्श्वमास्थितान् ॥	052c  
द्वादशैव तथाऽऽदित्यान्वामपार्श्वे समास्थितान् ।	053a  
अग्रतश्चैव मे पश्य वसूनष्टौ सुरोत्तमान् ॥	053c  
नासत्यं चैव दस्रं च भिषजौ पश्य पृष्ठतः ।	054a  
सर्वान्प्रजापतीन्पश्य पश्य सप्तऋषींस्तथा ॥	054c  
वेदान्यज्ञांश्च शतशः पश्यामृतमथौषधीः ।	055a  
तपांसि नियमांश्चैव यमानपि पृथग्विधान् ॥	055c  
तथाऽष्टगुणमैश्वर्यमेकस्थं पश्य मूर्तिमत् ।	056a  
श्रियं लक्ष्मीं च कीर्तिं च पृथिवीं च ककुद्मिनीम् ॥	056c  
वेदानां मातरं पश्य मत्स्थां देवीं सरस्वतीम् ।	057a  
ध्रुवं च ज्योतिषां श्रेष्ठं पश्य नारद खेचरम् ॥	057c  
अम्भोधरान्समुद्रांश्च सरांसि सरितस्तथा ।	058a  
मूर्तिमन्तः पितृगणांश्चतुरः पश्य सत्तम ॥	058c  
त्रींश्चैवेमान्गुणान्पश्य मत्स्थान्मूर्तिविवर्जितान् ।	059a  
देवकार्यादपि मुने पितृकार्यं विशिष्यते ॥	059c  
देवानां च पितॄणां च पिता ह्येकोऽहमादितः ।	060a  
अहं हयशिरा भूत्वा समुद्रे पश्चिमोत्तरे ॥	060c  
पिबामि सुहुतं हव्यं कव्यं च श्रद्धयाऽन्वितम् ।	061a  
मया सृष्टः पुरा ब्रह्मा मां यज्ञमयजत्स्वयम् ॥	061c  
ततस्तस्मै वरान्प्रीतो दत्तवानस्म्यनुत्तमान् ।	062a  
मत्पुत्रत्वं च कल्पादौ लोकाध्यक्षत्वमेव च ॥	062c  
अहङ्कारकृतं चैव नामपर्यायवाचकम् ।	063a  
त्वया कृतां च मर्यादां नातिक्रंस्यति कश्चन ॥	063c  
त्वं चैव वरदो ब्रह्मन्वरेप्सूनां भविष्यसि ।	064a  
सुरासुरगणानां च ऋषीणां च तपोधन ॥	064c  
पितॄणां च महाभाग सततं संशितव्रत ।	065a  
विविधानां च भूतानां त्वमुपास्यो भविष्यसि ॥	065c  
प्रादुर्भावगतश्चाहं सुरकार्येषु नित्यदा ।	066a  
अनुशास्यस्त्वया ब्रह्मन्नियोज्यश्च सुतो यथा ॥	066c  
एतांश्चान्यांश्च रुचिरान्ब्रह्मणेऽमिततेजसे ।	067a  
\'एवं रुद्राय मनवे इन्द्रायामिततेजसे ।\'	067c  
अहं दत्त्वा वरान्प्रीतो निवृत्तिपरमोऽभवम् ॥	067e  
निर्वाणं सर्वधर्माणां निवृत्तिः परमा स्मृता ।	068a  
तस्मान्निवृत्तिमापन्नश्चरेत्सर्वाङ्गनिर्वृतः ॥	068c  
विद्यासहायवन्तं मामादित्यस्थं सनातनम् ।	069a  
कपिलं प्राहुराचार्याः साङ्ख्यनिश्चितनिश्चयाः ॥	069c  
हिरण्यगर्भो भगवानेष च्छन्दसि संस्तुतः ।	070a  
सोहं योगगतिर्ब्रह्मन्योगशास्त्रेषु शब्दितः ॥	070c  
एषोऽहं व्यक्तिमाश्रित्य तिष्ठामि दिवि शाश्वतः ।	071a  
ततो युगसहस्रान्ते संहरिष्ये जगत्पुनः ॥	071c  
कृत्वाऽऽत्मस्थानि भूतानि स्थावराणि चराणि च ।	072a  
एकाकी विद्यया सार्धं विहरिष्ये जगत्पुनः ॥	072c  
ततो भूयो जगत्सर्वं करिष्यामीह विद्यया ।	073a  
अस्मिन्मूर्तिश्चतुर्थी या साऽसृजच्छेषमव्ययम् ॥	073c  
स हि सङ्कर्षणः प्रोक्तः प्रद्युम्नः सोप्यजीजनत् ।	074a  
प्रद्युम्नादनिरुद्धोऽहं सर्गो मम पुनःपुनः ॥	074c  
अनिरुद्धात्तथा ब्रह्मा तन्नाभिकमलोद्भवः ।	075a  
ब्रह्मणः सर्वभूतानि चराणि स्थावराणि च ॥	075c  
एतां सृष्टिं विजानीहि कल्पादिषु पुनःपुनः ।	076a  
यथा सूर्यस्य गगनादुदयास्तमने इह ।	076c  
नष्टे पुनर्बलात्काल आनयत्यमितद्युते ॥	076e  

इति श्रीमन्महाभारते शान्तिपर्वणि मोक्षधर्मपर्वणि नारायणीये सप्तचत्वारिंशदधिकत्रिशततमोऽध्यायः ॥ 347 ॥

12-347-1 स्तव्यैश्च नामभिरिति थ. पाठः । तं मुनिं दर्शयामास नारदं विश्वरूपधृदिति झ. ध. पाठः ॥ 12-347-7 गायत्रीं च तदन्वयामिति ध. पाठः ॥ 12-347-9 वेदिं कमण्डलुं शुभ्रान्मणीनुपानहौ कुशानिति झ. पाठः ॥ 12-347-13 ददृशिरे ददृशुः ॥ 12-347-19 मद्भक्ताः सूर्यवर्चस इति ध. पाठः ॥ 12-347-22 न गुणाः सम्भवन्ति हीति ध. पाठः ॥ 12-347-35 शरीरं चेन्द्रियाणि चेति ध. पाठः ॥ 12-347-37 मानसः सर्वभूतानामिति ध. पाठः ॥ 12-347-38 व्यक्तः सर्वेषु कर्मस्विति ट. पाठः ॥ 12-347-42 मां प्रविश्य भजन्तीहेति ध. पाठः ॥ 12-347-53 वसूनष्टौ समाश्रितानिति थ. पाठः ॥ 12-347-55 वेदान्यज्ञान्पशूंश्चैव स्रुक्च दर्भमहौषधीरिति थ. पाठः ॥ 12-347-57 ब्रह्मण्यं ज्योतिषां श्रेष्ठमिति ध. पाठः ॥ 12-347-61 ब्रह्मा मद्यज्ञमयजत्स्वयमिति ट. ध. पाठः ॥ 12-347-68 तस्मिन्निवृत्तिमापन्ने चरेत्सर्वत्र विष्ठित इति ध. पाठः । चरेत्सर्वत्र निस्स्पृह इति ट. पाठः ॥ 12-347-70 हिरण्यगर्भो भगवान्विश्वयोनिः सनातन इति ट. पाठः ॥ 12-347-71 तिष्ठामि भुवि शाश्वत इति थ. पाठः ॥ 12-347-75 तत्रादिकमलोद्भवः इति ध. पाठः ॥
