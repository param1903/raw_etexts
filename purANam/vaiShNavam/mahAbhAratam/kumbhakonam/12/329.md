अध्यायः 329

भीष्मेण युधिष्ठिरम् प्रति व्यासकृतशुकानुशासनानुवादः ॥ 1 ॥
युधिष्ठिर उवाच 	001  
कथं निर्वेदमापन्नः शुको वैयासकिः पुरा ।	001a  
एतदिच्छाम्यहं श्रोतुं परं कौतूहलं हि मे ॥	001c  
भीष्म उवाच 	002  
प्राकृतेनैव वृत्तेन चरन्तमकुतोभयम् ।	002a  
अध्याप्य कृत्स्नं स्वाध्यायमन्वशाद्वै पिता सुतम् ॥	002c  
व्यास उवाच 	003  
धर्मं पुत्र निषेवस्व सुतीक्ष्णौ च हिमातपौ ।	003a  
क्षुत्पिपासे च वायुं च जय नित्यं जितेन्द्रियः ॥	003c  
सत्यमार्जवमक्रोधमनसूयां दमं तपः ।	004a  
अहिंसां चानृशंस्यं च विधिवत्परिपालय ॥	004c  
सत्ये तिष्ठ रतो धर्मे हित्वा सर्वमनार्जवम् ।	005a  
देवतातिथिशेषेण यात्रां प्राणस्य संलिह ॥	005c  
फेनमात्रोपमे देहे जीवे शकुनिवत्स्थिते ।	006a  
अनित्ये प्रियसंवासे कथं स्वपिषि पुत्रक ॥	006c  
अप्रमत्तेषु जाग्रत्सु नित्ययुक्तेषु शत्रुषु ।	007a  
अन्तरं लिप्यमानेषु बालस्त्वं नावबुध्यसे ॥	007c  
अहःसु गण्यमानेषु क्षीयमाणे तथाऽऽयुषि ।	008a  
जीविते लिख्यमाने च किमुत्थाय न धावसि ॥	008c  
ऐहलौकिकनीहन्ते मांसशोणितवर्धनम् ।	009a  
पारलौकिककार्येषु प्रसुप्ता भृशनास्तिकाः ॥	009c  
धर्माय येऽभ्यसूयन्ति बुद्धिमोहान्विता नराः ।	010a  
अपथा गच्छतां तेषामनुयाताऽपि पीड्यते ॥	010c  
ये तु तुष्टाः श्रुतिपरा महात्मानो महाबलाः ।	011a  
धर्म्यं पन्थानमारूढास्तानुपास्स्व च पृच्छ च ॥	011c  
उपधार्य मतं तेषां बुधानां धर्मदर्शिनाम् ।	012a  
नियच्छ परया बुद्ध्या चित्तमुत्पथगामि वै ॥	012c  
आद्यकालिकया बुद्ध्या दूरेश्व इति निर्भयाः ।	013a  
सर्वभक्ष्या न पश्यन्ति कर्मभूमिमचेतसः ॥	013c  
धर्मं निःश्रेणिमास्थाय किञ्चित्किञ्चित्समारुह ।	014a  
कोशकारवदात्मानं वेष्टयन्नावबुध्यसे ॥	014c  
नास्तिकं भिन्नमर्यादं कूलपातमिव स्थितम् ।	015a  
वामतः कुरु विस्रब्धो नरं वेणुमिवोद्धृतम् ॥	015c  
कामक्रोधग्राहवतीं पञ्चेन्द्रियजलां नदीम् ।	016a  
नावं धृतिमयीं कृत्वा जन्मदुर्गाणि सन्तर ॥	016c  
मृत्युनाऽभ्याहते लोके जरया परिपीडिते ।	017a  
अमोघासु पतन्तीषु धर्मयानेन सन्तर ॥	017c  
तिष्ठन्तं च शयानं च मृत्युरन्वेषते यदा ।	018a  
निर्वृतिं लभते कस्मादकस्मान्मृत्युनाऽशितः ॥	018c  
सञ्चिन्वानकमेवैनं कामानामवितृप्तकम् ।	019a  
वृकीवोरणमासाद्य मृत्युरादाय गच्छति ॥	019c  
क्रमशः सञ्चितशिखो धर्मबुद्धिमयो महान् ।	020a  
अन्धकारे प्रवेष्टव्ये दीपो यत्नेन धार्यताम् ॥	020c  
सम्पतन्देहजालानि कदाचिदिह मानुषे ।	021a  
ब्राह्मण्यं लभते जन्तुस्तत्पुत्र परिपालय ॥	021c  
ब्राह्मणस्य तु देहोऽयं न कामार्थाय जायते ।	022a  
इह क्लेशाय तपसे प्रेत्य त्वनुपमं सुखम् ॥	022c  
ब्राह्मण्यं बहुभिरवाप्यते तपोभिस्तल्लब्ध्वा न रतिपरेण हेलितव्यम् ।	023a  
स्वाध्याये तपसि दमे च नित्ययुक्तः मोक्षार्थी कुशलपरः सदा यतस्व ॥	023c  
अव्यक्तप्रकृतिरयं कलाशरीरः सूक्ष्मात्मा क्षणत्रुटिका निमेषरोमा ।	024a  
यानेतत्समबलशुक्लकृष्णनेत्रो मासाङ्गो द्रवति वयोहयो नराणाम् ॥	024c  
तं दृष्ट्वा प्रसृतमजस्रमुग्रवेगं गच्छन्तं सततमिहान्ववेक्षमाणम् ।	025a  
चक्षुस्ते यदि न परप्रणेतृनेयं धर्मे ते रमतु मनः परं निशाम्य ॥	025c  
येऽमी तु प्रचलितधर्मकामवृत्ताः क्रोशन्तः सततमनिष्टसम्प्रयोगात् ।	026a  
क्लिश्यन्तः परिगतवेदनाशरीरा बह्वीभिः सुभृशमधर्मवागुराभिः ॥	026c  
राजा सदा धर्मपरः शुभाशुभस्य गोप्ता समीक्ष्य सुकृतिनां दधाति लोकान् ।	027a  
बहुविधमपि चरति प्रविशति सुखमनुपगतं निरवद्यम् ॥	027c  
श्वानो भीषणकाया अयोमुखानि वयांसि बलगृध्रकुररपक्षिणां च सङ्घातम् ।	028a  
नरकदने रुधिरपा गुरुवचननुदमुपरतं विशन्त्यसन्तः ॥	028c  
मर्यादा नियताः स्वयम्भुवा य इहेमाः प्रभिनत्ति दश गुणा मनोऽनुगत्वात् ।	029a  
निवसति भृशमसुखं पितृविषयविपिनमवगाह्य स पापः ॥	029c  
यो लुब्धः सुभृशं प्रियानृतश्च मनुष्यः सततनिकृतिवञ्चनाभिरतिः स्यात् ।	030a  
उपनिधिभिरसुखकृत्स परमनिरयगो भृशमसुखमनुभवति दुष्कृतकर्मा ॥	030c  
उष्णां वैतरणीं महानदीमवगाढोऽसिपत्रवनभिन्नगात्रः ।	031a  
परशुवनशयोनिपतितो वसति च महानिरये भृशार्तः ॥	031c  
महापादनि कत्थसे न चाप्यवेक्षसे परम् ।	032a  
चिरस्य मृत्युकारिकामनागतां न बुध्यसे ॥	032c  
प्रयस्यतां किमास्यते समुत्थितं महद्भयम् ।	033a  
अतिप्रमाथि दारुणं सुखस्य संविधीयताम् ॥	033c  
पुरा मृतः प्रणीयसे यमस्य राजशासनात् ।	034a  
त्वमन्तकाय दारुणैः प्रयत्नमार्जवे कुरु ॥	034c  
पुरा समूलबान्धवं प्रभुर्हरत्यदुःखवित् ।	035a  
कियत्तवेह जीवितं यमे न चास्ति वारकः ॥	035c  
पुरा विवाति मारुतो यमस्य यः पुरःसरः ।	036a  
पुरैक एव नीयसे कुरुष्व साम्परायिकम् ॥	036c  
पुरा स एक एव ते प्रवाति मारुतोऽन्तकः ।	037a  
पुरा च विभ्रमन्ति ते दिशो महाभयागमे ॥	037c  
श्रुतिश्च सन्निरुध्यते पुरा तवेह पुत्रक ।	038a  
समाकुलस्य गच्छतः समाधिमुत्तमं कुरु ॥	038c  
शुभाशुभे पुरा कृते प्रमादकर्मविप्लुते ।	039a  
स्मरन्पुराऽनुतप्यसे निधत्स्व केवलं निधिम् ॥	039c  
पुरा जरा कलेवरं विजर्झरीकरोति ते ।	040a  
बलाङ्गरूपहारिणी निधत्स्व केवलं निधिम् ॥	040c  
पुरा शरीरमन्तको भिनत्ति रोगसायकैः ।	041a  
प्रसह्य जीवितक्षये तपो महत्समारभ ॥	041c  
पुरा वृका भयङ्करा मनुष्यदेहगोचराः ।	042a  
अभिद्रवन्ति सर्वतो यतस्व पुण्यशीलने ॥	042c  
पुरान्धकारमेककोऽनुपश्यसि त्वरस्व वै ।	043a  
पुरा हिरण्मयान्नगान्निरीक्षसेऽद्रिमूर्धनि ॥	043c  
पुरा कुसङ्गतानि ते सुहृन्मुखाश्च शत्रवः ।	044a  
विचालयन्ति दर्शनाद्घटस्व पुत्र यत्परम् ॥	044c  
धनस्य यस्य राजतो भयं न चास्ति चोरतः ।	045a  
मृतं च यन्न मुञ्चति समार्जयस्व तद्धनम् ॥	045c  
न तत्र संविभज्यते स्वकर्मभिः परस्परम् ।	046a  
यदेव यस्य यौतकं तदेव तत्र सोऽश्नृते ॥	046c  
परत्र येन जीव्यते तदेव पुत्र जीयताम् ।	047a  
धनं यदक्षरं ध्रुवं समार्जयस्व तत्स्वयम् ॥	047c  
न यावदेव पच्यते महाजनस्य यावकम् ।	048a  
अपक्व एव यावके पुरा प्रलीयसे त्वरम् ॥	048c  
न मातृपुत्रबान्धवा न संस्तुतः प्रियो जनः ।	049a  
अनुव्रजन्ति सङ्कटे व्रजन्तमेकपातिनम् ॥	049c  
यदेव कर्म केवलं पुराकृतं शुभाशुभम् ।	050a  
तदेव पुत्र यौतकं भवत्यमुत्र गच्छतः ॥	050c  
हिरण्यरत्नसञ्चयाः शुभाशुभेन सञ्चिताः ।	051a  
न तस्य देहसङ्क्षये भवन्ति कार्यसाधकाः ॥	051c  
न पुत्र शान्तिरस्ति ते कृताकृतस्य कर्मणः ।	052a  
न साक्षिकोऽऽत्मना समो नृणामिहास्ति कश्चन ॥	052c  
मनुष्यदेहशून्यकं भवत्यमुत्र गच्छतः ।	053a  
प्रविश्य बुद्धिचक्षुषा प्रदृश्यते हि सर्वशः ॥	053c  
इहाग्निसूर्यवायवः शरीरमाश्रितास्त्रयः ।	054a  
त एव तस्य साक्षिणो भवन्ति धर्मदर्शिनः ॥	054c  
अहर्निशेषु सर्वतः स्पृशत्सु सर्वचारिषु ।	055a  
प्रकाशगूढवृत्तिषु स्वधर्ममेव पालय ॥	055c  
अनेकपारिपान्थके विरूपरौद्रमक्षिके ।	056a  
स्वमेव कर्म रक्ष्यतां स्वकर्म तत्र गच्छति ॥	056c  
न तत्र संविभज्यते स्वकर्मभिः परस्परम् ।	057a  
तथा कृतं स्वकर्मजं तदेव भुज्यते फलम् ॥	057c  
यथाऽप्सरोगणाः फलं सुखं महर्षिभिः सह ।	058a  
तथाऽऽप्नुवन्ति कर्मजं विमानकामगामिनः ॥	058c  
यथेह यत्कृतं शुभं विपाप्मभिः कृतात्मभिः ।	059a  
तदाप्नुवन्ति मानवास्तथा विशुद्धयोनयः ॥	059c  
प्रजापतेः सलोकतां बृहस्पतेः शतक्रतोः ।	060a  
व्रजन्ति ते परां गतिं गृहस्थधर्मसेतुभिः ॥	060c  
सहस्रशोऽप्यनेकशः प्रवक्तुमुत्सहामहे ।	061a  
अबुद्धिमोहनं पुनः प्रभुस्तु तेन पावकः ॥	061c  
गता त्रिरष्टवर्षता ध्रुवोऽसि पञ्चविंशकः ।	062a  
कुरुष्व धर्मसञ्चयं वयो हि तेऽतिवर्तते ॥	062c  
पुरा करोति सोऽन्तकः प्रमादगोमुखां चमूम् ।	063a  
यथागृहीतमुत्थितस्त्वरस्व धर्मपालने ॥	063c  
यथा त्वमेव पृष्ठतस्त्वमग्रतो गमिष्यसि ।	064a  
तथा गतिं गमिष्यतः किमात्मना परेण वा ॥	064c  
यदेकपातिनां सतां भवत्यमुत्र गच्छताम् ।	065a  
भयेषु साम्परायिकं निधत्स्व केवलं निधिम् ॥	065c  
सतूलमूलबान्धवं प्रभुर्हरत्यसङ्गवान् ।	066a  
न सन्ति यस्य वारकाः कुरुष्व धर्मसन्निधिम् ॥	066c  
इदं निदर्शनं मया तवेह पुत्र सम्मतम् ।	067a  
स्वदर्शनानुमानतः प्रवर्णितं कुरुष्व तत् ॥	067c  
ददाति यः स्वकर्मणा धनानि यस्यकस्यचित् ।	068a  
अबुद्धिमोहजैर्गुणैः स एक एव युज्यते ॥	068c  
शुभं समस्तमश्नुते प्रकुर्वतः शुभाः क्रियाः ।	069a  
तदेतदर्थदर्शनं कृतज्ञमर्थसंहितम् ॥	069c  
निबन्धनी रज्जुरेषा या ग्रामे वसतो रतिः ।	070a  
छित्त्वैतां सुकृतो यान्ति नैनां छिदन्ति दुष्कृतः ॥	070c  
किं ते धनेन किं बन्धुभिस्ते किं ते पुत्रैः पुत्रक यो मरिष्यसि ।	071a  
आत्मानमन्विच्छ गुहां प्रविष्टं पितामहास्ते क्व गताश्च सर्वे ॥	071c  
श्वः कार्यमद्ये कुर्वीत पूर्वाह्णे चापराह्णिकम् ।	072a  
न हि प्रतीक्षते मृत्युः कृतं वाऽस्य न वाऽकृतम् ॥	072c  
अनुगम्य विनाशान्ते निवर्तन्ते ह बान्धवाः ।	073a  
अग्नौ प्रक्षिप्य पुरुषं ज्ञातयः सुहृदस्तथा ॥	073c  
नास्तिकान्निरनुक्रोशान्नरान्पापमते स्थितान् ।	074a  
वामतः कुरु विस्रब्धं परं प्रेप्सुरतन्द्रितः ॥	074c  
एवमभ्याहते लोके कालेनोपनिपीडिते ।	075a  
सुमहद्धैर्यमालम्ब्य धर्मं सर्वात्मना कुरु ॥	075c  
अथेमं दर्शनोपायं सम्यग्यो वेत्ति मानवः ।	076a  
सम्यक् स्वधर्मं कृत्वेह परत्र सुखमश्नुते ॥	076c  
न देहभेदे मरणं विजानतां न च प्रणाशः स्वनुपालिते पथि ।	077a  
धर्मं हि यो बर्धयते स पण्डितो य एव धर्माच्च्यवते स दह्यते ॥	077c  
प्रयुक्तयोः कर्मपथि स्वकर्मणोः फलं प्रयोक्ता लभते यथाविधि ।	078a  
निहीनकर्मा निरयं प्रपद्यते त्रिविष्टपं गच्छति धर्मपारगः ॥	078c  
सोपानभूतं स्वर्गस्य मानुष्यं प्राप्य दुर्लभम् ।	079a  
तथाऽऽत्मानं समादध्याद्भ्रश्यते न पुनर्यथा ॥	079c  
यस्य नोत्क्रामति मतिः स्वर्गमार्गानुसारिणी ।	080a  
तमाहुः पुण्यकर्माणमशोच्यं मित्रबान्धवैः ॥	080c  
यस्य नोपहता बुद्धिर्निश्चये ह्यवलम्बते ।	081a  
स्वर्गे कृतावकाशस्य नास्ति तस्य महद्भयम् ॥	081c  
तपोवनेषु ये जातास्तत्रैव निधनं गताः ।	082a  
तेषामल्पतरो धर्मः कामभोगानजानताम् ॥	082c  
यस्तु भोगान्परित्यज्य शरीरेण तपश्चरेत् ।	083a  
न तेन किञ्चिन्न प्राप्तं तन्मे बहुमतं फलम् ॥	083c  
मातापितृसहस्राणि पुत्रदारशतानि च ।	084a  
अनागतान्यतीतानि कस्य ते कस्य वा वयम् ॥	084c  
अहमेको न मे कश्चिन्नाहमन्यस्य कस्यचित् ।	085a  
न तं पश्यामि यस्याहं तन्न पश्यामि यो मम ॥	085c  
न तेषां भवता कार्यं न कार्यं तव तैरपि ।	086a  
स्वकृतैस्तानि जातानि भवांश्चैव गमिष्यति ॥	086c  
इह लोके हि धनिनां परोऽपि स्वजनायते ।	087a  
स्वजनस्तु दरिद्राणां जीवतामपि नश्यति ॥	087c  
सञ्चिनोत्यशुभं कर्म कलत्रापेक्षया नरः ।	088a  
ततः क्लेशमवाप्नोति परत्रेह तथैव च ॥	088c  
पश्यति च्छिन्नभूतं हि जीवलोकं स्वकर्मणा ।	089a  
तत्कुरुष्व तथा पुत्र कृत्स्नं यत्समुदाहृतम् ॥	089c  
तदेतत्सम्प्रदृश्यैव कर्म भूमिं प्रपश्यतः ।	090a  
शुभान्याचरितव्यानि परलोकमभीप्सता ॥	090c  
मासर्तुसञ्ज्ञापरिवर्तकेन सूर्याग्निना रात्रिदिवेन्धनेन ।	091a  
स्वकर्मनिष्ठाफलसाक्षिकेण भूतानि कालः पचति प्रसह्य ॥	091c  
धनेन किं यन्न ददाति नाश्नुते बलेन किं येन रिपुं न बाधते ।	092a  
श्रुतेन किं येन न धर्ममाचरेत्किमात्मना यो न जितेन्द्रियो वशी ॥	092c  
भीष्म उवाच 	093  
इदं द्वैपायनवचो हितमुक्तं निशम्य तु ।	093a  
शुको गतः परित्यज्य पितरं मोक्षदैशिकम् ॥ 	093c  

इति श्रीमन्महाभारते शान्तिपर्वणि मोक्षधर्मपर्वणि एकोनत्रिंशदधिकत्रिशततमोऽध्यायः ॥ 329 ॥

12-329-2 स्वाध्यायमन्वशिक्षयत स्वयमिति ट. थ. ध. पाठः ॥ 12-329-5 हित्वा सङ्गमनार्जवमिति प्राणस्य लेलिहेति च. ध. पाठः । संलिह स्पृश । स्वाद्वस्वादुविवेकं मा कार्षीरित्यर्थः ॥ 12-329-6 आमपात्रोपमे इति ध. पाठः । स्वपिषि पुरुषार्थसाधने न प्रवर्तसे ॥ 12-329-7 शत्रुषु कामादिषु । अन्तरं छिद्रम् ॥ 12-329-8 न धावसि देवं गुरुं वा शरणं न यासि । जीविते लिह्यमाने चेति ध. पाठः । जीविते लुल्यमाने चेति ट. पाठः ॥ 12-329-10 अपथा अपथेन । बुद्धिमोहपरायणा इति ट. थ. पाठः ॥ 12-329-13 आद्यकालिकया वर्तमानमात्रदर्शिन्या ॥ 12-329-15 कूलपातं महानदीपूरम् । रणरेणुमिवोत्थितमिति घ. पाठः । रथरेणुमिवेति ध. पाठः । रथरेणुं यथा वामतः कुर्वन्ति वामभागे कुर्वन्ति वर्जयन्तीत्यर्थ इति रत्नगर्भः । खररेणुमिति ट. थ. पाठः ॥ 12-329-17 अमोघासु आयुर्हरणेन सफलासु रात्रिषु । धर्मपोतेन सञ्चरेति ध. पाठः । जरया परिवारित इति ट. थ. पाठः ॥ 12-329-18 मृत्युरन्वेति ते यदेति ट. थ. ध. पाठः । निवृत्तिं लम्भसे यस्मात्तस्मात्त्वं मृत्युनाशित इति ध. पाठः ॥ 12-329-19 सञ्चिन्वानकं धनादिसञ्चयपरम् ॥ 12-329-20 अन्धकारे संसारे । दीपो ज्ञानम् ॥ 12-329-22 इह क्लेशाय महते प्रेत्यानन्तसुखाय चेति ध. पाठः ॥ 12-329-24 शुक्लकृष्णौ पक्षौ ॥ 12-329-25 चक्षुर्ज्ञानं परप्रणेतृनेयम् । अन्धवत् यदि न भवसीत्यर्थः । परं परलोकम् आत्मानं वा ॥ 12-329-26 परिगतं प्राप्तं वेदनाशरीरं यमलोके यातनाशरीरं यैस्ते तथाभूता भवन्तीति शेषः ॥ 12-329-28 श्वान इति नराणां कदनं यत्र तस्मिन्नरके । रुधिरपाः कीटाः । गुरूणां मातृपितृप्रभृतीनां वचनं नुदति दूरीकरोति तम् उपतरं मृतम् । श्वानो भीषिकयेति ध. पाठः ॥ 12-329-29 पितृविषये यमलोके विपिनमसिपत्रवनं तदेवावगाह्य तत्रैव निवसति ॥ 12-329-30 निकृतिर्नीचकर्म वञ्चनाचौर्यादि । उपनिधिभिश्छलेन । अपकीर्तिभिरशुभकृतः कृत्स्नं परमनिरययातनाभृशमसुखमनुभवति दुष्कृतकर्मेति ट. पाठः ॥ 12-329-32 महापदानि ब्रह्मादीनां स्थानानि दृष्ट्वा कत्थसे धन्योऽहमिति श्लाघसे परन्तु ब्रह्म नावेक्षसे । मृत्युकारिकां जराम् ॥ 12-329-33 प्रयास्यतां मोक्षमार्गेण प्रस्थातव्यम् । सुखस्य प्रमाथि संविधीयतां प्रयत्यताम् ॥ 12-329-34 अन्तकाय अयतिसुखाय । दारुणैः कृच्छ्रादितपोभिः ॥ 12-329-42 वृकाः कामादयः ॥ 12-329-43 हिरण्मयवृक्षदर्शनं मरणचिह्नम् ॥ 12-329-44 ते त्वाम् ॥ 12-329-45 तद्धनं विद्याम् ॥ 12-329-46 यौतकं विवाहाप्तं धनं दायादाग्राह्यम् ॥ 12-329-48 यावके घृतखण्डमिश्रे यवपिवष्टविकारे त्वरं त्वरायुक्तं यथा स्यात्तथा प्रलीयसे म्रियसे । भोगान्भुक्त्वा मोक्षे यत्नं करिष्यामीति न मन्तव्यमिति भावः ॥ 12-329-55 यथेन्द्रियेषु सर्वतः श्रुतेष्विति ध. पाठः ॥ 12-329-58 तथाऽऽप्नुवन्ति कर्मतो विबुद्धिमोहनं पुनरिति ट. ध. पाठः ॥ 12-329-66 कुरुष्व धर्मसञ्चयमिति ध. पाठः ॥ 12-329-72 नहि तद्वेद कस्याद्यमृत्युसेनाभिवीक्षते इति ध. पाठः । को हि तद्वेद यस्याद्यमृत्युसेनाभिवीक्षत इति ट. थ. पाठः ॥ 12-329-79 सृज्यते न पुनर्यथेति ध. पाठः । म्रियते न पुनर्यथेति ट. पाठः ॥ 12-329-83 तदेव बहुलं मतमिति ट. ध. पाठः ॥ 12-329-93 हितयुक्तमिति ध. पाठः । मोक्षदैशिकं मोक्षोपदेष्टारम् ॥
