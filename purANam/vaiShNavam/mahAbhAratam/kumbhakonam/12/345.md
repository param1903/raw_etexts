अध्यायः 345

भीष्मेण युधिष्ठिरम् प्रति उपरिचरवसोः शापप्राप्तितद्विमोचनप्रकारकथनम् ॥ 1 ॥
युधिष्ठिर उवाच 	001  
यदा भक्तो भगवति आसीद्राजा महान्वसुः ।	001a  
किमर्थं स परिभ्रष्टो विवेश विवरं भुवः ॥	001c  
भीष्म उवाच 	002  
अत्राप्युदाहरन्तीममितिहासं पुरातनम् ।	002a  
ऋषीणां चैव संवादं त्रिदशानां च भारत ॥	002c  
\'इयं वै कर्मभूमिः स्यात्स्वर्गो भोगाय कल्पितः ।	003a  
तस्मादिन्द्रो महीं प्राप्य यजनाय तु दीक्षितः ॥	003c  
सवनीयपशोः काल आगते तु बृहस्पतिः ।	004a  
पिष्टमानीयतामत्र पश्वर्थमिति भाषत ॥	004c  
तच्छ्रुत्वा देवताः सर्वा इदमूचुर्द्विजोत्तमम् ।	005a  
बृहस्पतिं मांसगृद्धाः पृथक्पृथगिदं पुनः ॥\'	005c  
अजेन यष्टव्यमिति प्राहुर्देवा द्विजोत्तमान् ।	006a  
स च छागोप्यजो ज्ञेयो नान्यः पशुरिति स्थितिः ॥	006c  
ऋषय ऊचुः 	007  
बीजैर्यज्ञेषु यष्टव्यमिति वै वैदिकी श्रुतिः ।	007a  
अजसञ्ज्ञानि बीजानि च्छागं नो हन्तुमर्हथ ॥	007c  
नैष धर्मः सतां देवा यत्र वध्येत वै पशुः ।	008a  
इदं कृतयुगं श्रेष्ठं कथं वध्येत वै पशुः ॥	008c  
भीष्म उवाच 	009  
तेषां संवदतामेवमृषीणां विबुधैः सह ।	009a  
मार्गागतो नृपश्रेष्ठस्तं देशं प्राप्तवान्वसुः ॥	009c  
अन्तरिक्षचरः श्रीमान्सहस्रबलवाहनः ।	010a  
तं दृष्ट्वा सहसाऽऽयान्तं वसुं ते त्वन्तरिक्षगम् ॥	010c  
ऊचुर्द्विजातयो देवानेष च्छेत्स्यति संशयम् ।	011a  
यज्वा दानपतिः श्रेष्ठः सर्वभूतहितप्रियः ।	011c  
कथंस्विदन्यथा ब्रूयादेष वाक्यं महान्वसुः ॥	011e  
एवं ते संविदं कृत्वा विबुधा ऋषयस्तथा ।	012a  
अपृच्छन्सहिताऽभ्येत्य वसुं राजानमन्तिकात् ॥	012c  
भो राजन्केन यष्टव्यमजेनाहोस्विदौषधैः ।	013a  
एतन्नः संशयं छिन्धि प्रमाणं नो भवान्मतः ॥	013c  
स तान्कृताञ्जलिर्भूत्वा परिपप्रच्छ वै वसुः ।	014a  
कस्य वै को मतः पक्षो ब्रूत सत्यं द्विजोत्तमाः ॥	014c  
ऋषय ऊचुः 	015  
धान्यैर्यष्टव्यमित्येव पक्षोऽस्माकं नराधिप ।	015a  
देवानां तु पशुः पक्षो मतो राजन्वदस्व नः ॥	015c  
भीष्म उवाच 	016  
देवानां तु मतं ज्ञात्वा वसुना पक्षसंश्रयात् ।	016a  
छागेनाजेन यष्टव्यमेवमुक्तं वचस्तदा ॥	016c  
कुपितास्ते ततः सर्वे मुनयः सूर्यवर्चसः ।	017a  
ऊचुर्वसुं विमानस्थं देवपक्षार्थवादिनम् ॥	017c  
सुरपक्षो गृहीतस्ते यस्मात्तस्माद्दिवः पत ।	018a  
अद्यप्रभृति ते राजन्नाकाशे विहता गतिः ॥	018c  
अस्माच्छापाभिघातेन महीं भित्त्वा प्रवेक्ष्यसि ।	019a  
\'विरुद्धं वेदसूत्राणामुक्तं यदि भवेन्नृप ।	019c  
वयं विरुद्धवचना यदि तत्र पतामहे ॥\'	019e  
ततस्तस्मिन्मुहूर्तेऽथ राजोपरिचरस्तदा ।	020a  
अधो वै सम्बभूवाशु भूमेर्विवरगो नृप ॥	020c  
स्मृतिस्त्वेवं न विजहौ तदा नारायणाज्ञया ॥	021ac  
देवास्तु सहिताः सर्वे वसोः शापविमोक्षणम् ।	022a  
चिन्तयामासुरव्यग्राः सुकृतं हि नृपस्य तत् ॥	022c  
अनेनास्मत्कृते राज्ञा शापः प्राप्तो महात्मना ।	023a  
अस्य प्रतिप्रियं कार्यं सहितैर्नो दिवौकसः ॥	023c  
इति बुद्ध्या व्यवस्याशु गत्वा निश्चयमीश्वराः ।	024a  
ऊचुः संहृष्टमनसो राजोपरिचरं तदा ॥	024c  
ब्रह्मण्य देवभक्तस्त्वं सुरासुरगुरुर्हरिः ।	025a  
कामं स तव तुष्टात्मा कुर्याच्छापविमोक्षणम् ॥	025c  
मानना तु द्विजातीनां कर्तव्या वै महात्मनाम् ।	026a  
अवश्यं तपसा तेषां फलितव्यं नृपोत्तम ॥	026c  
यतस्त्वं सहसा भ्रष्ट आकाशान्मेदिनीतलम् ।	027a  
\'विरुद्धं वेदसूत्राणां न वक्तव्यं हितार्थिना ॥	027c  
अस्मत्पक्षनिमित्तेन व्यसनं प्राप्तमीदृशम् ।\'	028a  
एकं त्वनुग्रहं तुभ्यं दद्मो वै नृपसत्तम ।	028c  
यावत्त्वं शापदोषेण कालमासिष्यसेऽनघ ॥	028e  
भूमेर्विवरगो भूत्वा तावत्त्वं कालमाप्स्यसि ।	029a  
यज्ञेषु सुहुतां विप्रैर्वसोर्धारां समाहितैः ॥	029c  
प्राप्स्यसेऽस्मदनुध्यानान्मा च त्वां ग्लानिराविशेत् ।	030a  
न क्षुत्पिपासे राजेन्द्र भूमेश्छिद्रे भविष्यतः ॥	030c  
वसोर्धाराभिपीतत्वात्तेजसाऽऽप्यायितेन च ।	031a  
स देवोऽस्मद्वरात्प्रीतो ब्रह्मलोकं हि नेष्यति ॥	031c  
एवं दत्त्वा वरं राज्ञे सर्वे ते च दिवौकसः ।	032a  
\'क्रतुं समाप्य पिष्टेन मुनीनां वचनात्तदा ॥\'	032c  
गताः स्वभवनं देवा ऋषयश्च तपोधनाः ।	033a  
\'गृहीत्वा दक्षिणां सर्वे गतः स्वानाश्रमान्पुनः ॥	033c  
वसुं विचिन्त्य शक्रश्च प्रविवेशामरावतीम् ।	034a  
वसुर्विवरगस्तत्र व्यलीकस्य फलं गुरोः ॥\'	034c  
चक्रे वसुस्ततः पूजां विष्वक्सेनाय भारत ।	035a  
जप्यं जगौ च सततं नारायणमुखोद्गतम् ॥	035c  
तत्रापि पञ्चभिर्यज्ञैः पञ्चकालानरिन्दम ।	036a  
अयजद्धरिं सुरपतिं भूमेर्विवरगोऽपि सन् ॥	036c  
ततोऽस्य तुष्टो भगवान्भक्त्या नारायणो हरिः ।	037a  
अनन्यभक्तस्य सतस्तत्परस्य जितात्मनः ॥	037c  
वरदो भगवान्विष्णुः समीपस्थं द्विजोत्तमम् ।	038a  
गरुत्मन्तं महावेगमाबभाषेऽप्सितं तदा ॥	038c  
द्विजोत्तम महाभाग पश्यतां वचनान्मम ।	039a  
सम्राड्राजा वसुर्नाम धर्मात्मा संशितव्रतः ॥	039c  
ब्राह्मणानां प्रकोपेन प्रविष्टो वसुधातलम् ।	040a  
मानितास्ते तु विप्रेन्द्रास्त्वं तु गच्छ द्विजोत्तम ॥	040c  
भूमेर्विवरसङ्गुप्तं गरुडेह ममाज्ञया ।	041a  
अधश्चरं नृपश्रेष्ठं खेचरं कुरु माचिरम् ॥	041c  
गरुत्मानथ विक्षिप्य पक्षौ मारुतवेगवान् ।	042a  
विवेश विवरं भूमेर्यत्रास्ते वाग्यतो वसुः ॥	042c  
तत एनं समुत्क्षिप्य सहसा विनतासुतः ।	043a  
उत्पपात नभस्तूर्णं तत्र चैनममुञ्चत ॥	043c  
अस्मिन्मुहुर्ते सञ्जज्ञे राजोपरिचरः पुनः ।	044a  
सशरीरो गतश्चैव ब्रह्मलोकं नृपोत्तमः ॥	044c  
एवं तेनापि कौन्तेय वाग्दोषाद्देवताज्ञया ।	045a  
प्राप्ता गतिरधस्तात्तु द्विजशापान्महात्मना ॥	045c  
केवलं पुरुषस्तेन सेवितो हरिरीश्वरः ।	046a  
ततः शीघ्रं जहौ शापं ब्रह्मलोकमवाप च ॥	046c  
भीष्म उवाच 	047  
एतत्ते सर्वमाख्यातं सम्भूता मानवा यथा ।	047a  
नारदोऽपि यथा श्वेतं द्वीपं स गतवानृषिः ।	047c  
तत्ते सर्वं प्रवक्ष्यामि शृणुष्वैकमना नृप ॥ 	047e  

इति श्रीमन्महाभारते शान्तिपर्वणि मोक्षधर्मपर्वणि पञ्चचत्वारिंशदधिकत्रिशततमोऽध्यायः ॥ 345 ॥

12-345-7 अजस्थस्य मेधस्य बीजेषु सङ्क्रमाद्बीजान्येवाजसञ्ज्ञानीति युक्तम् ॥ 12-345-23 अस्य प्रतिक्रिया कार्येति ध. पाठः ॥
