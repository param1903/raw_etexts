अध्यायः 039
कृष्णादिभिर्युधिष्ठिरस्य राज्येऽभिषेचनम् ॥ 1 ॥
वैशम्पायन उवाच 	001  
ततः कुन्तीसुतो राजा गतमन्युर्गतज्वरः ।	001a  
काञ्चने प्राङ्मुखो हृष्टो न्यषीदत्परमासने ॥	001c  
तमेवाभिमुखौ पीठे प्रदीप्ते काञ्चने शुभे ।	002a  
सात्यकिर्वासुदेवश्च निषीदतुररिन्दमौ ॥	002c  
मध्ये कृत्वा तु राजानं भीमसेनार्जुनावुभौ ।	003a  
निषीदतुर्महात्मानौ श्लक्ष्णयोर्मणिपीठयोः ॥	003c  
दान्ते शय्यासने शुभ्रे जाम्बूनदविभूषिते ।	004a  
पृथाऽपि सहदेवेन सहास्ते नकुलेन च ॥	004c  
सुधर्मा विदुरो धौम्यो धृतराष्ट्रश्च कौरवः ।	005a  
निषेदुर्ज्वलनाकारेष्वासनेषु पृथक्पृथक् ॥	005c  
युयुत्सुः सञ्जयश्चैव गान्धारी च यशस्विनी ।	006a  
धृतराष्ट्रो यतो राजा ततः सर्वे समाविशन् ॥	006c  
तत्रोपविष्टो धर्मात्मा श्वेताः सुमनसोऽस्पृशत् ।	007a  
स्वस्तिकानक्षतान्भूमिं सुवर्णं रजतं मणीन् ॥	007c  
ततः प्रकृतयः सर्वाः पुरस्कृत्य पुरोहितम् ।	008a  
ददृशुर्धर्मराजानमादाय बहुमङ्गलम् ॥	008c  
पृथिवीं च सुवर्णं च रत्नानि विविधानि च ।	009a  
आभिषेचनिकं भाण्डं सर्वसम्भारसम्भृतम् ॥	009c  
काञ्चनौदुम्बरास्तत्र राजताः पृथिवीमयाः ।	010a  
पूर्णकुम्भाः सुमनसो लाजा बर्हींषि गोरसाः ॥	010c  
शमीपिप्पलपालाशसमिधो मधुसर्पिषी ।	011a  
स्रुव औदुम्बरः शङ्खस्तथा हेमविभूषितः ॥	011c  
दाशार्हेणाभ्यनुज्ञातस्तत्र धौम्यः पुरोहितः ।	012a  
प्रागुदक्प्रवणे वेदीं लक्षणेनोपलिख्य च ॥	012c  
व्याघ्रचर्मोत्तरे शुक्ले सर्वतोभद्र आसने ।	013a  
दृढपादप्रतिष्ठाने हुताशनसमत्विषि ॥	013c  
उपवेश्य महात्मानं कृष्णां च द्रुपदात्मजाम् ।	014a  
जुहाव पावकं धीमान्विधिमन्त्रपुरस्कृतम् ॥	014c  
तत उत्थाय दाशार्हः शङ्खमादाय पूरितम् ।	015a  
अभ्यषिञ्चत्पतिं पृथ्व्याः कुन्तीपुत्रं युधिष्ठिरम् ।	015c  
धृतराष्ट्रश्च राजर्षिः सर्वाः प्रकृतयस्तथा ॥	015e  
अनुज्ञातोऽथ कृष्णेन भ्रातृभिः सह पाण्डवः ।	016a  
पाञ्चजन्याभिषिक्तश्च राजाऽमृतमुखोऽभवत् ॥	016c  
ततोऽनुवादयामासुः पणवानकदुन्दुभीन् ॥	017ac  
धर्मराजोऽपि तत्सर्वं प्रतिजग्राह धर्मतः ।	018a  
पूजयामास तांश्चापि विधिवद्भूरिदक्षिणः ॥	018c  
ततो निष्कसहस्रेण ब्राह्मणान्स्वस्त्यवाचयन् ।	019a  
वेदाध्ययनसम्पन्नान्धृतिशीलसमन्वितान् ॥	019c  
ते प्रीता ब्राह्मणा राजन्स्वस्त्यूचुर्जयमेव च ।	020a  
हंसा इव च नर्दन्तः प्रशशंसुर्युधिष्ठिरम् ॥	020c  
युधिष्ठिर महाबाहो दिष्ट्या जयसि पाण्डव ।	021a  
दिष्ट्या स्वधर्मं प्राप्तोऽसि विक्रमेण महाद्युते ॥	021c  
दिष्ट्या गाण्डीवधन्वा च भीमसेनश्च पाण्डवः ।	022a  
त्वं चापि कुशली राजन्माद्रीपुत्रौ च पाण्डवौ ॥	022c  
मुक्ता वीरक्षयात्तस्मात्सङ्ग्रामाद्विजितद्विषः ।	023a  
क्षिप्रमुत्तरकार्याणि कुरु सर्वाणि भारत ॥	023c  
ततः प्रीत्याऽर्चितः सद्भिर्धर्मराजो युधिष्ठिरः ।	024a  
प्रतिपेदे महद्राज्यं सुहृद्भिः सह भारत ॥ 	024c  

इति श्रीमन्महाभारते शान्तिपर्वणि राजधर्मपर्वणि एकोनचत्वारिंशोऽध्यायः ॥ 39 ॥

12-39-1 गतमन्युर्वीतदैन्यः । गतज्वरो वीतशोकः ॥ 12-39-2 निषीदतुरिति निषेदतुरित्यर्थे आर्षम् ॥ 12-39-4 दान्ते गजदन्तमये ॥ 12-39-5 सुधर्मा दुर्योधनपुरोहितः ॥ 12-39-7 स्वस्तिकान्सर्वतोभद्राद्यङ्कितानि देवतापीठानि ॥ 12-39-9 भाण्डम् उपकरणम् ॥ 12-39-10 औदुम्बरास्ताम्रमयाः ॥ 12-39-11 उदुम्बरकाष्टमयः स्रुवः ॥ 12-39-16 अमृतमुखः अत्यन्तं दर्शनीयः ॥
