अध्यायः 129

यमेन गौतमम् प्रति मातापित्रोः परिचर्यायास्तदृणापनोदनोपायत्वकथनम् ॥ 1 ॥
युधिष्ठिर उवाच 	001  
नामृतस्येव पर्याप्तिर्ममास्ति ब्रुवति त्वयि ।	001a  
[यथाहि स्वात्मवृत्तिस्थस्तथा तृप्तोऽस्मि भारत ॥]	001c  
तस्मात्कथय भूयोऽपि त्वं ममेह पितामह ।	002a  
[न हि तृप्तिमहं यामि पिबन्धर्मामृतं हि ते ॥]	002c  
भीष्म उवाच 	003  
अत्राप्युदाहरन्तीममितिहासं पुरातनम् ।	003a  
गौतमस्य च संवादं यमस्य च महात्मनः ॥	003c  
पारियात्रं गिरिं प्राप्य गौतमस्याश्रमो महान् ।	004a  
वसते गौतमो यत्र तपसा दग्धकिल्बिषः ॥	004c  
पृष्टिं वर्षसहस्राणि सोऽतप्यद्गौतमस्तपः ।	005a  
तमुग्रतपसा युक्तं भावितं सुमहामुनिम् ॥	005c  
उपयातो नरव्याघ्र लोकपालो यमस्तदा ।	006a  
तमपश्यत्सुतपसमृषिं वै गौतमं तदा ॥	006c  
स तं विदित्वा ब्रह्मर्षिर्यममागतमोजसा ।	007a  
प्राञ्जलिः प्रणतो भूत्वा उपसृप्तस्तपोधनः ॥	007c  
तं धर्मराजो दृष्ट्वैव नमस्कृत्य द्विजोत्तमम् ।	008a  
न्यमन्त्रयत धर्मेण क्रियतां किमिति ब्रुवन् ॥	008c  
गौतम उवाच 	009  
मातापितृभ्यामानृण्यं किं कृत्वा समवाप्नुयात् ।	009a  
कथं च लोकानाप्नोति पुरुषो दुर्लभाञ्शुभान् ॥	009c  
यम उवाच 	010  
तपः शौचवता नित्यं सत्यधर्मरतेन च ।	010a  
मातापित्रोरहरहः पूजनं कार्यमञ्जसा ॥	010c  
अश्वमेधैश्च यष्टव्यं बहुभिः स्वाप्तदक्षिणैः ।	011a  
तेन लोकानवाप्नोति पुरुषोऽद्भुतदर्शनान् ॥ 	011c  

इति श्रीमन्महाभारते शान्तिपर्वणि राजधर्मपर्वणि एकोनत्रिंशदधिकशततमोऽध्यायः ॥ 129 ॥

12-129-1 पर्याप्तिरलम्भावस्तृप्तिरिति यावत् ॥ 12-129-8 न्यमन्त्रयत तं सम्मुखीकृतवान् ॥ 12-129-11 अश्वमेधैरिति स्वधर्ममात्रस्योपलक्षणम् ॥
