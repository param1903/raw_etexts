अध्यायः 220

भीष्मेण युधिष्ठिरम् प्रति जनकाय पञ्चशिखोक्तनास्तिकादिमतखण्डनानुवादः ॥ 1 ॥
युधिष्ठिर उवाच 	001  
केन वृत्तेन वृत्तज्ञो जनको मिथिलाधिपः ।	001a  
जगाम मोक्षं धर्मज्ञो भोगानुत्सृज्य बुद्धिमान् ॥	001c  
भीष्म उवाच 	002  
अत्राप्युदाहरन्तीममितिहासं पुरातनम् ।	002a  
येन वृत्तेन धर्मज्ञः स जगाम महत्सुखम् ॥	002c  
जनको जनदेवस्तु मिथिलायां जनाधिप ।	003a  
और्ध्वदेहिकधर्माणामासीद्युक्तो विचिन्तने ॥	003c  
तस्य स्म शतमाचार्या वसन्ति सततं गृहे ।	004a  
दर्शयन्तः पृथग्धर्मान्नानापाषण्डवादिनः ॥	004c  
स तेषां प्रेत्यभावेन प्रेत्य गातौ विनिश्चये ।	005a  
आगमस्थः स भूयिष्ठमात्मतत्त्वेन तुष्यन्ति ॥	005c  
तत्र पञ्चशिखो नाम कापिलेयो महामुनिः ।	006a  
परिधावन्महीं कृत्स्नां जगाम मिथिलामथ ॥	006c  
सर्वसन्न्यासधर्माणां तत्त्वज्ञानविनिश्चये ।	007a  
सुपर्यवसितार्थश्च निर्द्वन्द्वो नष्टसंशयः ॥	007c  
ऋषीणामाहुरेकं यं कामादवसितं नृषु ।	008a  
शाश्वतं सुखमत्यन्तमन्विच्छन्तं सुदुर्लभम् ॥	008c  
यमाहुः कपिलं साङ्ख्याः परमर्षिं प्रजापतिम् ।	009a  
समेत्य तेन रूपेण विस्मापयति हि स्वयम् ॥	009c  
आसुरेः प्रथमं शिष्यं यमाहुश्चिरजीविनम् ।	010a  
पञ्चस्रोतसि यः सत्रमास्ते वर्षसहस्रिकम् ॥	010c  
तमासीनं समागम्य कापिलं मण्डलं महत् ।	011a  
[पञ्चस्रोतसि निष्णातः पञ्चरात्रविशारदः ।	011c  
पञ्चज्ञः पञ्चकृत्पञ्चगुणः पञ्चशिखः स्मृतः ।]	012a  
पुरुषावस्थमव्यक्तं परमार्थं न्यवेदयत् ॥	012c  
इष्ट्वा सत्रेण सम्पृष्टो भूयश्च तपसाऽऽसुरिः ।	013a  
क्षेत्रक्षेत्रज्ञयोर्व्यक्तिं बुबुधे देवदर्शनात् ॥	013c  
यत्तदेकाक्षरं ब्रह्म नानारूपं प्रदृश्यते ।	014a  
\'बोधायनपरान्विप्रानृषिभावमुपागतः ।\'	014c  
आसुरिर्मण्डले तस्मिन्प्रतिपेदे तदव्ययम् ॥	014e  
तस्य पञ्चशिखः शिष्यो मानुष्याः पयसा भृतः ।	015a  
ब्राह्मणी कपिला नाम काचिदासीत्कुटुम्बिनी ॥	015c  
तस्याः पुत्रत्वमागम्य स्त्रियाः स पिबति स्तनौ ।	016a  
ततः स कापिलेयत्वं लेभे बुद्धिं च नैष्ठिकीम् ॥	016c  
एतन्मे भगवानाह कापिलेयस्य सम्भवम् ।	017a  
तस्य तत्कापिलेयत्वं सर्ववित्त्वमनुत्तमम् ॥	017c  
सामान्यं जनकं ज्ञात्वा धर्मज्ञानामनुत्तमम् ।	018a  
उपेत्य शतमाचार्यान्मोहयामास हेतुभिः ॥	018c  
\'निराकरिष्णुस्तान्सर्वांस्तेषां हेतुगुणान्बहून् ।	019a  
श्रावयामास मतिमान्मुनिः पञ्चशिखो नृप ॥\'	019c  
जनकस्त्वभिसंरक्तः कापिलेयानुदर्शनात् ।	020a  
उत्सृज्य शतमाचार्यान्पृष्ठतोऽनुजगाम तम् ॥	020c  
तस्मै परमकल्याय प्रणताय च धर्मतः ।	021a  
अब्रवीत्परमं मोक्षं यतः साङ्ख्यं विधीयते ॥	021c  
जातिनिर्वेदमुक्त्वा स कर्मनिर्वेदमब्रवीत् ।	022a  
कर्मनिर्वेदमुक्त्वा च सर्वनिर्वेदमब्रवीत् ॥	022c  
यदर्थं धर्मसंसर्गः कर्मणां च फलोदयः ।	023a  
तमनाश्वासिकं मोहं विनाशि चलमध्रुवम् ॥	023c  
दृश्यमाने विनाशे च प्रत्यक्षे लोकसाक्षिके ।	024a  
आगमात्परमस्तीति ब्रुवन्नपि पराजितः ॥	024c  
आत्मना ह्यात्मनो नित्यं क्लेशमृत्युजरामयम् ।	025a  
आत्मानं मन्यते मोहात्तदसम्यक्परं मतम् ॥	025c  
अथ चेदेवमप्यस्ति यल्लोके नोपपद्यते ।	026a  
अजरोऽयममृत्युश्च राजाऽसौ मन्यते तथा ॥	026c  
अस्ति नास्तीति चाप्येतत्तस्मिन्नसति लक्षणे ।	027a  
किमधिष्ठाय तद्ब्रूयाल्लोकयात्राविनिश्चयम् ॥	027c  
प्रत्यक्षं ह्येतयोर्मूलं कृतान्तैतिह्ययोरपि ।	028a  
प्रत्यक्षेणागमो भिन्नः कृतान्तो वा न कश्चन ॥	028c  
यत्रतत्रानुमानेऽस्मिन्कृतं भावयतोऽपि च ।	029a  
नान्यो जीवः शरीरस्य नास्तिकानां मते स्मृतः ॥	029c  
रेतो वटकणीकायां घृतपाकाधिवासनम् ।	030a  
जातिः स्मृतिरयस्कान्तः सूर्यकान्तोऽम्बुभक्षणम् ॥	030c  
प्रेत्य भूताप्ययश्चैव देवताभ्युपयाचनम् ।	031a  
मृते कर्मनिवृत्तिश्च प्रमाणमिति निश्चयः ॥	031c  
न त्वेते हेतवः सन्ति ये केचिन्मूर्तिसंस्थिताः ।	032a  
अमूर्तस्य हि मूर्तेन सामान्यं नोपपद्यते ॥	032c  
अविद्याकर्मचेष्टानां केचिदाहुः पुनर्भवे ।	033a  
कारणं लोभमोहौ तु दोषाणां च निषेवणम् ॥	033c  
अविद्यां क्षेत्रमाहुर्हि कर्मबीजं तथा कृतम् ।	034a  
तृष्णासञ्जननं स्नेह एष तेषां पुनर्भवः ॥	034c  
तस्मिन्मूढे च जग्धे च देहे मरणधर्मिणि ।	035a  
अन्योऽसौ जायते प्रेतस्तदाहुस्तत्वमक्षयम् ॥	035c  
यदा स्वरूपतश्चान्यो जातितः श्रुतितोऽर्थतः ।	036a  
कथमस्मिन्स इत्येवं सम्बोधः स्यादसंहितः ॥	036c  
एवं सति च का प्रीतिर्दानविद्यातपोबलैः ।	037a  
यद्यदाचरितं कर्म सर्वमन्यत्प्रपद्यते ॥	037c  
यदि ह्ययमिहैवान्यैः प्राकृतैर्दुःखितो भवेत् ।	038a  
सुखितो दुःखितैर्वाऽपि दृश्यो ह्यस्यविनिर्णयः ॥	038c  
यदा हि मुसलैर्हन्युः शरीरं न पुनर्भवेत् ।	039a  
पृथग्ज्ञानं यदन्यच्च येनैतन्नोपपद्यते ॥	039c  
ऋतुसंवत्सरौ तिथ्यः शीतोष्णेऽथ प्रियाप्रिये ।	040a  
यथाऽतीता न दृश्यन्ते तादृशः सत्वसङ्क्षयः ॥	040c  
जरयाऽभिपरीतस्य मृत्युना न विनाशिना ।	041a  
दुर्बलं दुर्बलं पूर्वं गृहस्येव विनश्यति ॥	041c  
इन्द्रियाणि मनो वायुः शोणितं मांसमस्थि च ।	042a  
आनुपूर्व्या विनश्यन्ति स्वं धातुमुपयान्ति च ॥	042c  
लोकयात्राविधानं च दानधर्मफलागमः ।	043a  
तदर्थं वेदशब्दाश्च व्यवहाराश्च लौकिकाः ॥	043c  
इति सम्यङ्मनस्येते बहवः सन्ति हेतवः ।	044a  
एतदासीन्ममास्तीति न कश्चित्प्रतिपद्यते ॥	044c  
तेषां विमृशतामेवं तत्तत्समभिधावताम् ।	045a  
क्वचिन्निविशते बुद्धिस्तत्र जीर्यति वृक्षवत् ॥	045c  
एवमर्थैरनर्थैश्च दुःखिताः सर्वजन्तवः ।	046a  
आगमैरपकृष्यन्ते हस्तिपैर्हस्तिनो यथा ॥	046c  
\'न जातु कामः कामानामुपभोगेन शाम्यति ।	047a  
हविषा कृष्णवर्त्मेव भूय एवाभिवर्धते ॥\'	047c  
अर्थांस्तथाऽत्यन्तमुखावहांश्च लिप्सन्त एते बहवो विशुष्काः ।	048a  
महत्तरं दुःखमनुप्रपन्ना हित्वा सुखं मृत्युवशं प्रयान्ति ॥	048c  
विनाशिनो ह्यध्रुवजीवितस्य किं बन्धुभिर्मित्रपरिग्रहैश्च ।	049a  
विहाय यो गच्छति सर्वमेव क्षणेन गत्वा न निवर्तते च ॥	049c  
भूव्योमतोयानलवायवोऽपि सदा शरीरं प्रतिपालयन्ति ।	050a  
इतीदमालक्ष्य रतिः कुतो भवेद्विनाशिनो ह्यस्य न कर्म विद्यते ॥	050c  
इदमनुपधिवाक्यमच्छलं परमनिरामयमात्मसाक्षिकम् ।	051a  
नरपतिरभिवीक्ष्य विस्मितः पुनरनुयोक्तुमिदं प्रचक्रमे ॥ 	051c  

इति श्रीमन्महाभारते शान्तिपर्वणि मोक्षधर्मपर्वणि विंशत्यधिकद्विशततमोऽध्यायः ॥ 220 ॥

12-220-2 महत्सुखं मोक्षम् ॥ 12-220-3 जनको जनकवंश्यः नाम्ना जनदेवः ॥ 12-220-4 पाषण्डा लोकायतादयस्तेषां वादिनः प्रतिभटत्वेन जेतारः ॥ 12-220-6 कापिलेयः कपिलायाः पुत्रः । परिधावन् एकत्र वासमकुर्वन् ॥ 12-220-7 सुपर्यवसितार्थः सम्यङ्निश्चितप्रयोजनः ॥ 12-220-8 कामादवसितं यदृच्छया स्थितम् । नृषु सुखम् अन्विच्छन्तम् । स्थापयितुमिति शेषः ॥ 12-220-9 कपिलं तत्प्रशिष्यत्वात्तत्तुल्यम् ॥ 12-220-15 मनुष्यो वयसा वृत इति ध. पाठः । धृत इति ट. थ. पाठः ॥ 12-220-17 भगवान्मार्कण्डेयः सनत्कुमारो वा ॥ 12-220-18 सामान्यं सर्वेष्वाचार्येषु समबुद्धिम् ॥ 12-220-21 कल्याय समर्थाय ॥ 12-220-22 जातिर्जन्म । कर्म यागादि । सर्वं ब्रह्मलोकान्तम् । तेषु निर्वेदः क्षयिष्णुत्वात् ॥ 12-220-23 तं मोहमब्रवीदिति पूर्वेणान्वयः ॥ 12-220-25 अनात्मा ह्यात्मनः क्लेशं जन्ममृत्युजरामयम् इति ट. थ. पाठः ॥ 12-220-29 यत्रकुत्राप्यनुमाने ईदृशानिष्टनित्यात्मान्यतमसाधके साध्यसिद्धिं भावयतः कृतम् अलम् । भावनयालमित्यर्थः । उक्तविधयानुमानस्याप्रमाणत्वात् । शरीरस्य शरीरात् ॥ 12-220-30 रेतो धातुर्वटकणिका धृतधूमाधिवासनमिति ध. पाठः । सूर्यकान्ताग्निमोक्षणमिति थ. पाठः ॥ 12-220-35 व्यूढे च दग्धे चेति ध. पाठः । अन्योन्याज्जायते स्नेहस्तमाहुः सत्वसङ्क्षयमिति ध. पाठः ॥ 12-220-38 सुखितैः सुखितो वापि दृष्टो ह्यस्य विनिर्णय इति ट. थ. पाठः ॥
