अध्यायः 183

भरद्वाजम् प्रति भृगुणा शरीरे प्राणापानादीनां कार्यविशेषरूपणम् ॥ 1 ॥
भरद्वाज उवाच 	001  
पार्थिवं धातुमाश्रित्य शारीरोऽग्निः कथं भवेत् ।	001a  
अवकाशविशेषेण कथं वर्तयतेऽनिलः ॥	001c  
भृगुरुवाच 	002  
वायोर्गतिमहं ब्रह्मन्कीर्तयिष्यामि तेऽनघ ।	002a  
प्राणिनामनिलो देहान्यथा चेष्टयते बली ॥	002c  
श्रितो मूर्धानमग्निस्तु शरीरं परिपालयन् ।	003a  
प्राणो मूर्धनि चाग्नौ च वर्तमानो विचेष्टने ॥	003c  
स जन्तुः सर्वभूतात्मा पुरुषः स सनातनः ।	004a  
मनो बुद्धिरहङ्कारो भूतानि विषयाश्च सः ॥	004c  
एवं त्विह स सर्वत्र प्राणेन परिपाल्यते ।	005a  
कोष्ठतस्तु समानेन स्वां स्वां गतिमुपाश्रितः ॥	005c  
बस्तिमूलं गुदं चैव पावकं समुपाश्रितः ।	006a  
वहन्मूत्रं पुरीषं चाप्यपानः परिवर्तते ॥	006c  
प्रयत्ने कर्मणि बले य एकस्त्रिषु वर्तते ।	007a  
उदान इति तं प्राहुरध्यात्मकुशला जनाः ॥	007c  
सन्धिष्वपि च सर्वेषु सन्निविष्टस्तथाऽनिलः ।	008a  
शरीरेषु मनुष्याणां व्यान इत्युपदिश्यते ॥	008c  
धातुष्वग्निस्तु विततः समानोऽग्निः समीरितः ।	009a  
रसान्धातूंश्च दोषांश्च वर्तयन्नवतिष्ठते ॥	009c  
अपानप्राणयोर्मध्ये प्राणापानसमाहितः ।	010a  
समन्वितस्त्वधिष्ठानं सम्यक्पचति पावकः ॥	010c  
आस्यं हि पायुसंयुक्तमन्ते स्याद्गुदसञ्ज्ञितम् ।	011a  
स्रोतस्तस्मात्प्रजायन्ते सर्वस्रोतांसि देहिनाम् ॥	011c  
प्राणानां सन्निपाताच्च सन्निपातः प्रजायते ।	012a  
ऊष्मा सोग्निरिति ज्ञेयो योऽन्नं पचति देहिनाम् ॥	012c  
अग्निवेगवहः प्राणो गुदान्ते प्रतिहन्यते ।	013a  
स ऊर्ध्वमागम्य पुनः समुत्क्षिपति पावकम् ॥	013c  
पक्वाशयस्त्वधो नाभ्या ऊर्ध्वमामाशयः स्मृतः ।	014a  
नाभिमध्ये शरीरस्य सर्वे प्राणाः समाश्रिताः ॥	014c  
प्रसृता हृदयात्सर्वास्तिर्यगूर्ध्वमधस्तथा ।	015a  
वहन्त्यन्नरसान्नाड्यो दशप्राणप्रचोदिताः ॥	015c  
एष मार्गोऽथ योगानां येन गच्छन्ति तत्पदम् ।	016a  
जितक्लमासना धीरा मूर्धन्यात्मानमादधन् ॥	016c  
एवं सर्वेषु विहितः प्राणापानेषु देहिनाम् ।	017a  
तस्मिन्योऽवस्थितो नित्यमग्निः स्थाल्यामिवाहितः ॥ 	017c  

इति श्रीमन्महाभारते शान्तिपर्वणि मोक्षधर्मपर्वणि त्र्यशीत्यधिकशततमोऽध्यायः ॥ 183 ॥

12-183-5 पृष्ठतस्तु समानेनेति ट. थ. पाठः ॥ 12-183-10 समन्वितः समानेनेति ट. ड. थ. पाठः ॥ 12-183-11 पायुपर्यन्तमिति झ. पाठः ॥ 12-183-15 हृदयात्सर्वे इति झ. ट. पाठः ॥ 12-183-16 एष मार्गोऽथ युक्तानामिति ट. पाठः ॥ 12-183-17 तस्मिन्समिध्यते नित्यमिति घ. झ. पाठः । यो व्यज्यत इति ट. पाठः ॥
