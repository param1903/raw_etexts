अध्यायः 311

भीष्मेण युधिष्ठिरम् प्रति साङ्ख्यप्रतिपादकवसिष्ठकरालजनकसंवादानुवादः ॥ 1 ॥
जनक उवाच 	001  
नानात्वैकत्वमित्युक्तं त्वयैतदृषिसत्तम ।	001a  
पश्यामि वाभिसन्दिग्धमेतयोर्वै निदर्शनम् ॥	001c  
तथाऽबुद्धप्रबुद्धाभ्यां बुध्यमानस्य चानघ ।	002a  
स्थूलबुद्ध्या न पश्यामि तत्त्वमेतन्न संशयः ॥	002c  
अक्षरक्षरयोर्युक्तं त्वया यदपि कारणम् ।	003a  
तदप्यस्थिरबुद्धित्वात्प्रनष्टमिव मेऽनघ ॥	003c  
तदेत्तच्छ्रोतुमिच्छामि नानात्वैकत्वदर्शनम् ।	004a  
प्रबुद्धमप्रबुद्धं च बुध्यमानं च तत्त्वतः ॥	004c  
विद्याविद्ये च भगवन्नक्षरं क्षरमेव च ।	005a  
साङ्ख्यं योगं च कार्त्स्न्येन पृथक्चैवापृथक्च ह ॥	005c  
वसिष्ठ उवाच 	006  
हन्त ते सम्प्रवक्ष्यामि यदेतदनुपृच्छसि ।	006a  
योगकृत्यं महाराज पृथगेव शृणुष्व मे ॥	006c  
योगकृत्यं तु योगानां ध्यानमेव परं बलम् ।	007a  
तच्चापि द्विविधं ध्यानमाहुर्वेदविदो जनाः ॥	007c  
एकाग्रता च मनसः प्राणायामस्तथैव च ।	008a  
प्राणायामस्तु सगुणो निर्गुणो मनसस्तथा ॥	008c  
मूत्रोत्सर्गपुरीषे च भोजने च नराधिप ।	009a  
द्विकालं नाभियुञ्जीत शेषं युञ्जीत तत्परः ॥	009c  
इन्द्रियाणीन्द्रियार्थेभ्यो निवर्त्य मनसा मुनिः ।	010a  
दशद्वादशभिर्वापि चतुर्विंशात्परं ततः ॥	010c  
तं चोदनाभिर्मतिमानात्मानं चोदयेदथ ।	011a  
तिष्ठन्तमजरं यं तु यत्तदुक्तं मनीषिभिः ॥	011c  
तैश्चात्मा सततं योज्य इत्येवमनुशुश्रुम ।	012a  
द्रुतं ह्यहीनमनसो नान्यथेति विनिश्चयः ॥	012c  
विमुक्तः सर्वसङ्गेभ्यो लघ्वाहारो जितेन्द्रियः ॥	013a  
पूर्वरात्रेऽपररात्रे च धारयेत मनोऽऽत्मनि ॥	013c  
स्थिरीकृत्येन्द्रियग्रामं मनसा मिथिलेश्वर ।	014a  
मनो बुद्ध्या स्थिरं कृत्वा पाषाण इव निश्चलः ॥	014c  
स्थाणुवच्चाप्यकम्पः स्याद्दारुवच्चापि निश्चलः ।	015a  
बुधा विधिविधानज्ञास्तदा युक्तं प्रचक्षते ॥	015c  
न शृणोति न चाघ्राति न रस्यति न पश्यति ।	016a  
न च स्पर्शं विजानाति न सङ्कल्पयते मनः ॥	016c  
न चाभिमन्यते किञ्चिन्न च बुध्यति काष्ठवत् ।	017a  
तदा प्रकृतिमापन्नं युक्तमाहुर्मनीषिणः ॥	017c  
निर्वाते हि यथा दीप्यन्दीपस्तद्वत्प्रकाशते ।	018a  
निर्लिङ्गो विचलश्चोर्ध्वं न तिर्यग्गतिमाप्नुयात् ॥	018c  
तदा तमनुपश्येत यस्मिन्दृष्टे तु कथ्यते ।	019a  
हृदयस्थोऽन्तरात्मेति ज्ञेयो ज्ञस्तात मद्विधैः ॥	019c  
विधूम इव सप्तार्चिरादित्य इव रश्मिमान् ।	020a  
वैद्युतोऽग्निरिवाकाशे दृश्यतेऽऽत्मा तथाऽऽत्मनि ॥	020c  
सम्पश्यन्ति महात्मानो धृतिमन्तो मनीषिणः ।	021a  
ब्राह्मणा ब्रह्मयोनिस्था ह्ययोनिममृतात्मकम् ॥	021c  
तदेवाहुरणुभ्योऽणु तन्महद्भ्यो महत्तरम् ।	022a  
तत्तत्र सर्वभूतेषु ध्रुवं तिष्ठन्न दृश्यते ॥	022c  
बुद्धिद्रव्येण दृश्येत मनोदीपेन लोककृत् ।	023a  
महतस्तमसस्तात पारे तिष्ठन्न तामसः ॥	023c  
स च मानस इत्युक्तस्तत्वज्ञैर्वेदपारगैः ।	024a  
विमलो वितमस्कश्च निर्लिङ्गोऽलिङ्गसञ्ज्ञकः ॥	024c  
योगमेतत्तु योगानां मन्ये योगस्य लक्षणम् ।	025a  
एवं पश्यं प्रपश्यन्ति आत्मस्थमजरं परम् ॥	025c  
योगदर्शनमेतावदुक्तं ते तत्वतो मया ।	026a  
साङ्ख्यज्ञानं प्रवक्ष्यामि परिसङ्ख्यानदर्शनम् ॥	026c  
अव्यक्तमाहुः प्रकृतिं परां प्रकृतिवादिनः ।	027a  
तस्मान्महत्समुत्पन्नं द्वितीयं राजसत्तम ॥	027c  
अहङ्कारस्तु महतस्तृतीय इति नः श्रुतम् ।	028a  
पञ्चभूतान्यहङ्कारादाहुः साङ्ख्यनिदर्शिनः ॥	028c  
एताः प्रकृतयश्चाष्टौ विकाराश्चापि षोडश ।	029a  
पञ्च चैव विशेषा वै तथा पञ्चेन्द्रियाणि च ॥	029c  
एतावदेव तत्त्वानां साङ्ख्या आहुर्मनीषिणः ।	030a  
साङ्ख्ये विधिविधानज्ञा नित्यं साङ्ख्यपथे रताः ॥	030c  
यस्माद्यदभिजायेत तत्तत्रैव प्रलीयते ।	031a  
लीयन्ते प्रतिलोमानि सृज्यन्ते चान्तरात्मना ॥	031c  
अनुलोमेन जायन्ते लीयन्ते प्रतिलोमतः ।	032a  
गुणा गुणेषु सततं सागरस्योर्मयो यथा ॥	032c  
सर्वप्रलय एतावान्प्रकृतेर्नृपसत्तम ।	033a  
एकत्वं प्रलये चास्य बहुत्वं च यदाऽसृजत् ॥	033c  
एवमेव च राजेन्द्र विज्ञेयं ज्ञेयचिन्तकैः ।	034a  
अधिष्ठाता य इत्युक्तस्तस्याप्येतन्निदर्शनम् ॥	034c  
एकत्वं च बहुत्वं च प्रकृतेरनुतत्त्ववान् ।	035a  
एकत्वं प्रलये चास्य बहुत्वं च प्रवर्तनात् ॥	035c  
बहुधाऽऽत्मानमकरोत्प्रकृतिः प्रसवात्मिका ।	036a  
तच्च क्षेत्रं महानात्मा पञ्चविंशोऽधितिष्ठति ॥	036c  
अधिष्ठातेति राजेन्द्र प्रोच्यते यतिसत्तमैः ।	037a  
अधिष्ठानादधिष्ठाता क्षेत्राणामिति नः श्रुतम् ॥	037c  
क्षेत्रं जानाति चाव्यक्तं क्षेत्रज्ञ इति चोच्यते ।	038a  
अव्यक्तके पुरे शेते पुरुषश्चेति कथ्यते ॥	038c  
अन्यदेव च क्षेत्रं स्यादन्यः क्षेत्रज्ञ उच्यते ।	039a  
क्षेत्रमव्यक्तमित्युक्तं ज्ञाता वै पञ्चविंशकः ॥	039c  
अन्यदेव वचो ज्ञानं स्यादन्यज्ज्ञेयमुच्यते ।	040a  
ज्ञानमव्यक्तमित्युक्तं ज्ञेयो वै पञ्चविंशकः ॥	040c  
अव्यक्तं क्षेत्रमित्युक्तं यथासत्वं तथेश्वरम् ।	041a  
अनीश्वरमतत्त्वं च तत्त्वं तत्पञ्चविंशकम् ॥	041c  
साङ्ख्यदर्शनमेतावत्परिसङ्ख्यानदर्शनम् ।	042a  
साङ्ख्याः प्रकुर्वते चैव प्रकृतिं च प्रचक्षते ॥	042c  
तत्त्वानि च चतुर्विंशत्परिसङ्ख्याय तत्त्वतः ।	043a  
साङ्ख्याः सह प्रकृत्या तु निस्तत्त्वः पञ्चविंशकः ॥	043c  
पञ्चविंशो प्रबुद्धात्मा बुध्यमान इति स्मृतः ।	044a  
यदा तु बुध्यतेऽऽत्मानं तदा भवति केवलः ॥	044c  
सम्यग्दर्शनमेतावद्भाषितं तव तत्त्वतः ।	045a  
एवमेतद्विजानन्तः साम्यतां प्रतियान्त्युत ॥	045c  
सम्यङ्निदर्शनं नाम प्रत्यक्षं प्रकृतेस्तथा ।	046a  
गुणतत्त्वाद्यथैतानि निर्गुणोऽन्यस्तथा भवेत् ॥	046c  
न त्वेवं वर्तमानानामवृत्तिर्विद्यते पुनः ।	047a  
विद्यतेऽक्षरभावत्वे स परात्परमव्ययम् ॥	047c  
पश्येरन्नेकमतयो न सम्पक्तेषु दर्शनम् ।	048a  
तेऽव्यक्तं प्रतिपद्यन्ते पुनः पुनररिन्दम ॥	048c  
सर्वमेतद्विजानन्तो नासर्वस्य प्रबोधनात् ।	049a  
व्यक्तीभूता भविष्यन्ति व्यक्तस्य वशवर्तिनः ॥	049c  
सर्वमव्यक्तमित्युक्तमसर्वः पञ्चविंशकः ।	050a  
य एनमभिजानन्ति न भयं तेषु विद्यते ॥ 	050c  

इति श्रीमन्महाभारते शान्तिपर्वणि मोक्षधर्मपर्वणि एकादशाधिकत्रिशततमोऽध्यायः ॥ 311 ॥

12-311-3 अक्षरक्षरयोरुक्तमिति ट. पाठः । अक्षरक्षरयोगेन त्वयेति थ. पाठः ॥ 12-311-7 तच्चापि विविधमिति ड. थ. पाठः ॥ 12-311-9 विकारं नाभियुञ्जीतेति ड. थ. पाठः । त्रिकालं नाभियुञ्जीतेति झ. पाठः ॥ 12-311-10 मनसात्मनीति ट. पाठः ॥ 12-311-12 द्रुतं ह्यदीनेति ध. पाठः ॥ 12-311-19 दृष्टेति कथ्यत इति ट. ड. थ. पाठः ॥ 12-311-21 यं पश्यन्ति महात्मान इति ट. ध. पाठः ॥ 12-311-41 तथा तत्वं तथेश्वरमिति ट. ड. थ. पाठः ॥ 12-311-47 विद्यते क्षरभावत्वं यो नैवं वेत्ति पार्थिव इति ट. ड. थ. पाठः ॥ 12-311-49 न सर्वस्य प्रबोधनादिति ध. पाठः ॥
