अध्यायः 319

याज्ञवल्क्येन जनकम् प्रति सात्विकादितारतम्यनिरूपणम् ॥ 1 ॥ जनकेन याज्ञवल्क्यम् प्रति तत्वकथनप्रार्थना च ॥ 2 ॥
याज्ञवल्क्य उवाच 	001  
एते प्रधानस्य गुणास्त्रयः पुरुषसत्तम ।	001a  
कृत्स्नस्य चैव जगतस्तिष्ठन्त्यनपगाः सदा ॥	001c  
अव्यक्तरूपो भगवाञ्शतधा च सहस्रधा ।	002a  
शतधा सहस्रधा चैव तथा शतसहस्रधा ॥	002c  
कोटिशश्च करोत्येव प्रकृत्याऽऽत्मानमात्मना ।	003a  
सात्विकस्योत्तमं स्थानं राजसस्येह मध्यमम् ॥	003c  
तामसस्याधमं स्थानं प्राहुरध्यात्मचिन्तकाः ।	004a  
केवलेनेह पुण्येन भतिभूर्ध्वामवाप्नुयात् ॥	004c  
पुण्यपापेन मानुष्यमधर्मेणाप्यधोगतिम् ।	005a  
द्वन्द्वमेषां त्रयाणां तु सन्निपातं च तत्वतः ॥	005c  
सत्वस्य रजसश्चैव तमसश्च शृणुष्व मे ।	006a  
सत्वस्य तु रजो दृष्टं रजसश्च तमस्तथा ॥	006c  
तमसश्च तथा सत्वं सत्वस्याव्यक्तमेव च ।	007a  
अध्यक्तः सत्वसंयुक्तो देवलोकमयाप्नुयात् ॥	007c  
रजःसत्वसमायुक्तो मानुषेषु प्रपद्यते ।	008a  
रजस्तमोभ्यां संयुक्तस्तिर्यग्योनिषु जायते ॥	008c  
राजसैस्तामसैः सत्वैर्युक्तो मानुषमाप्नुयात् ।	009a  
पुण्यपापवियुक्तानां स्थानमाहुर्महात्मनाम् ॥	009c  
शाश्वतं चाव्ययं चैवमक्षयं चामृतं च तत् ।	010a  
ज्ञानिनां सम्भवं श्रेष्ठं स्थानमव्रणमच्युतम् ।	010c  
अतीन्द्रियमबीजं च जन्ममृत्युतमोनुदम् ॥	010e  
अव्यक्तस्थं परं यत्तत्पृष्टस्तेऽहं नराधिप ।	011a  
स एष प्रकृतिस्थो हि तत्स्थ इत्यभिधीयते ॥	011c  
अचेतना चैव मता प्रकृतिश्चापि पार्थिव ।	012a  
एतेनाधिष्ठिता चैव सृजते संहरत्यपि ॥	012c  
जनक उवाच 	013  
अनादिनिधनावेतावुभावेव महामते ।	013a  
अमूर्तिमन्तावचलावप्रकम्प्यगुणागुणौ ॥	013c  
अग्राह्यावृषिशार्दूल कथमेको ह्यचेतनः ।	014a  
चेतनावांस्तथा चैकः क्षेत्रज्ञ इति भाषितः ॥	014c  
त्वं हि विप्रेन्द्र कार्त्स्न्येन मोक्षधर्ममुपाससे ।	015a  
साकल्यं मोक्षधर्मस्य श्रोतुमिच्छामि तत्त्वतः ॥	015c  
निस्तत्वं केवलत्वं च विनाभावं तथैव च ।	016a  
दैवतानि च मे ब्रूहि देहं यान्याश्रितानि वै ॥	016c  
तथैवोत्क्रामिणः स्थानं देहिनो वै विपद्यतः ।	017a  
कालेन यद्धि प्राप्नोति स्थानं तत्प्रब्रवीहि मे ॥	017c  
साङ्ख्यज्ञानं च तत्त्वेन पृथग्योगं तथैव च ।	018a  
अरिष्टानि च तत्त्वानि वक्तुमर्हसि सत्तम ।	018c  
विदितं सर्वमेतत्ते पाणावामलकं यथा ॥ 	018e  

इति श्रीमन्महाभारते शान्तिपर्वणि मोक्षधर्मपर्वणि एकोनविंशत्यधिकत्रिशततमोऽध्यायः ॥ 319 ॥

12-319-12 सचेतनश्चैष मतः प्रकृतिस्थश्च पार्थिवेति ट. ड. पाठः ॥ 12-319-13 अप्रकम्प्यौ व्रणाव्रणाविति ट. ड. पाठः । अप्रकम्प्यौ वृषावृषाविति थ. पाठः ॥ 12-319-16 अस्तित्वं केवलत्वं चेति झ. पाठः ॥ 12-319-17 देहिनोऽपि वियुज्यत इति ट. पाठः ॥ 12-319-18 अनुक्तानि च तत्वेनेति ट. पाठः ॥
