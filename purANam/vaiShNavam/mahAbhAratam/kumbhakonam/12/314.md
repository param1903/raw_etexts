अध्यायः 314

भीष्मेण युधिष्ठिरम् प्रति श्रेयःसाधनधर्मप्रतिपादकजनकानुशासनानुवादः ॥ 1 ॥
भीष्म उवाच 	001  
मृगयां विचरन्कश्चिद्विजने जनकात्मजः ।	001a  
वने ददर्श विप्रेन्द्रमृषिं वंशधरं भृगोः ॥	001c  
तमासीनमुपासीनः प्रणम्य शिरसा मुनिम् ।	002a  
पश्चादनुमतस्तेन पप्रच्छ वसुमानिदम् ॥	002c  
भगवन्किमिदं श्रेयः प्रेत्य चापीह वा भवेत् ।	003a  
पुरुषस्याध्रुवे देहे कामस्य वशवर्तिनः ॥	003c  
सत्कृत्य परिपृष्टः सन्सुमहात्मा महातपाः ।	004a  
निजगाद ततस्तस्मै श्रेयस्करमिदं वचः ॥	004c  
ऋषिरुवाच 	005  
मनसः प्रतिकूलानि प्रेत्य चेह नचेच्छसि ।	005a  
भूतानां प्रतिकूलेभ्यो निवर्तस्य यतेन्द्रियः ॥	005c  
धर्मः सदा हितः पुंसां धर्मश्चैवाश्रयः सताम् ।	006a  
धर्माल्लोकास्त्रयस्तात प्रवृत्ताः सचराचराः ॥	006c  
स्वादुकामुक कामानां वैतृष्ण्यं किं न गच्छसि ।	007a  
मधु पश्यसि दुर्बुद्धे प्रपातं नानुपश्यसि ॥	007c  
यथा ज्ञाने परिचयः कर्तव्यस्तत्फलार्थिना ।	008a  
तथा धर्मे परिचयः कर्तव्यस्तत्फलार्थिना ॥	008c  
असता धर्मकामेन विशुद्धं कर्म दुष्करम् ।	009a  
सता तु धर्मकामेन सुकरं कर्म दुष्करम् ॥	009c  
वने ग्राम्यसुखाचारो यथाग्राम्यस्तथैव सः ।	010a  
ग्रामे वनसुखाचारो यथा वनचरस्तथा ॥	010c  
मनोवाक्कर्मगे धर्मे कुरु श्रद्धां समाहितः ।	011a  
निवृत्तौ वा प्रवृत्तौ वा सम्प्रधार्य गुणागुणान् ॥	011c  
नित्यं च बहु दातव्यं साधुभ्यश्चानसूयता ।	012a  
प्रार्थितं ब्राह्मणेभ्यश्च सत्कृतं देशकालयोः ॥	012c  
शुभेन विधिना लब्धमर्हाय प्रतिपादयेत् ।	013a  
क्रोधमुत्सृज्य दत्त्वाऽथ नानुतप्येन्न कीर्तयेत् ॥	013c  
अनृशंसः शुचिर्दान्तः सत्यवागार्जवे स्थितः ।	014a  
योनिकर्मविशुद्धश्च पात्रं स्याद्वेदविद्द्विजः ॥	014c  
संस्कृता चैकपत्नी च जात्या योनिरिहेष्यते ।	015a  
ऋग्यजुःसामगो विद्वान्षट्कर्मा पात्रमुच्यते ॥	015c  
स एव धर्मः सोऽधर्मस्तं तं प्रति नरं भवेत् ।	016a  
पात्राकर्मविशेषेण देशकालाववेक्ष्य च ॥	016c  
लीलयाऽल्पं यथा गात्रात्प्रमृज्यात्तु रजः पुमान् ।	017a  
बहुयत्नेन च महत्पापनिर्हरणं तथा ॥	017c  
विरिक्तस्य यथा सम्यग्घृतं भवति भेषजम् ।	018a  
तथा निर्हृतदोषस्य प्रेत्य धर्मः सुखावहः ॥	018c  
मानसं सर्वभूतेषु वर्तते वै शुभाशुभम् ।	019a  
अशुभेभ्यः समाक्षिप्य शुभेष्वेवावधारय ॥	019c  
सर्वं सर्वेण सर्वत्र क्रियमाणं च पूजय ।	020a  
स्वधर्मे यत्र रागस्ते कामं धर्मो विधीयताम् ॥	020c  
अधृतात्मन्धृतौ तिष्ठ दुर्बद्धे बुद्धिमान्भव ।	021a  
अप्रशान्तः प्रशाम्य त्वमप्राज्ञः प्राज्ञवच्चर ॥	021c  
तेजसा शक्यते प्राप्तुमुपायः सहचारिणा ।	022a  
इह च प्रेत्य च श्रेयस्तस्य मूलं धृतिः परा ॥	022c  
राजर्षिरधृतिः स्वर्गात्पतितो हि महाभिषः ।	023a  
ययातिः क्षीणपुण्योपि धृत्या लोकानवाप्तवान् ॥	023c  
तपस्विनां धर्मवतां विदुषां चोपसेवनात् ।	024a  
प्राप्स्यसे विपुलां बुद्धिं तथा श्रेयोऽभिपत्स्यसे ॥	024c  
भीष्म उवाच 	025  
स तु स्वभावसम्पन्नस्तच्छ्रुत्वा मुनिभाषितम् ।	025a  
विनिवर्त्य मनः कामाद्धर्मे बुद्धिं चकार ह ॥ 	025c  

इति श्रीमन्महाभारते शान्तिपर्वणि मोक्षधर्मपर्वणि चतुर्दशाधिकत्रिशततमोऽध्यायः ॥ 314 ॥

12-314-5 वैतृष्णं को न गच्छति इति ध. पाठः । किं न पृच्छसीति थ. पाठः ॥ 12-314-15 एकस्यैव पत्नी एकपत्नी नत्वन्यपूर्वा । जात्याः पुत्रोत्पत्तेः योनिः स्थानम् ॥
