अध्यायः 279

भीष्मेण युधिष्ठिरम् प्रति धर्माचरणस्य श्रेयस्साधनत्वप्रतिपादनम् ॥ 1 ॥
युधिष्ठिर उवाच 	001  
कथं भवति पापात्मा कथं धर्मं करोति वा ।	001a  
केन निर्वेदमादत्ते मोक्षं वा केन गच्छति ॥	001c  
भीष्म उवाच 	002  
विदिताः सर्वधर्मास्ते स्थित्यर्थमनुपृच्छसि ।	002a  
शृणु मोक्षं सनिर्वेदं पापं धर्मं च मूलतः ॥	002c  
विज्ञानार्थं हि पञ्चानामिच्छापूर्वं प्रवर्तते ।	003a  
प्राप्यतां वर्तते कामो द्वेषो वा भरतर्षभ ॥	003c  
ततस्तदर्थं यतते कर्म चारभते महत् ।	004a  
इष्टानां रूपगन्धानामभ्यासं च चिकीर्षति ॥	004c  
ततो रागः प्रभवति द्वेषश्च तदनन्तरम् ।	005a  
ततो लोभः प्रभवति मोहश्च तदनन्तरम् ॥	005c  
लोभमोहाभिभूतस्य रागद्वेषान्वितस्य च ।	006a  
न धर्मे जायते बुद्धिर्व्याजाद्धर्मं करोति च ॥	006c  
व्याजेन चरते धर्ममर्थं व्याजेन रोचते ।	007a  
व्याजेन सिद्ध्यमानेषु धर्मेषु कुरुनन्दन ॥	007c  
तत्रैव कुरुते बुद्धिं ततः पापं चिकीर्षति ।	008a  
सुहृद्भिर्वार्यमाणोऽपि पण्डितैश्चापि भारत ॥	008c  
उत्तरं न्यायसम्बद्धं ब्रवीति विधिचोदितम् ।	009a  
अधर्मस्त्रिविधस्तस्य वर्धते रागमोहजः ॥	009c  
पापं चिन्तयते कर्म प्रब्रवीति करोति च ।	010a  
तस्याधर्मप्रवृत्तस्य दोषान्पश्यन्ति साधवः ॥	010c  
एकशीलाश्च मित्रत्वं भजन्ते पापकर्मिणः ।	011a  
स नेह सुखमाप्नोति कुत एव परत्र वै ॥	011c  
एवं भवति पापात्मा धर्मात्मानं तु मे शृणु ।	012a  
यथा कुशलधर्मा स कुशलं प्रतिपद्यते ॥	012c  
कुशलेनैव धर्मेण गतिमिष्टां प्रपद्यते ।	013a  
य एतान्प्रज्ञया दोषान्पूर्वमेवानुपश्यति ॥	013c  
कुशलस्तु सुखार्थाय साधूंश्चाप्युपसेवते ।	014a  
तस्य साधुसमाचारादभ्यासाच्चैव वर्धते ॥	014c  
प्राज्ञो धर्मे च रमते धर्मं चैवोपजीवति ।	015a  
सोऽथ धर्मादवाप्तेषु धनेषु कुरुनन्दन ॥	015c  
तस्यैव सिञ्चते मूलं गुणान्पश्यति यत्र वै ।	016a  
धर्मात्मा भवति ह्येवं मित्रं च लभते शुभम् ॥	016c  
स मित्रधनलाभात्तु प्रेत्य चेह च नन्दति ।	017a  
शब्दे स्पर्शे रसे रूपे तथा गन्धे च भारत ॥	017c  
प्रभुत्वं लभते जन्तुर्धर्मस्यैतत्फलं विदुः ।	018a  
स तु धर्मफलं लब्ध्वा न तृप्यति युधिष्ठिर ॥	018c  
धर्मे स्थितानां कौन्तेय सर्वभोगक्रियासु च ।	019a  
अतृप्यमाणो निर्वेदमादत्ते ज्ञानचक्षुषा ।	019c  
प्रज्ञाचक्षुर्यदा कामे दोषमेवानुपश्यति ॥	019e  
शब्दे स्पर्शे तथा रूपे न च भावयते मनः ।	020a  
विमुच्यते तदा कामान्न च धर्मं विमुञ्चति ॥	020c  
सर्वत्यागे च यतते दृष्ट्वा लोकं क्षयात्मकम् ।	021a  
ततो मोक्षाय यतते नानुपायादुपायतः ॥	021c  
शनैर्निर्वेदमादत्ते पापं कर्म जहाति च ।	022a  
धर्मात्मा चैव भवति मोक्षं च लभते परम् ॥	022c  
एतत्ते कथितं तात यन्मां त्वं परिपृच्छसि ।	023a  
पापं धर्मस्तथा मोक्षो निर्वेदश्चैव भारत ॥	023c  
तस्माद्धर्मे प्रवर्तेथाः सर्वावस्थं युधिष्ठिर ।	024a  
धर्मे स्थितानां कौन्तेय सिद्धिर्भवति शाश्वती ॥ 	024c  

इति श्रीमन्महाभारते शान्तिपर्वणि मोक्षधर्मपर्वणि एकोनाशीत्यधिकद्विशततमोऽध्यायः ॥ 279 ॥

12-279-7 व्याजेन कपटेन । अर्थमर्थजातम् ॥ 12-279-9 न्यायसम्बद्धमाहारे व्यवहारे च त्यक्तलज्जः सुखी भवेदित्यादि । त्रिविधः कायिको वाचिको मानसश्च ॥ 12-279-10 पापं परानिष्टम् ॥ 12-279-12 कुशलं कल्याणं परहितमित्यर्थः ॥ 12-279-19 निर्वेदं वैराग्यम् ॥ 12-279-20 भावयते चिन्तावशं करोति । विरज्यति तदा कामे इति ड. थ. पाठः ॥
