अध्यायः 308

भीष्मेण युधिष्ठिरम् प्रति क्षराक्षरलक्षणप्रतिपादकजनकवसिष्ठसंवादानुवादः ॥ 1 ॥
युधिष्ठिर उवाच 	001  
किं तदक्षरमित्युक्तं यस्मान्नावर्तते पुनः ।	001a  
किञ्च तत्क्षरमित्युक्तं यस्मादावर्तते पुनः ॥	001c  
अक्षरक्षरयोर्व्यक्तिं पृच्छाम्यरिनिषूदन ।	002a  
उपलब्धुं महाबाहो तत्त्वेन कुरुनन्दन ॥	002c  
त्वं हि ज्ञाननिधिर्विप्रैरुच्यसे वेदपारगैः ।	003a  
ऋषिभिश्च महाभागैर्यतिभिश्च महात्मभिः ॥	003c  
शेषमल्पं दिनानां ते दक्षिणायनभास्करे ।	004a  
आवृत्ते भगवत्यर्के गन्तासि परमां गतिम् ॥	004c  
त्वयि प्रतिगते श्रेयः कुतः श्रोष्यामहे वयम् ।	005a  
कुरुवंशप्रदीपस्त्वं ज्ञानदीपेन दीप्यसे ॥	005c  
तदेतच्छ्रोतुमिच्छामि त्वत्तः कुरुकुलोद्वह ।	006a  
न तृप्यामीह राजेन्द्र शृण्वन्नमृतमीदृशम् ॥	006c  
भीष्म उवाच 	007  
अत्र ते वर्तयिष्यामि इतिहासं पुरातनम् ।	007a  
वसिष्ठस्य च संवादं करालजनकस्य च ॥	007c  
वसिष्ठं श्रेष्ठमासीनमृषीणां भास्करद्युतिम् ।	008a  
पप्रच्छ जनको राजा ज्ञानं नैःश्रेयसं परम् ॥	008c  
परमध्यात्मकुशलमध्यात्मगतिनिश्चयम् ।	009a  
मैत्रावरुणिमासीनमभिवाद्य कृताञ्जलिः ॥	009c  
स्वक्षरं प्रश्रितं वाक्यं मधुरं चाप्यनुल्बणम् ।	010a  
पप्रच्छर्षिवरं राजा करालजनकः पुरा ॥	010c  
भगवञ्श्रोतुमिच्छामि परं ब्रह्म सनातनम् ।	011a  
यस्मान्न पुनरावृत्तिमाप्नुवन्ति मनीषिणः ॥	011c  
यच्च तत्क्षरमित्युक्तं यत्रेदं क्षरते जगत् ।	012a  
यच्चाक्षरमिति प्रोक्तं शिवं क्षेम्यमनामयम् ॥	012c  
वसिष्ठ उवाच 	013  
श्रूयतां पृथिवीपाल क्षरतीदं यथा जगत् ।	013a  
यन्न क्षरति पूर्वेण यावत्कालेन चाप्यथ ॥	013c  
युगं द्वादशसाहस्रं कल्पं विद्धि चतुर्युगम् ।	014a  
दशकल्पशतावृत्तमहस्तद्ब्राह्ममुच्यते ॥	014c  
रात्रिश्चैतावती राजन्यस्यान्ते प्रतिबुध्यते ।	015a  
सृजत्यनन्तकर्माणं महान्तं भूतमग्रजम् ॥	015c  
मूर्तिमन्तममूर्तात्मा विश्वं शम्भुः स्वयम्भुवम् ।	016a  
अणिमा लघिमा प्राप्तिरीशानं ज्योतिरव्ययम् ॥	016c  
सर्वतः पाणिपादं तत्सर्वतोक्षिशिरोमुखम् ।	017a  
सर्वतः श्रुतिमल्लोके सर्वमावृत्य तिष्ठति ॥	017c  
हिरण्यगर्भो भगवानेष बुद्धिरिति स्मृतः ।	018a  
महानिति च योगेषु विरिञ्चिरिति चाप्यजः ॥	018c  
साङ्ख्ये च पठ्यते शास्त्रे नामभिर्बहुधात्मकः ।	019a  
विचित्ररूपो विश्वात्मा एकाक्षर इति स्मृतः ॥	019c  
वृतं नैकात्मकं येन कृतं त्रैलोक्यमात्मना ।	020a  
तथैव बहुरूपत्वाद्विश्वरूप इति स्मृतः ॥	020c  
एष वै विक्रियापन्नः सृजत्यात्मानमात्मना ।	021a  
अहङ्कारं महातेजाः प्रजापतिरहङ्कृतम् ॥	021c  
अव्यक्ताद्व्यक्तमापन्नं विद्यासर्गं वदन्ति तम् ।	022a  
महान्तं चाप्यहङ्कारमविद्यासर्गमेव च ॥	022c  
अपरश्च परश्चैव समुत्पन्नौ तथैकतः ।	023a  
विद्याविद्येति विख्याते श्रुतिशास्त्रार्थचिन्तकैः ॥	023c  
भूतसर्गमहङ्कारात्तृतीयं विद्धि पार्थिव ।	024a  
अहङ्कारेषु सर्वेषु चतुर्थं विद्धि वैकृतम् ॥	024c  
वायुर्ज्योतिरथाकाशमापोऽथ पृथिवी तथा ।	025a  
शब्दः स्पर्शश्च रूपं च रसो गन्धस्तथैव च ॥	025c  
एवं युगपदुत्पन्नं दशवर्गमसंशयम् ।	026a  
पञ्चमं विद्धि राजेन्द्र भौतिकं सर्गमर्थवत् ॥	026c  
श्रोत्रं त्वक्चक्षुषी जिह्वा घ्राणमेव च पञ्चमम् ।	027a  
वाक्च हस्तौ च पादौ च पायुर्मेढ्रं तथैव च ॥	027c  
बुद्धीन्द्रियाणि चैतानि तथा कर्मेन्द्रियाणि च ।	028a  
सम्भूतानीह युगपन्मनसा सह पार्थिव ॥	028c  
एषा तत्त्वचतुर्विंशत्सर्वाकृतिषु वर्तते ।	029a  
यां ज्ञात्वा नाभिशोचन्ति ब्राह्मणास्तत्त्वदर्शिनः ॥	029c  
एतद्देहं समाख्यानं त्रैलोक्ये सर्वदेहिषु ।	030a  
वेदितव्यं नरश्रेष्ठ सदेवनरदानवे ॥	030c  
सयक्षभूतगन्धर्वे सकिन्नरमहोरगे ।	031a  
सचारणपिशाचे वै सदेवर्षिनिशाचरे ॥	031c  
सदंशकीटमशके सपूतिकृमिमूषिके ।	032a  
शुनि श्वपाके चैणेये सचाण्डाले सपुल्कसे ॥	032c  
हस्त्यश्वखरशार्दूले सवृके गवि चैव ह ।	033a  
यच्च मूर्तिमयं किञ्चित्सर्वत्रैतन्निदर्शनम् ॥	033c  
जले भुवि तथाऽऽकाशे नान्यत्रेति विनिश्चयः ।	034a  
स्थानं देहवतामस्ति इत्येवमनुशुश्रुम ॥	034c  
कृत्स्नमेतावतस्तात क्षरते व्यक्तसञ्ज्ञितम् ।	035a  
अहन्यहनि भूतात्मा ततः क्षर इति स्मृतः ॥	035c  
एतद्धि क्षरमित्युक्तं क्षरतीदं यथा जगत् ।	036a  
जगन्मोहात्मकं प्राहुरव्यक्तं व्यक्तसञ्ज्ञकम् ॥	036c  
महांश्चैवाग्रजो नित्यमेतत्क्षरनिदर्शनम् ।	037a  
कथितं ते महाराजन्यस्मान्नावर्तते पुनः ॥	037c  
पञ्चविंशतिमो विष्णुर्निस्तत्त्वस्तत्त्वसञ्ज्ञितः ।	038a  
तत्त्वसंश्रयणादेतत्तत्वमाहुर्मनीषिणः ॥	038c  
यन्मर्त्यमसृजद्व्यक्तं तत्तन्मूर्त्यधितिष्ठति ।	039a  
चतुर्विंशतिमोऽव्यक्तो ह्यमूर्तः पञ्चविंशकः ॥	039c  
स एव हृदि सर्वासु मूर्तिष्वात्मावतिष्ठते ।	040a  
चेतयंश्चेतनान्नित्यं सर्वमूर्तिरमूर्तिमान् ॥	040c  
सर्वप्रत्ययधर्मिण्यां स सर्गः प्रत्ययात्मकः ।	041a  
गोचरे वर्तते नित्यं निर्गुणो गुणसञ्ज्ञिते ॥	041c  
एवमेष महानात्मा सर्गप्रलयकोविदः ।	042a  
विकुर्वाणः प्रकृतिमानभिमन्यत्यबुद्धिमान् ॥	042c  
तमःसत्वरजोयुक्तस्तासु तास्विह योनिषु ।	043a  
लीयते प्रतिबुद्धत्वादबुद्धजनसेवनात् ॥	043c  
सहवासनिवासात्मा नान्योऽहमिति मन्यते ।	044a  
योऽहं सोहमिति ह्युक्त्वा गुणानेवानुवर्तते ॥	044c  
तमसा तामसान्भावान्विविधान्प्रतिपद्यते ।	045a  
रजसा राजसांश्चैव सात्विकान्सत्वसंश्रयात् ॥	045c  
शुक्ललोहितकृष्णानि रूपाण्येतानि त्रीणि तु ।	046a  
सर्वाण्येतानि रूपाणि यानीह प्राकृतानि वै ॥	046c  
तामसा निरयं यान्ति राजसा मानुषानथ ।	047a  
सात्विका देवलोकाय गच्छन्ति सुखभागिनः ॥	047c  
निष्कैवल्येन पापेन तिर्यग्योनिमवाप्नुयात् ।	048a  
पुण्यपापेन मानुष्यं पुण्येनैकेन देवताः ॥	048c  
एवमव्यक्तविषयं क्षरमाहुर्मनीषिणः ।	049a  
पञ्चविंशतिमो योऽयं ज्ञानादेव प्रवर्तते ॥ 	049c  

इति श्रीमन्महाभारते शान्तिपर्वणि मोक्षधर्मपर्वणि अष्टाधिकत्रिशततमोऽध्यायः ॥ 308 ॥

12-308-5 ज्ञानद्रव्येण दीप्यस इति ड. ध. पाठः ॥ 12-308-7 करालनामा जनकः करालजनकस्तस्य । एतत्ते वर्तयिष्यामीति ट. ड. थ. पाठः ॥ 12-308-9 कुशलम् ऊहापोहसमर्थम् । गतिरनुभवस्तेन निश्चयोऽस्यास्तीति तथा । मैत्रावरुणिं वसिष्ठम् ॥ 12-308-22 महतश्चाप्यहङ्कारमिति ड. ध. पाठः ॥ 12-308-23 अविधिश्च विधिश्चैवेति झ. पाठः । श्रुतिश्चाध्यात्मचिन्तकैरिति ड. थ. ध. पाठ ॥ 12-308-37 एतत्क्षेत्रनिदर्शनमिति ट. ड. ध. पाठः ॥ 12-308-39 यां तु मूर्तिं सृजत्येषा तां मूर्तिमधितिष्ठतीति ट. पाठः ॥ 12-308-41 सर्गप्रलयधर्मिण्या ससर्गप्रलयात्मक इति झ. पाठः ॥ 12-308-42 सर्गप्रत्ययकोविद इति ट. ध. पाठः । अक्षरः क्षरमात्मानमभिमज्जत्यबुद्धिमानिति थ. पाठः ॥ 12-308-44 सहवासविनाशित्वान्नान्योऽहमिति झ. पाठः ॥ 12-308-46 जातानि प्राकृतानि वै इति ड. थ. पाठः । जानीहि प्राकृतानि वै इति ध. पाठः ॥
