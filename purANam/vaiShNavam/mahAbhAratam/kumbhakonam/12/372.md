अध्यायः 372

आश्चर्यकथनम् प्रार्थितेन नागेन सूर्यमण्डले तत्तुल्यतेजोन्तरप्रवेशदर्शनकथनम् ॥ 1 ॥
ब्राह्मण उवाच 	001  
विवस्वतो गच्छति पर्ययेण वोढुं भवांस्तं रथमेकचक्रम् ।	001a  
आश्चर्यभूतं यदि तत्र किञ्चिद्दृष्टं त्वयाशंसितुमर्हसि त्वम् ॥	001c  
नाग उवाच 	002  
आश्चर्याणामनेकानां प्रतिष्ठा भगवान्रविः ।	002a  
यतो भूताः प्रवर्तन्ते सर्वे त्रैलोक्यसम्मताः ॥	002c  
यस्य रश्मिसहस्रेषु शाखास्विव विहङ्गमाः ।	003a  
वसन्त्याश्रित्य मुनयः संसिद्धा दैवतैः सह ॥	003c  
यतो वायुर्विनिःसृत्य सूर्यरश्म्याश्रितो महान् ।	004a  
विजृम्भत्यम्बरे तत्र किमाश्चर्यमतः परम् ॥	004c  
विभज्यं तं तु विप्रर्षे प्रजानां हितकाम्यया ।	005a  
तोयं सृजति वर्षासु किमाश्चर्यमतः परम् ॥	005c  
यस्य मण्डलमध्यस्थो महात्मा परमत्विषा ।	006a  
दीप्तः समीक्षतेऽलोकान्किमाश्चर्यमतः परम् ॥	006c  
शुक्रो नामासितः पादो यश्च वारिधरोऽम्बरे ।	007a  
तोयं सृजति वर्षासु किमाश्चर्यमतः परम् ॥	007c  
योऽष्टमासांस्तु शुचिना किरणेनोक्षितं पयः ।	008a  
प्रत्यादत्ते पुनः काले किमाश्चर्यमतः परम् ॥	008c  
यस्य तेजोविशेषेषु स्वयमात्मा प्रतिष्ठितः ।	009a  
यतो बीजं मही चेयं धार्यते सचराचरम् ॥	009c  
यत्र देवो महाबाहुः शाश्वतः पुरुषोत्तमः ।	010a  
अनादिनिधनो विप्र किमाश्चर्यमतः परम् ॥	010c  
आश्चर्याणामिवाश्चर्यमिदमेकं तु मे शृणु ।	011a  
विमले यन्मया दृष्टमम्बरे सूर्यसंश्रयात् ॥	011c  
पुरा मध्याह्नसमये लोकांस्तपति भास्करे ।	012a  
प्रत्यादित्यप्रतीकाशः सर्वतः समदृश्यत ॥	012c  
स लोकांस्तेजसा सर्वान्स्वभासा निर्विभासयन् ।	013a  
आदित्याधिमुखोऽभ्येति गगनं पाटयन्निव ॥	013c  
हुताहुतिरिव ज्योतिर्व्याप्य तेजोमरीचिभिः ।	014a  
अनिर्देश्येन रूपेण द्वितीय इव भास्करः ॥	014c  
तस्याभिगमनप्राप्तौ हस्तौ दत्तौ विवस्वता ।	015a  
तेनापि दक्षिणो हस्तो दत्तः प्रत्यर्चितार्थिना ॥	015c  
ततो भित्त्वैव गगनं प्रविष्टो रश्मिमण्डलम् ।	016a  
एकीभूतं च तत्तेजः क्षणेनादित्यतां गतम् ॥	016c  
तत्र नः संशयो जातस्तयोस्तेजःसमागमे ।	017a  
अनयोः को भवेत्सूर्यो रथस्थो योऽयमागतः ॥	017c  
ते वयं जातसन्देहाः पर्यपृच्छामहे रविम् ।	018a  
क एष दिवमाक्रम्य गतः सूर्य इवापरः ॥ 	018c  

इति श्रीमन्महाभारते शान्तिपर्वणि मोक्षधर्मपर्वणि द्विसप्तत्यधिकत्रिशततमोऽध्यायः ॥ 372 ॥

12-372-4 विसृजत्यम्बरे तोयमिति ट. पाठः ॥ 12-372-5 तं वातं पुरोवातादिरूपेण विभज्य परिणामं नीत्वा ॥ 12-372-6 महात्मान्तर्यामी ॥ 12-372-7 पादइव पादोऽवयवः नीलमेघरूपेणाप्ययमेव वर्षतीत्यर्थः ॥ 12-372-9 यतः सूर्यात् । बीजम् औषधम् ॥ 12-372-12 प्रत्यादित्यप्रतीकाशः आदित्यान्तरतुल्यतेजस्कः । समदृश्यत दृष्टः ॥ 12-372-15 दत्तः प्रत्यर्चिनार्चिनेति ट. पाठः ॥ 12-372-16 भित्त्वैव रविमण्डलमिति ट. पाठः ॥
