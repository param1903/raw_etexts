अध्यायः 139

भीष्मेण युधिष्ठिरम् प्रति पूजनीब्रह्मदत्तसंवादानुवादः ॥ 1 ॥
युधिष्ठिर उवाच 	001  
उक्तो मन्त्रो महाबाहो विश्वासो नास्ति शत्रुषु ।	001a  
कथं हि राजा वर्तेत यदि सर्वत्र नाश्वसेत् ॥	001c  
विश्वासाद्धि परं राजन्राज्ञामुत्पद्यते भयम् ।	002a  
कथं हि नाश्वसन्राजा शत्रूञ्जयति पार्थिवः ॥	002c  
एतन्मे संशयं छिन्धि मनो मे सम्प्रमुह्यति ।	003a  
अविश्वासे कथामेतामुपाश्रित्य पितामह ॥	003c  
भीष्म उवाच 	004  
शृणुष्व राजन्यो वृत्तो ब्रह्मदत्तनिवेशने ।	004a  
पूजन्या सह संवादो ब्रह्मदत्तस्य भूपतेः ॥	004c  
काम्पिल्ये ब्रह्मदत्तस्य त्वन्तःपुरनिवासिनी ।	005a  
पूजनी नाम शकुनिर्दीर्घकालं सहोषिता ||	005c  
रुतज्ञा सर्वभूतानां यथा वै जीवजीवकः ।	006a  
सर्वज्ञा सर्वतत्त्वज्ञा तिर्यग्योनिं गताऽपि सा ॥	006c  
अभिप्रजाता सा तत्र पुत्रमेकं सुवर्चसम् ।	007a  
समकालं च राज्ञोऽपि देव्यां पुत्रो व्यजायत ॥	007c  
तयोरर्थे कृतज्ञा तु खेचरी पूजनी सदा ।	008a  
समुद्रतीरं सा गत्वा आजहार फलद्वयम् ॥	008c  
पुष्ट्यर्थं च स्वपुत्रस्य राजपुत्रस्य चैव ह ।	009a  
फलमेकं सुतायादाद्राजपुत्राय चापरम् ॥	009c  
अमृतास्वादसदृशं बलतेजोभिवर्धनम् ।	010a  
[आदायादाय सैवाशु तयोः प्रादात्पुनःपुनः ॥]	010c  
ततोऽगच्छत्परां वृद्धिं राजपुत्रः फलाशनात् ।	011a  
ततः स धात्र्या कक्षेण उह्यमानो नृपात्मजः ॥	011c  
ददर्श तं पक्षिसुतं बाल्यादागत्य बालकः ।	012a  
ततो बाल्याच्च यत्नेन तेनाक्रीडत पक्षिणा ॥	012c  
शून्ये च तमुपादाय पक्षिणं समजातकम् ।	013a  
हत्वा ततः स राजेन्द्र धात्र्या हस्तमुपागतः ॥	013c  
अथ सा पूजनी राजन्नागमत्फलहारिणी ।	014a  
अपश्यन्निहतं पुत्रं तेन बालेन भूतले ॥	014c  
बाष्पपूर्णमुखी दीना दृष्ट्वा तं पतितं सुतम् ।	015a  
पूजनी दुःखसन्तप्ता रुदन्ती वाक्यमब्रवीत् ॥	015c  
क्षत्रिये सङ्गतं नास्ति न प्रीतिर्न च सौहृदम् ।	016a  
कारणे सान्त्वयन्त्येते कृतार्थाः सन्त्यजन्ति च ॥	016c  
क्षत्रियेषु न विश्वासः कार्यः सर्वापकारिषु ।	017a  
अपकृत्यापि सततं सान्त्वयन्ति निरर्थकम् ॥	017c  
इयमस्य करोम्यद्य सदृशीं वैरयातनाम् ।	018a  
कृतघ्नस्य नृशंसस्य भृशं विश्वासघातिनः ॥	018c  
सहसञ्जातवृद्धस्य तथैव सहभोजिनः ।	019a  
शरण्यस्य वधश्चैव त्रिविधं तस्य किल्बिषम् ॥	019c  
इत्युक्त्वा चरणाभ्यां तु नेत्रे नृपसुतस्य सा ।	020a  
हृत्वा खस्था तत इदं पूजनी वाक्यमब्रवीत् ॥	020c  
इच्छयेह कृतं पापं सद्य एवोपसर्पति ।	021a  
कृतं प्रतिकृतं येषां न नश्यति शुभाशुभम् ॥	021c  
पापं कर्म कृतं किञ्चिद्यदि तस्मिन्न दृश्यते ।	022a  
निपात्यतेऽस्य पुत्रेषु पौत्रेष्वपि च नप्तृषु ॥	022c  
ब्रह्मदत्तः सुतं दृष्ट्वा पूजन्या हृतलोचनम् ।	023a  
कृतप्रतिकृतं मत्वा पूजनीमिदमब्रवीत् ॥	023c  
अस्ति वै कृतमस्माभिरस्ति प्रतिकृतं त्वया ।	024a  
उभयं तत्समीभूतं वस पूजनि मा गमः ॥	024c  
पूजन्युवाच 	025  
सकृत्कृतापराधस्य तत्रैव परिलम्बतः ।	025a  
न तद्बुधाः प्रशंसन्ति श्रेयस्तत्रापसर्पणम् ॥	025c  
सान्त्वे प्रयुक्ते विवृते वैरे चैव न विश्वसेत् ।	026a  
क्षिप्रं स हन्यते मूढो न हि वैरं प्रशाम्यति ॥	026c  
अन्योन्यकृतवैराणां पुत्रपौत्रं नियच्छति ।	027a  
पुत्रपौत्रविनाशे च परलोकं नियच्छति ॥	027c  
सर्वेषां कृतवैराणामविश्वासः सुखावहः ।	028a  
एकान्ततो न विश्वासः कार्यो विश्वासघातके ॥	028c  
न विश्वसेदविश्वस्ते विश्वस्ते नातिविश्वसेत् ।	029a  
विश्वासाद्भयमुत्पन्नमपि मूलं निकृन्तति ।	029c  
कामं विश्वासयेदन्यान्परेषां च न विश्वसेत् ॥	029e  
माता पिता बान्धवानां वरिष्ठौ भार्या क्षेत्रं बीजमात्रं तु पुत्रः ।	030a  
भ्राता शत्रुः क्लिन्नपाणिर्वयस्य आत्मा ह्येकः सुखदुःखस्य भोक्ता ॥	030c  
अन्योन्यकृतवैराणां न सन्धिरुपपद्यते ।	031a  
स च हेतुरतिक्रान्तो यदर्थमहमावसम् ॥	031c  
पूजितस्यार्थमानाभ्यां सान्त्वं पूर्वापकारिणः ।	032a  
हृदयं भवत्यविश्वस्तं कर्म त्रासयते बलात् ॥	032c  
पूर्वं सम्मानना यत्र पश्चाच्चैव विमानना ।	033a  
जह्यात्स सत्ववान्वासं सम्मानितविमानितः ॥	033c  
उषिताऽस्मि तवागारे दीर्घकालमहिंसिता ।	034a  
तदिदं वैरमुत्पन्नं सुखमास्स्व व्रजाम्यहम् ॥	034c  
ब्रह्मदत्त उवाच 	035  
यः कृते प्रतिकुर्याद्वै न स तत्रापराध्नुयात् ।	035a  
अनृणस्तेन भवति वस पूजनि मागमः ॥	035c  
पूजन्युवाच 	036  
न कृतस्य तु कर्तुश्च सख्यं सन्धीयते पुनः ।	036a  
हृदयं तत्र जानाति कर्तुश्चैव कृतस्य च ॥	036c  
ब्रह्मदत्त उवाच 	037  
कृतस्य चैव कर्तुश्च सख्यं सन्धीयते पुनः ।	037a  
वैरस्योपशमो दृष्टः पापं नोपाश्नुते पुनः ॥	037c  
पूजन्युवाच 	038  
नास्ति वैरमतिक्रान्तं सान्त्वितोऽस्मीति नाश्वसेत् ।	038a  
विश्वासाद्बध्यते लोकस्तस्माच्छ्रेयोप्यदर्शनम् ॥	038c  
तरसा ये न शक्यन्ते शस्त्रैः सुनिशितैरपि ।	039a  
साम्ना तेऽपि निगृह्यन्ते गजा इव करेणुभिः ॥	039c  
ब्रह्मदत्त उवाच 	040  
संवासाज्जायते स्नेहो जीवितान्तकरेष्वपि ।	040a  
अन्योन्यस्य हि विश्वासः श्वानश्वपचयोरिव ॥	040c  
अन्योन्यकृतवैराणां संवासान्मृदुतां गतम् ।	041a  
नैव तिष्ठति तद्वैरं पुष्करस्थमिवोदकम् ॥	041c  
पूजन्युवाच 	042  
वैरं पञ्चसमुत्थानं तच्च बुध्यन्ति पण्डिताः ।	042a  
स्त्रीकृतं वास्तुजं वाग्जं स्वसपत्नापराधजम् ॥	042c  
तत्र दाता न हन्तव्यः क्षत्रियेण विशेषतः ।	043a  
प्रकाशं वाऽप्रकाशं वा बुद्ध्वा दोषबलाबलम् ॥	043c  
कृतवैरे न विश्वासः कार्यस्त्विह सुहृद्यपि ।	044a  
प्रच्छन्नं तिष्ठते वैरं गूढोऽग्निरिव दारुषु ॥	044c  
न वित्तेन न पारुष्यैर्न च सान्त्वेन च श्रुतैः ।	045a  
वैराग्निः शाम्यते राजन्निमग्नोऽग्निरिवार्णवे ॥	045c  
न हि वैराग्निरुद्भूतः कर्म चाप्यपराधजम् ।	046a  
शाम्यत्यदग्ध्वा नृपते विना ह्येकतरक्षयात् ॥	046c  
सत्कृतस्यार्थमानाभ्यां तत्र पूर्वापकारिणः ।	047a  
नैव शान्तिर्न विश्वासः कर्मणा जायते बलात् ॥	047c  
नैवापकारे कस्मिंश्चिदहं त्वयि तथा भवान् ।	048a  
उषितावाऽपि चक्रितं नेदानीं विश्वसाम्यहम् ॥	048c  
ब्रह्मदत्त उवाच 	049  
कालेन क्रियते कार्यं तथैव विविधाः क्रियाः |	049a  
कालेनैव प्रवर्तन्ते कः कस्येत्यपराध्यति ॥	049c  
तुल्यं चोभे प्रवर्तेते मरणं जन्म चैव हि ।	050a  
कार्यते चैव कालेन तन्निमित्तं न जीवति ॥	050c  
बध्यन्ते युगपत्केचिदेकैकं चापरे तथा ।	051a  
कालो दहति भूतानि सम्प्राप्तोऽग्निरिवेन्धनम् ॥	051c  
नाहं प्रमाणं नैव त्वमन्योन्यं कारणं शुभे ।	052a  
कालो नित्यमुपादत्ते सुखं दुःखं च देहिनाम् ॥	052c  
एवं वसेह सस्नेहा यथाकाममहिंसिता ।	053a  
यत्कृतं तत्तु मे क्षान्तं त्वं च वै क्षम पूजनि ॥	053c  
पूजन्युवाच 	054  
यदि कालः प्रमाणं ते न वैरं कस्यचिद्भवेत् ।	054a  
कस्मादपचितिं यान्ति बान्धवा बान्धवे हते ॥	054c  
कस्माद्देवासुराः सर्वे अन्योन्यमभिजघ्निरे ।	055a  
यदि कालेन निर्याणं सुखदुःखे भवाभवौ ॥	055c  
भिषजो भैषजं कर्तुं कस्मादिच्छन्ति रोगिणः ।	056a  
यदि कालेन पच्यन्ते भेषजैः किं प्रयोजनम् ॥	056c  
प्रलापः सुमहान्कस्मात्क्रियते शोकमूर्च्छितैः ।	057a  
यदि कालः प्रमाणं ते कस्माद्धर्मोऽस्ति कर्तृषु ॥	057c  
तव पुत्रो ममापत्यं हतवान्हिंसितो मया ।	058a  
अनन्तरं त्वयाहं च बाधितव्या महीपते ॥	058c  
अहं हि पुत्रशोकेन कृतपापा तवात्मजे ।	059a  
तथा त्वया प्रहर्तव्यं मयि तत्त्वं च मे शृणु ॥	059c  
भक्षार्थं क्रीडनार्थं च नरा वाञ्छन्ति पक्षिणः ।	060a  
तृतीयो नास्ति संयोगो वधबन्धादृते क्षमः ॥	060c  
वधबन्धभयादेके मोक्षतन्त्रमुपाश्रिताः ।	061a  
जनीमरणजं दुःखं प्राहुर्वेदविदो जनाः ॥	061c  
सर्वस्य दयिताः प्राणाः सर्वस्य दयिताः सुताः ।	062a  
दुःखादुद्विजते सर्वं सर्वस्य सुखमीप्सितम् ॥	062c  
दुःखं जरा ब्रह्मदत्त दुःखमर्थविपर्ययः ।	063a  
दुःखं चानिष्टसंवासो दुःखमिष्टवियोजनम् ॥	063c  
वैरबन्धकृतं दुःखं स्त्रीकृतं सहजं तथा ।	064a  
दुःखं दुःखेन सततं विवर्धति नराधिप ॥	064c  
न दुःखं परदुःखे वै केचिदाहुरबुद्धयः ।	065a  
यो दुःखं नाभिजानाति स जल्पति महाजने ॥	065c  
यस्तु शोचति दुःखार्तः स कथं वक्तुमुत्सहेत् ।	066a  
रसज्ञः सर्वदुःखस्य यथाऽऽत्मनि तथा परे ॥	066c  
\'भिन्ना श्लिष्टा न सज्यन्ते शस्त्रैः सुनिशितैरपि ।	067a  
साम्ना तेऽपि निगृह्यन्ते गजा इव करेणुभिः ॥\'	067c  
यत्कृतं ते मया राजंस्त्वया च मम यत्कृतम् ।	068a  
न तद्वर्षशतैः शक्यं व्यपोहितुमरिन्दम ॥	068c  
आवयोः कृतमन्योन्यं तस्य सन्धिर्न विद्यते ।	069a  
स्मृत्वास्मृत्वा हि ते पुत्रं नवं वैरं भविष्यति ॥	069c  
वैरमन्तिकमासाद्य यः प्रीतिं कर्तुमिच्छति ।	070a  
मृण्मयस्येव भग्नस्य तस्य सन्धिर्न विद्यते ॥	070c  
निश्चयः स्वार्थशास्त्रेषु न विश्वासः सुखोदयः ।	071a  
उशना चैव गाथे द्वे प्रह्लादायाब्रवीत्पुरा ॥	071c  
ये वैरिणः श्रद्दधते सत्ये सत्येतरेऽपि वा ।	072a  
वध्यन्ते श्रद्दधाना हि मधु शुष्कतृणैरिव ॥	072c  
न हि वैराणि शाम्यन्ति कुलेष्वादशमाद्युगात् ।	073a  
आख्यातारश्च विद्यन्ते कुले चेज्जायते पुमान् ॥	073c  
उपगृह्य तु वैराणि सान्त्वयन्ति नराधिपाः ।	074a  
अथैनं प्रतिहिंसन्ति पूर्णं घटमिवाश्मनि ॥	074c  
सदा न विश्वसेद्राजन्पापं कृत्वेह कस्यचित् ।	075a  
अपकृत्य परेषां हि विश्वासाद्दुःखमश्नुते ॥	075c  
ब्रह्मदत्त उवाच 	076  
नाविश्वासाच्चिनोत्यर्थमीहते चापि किञ्चन ।	076a  
भयात्त्वेकतरं मित्रं कृतकृत्या भवत्विह ॥	076c  
पूजन्युवाच 	077  
यस्येह व्रणिनौ पादौ पद्भ्यां च परिधावतः ।	077a  
क्षिण्येते तस्य तौ पादौ सुगुप्तमपि धावतः ॥	077c  
नेत्राभ्यां सरुजाभ्यां यः प्रतिवातमुदीक्षते ।	078a  
तस्य वायुरुजाऽत्यर्थं नेत्रयोर्भवति ध्रुवम् ॥	078c  
दुष्टं पन्थानमासाद्य यो मोहादभिपद्यते ।	079a  
आत्मनो बलमज्ञात्वा तदन्तं तस्य जीवितम् ॥	079c  
यस्तु वर्षमविज्ञाय क्षेत्रं कर्षति कर्षकः ।	080a  
हीनः पुरुषकारेण तस्य वै नाप्नुते फलम् ॥	080c  
यस्तु तिक्तं कषायं वा स्वादु वा मधुरं हितम् ।	081a  
आहारं कुरुते नित्यं सोऽमृतत्वाय कल्पते ॥	081c  
पथ्यं मुक्त्वा तु यो मोहाद्दुष्टमश्नाति भोजनम् ।	082a  
परिणाममविज्ञाय तदन्तं तस्य जीवितम् ॥	082c  
दैवं पुरुषकारश्च स्थितावन्योन्यसंश्रयात् ।	083a  
उदात्तं कर्म वै तत्र दैवं क्लीबा उपासते ॥	083c  
कर्म चात्महितं कार्यं तीक्ष्णं वा यदि वा मृदु ।	084a  
ग्रस्यतेऽकर्मशीलस्तु सदाऽनर्थैरकिञ्चनः ॥	084c  
तस्मात्संशयितव्येऽर्थे कार्य एव पराक्रमः ।	085a  
सर्वस्वमपि सन्त्यज्य कार्यमात्महितं नरैः ॥	085c  
विद्या शौचं च दाक्ष्यं च बलं शौर्यं च पञ्चमम् ।	086a  
मित्राणि सहजान्याहुर्वर्तयन्तीह यैर्बुधाः ॥	086c  
निवेशनं च कुप्यं च क्षेत्रं भार्यां सुहृज्जनम् ।	087a  
एतान्युपचितान्याहुः सर्वत्र लभते पुमान् ॥	087c  
सर्वत्र रमते प्राज्ञः सर्वत्र च विरोचते ।	088a  
न विभीषयते किञ्चिद्भीषितो न बिभेति च ॥	088c  
नित्यं बुद्धिमतोऽप्यर्थः स्वल्पकोऽपि विवर्धते ।	089a  
दाक्ष्येण कुर्वतां कर्मं संयमात्प्रतितिष्ठति ॥	089c  
गृहस्नेहावबद्धानां नराणामल्पमेधसाम् ।	090a  
कुस्त्री खादति मांसानि माघमां सेगवा इव ॥	090c  
गृहं क्षेत्राणि मित्राणि स्वदेश इति चापरे ।	091a  
इत्येवमवसीदन्ति नरा बुद्धिविपर्यये ॥	091c  
उत्पथाच्च विमानाच्च देशाद्दुर्भिक्षपीडितात् ।	092a  
अन्यत्र वसतिं गच्छेद्वसेद्वा नित्यमानितः ॥	092c  
तस्मादन्यत्र यास्यामि वस्तुं नाहमिहोत्सहे ।	093a  
कृतमेतदनाहार्यं तव पुत्रे च पार्थिव ॥	093c  
कुभार्यां च कुपुत्रं च कुराजानं कुसौहृदम् ।	094a  
कुसम्बन्धं कुदेशं च दूरतः परिवर्जयेत् ॥	094c  
कुमित्रे नास्ति विश्वासः कुभार्यायां कुतो रतिः ।	095a  
कुराज्ये निर्वृतिर्नास्ति कुदेशे नास्ति जीविका ॥	095c  
कुपुत्रे सौहृदं नास्ति नित्यमस्थिरसौहृदम् ।	096a  
अवमानः कुस्बन्धे भवत्यर्थविपर्यये ॥	096c  
सा भार्या या प्रियं ब्रूते स पुत्रो यत्र निर्वृतिः ।	097a  
तन्मित्रं यत्र विश्वासः स देशो यत्र जीवति ॥	097c  
यत्र नास्ति बलात्कारः स राजा तीव्रशासनः ।	098a  
स च यौनाभिसम्बन्धो यः सतोऽपि बुभूषति ॥	098c  
भार्या देशोऽथ मित्राणि पुत्रसम्बन्धिबान्धवाः ।	099a  
एते सर्वे गुणवति धर्मनेत्रे महीपतौ ॥	099c  
अधर्मज्ञस्य विषये प्रजा नश्यन्ति निग्रहात् ।	100a  
राजा मूलं त्रिवर्गस्य अप्रमत्तोऽनुपालयन् ॥	100c  
बलिषड्भागमुद्धृत्य फलं समुपयोजयेत् ।	101a  
न रक्षति प्रजाः सम्यग्यः स पार्थिवतस्करः ॥	101c  
दत्वाऽभयं यः स्वयमेव राजा न तत्प्रमाणं कुरुतेऽर्थलोभात् ।	102a  
स सर्वलोकादुपलभ्य पापमधर्मबुद्धिर्निरयं प्रयाति ॥	102c  
दत्त्वाऽभयं स्वयं राजा प्रमाणं कुरुते यदि ।	103a  
स सर्वं सुखमाप्नोति प्रजा धर्मेण पालयन् ॥	103c  
पिता भ्राता गुरुः शास्ता वह्निर्वैश्रवणो यमः ।	104a  
सप्त राज्ञो गुणानेतान्मनुराह प्रजापतिः ॥	104c  
पिता हि राजा लोकस्य प्रजानां योऽनुकम्पिता ।	105a  
तस्मिन्मिथ्यापनीते हि तिर्यग्भवति मानवः ॥	105c  
सम्भावयति मातेव दीनमप्युपपद्यते ।	106a  
दहत्यग्निरिवानिष्टान्यमयत्यहितांस्तदा ॥	106c  
इष्टेषु विसृजन्नर्थान्कुबेर इव कामदः ।	107a  
गुरुर्धर्मोपदेशेन गोप्ता च परिपालनात् ॥	107c  
यस्तु रञ्जयते राजा पौरजानपदान्गुणैः ।	108a  
न तस्य भ्रश्यते राज्यं गुणधर्मानुपालनात् ॥	108c  
यः सम्यक्प्रतिगृह्णाति पौरजानपदार्चनम् ।	109a  
स सुखं प्रेक्षते राजा इह लोके परत्र च ॥	109c  
नित्योद्विग्नाः प्रजा यस्य करुभारप्रपीडिताः ।	110a  
अनर्थैर्विप्रलुप्यन्ते स गच्छति पराभवम् ॥	110c  
प्रजा यस्य विवर्धन्ते सरसीव महोत्पलम् ।	111a  
स राजा सर्वसुखदः स्वर्गलोके महीयते ॥	111c  
बलिना विग्रहो राजन्न कदाचित्प्रशस्यते ।	112a  
बलिना विग्रही तस्य कुतो राज्यं कुतः सुखम् ॥	112c  
भीष्म उवाच 	113  
सैवमुक्त्वा शकुनिका ब्रह्मदत्तं नराधिपम् ।	113a  
राजानं समनुज्ञाप्य जगामाभीप्सितां दिशम् ॥	113c  
एतत्ते ब्रह्मदत्तस्य पूजन्या सह भाषितम् ।	114a  
मयोक्तं भरतश्रेष्ठ किमन्यच्छ्रोतुमिच्छसि ॥ 	114c  

इति श्रीमन्महाभारते शान्तिपर्वणि आपद्धर्मपर्वणि एकोनचत्वारिंशदधिकशततमोऽध्यायः ॥ 139 ॥

12-139-6 जीवजीवकः शाकुनिकः । जीवजीवक इति पक्षिविशेष इत्यन्ये ॥ 12-139-7 अभिप्रजाता प्रसूतवती । देव्यां राजभार्यायाम् ॥ 12-139-13 समजातकं समानवयसम् ॥ 12-139-21 इच्छया बुद्धिपूर्वकम् । उपसर्पति फलरूपेण कर्तारम् ॥ 12-139-22 पापमपराधकृतमेनः ॥ 12-139-24 मागमः मास्मगमः ॥ 12-139-25 परिलम्बतः विश्वासं कुर्वतः ॥ 12-139-27 नियच्छति मृत्युर्नाशयति । ततो नष्टसन्ततित्वात्परलोकं च नियच्छति ॥ 12-139-30 भार्या जरेति झ. पाठः । जरा वीर्यहरत्वात् । बीजमात्रं प्रसवरूपत्वात् । शत्रुः रिक्थहरत्वात् । क्लिन्नपाणिः उपक्रियमाणः । धनादिना पूज्यमानमेव मित्रं नान्यदित्यर्थः ॥ 12-139-31 हेतुः पुत्ररक्षा स्नेहो वा ॥ 12-139-32 कर्म स्वकृतम् ॥ 12-139-36 अन्योन्यस्यापकारमुभावपि नित्यं स्मरत इत्यर्थः ॥ 12-139-39 न शक्यन्ते जेतुमिति शेषः ॥ 12-139-40 श्वपचश्चण्डालः । श्वमांसाहारोऽपि शुना सह सख्यमेति ॥ 12-139-42 वैरं स्त्रीकृतं कृष्णशिशुपालयोः वास्तु गृहादिकं स्थानं तज्जं कौरवपाण्डवानाम् । वाग्जं द्रोणद्रुपदयोः । सापत्नं जातिवैरं मूषकमार्जारयोः । अपराधजम् आवयोः ॥ 12-139-43 कृतवैरोऽपि दाताऽर्थादिना मानयिता अर्थाशावता राज्ञा न हन्तव्यः ॥ 12-139-46 वैराग्निः अदग्ध्वा न शाम्यत्यपराधजं कर्म एकतरक्षयाद्विना न शाम्यतीति योजना ॥ 12-139-50 कार्यते जायते । तन्निमित्तं कालनिमित्तम् । न जीवति म्रियते ॥ 12-139-53 क्षम क्षमस्व ॥ 12-139-57 कस्माद्धर्मोऽस्ति कर्तृषु । तदा विधिनिषेधकथा व्यर्था स्यादिति भावः ॥ 12-139-67 भिन्नक्रमा न सज्यन्त इति ध. पाठः ॥ 12-139-72 वैरिणो वाक्ये इति शेषः । शत्रुणा दर्शितं पुरःस्थितं मधु श्रद्दधानाः शुष्कतृणैश्छन्ने प्रपाते यथा पतन्ति तद्वदेते इत्यर्थः ॥ 12-139-76 सर्वथाऽनाश्वासे नृणां जीवनमेव न स्यादित्याह नेति ॥ 12-139-82 परिमाणमविज्ञाय इति ड. थ. पाठः ॥ 12-139-85 तस्मात्सर्वं व्यपोह्यार्थमिति झ. पाठः ॥ 12-139-87 कुप्यं ताम्रादि । चादकुप्यं स्वर्णरत्नादि । उपहितान्याहुरिति झ. पाठः । तत्र उपहितानि उपधिमित्राणीत्यर्थः ॥ 12-139-88 किञ्चित्तमिति शेषः ॥ 12-139-90 खादति । स्वापराधैस्तं सन्तापयति शुष्कं करोति । माघमां कर्कटीम् । सेगवास्तदपत्यानि । कर्कट्या नाशहेतुर्गर्भ एवेति प्रसिद्धम् ॥ 12-139-92 उत्पतेत्सहजाद्देशाद्द्व्याधिदुर्भिक्षपीडितादिति झ. पाठः ॥ 12-139-93 मे मया । अनाहार्यम् अपरिहार्यमित्यर्थः ॥ 12-139-98 भीरेव नास्ति सम्बन्धो दरिद्रं यो बुभूषति इति झ. पाठः | तत्र यत्र देशे बलात्कारो नास्ति तत्र भीरे वनास्ति । यो राजा दरिद्रं जनं बुभूषति पालयितुमिच्छति स एव तेन सह पाल्यपालकभावलक्षणः सम्बन्ध इति योज्यम् । यं जनोऽपि बुभूषति इति ड. थ. पाठः ॥ 12-139-99 धर्मनेत्रो धर्मनेता ॥ 12-139-101 समुपयोजयेत् भक्षयेत् ॥ 12-139-102 अभयमिति च्छेदः ॥ 12-139-106 सम्भावयति इष्टं चिन्तयति । उपपद्यते पालयति ॥
