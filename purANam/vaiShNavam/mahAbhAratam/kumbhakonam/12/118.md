अध्यायः 118

भीष्मेण युधिष्ठिरम् प्रति सचिवादिगुणवर्णनम् ॥ 1 ॥
भीष्म उवाच 	001  
स श्वा प्रकृतिमापन्नः परं दैन्यमुपागमत् ।	001a  
ऋषिणा हुङ्कृतः पापस्तपोवनबहिष्कृतः ॥	001c  
एवं राज्ञा मतिमता विदित्वा शीलशौचताम् ।	002a  
आर्जवं प्रकृतिं सत्वं श्रुतं वृत्तं कुलं दमम् ॥	002c  
अनुक्रोशं बलं वीर्यं प्रभावं प्रशमं क्षमाम् ।	003a  
भृत्या ये मन्त्रिणो योग्यास्तत्र स्थाप्याः सुरक्षिताः ॥	003c  
नापरीक्ष्य महीपालः प्रकर्तुं भृत्यमर्हति ।	004a  
अकुलीननराकीर्णो न राजा सुखमेधते ॥	004c  
कुलजः प्राकृतो राजंस्तत्कुलीनतया सदा ।	005a  
न पापे कुरुते बुद्धिं निन्द्यमानोऽप्यनागसि ॥	005c  
अकुलीनस्तु पुरुषः प्राकृतः साधुसङ्क्षयात् ।	006a  
दुर्लभैश्वर्यतां प्राप्तो निन्दितः शत्रुतां व्रजेत् ॥	006c  
\'काकः श्वानोऽकुलीनश्च बिडालः सर्प एव च ।	007a  
अकुलीना च या नारी तुल्यास्ते परिकीर्तिताः ॥	007c  
लोकपालाः सदोद्विग्नाः पश्यन्त्यकुलजान्यथा ।	008a  
नारीं वा पुरुषं वाऽथ शीलं तत्रापि कारणम् ॥	008c  
दुष्कुलीना च या स्त्री स्याद्दुष्कुलीनश्च यः पुमान् ।	009a  
अहिंसाशीलसंयोगाद्धर्मश्चाऽऽकुलतां व्रजेत् ॥	009c  
धर्मं प्रति महाराज श्लोकानाह बृहस्पतिः ।	010a  
शृणु सर्वान्महीपाल हृदि तांश्च करिष्यसि ॥	010c  
असितं सितकर्माणं यथा दान्तं तपस्विनम् ।	011a  
वृत्तस्थमपि चण्डालं तं देवा ब्राह्मणं विदुः ॥	011c  
यदि घातयते कश्चित्पापसत्वं प्रजाहितः ।	012a  
सर्वसत्वहितार्थाय न तेनासौ विहिंसकः ॥	012c  
द्वीपिनं शरभं सिंहं व्याघ्रं कुञ्जरमेव च ।	013a  
महिषं च वराहं च सूकरं श्वानपन्नगान् ॥	013c  
गोब्राह्मणहितार्थाय बालस्त्रीरक्षणाय च ।	014a  
वृद्धातुरपरित्राणे यो हिनस्ति स धर्मवित् ॥	014c  
ब्राह्मणः पापकर्मा च म्लेच्छो वा धार्मिकः शुचिः ।	015a  
श्रेयांस्तत्र भवेन्म्लेच्छो ब्राह्मणः पापकृत्तमः ॥	015c  
दुष्कुलीनः कुलीनो वा यः कश्चिच्छीलवान्नरः ।	016a  
प्रकृतिं तस्य विज्ञाय स्थिरां वा यदि वाऽस्थिराम् ॥	016c  
शीलं वाऽनुत्तमं कर्म कुर्याद्राजा समाहितः ।	017a  
नियुञ्जीत महीपालो दुर्वृत्तं पापकर्मसु ॥\'	017c  
कुलीनं शिक्षितं प्राज्ञं ज्ञानविज्ञानकोविदम् ।	018a  
सर्वशास्त्रार्थतत्त्वज्ञं सहिष्णुं देशजं तथा ॥	018c  
कृतज्ञं बलवन्तं च क्षान्तं दान्तं जितेन्द्रियम् ।	019a  
अलुब्धं लब्धसन्तुष्टं स्वामिमित्रबुभूषकम् ॥	019c  
सचिवं देशकालज्ञं सर्वसङ्ग्रहणे रतम् ।	020a  
संस्कृतं युक्तवचनं हितैषिणमतन्द्रितम् ॥	020c  
युक्ताचारं स्वविषये सन्धिविग्रहकोविदम् ।	021a  
शस्तं त्रिवर्गवेत्तारं पौरजानपदप्रियम् ॥	021c  
सेनाव्यूहनतत्त्वज्ञं बलहर्षणकोविदम् ।	022a  
इङ्गिताकारतत्त्वज्ञं यात्रासेनाविशारदम् ॥	022c  
हस्तिशिक्षाश्वतत्त्वज्ञमहङ्कारविवर्जितम् ।	023a  
प्रगल्भं दक्षिणं दान्तं बलिनं युक्तमन्त्रिणम् ॥	023c  
चौक्षं चौक्षजनाकीर्णं सुवेषं सुखदर्शनम् ।	024a  
नायकं नीतिकुशलं गुणैः षड्भिः समन्वितम् ॥	024c  
अस्तब्धं प्रश्रितं श्लक्ष्णं मृदुवादिनमेव च ।	025a  
धीरं शूरं महर्द्धिं च देशकालोपपादकम् ॥	025c  
सचिवं यः प्रकुरुते न चैनमवमन्यते ।	026a  
तस्य विस्तीर्यते राज्यं ज्योत्स्ना ग्रहपतेरिव ॥	026c  
एतैरेव गुणैर्युक्तो राजा शास्त्रविशारदः ।	027a  
एष्टव्यो धर्मपरमः प्रजापालनतत्परः ॥	027c  
धीरो मर्षी शुचिः शीघ्रः काले पुरुषकारवित् ।	028a  
शुश्रूषुः श्रुतवाञ्श्रोता ऊहापोहविशारदः ॥	028c  
मेधावी धारणायुक्तो यथान्यायोपपादकः ।	029a  
दान्तः सदा प्रियाभाषी क्षमावांश्च विपर्यये ॥	029c  
नातिच्छेत्ता स्वयङ्कारी श्रद्धालुः सुखदर्शनः ।	030a  
आर्तहस्तप्रदो नित्यमाप्तामात्यो नये रतः ॥	030c  
नाहंवादी ननिर्द्वन्द्वो नयत्किञ्चनकारकः ।	031a  
कृते कर्मण्यमोघानां कर्ता भृत्यजनप्रियः ॥	031c  
सङ्गृहीतजनोऽस्तब्धः प्रसन्नवदनः सदा ।	032a  
त्राता भृत्यजनापेक्षी न क्रोधी सुमहामनाः ॥	032c  
युक्तदण्डो न निर्दण्डो धर्मकार्यानुशासनः ।	033a  
चारनेत्रः प्रजावेक्षी धर्मार्थकुशलः सदा ॥	033c  
राजा गुणशताकीर्ण एष्टव्यस्तादृशो भवेत् ।	034a  
योधाश्चैव मनुष्येन्द्र सर्वैर्गुणगणैर्वृताः ॥	034c  
अन्वेष्टव्याः सुपुरुषाः सहाया राज्यधारणे ।	035a  
न विमानयितव्यास्ते राज्ञा वृद्धिमभीप्सता ॥	035c  
योधाः समरशौण्डीराः कृतज्ञाः शास्त्रकोविदाः ।	036a  
धर्मशास्त्रसमायुक्ताः पदातिजनसंवृताः ॥	036c  
अर्थमानविवृद्धाश्च रथचर्याविशारदाः ।	037a  
इष्वस्त्रकुशला यस्य तस्येयं नृपतेर्मही ॥	037c  
\'ज्ञातीनामनवज्ञानं भृत्येष्वशठता तथा ।	038a  
नैपुणं चार्थचर्यासु यस्यैते तस्य सा मही ॥	038c  
आलस्यं चैव निद्रा च व्यसनान्यतिहास्यता ।	039a  
यस्तैतानि न विद्यन्ते तस्यैव सुचिरं मही ॥	039c  
वृद्धसेवी महोत्साहो वर्णानां चैव रक्षिता ।	040a  
धर्मचर्याः सदा यस्य तस्येयं सुचिरं मही ॥	040c  
नीतिवर्त्मानुसरणं नित्यमुत्थानमेव च ।	041a  
रिपूणामनवज्ञानं तस्येयं सुचिरं मही ॥	041c  
उत्थानं चैव दैवं च तयोर्नानात्वमेव च ॥	042a  
मनुना वर्णितं पूर्वं वक्ष्ये शृणु तदेव हि ॥	042c  
उत्थानं हि नरेन्द्राणां बृहस्पतिरभाषत ।	043a  
नयानयविधानज्ञः सदा भव कुरूद्वह ॥	043c  
दुर्हृदां छिद्रदर्शी यः सुहृदामुपकारवान् ।	044a  
विशेषविच्च भृत्यानां स राज्यफलमश्नुते ॥\'	044c  
सर्वसङ्ग्रहणे युक्तो नृपो भवति यः सदा ।	045a  
उत्थानशीलो मन्त्राढ्यः स राजा राजसत्तमः ॥	045c  
शक्या चाश्वसहस्रेण वीरारोहेण भारत ।	046a  
सङ्गृहीतमनुष्येण कृत्स्ना जेतुं वसुन्धरा ॥ 	046c  

इति श्रीमन्महाभारते शान्तिपर्वणि राजधर्मपर्वणि अष्टादशाधिकशततमोऽध्यायः ॥ 118 ॥

12-118-6 अकुलीनस्तु निन्दामात्रेण शत्रुतां व्रजेत् । साधुसंश्रयादिति झ. पाठः ॥ 12-118-19 स्वामिनो मित्राणां बुभूषकम् ऐश्वर्यलिप्सुम् ॥ 12-118-20 सर्वसङ्ग्रहणे प्राणिमात्ररञ्जने ॥ 12-118-24 चौक्षं शुद्धम् ॥ 12-118-28 मर्षी क्षमी ॥ 12-118-29 विपर्ययेऽक्षमावति अपकारिणि क्षमावान् ॥ 12-118-31 ननिर्द्वन्द्वो ननिष्परिग्रहः ॥ 12-118-33 चारनेत्रः परापेक्षी इति ट. ड. थ. पाठः ॥ 12-118-37 अभया गजपृष्ठस्थाः इति झ. पाठः ॥
