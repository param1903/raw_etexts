अध्यायः 341

अन्तरिक्षाद्गिरिशिखरे निपतितेन शुकेन तद्विभेदनपूर्वकं ततो निष्क्रमणम् ॥ 1 ॥ ततः पुत्रवियोगविषण्णस्य व्यासस्य रुद्रेण समाश्वासनम् ॥ 2 ॥
भीष्म उवाच 	001  
इत्येवमुक्त्वा वचनं ब्रह्मर्षिः सुमहातपाः ।	001a  
प्रातिष्ठत शुकः सिद्धिं हित्वा दोषांश्चतुर्विधान् ॥	001c  
तमो ह्यष्टगुणं हित्वा जहौ पञ्चविधं रजः ।	002a  
ततः सत्वं जहौ धीमांस्तदद्भुतमिवाभवत् ॥	002c  
ततस्तस्मिन्पदे नित्ये निर्गुणे लिङ्गवर्जिते ।	003a  
ब्रह्मणि प्रत्यतिष्ठत्स विधूमोऽग्निरिव ज्वलन् ॥	003c  
उल्कापाता दिशां दाहो भूमिकम्पस्तथैव च ।	004a  
प्रादुर्भूताः क्षणे तस्मिंस्तदद्भुतमिवाभवत् ॥	004c  
द्रुमाः शाखाश्च मुमुचुः शिखराणि च पर्वताः ।	005a  
निर्घातशब्दैर्गुरुभिर्भूमिर्व्यादीर्यतेव ह ॥	005c  
न बभासे सहस्रांशुर्न जज्वाल च पावकः ।	006a  
ह्रदाश्च सरितश्चैव चुक्षुभुः सागरास्तथा ॥	006c  
ववर्ष वासवस्तोयं रसवच्च सुगन्धि च ।	007a  
ववौ समीरणश्चापि दिव्यगन्धवहः शुचिः ॥	007c  
स शृङ्गेऽप्रतिमे दिव्ये हिमवन्मेरुसन्निभे ।	008a  
संश्लिष्टे श्वेतपीते द्वे रुक्मरूप्यमये शुभे ॥	008c  
शतयोजनविस्तारे तिर्यगूर्ध्वं च भारत ।	009a  
उदीचीं दिशमास्थाय रुचिरे सन्ददर्श ह ॥	009c  
सोऽविशङ्केन मनसा तथैवाभ्यपतच्छुकः ॥	010ac  
ततः पर्वतशृङ्गे द्वे सहसैव द्विधाकृते ।	011a  
अदृश्येतां महाराज तदद्भुतमिवाभवत् ॥	011c  
ततः पर्वतशृङ्गाभ्यां सहसैव विनिःसृतः ।	012a  
न च प्रतिजघानास्य स गतिं पर्वतोत्तमः ॥	012c  
ततो महानभूच्छब्दो दिवि सर्वदिवौकसाम् ।	013a  
गन्धर्वाणामृषीणां च ये च शैलनिवासिनः ॥	013c  
दृष्ट्वा शुकमतिक्रान्तं पर्वतं च द्विधा कृतम् ।	014a  
साधुसाध्विति तत्रासीन्नादः सर्वत्र भारत ॥	014c  
स पूज्यमानो देवैश्च गन्धर्वैर्ऋषिभिस्तथा ।	015a  
यक्षराक्षससङ्घैश्च विद्याधरगणैस्तथा ॥	015c  
दिव्यैः पुष्पैः समाकीर्णमन्तरिक्षं समन्ततः ।	016a  
आसीत्किल महाराज शुकाभिपतने तदा ॥	016c  
ततो मन्दाकिनीं रम्यामुपरिष्टादभिव्रजन् ।	017a  
शुको ददर्श धर्मात्मा पुष्पितद्रुमकाननाम् ॥	017c  
तस्यां क्रीडन्त्यभिरताः स्नान्ति चैवाप्सरोगणाः ।	018a  
शून्याकारं निराकाराः शुकं दृष्ट्वा विवाससः ॥	018c  
तं प्रक्रामन्तमाज्ञाय पिता स्नेहसमन्वितः ।	019a  
उत्तमां गतिमास्थाय पृष्ठतोऽनुससार ह ॥	019c  
शुकस्तु मारुतादूर्ध्वं गतिं कृत्वान्तरिक्षगाम् ।	020a  
दर्शयित्वा प्रभावं स्वं सर्वभूतोऽभवत्तदा ॥	020c  
महायोगगतिं त्वग्र्यां व्यासोत्थाय महातपाः ।	021a  
निमेषान्तरमात्रेण शुकाभिपतनं ययौ ॥	021c  
स ददर्श द्विधा कृत्वा पर्वताग्रं शुकं गतम् ।	022a  
शशंसुर्ऋषयस्तत्र कर्म पुत्रस्य तत्तदा ॥	022c  
ततः शुकेति दीर्घेण शब्देनाक्रन्दितस्तदा ।	023a  
स्वयं पित्रा स्वरेणोच्चैस्त्रील्लोँकाननुनाद्य वै ॥	023c  
शुकः सर्वगतो भूत्वा सर्वात्मा सर्वतोमुखः ।	024a  
प्रत्यभाषत धर्मात्मा भोःशब्देनानुनादयन् ॥	024c  
तत एकाक्षरं नादं भोरित्येव समीरयन् ।	025a  
प्रत्याहरञ्जगत्सर्वमुच्चैः स्थावरजङ्गमम् ॥	025c  
ततःप्रभृति चाद्यापि शब्दानुच्चारितान्पृथक् ।	026a  
गिरिगह्वरपृष्ठेषु व्याहरन्ति शुकं प्रति ॥	026c  
अन्तर्हितः प्रभावं तु दर्शयित्वा शुकस्तदा ।	027a  
गुणान्सन्त्यज्य शब्दादीन्पदमभ्यगमत्परम् ॥	027c  
महिमानं तु तं दृष्ट्वा पुत्रस्यामिततेजसः ।	028a  
निषसाद गिरिप्रस्थे पुत्रमेवानुचिन्तयन् ॥	028c  
ततो मन्दाकिनीतीरे क्रीडन्तोऽऽप्सरसां गणाः ।	029a  
आसाद्य तमृषिं सर्वाः सम्भ्रान्ता गतचेतसः ॥	029c  
जले निलिल्यिरे काश्चित्काश्चिद्गुल्मान्प्रपेदिरे ।	030a  
वसनान्याददुः काश्चित्तं दृष्ट्वा मुनिसत्तमम् ॥	030c  
तां मुक्ततां तु विज्ञाय मुनिः पुत्रस्य वै तदा ।	031a  
सक्ततामात्मनश्चैव प्रीतोऽभूद्व्रीडितश्च ह ॥	031c  
तं देवगन्धर्ववृतो महर्षिगणपूजितः ।	032a  
पिनाकहस्तो भगवानभ्यागच्छत शङ्करः ॥	032c  
तमुवाच महादेवः सान्त्वपूर्वमिदं वचः ।	033a  
पुत्रशोकाभिसन्तप्तं कृष्णद्वैपायनं तदा ॥	033c  
अग्नेर्भूमेरपां वायोरन्तरिक्षस्य चैव ह ।	034a  
वीर्येण सदृशः पुत्रः पुरा मत्तस्त्वया वृतः ॥	034c  
स तथालक्षणो जातस्तपसा तव सम्भृतः ।	035a  
मम चैव प्रसादेन ब्रह्मतेजोमयः शुचिः ॥	035c  
स गतिं परमां प्राप्तो दुष्प्रापामजितेन्द्रियैः ।	036a  
दैवतैरपि विप्रर्षे तं त्वं किमनुशोचसि ॥	036c  
यावत्स्थास्यन्ति गिरयो यावत्स्थास्यन्ति सागराः ।	037a  
तावत्तवाक्षया कीर्तिः सपुत्रस्य भविष्यति ॥	037c  
छायां स्वपुत्रसदृशीं सर्वतोऽनपगां सदा ।	038a  
द्रक्ष्यसे त्वं च लोकेऽस्मिन्मत्प्रसादान्महामुने ॥	038c  
सोऽनुगीतो भगवता स्वयं रुद्रेण भारत ।	039a  
छायां पश्यन्परावृत्तः स मुनिः परया मुदा ॥	039c  
इति जन्म गतिश्चैव शुकस्य भरतर्षभ ।	040a  
विस्तरेण समाख्याता यन्मां त्वं परिपृच्छसि ॥	040c  
एतदाचष्ट मे राजन्देवर्षिर्नारदः पुरा ।	041a  
व्यासश्चैव महायोगी सञ्जल्पेषु पदेपदे ॥	041c  
इतिहासमिमं पुण्यं मोक्षधर्मार्थसंहितम् ।	042a  
धारयेद्यः शमपरः स गच्छेत्परमां गतिम् ॥ 	042c  

इति श्रीमन्महाभारते शान्तिपर्वणि मोक्षधर्मपर्वणि एकचत्वारिंशदधिकत्रिशततमोऽध्यायः ॥ 341 ॥

12-341-1 सिद्धिं श्रुत्वा दोषान्बहुप्रियानिति ट. पाठः ॥ 12-341-5 निर्घातशब्दैर्गुरुभिर्हिमवान्दीर्यतीव हेति झ. ट. थ. पाठः ॥ 12-341-6 दिशश्च सरितश्चैवेति ध. पाठः । द्रुमाश्च सरितश्चैवेति ट. पाठः ॥ 12-341-21 व्यास उत्थाय । सन्धिरार्षः ॥ 12-341-23 ततः शुकेति दीर्घेण शौक्ष्येणाक्रन्दितं तथेति ट. ध. पाठः ॥ 12-341-25 तत एकाक्षरां वाचं भो इत्येव समीरयदिति थ. पाठः ॥ 12-341-30 वासांस्याददिरे काश्चिदिति थ. पाठः ॥ 12-341-36 दुष्प्रापामकृतात्मभिरिति ट. थ. पाठः ॥ 12-341-42 धारयेद्यः स परम इति ध. पाठः ॥
