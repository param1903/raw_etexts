अध्यायः 104

भीष्मेण युधिष्ठिरम् प्रति कौसल्यकालकवृक्षीयसंवादानुवादः ॥ 1 ॥
युधिष्ठिर उवाच 	001  
धार्मिकोऽर्थानसम्प्राप्य राजामात्यैः प्रबाधितः ।	001a  
च्युतः कोशाच्च दण्डाच्च सुखमिच्छन्कथं चरेत् ॥	001c  
भीष्म उवाच 	002  
अत्रायं क्षेमदर्शीय इतिहासोऽनुगीयते ।	002a  
तत्तेऽहं सम्प्रवक्ष्यामि तन्निबोध युधिष्ठिर ॥	002c  
क्षेमदर्शी नृपसुतो यत्र क्षीणबलः पुरा ।	003a  
मुनिं कालकवृक्षीयमाजमामेति नः श्रुतम् ।	003c  
तं पप्रच्छानुसङ्गृह्य कृच्छ्रामापदमास्थितः ॥	003e  
अर्थेषु भागी पुरुष ईहमानः पुनः पुनः ।	004a  
अलब्ध्वा मद्विधो राज्यं ब्रह्मन्किं कर्तुमर्हति ॥	004c  
अन्यत्र मरणाद्दैन्यादन्यत्र परसंश्रयात् ।	005a  
क्षुद्रादन्यत्र चाचारात्तन्ममाचक्ष्व सत्तम ॥	005c  
व्याधिना चाभिपन्नस्य मानसेनेतरेण वा ।	006a  
बहुश्रुतः कृतप्रज्ञस्त्वद्विधः शरणं भवेत् ॥	006c  
निर्विद्य हि नरः कामान्नियम्य सुखमेधते ।	007a  
त्वक्त्वा प्रीतिं च शोकं च लब्ध्वा बुद्धिमयं वसु ॥	007c  
सुखमर्थाश्रयं येषामनुशोचामि तानहम् ।	008a  
मम ह्यर्थाः सुबहवो नष्टाः स्वप्नगता इव ॥	008c  
दुष्करं बत कुर्वन्ति महतोऽर्थांस्त्यजन्ति ये ।	009a  
वयं त्वेतान्परित्यक्तुमसतोऽपि न शक्नुमः ॥	009c  
इमामवस्थां सम्प्राप्तं दीनमार्तं श्रिया च्युतम् ।	010a  
यदन्यत्सुखमस्तीह तद्ब्रह्मन्ननुशाधि माम् ॥	010c  
कौसल्येनैवमुक्तस्तु राजपुत्रेण धीमता ।	011a  
मुनिः कालकवृक्षीयः प्रत्युवाच महाद्युतिः ॥	011c  
पुरस्तादेव ते बुद्धिरियं कार्या विजानतः ।	012a  
अनित्यं सर्वमेवैतदहं च मम चास्ति यत् ॥	012c  
यत्किञ्चिन्मन्यसेऽस्तीति सर्वं नास्तीति विद्धि तत् ।	013a  
एवं न व्यथते प्राज्ञः कृच्छ्रामप्यापदं गतः ॥	013c  
यद्धि भूतं भविष्यच्च ध्रुवं तन्न भविष्यति ।	014a  
एवं विदितवेद्यस्त्वमनर्थेभ्यः प्रमोक्ष्यसे ॥	014c  
ये च पूर्वसमारम्भा ये च पूर्वतरे परे ।	015a  
सर्वं नास्तीति ते चैव तज्ज्ञात्वा को नु सञ्ज्वरेत् ॥	015c  
भूत्वा च न भवत्येतदभूत्वा च भविष्यति ।	016a  
शोके न ह्यस्ति सामर्थ्यं शोचेत स कथं नरः ॥	016c  
क्वनु तेऽद्य पिता राजन्क्वनु तेऽद्य पितामहः ।	017a  
न त्वं पश्यसि तानद्य न त्वां पश्यन्ति तेऽपि वा ॥	017c  
आत्मनोऽध्रुवतां पश्यंस्तांस्त्वं किमनुशोचसि ।	018a  
बुद्ध्या चैवानुबुद्ध्यस्व ध्रुवं हि न च विद्यते ॥	018c  
अहं च त्वं च नृपते सुहृदः शत्रवश्च ते ।	019a  
अवश्यं न भविष्यामः सर्वं च न भविष्यति ॥	019c  
ये तु विंशतिवर्षा वै त्रिंशद्वर्षाश्च मानवाः ।	020a  
अर्वागेव हि ते सर्वे मरिष्यन्ति शरच्छतात् ॥	020c  
अपि चेन्महतो वित्तान्न प्रमुच्येत पूरुषः ।	021a  
नैतन्ममेति तन्मत्वा कुर्वीत प्रियमात्मनः ॥	021c  
अनागतं यन्न ममेति विद्यादतिक्रान्तं यन्न ममेति विद्यात् ।	022a  
दिष्टं बलीय इति मन्यमानास्ते पण्डितास्तत्सतां वृत्तिमाहुः ॥	022c  
अनाढ्याश्चापि जीवन्ति राज्यं चाप्यनुशासते ।	023a  
बुद्धिपौरुषसम्पन्नास्त्वया तुल्याधिका जनाः ॥	023c  
न च त्वमिव शोचन्ति तस्मात्त्वमपि मा शुचः ।	024a  
किं न त्वं तैर्नरैः श्रेयांस्तुल्यो वा बुद्धिपौरुषैः ॥	024c  
राजोवाच 	025  
यादृच्छिकं सर्वमासीत्तद्राज्यमिति चिन्तये ।	025a  
ह्रियते सर्वमेवेदं कालेन महता द्विज ॥	025c  
तस्यैव ह्रियमाणस्य स्रोतसेव तपोधन ।	026a  
फलमेतत्प्रपश्यामि यथालब्धेन वर्तयन् ॥	026c  
मुनिरुवाच 	027  
अनागतमतीतं च याथातथ्यविनिश्चयात् ।	027a  
नानुशोचेत कौसल्य सर्वार्थेषु तथा भव ॥	027c  
अवाप्यान्कामयन्नर्थान्नानवाप्यान्कदाचन ।	028a  
प्रत्युत्पन्नाननुभवन्मा शुचस्त्वमनागतान् ॥	028c  
यथालब्धोपपन्नार्थैस्तथा कौसल्य रंस्यसे ।	029a  
कच्चिच्छुद्धस्वभावेन श्रिया हीनो न शोचसि ॥	029c  
पुरस्ताद्भूतपूर्वत्वाद्धीनभोग्यो हि दुर्मतिः ।	030a  
धातारं गर्हते नित्यं लब्धार्थश्च न मृष्यते ॥	030c  
अनर्हानपि चैवान्यान्मन्यते श्रीमतो जनान् ।	031a  
एतस्मात्कारणादेतद्दुःखं भूयोऽनुवर्तते ॥	031c  
ईर्ष्याभिमानसम्पन्ना राजन्पुरुषमानिनः ।	032a  
कच्चित्त्वं न तथा प्राज्ञ मत्सरी कोसलाधिप ॥	032c  
सहस्व श्रियमन्येषां यद्यपि त्वयि नास्ति सा ।	033a  
अन्यत्रापि सतीं लक्ष्मीं कुशला भुञ्जते नराः ।	033c  
अभिनिष्यन्दते देही श्रीभूतश्च द्विषज्जनात् ॥	033e  
श्रियं च पुत्रपौत्रं च मनुष्या धर्मचारिणः ।	034a  
त्यागधर्मविदो धीराः स्वयमेव त्यजन्त्युत ॥	034c  
\'त्यक्तं स्वायम्भुवे वंशे शुभेन भरतेन च ।	035a  
नानारत्नसमाकीर्णं राज्यं स्फीतमिति श्रुतम् ॥	035c  
तथाऽन्यैर्भूमिपालैश्च त्यक्तं राज्यं महोदयम् ।	036a  
त्यक्त्वा राज्यानि ते सर्वे वने वन्यफलाशिनः ।	036c  
गताश्च तपसः पारं दुःखस्यान्तं च भूमिपाः ॥	036e  
बहुसङ्कुसुकं दृष्ट्वा विधित्सासाधनेन च ।	037a  
तथान्ये सन्त्यजन्त्येव मत्वा परमदुर्लभम् ॥	037c  
त्वं पुनः प्राज्ञरूपः सन्कृपणं परितप्यसे ।	038a  
अकाम्यान्कामयानोऽर्थान्पराधीनानुपद्रवान् ॥	038c  
तां बुद्धिमनुविज्ञाय त्वमेवैनान्परित्यज ।	039a  
अनर्थाश्चार्थरूपेण ह्यर्थाश्चानर्थरूपिणः ॥	039c  
अर्थायैव हि केषाञ्चिद्धननाशा भवन्त्युत ।	040a  
अनित्यं तत्सुखं मत्वा श्रियमन्ये न लिप्सते ॥	040c  
रममाणः श्रिया कश्चिन्नान्यच्छ्रेयोऽभिमन्यते ।	041a  
तथा तस्येहमानस्य संरम्भोऽपि विनश्यति ॥	041c  
कृच्छ्राल्लब्धमभिप्रेतं यथा कौसल्य नश्यति ।	042a  
तदा निर्विद्यते सोऽर्थात्परिभग्नक्रमो नरः ॥	042c  
\'अनित्यां तां श्रियं मत्वा श्रियं वा कः परीप्सति ॥\'	043ac  
धर्ममेकेऽभिपद्यन्ते कल्याणाभिजना नराः ।	044a  
परत्र सुखमिच्छन्तो निर्विद्येयुश्च लौकिकात् ॥	044c  
जीवितं सन्त्यजन्त्येके धनलोभपरा नराः ।	045a  
न जीवितार्थं मन्यन्ते पुरुषा हि धनादृते ॥	045c  
पश्य चैषां कृपणतां पश्य चैषामबुद्धिताम् ।	046a  
अध्रुवे जीविते मोहादर्थतृष्णामुपाश्रिताः ॥	046c  
सञ्चये च विनाशान्ते मरणान्ते च जीविते ।	047a  
संयोगे च वियोगान्ते कोनु विप्रणयेन्मनः ॥	047c  
धनं वा पुरुषो राजन्पुरुषं वा पुनर्धनम् ।	048a  
अवश्यं प्रजहात्येव तद्विद्वान्कोनु सञ्ज्वरेत् ॥	048c  
अन्यत्रोपनता ह्यापत्पुरुषं तोषयत्युत ।	049a  
तेन शान्तिं न लभते नाहमेवेति कारणात् ॥\'	049c  
अन्येषामपि नश्यन्ति सुहृदश्च धनानि च ।	050a  
पश्य बुद्ध्या मनुष्याणां तुल्यामापदमात्मनः ।	050c  
नियच्छ यच्छ संयच्छ इन्द्रियाणि मनस्तथा ॥	050e  
प्रतिषेद्धा न चाप्येषु दुर्बलेष्वहितेषु च ॥	051ac  
प्राप्तिसृष्टेषु भावेषु व्यपकृष्टेष्वसम्भवे ।	052a  
प्रज्ञानतृप्तो विक्रान्तस्त्वद्विधो नानुशोचति ॥	052c  
अल्पमिच्छन्नचपलो मृदुर्दान्तः सुसंस्थितः ।	053a  
ब्रह्मचर्योपपन्नश्च त्वद्विधो नैव मुह्यति ॥	053c  
न त्वेव जाल्मीं कापालीं वृत्तिमेषितुमर्हसि ।	054a  
नृशंसवृत्तिं पापिष्ठां दुःखां कापुरुषोचिताम् ॥	054c  
अपि मूलफलाहारो रमस्वैको महावने ।	055a  
वाग्यतः सङ्गृहीतात्मा सर्वभूतदयान्वितः ॥	055c  
सदृशं पण्डितस्यैतदीषादन्तेन हस्तिना ।	056a  
यदेको रमतेऽरण्ये यच्चाप्यल्पेन तुष्यति ॥	056c  
महाह्रदः सङ्क्षुभित आत्मनैव प्रसीदति ।	057a  
\'एवं नरः स्वत्मानैव कृतप्रज्ञः प्रसीदति ॥\'	057c  
एतदेवं गतस्याहं सुखं पश्यामि केवलम् ।	058a  
असम्भवे श्रियो राजन्हीनस्य सचिवादिभिः ।	058c  
दैवे प्रतिनिविष्टे च किं श्रेयो मन्यते भवान् ॥ 	058e  

इति श्रीमन्महाभारते शान्तिपर्वणि राजधर्मपर्वणि चतुरधिकशततमोऽध्यायः ॥ 104 ॥

12-104-4 भागी भागार्हः । ईहमानो यतमानः ॥ 12-104-6 इतरेण शारीरेण ॥ 12-104-7 निर्विद्य विरज्य । कामाद्विषयभोगात् । बुद्धिमयं वसु ज्ञानरूपं धनम् ॥ 12-104-12 इयं निर्विद्यतीति श्लोकेन त्वया प्रोक्ता । अहं च यच्च ममाऽस्त्येतत्सर्वमनित्यमिति जानतस्ते त्वया ॥ 12-104-13 नास्ति तुच्छत्वात् ॥ 12-104-22 तन्निर्ममत्वम् ॥ 12-104-25 यादृच्छिकमयत्नादागतम् ॥ 12-104-26 एतच्छोकाख्यं फलं यथालब्धेन वर्तयन् जीवन्नपि पश्यामि । यादृच्छिकस्य नाशेन जीवनालोपेऽपि शोको न नश्यतीत्यर्थः ॥ 12-104-30 न मृष्यते तैर्न सन्तुष्यति ॥ 12-104-33 अन्यत्र शत्रौ । कुशला निर्मत्सराः । अभिनिष्यन्दते प्रस्रवति ॥ 12-104-37 विधित्सा क्रियाणामनुपरमस्तेन साधनेन च सङ्कुसुकमस्थिरम् ॥ 12-104-38 उपद्रवानस्थिरान् ॥ 12-104-39 अर्थरूपेण भासमानाः ॥ 12-104-40 आद्यस्योदाहरणम् अर्थायेति ॥ 12-104-41 द्वितीयस्योदाहरणं रममाण इति ॥ 12-104-42 परिभग्नक्रमो नष्टारम्भः ॥ 12-104-47 विप्रणयेद्दद्यात् ॥ 12-104-50 नियम्य सर्वं सङ्गं च इति ट. ड. पाठः ॥ 12-104-52 प्रतिकृष्टेषु भाग्येषु व्यपकृष्टेषु सम्भवे इति ट. थ. पाठः ॥
