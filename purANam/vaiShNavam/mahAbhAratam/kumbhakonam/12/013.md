अध्यायः 013
युधिष्ठिरम् प्रति सहदेववचनम् ॥ 1 ॥
सहदेव उवाच 	001  
न बाह्यं द्रव्यमुत्सृज्य सिद्धिर्भवति भारत ।	001a  
शारीरं द्रव्यमुत्सृज्य सिद्धिर्भवति वा न वा ॥	001c  
बाह्यद्रव्यविमुक्तस्य शारीरेष्वनुगृध्यतः ।	002a  
यो धर्मो यत्सुखं वा स्याद्द्विषतां तत्तथाऽस्तु नः ॥	002c  
शारीरं द्रव्यमुत्सृज्य पृथिवीमनुशासतः ।	003a  
यो धर्मो यत्सुखं वा स्यात्सुहृदां तत्तथाऽस्तु नः ॥	003c  
द्व्यक्षरस्तु भवेन्मृत्युत्र्यक्षरं ब्रह्म शाश्वतम् ।	004a  
ममेति द्व्यक्षरो मृत्युर्न ममेति च शाश्वतम् ॥	004c  
ब्रह्ममृत्यू ततो राजन्नात्मन्येव समाश्रितौ ।	005a  
अदृश्यमानौ भूतानि योजयेतामसंशयम् ॥	005c  
अविनाशोऽस्य सत्वस्य नियतो यदि भारत ।	006a  
हित्वा शरीरं भूतानां न हिंसा प्रतिपत्स्यते ॥	006c  
अथापि च सहोत्पत्तिः सत्वस्य प्रलयस्तथा ।	007a  
नष्टे शरीरे नष्टः स्याद्वृथा च स्यात्क्रियापथः ॥	007c  
तस्मादेकान्तमुत्सृज्य पूर्वैः पूर्वतरैश्च यः ।	008a  
पन्था निषेवितः सद्भिः स निषेव्यो विजानता ॥	008c  
\'स्वायम्भुवेन मनुना तथाऽन्यैश्चक्रवर्तिभिः ।	009a  
यद्ययं ह्यधमः पन्थाः कस्मात्तैस्तैर्निषेवितः ॥	009c  
कृतत्रेतादियुक्तानि गुणवन्ति च भारत ।	010a  
युगानि बहुशस्तैश्च भुक्तेयमवनी नृप ॥\'	010c  
लब्ध्वाऽपि पृथिवीं कृत्स्नां सहस्थावरजङ्गमाम् ।	011a  
न भुङ्क्ते यो नृपः सम्यक्किम्फलं तस्य जीविते ॥	011c  
अथवा वसतो राजन्वने वन्येन जीवतः ।	012a  
द्रव्येषु यस्य ममता मृत्योरास्ये स वर्तते ॥	012c  
बाह्यान्तराणां भूतानां स्वभावं पश्य भारत ।	013a  
ये तु पश्यन्ति तद्भूतं मुच्यन्ते ते महाभयात् ॥	013c  
भवान्पिता भवान्माता भवान्भ्राता भवान्गुरुः ।	014a  
दुःखप्रलापानार्तस्य तन्मे त्वं क्षन्तुमर्हसि ॥	014c  
तथ्यं वा यदि वाऽतथ्यं यन्मयैतत्प्रभाषितम् ।	015a  
तद्विद्धि पृथिवीपाल भक्त्या भरतसत्तम ॥ 	015c  

इति श्रीमन्महाभारते शान्तिपर्वणि राजधर्मपर्वणि त्रयोदशोऽध्यायः ॥ 13 ॥

12-13-2 सुहृदां तत्तथास्तु न इति ड. थ. पाठः ॥ 12-13-4 ममेति स्वीकारः नममेति परित्यागश्च एतौ मृत्युशाश्वतौ संसारमोक्षयोर्मूले इत्यर्थः ॥ 12-13-7 सत्वस्य कर्तृत्वधर्मवत्या बुद्धेः ॥
