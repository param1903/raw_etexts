अध्यायः 313

भीष्मेण युधिष्ठिरम् प्रति बुद्धाबुद्धस्वरूपनिरूपकवसिष्ठकरालजनकसंवादानुवादसमापनम् ॥ 1 ॥
वसिष्ठ उवाच 	001  
अप्रबुद्धमथाव्यक्तमिमं गुणविधिं शृणु ।	001a  
गुणान्धारयते ह्येषा सृजत्याक्षिपते तथा ॥	001c  
अजस्रं त्विह क्रीडार्थं विकरोति जनाधिप ।	002a  
आत्मानं बहुधा कृत्वा तान्येव प्रविचक्षते ॥	002c  
एतदेवं विकुर्वाणं बुध्यमानो न बुध्यते ।	003a  
अव्यक्तबोधनाच्चैव बुध्यमानं वदन्त्यपि ॥	003c  
न त्वेव बुध्यतेऽव्यक्तं सगुणं वाऽथ निर्गुणम् ।	004a  
कदाचित्त्वेव खल्वेतदाहुरप्रतिबुद्धकम् ॥	004c  
बुध्यते यदि वाऽव्यक्तमेतद्वै पञ्चविंशकम् ।	005a  
बुध्यमानो भवत्येष सङ्गात्मक इति श्रुतिः ।	005c  
अनेनाप्रतिबुद्धेति वदन्त्यव्यक्तमच्युतम् ॥	005e  
अव्यक्तोबोधनाच्चापि बुध्यमानं वदन्त्युत ।	006a  
पञ्चविंशं महात्मानं न चासावपि बुध्यते ॥	006c  
षड्विंशं विमलं बुद्धमप्रमेयं सनातनम् ।	007a  
स तु तं पञ्चविंशं च चतुर्विंशं च बुध्यते ॥	007c  
दृश्यादृश्यौ ह्यनुगतावुभावेव महाद्युती ।	008a  
अव्यक्तं तत्तु तद्ब्रह्म बुध्यते तात केवलम् ॥	008c  
केवलं पञ्चविंशं च चतुर्विंशं च पश्यति ।	009a  
बुध्यमानो यदात्मानमन्योऽहमिति मन्यते ॥	009c  
तदा प्रकृतिमानेष भवत्यव्यक्तलोचनः ।	010a  
बुध्यते च परां बुद्धिं विमलाममलां यदा ॥	010c  
षड्विंशं राजशार्दूल तथा बुद्धत्वमाव्रजेत् ।	011a  
ततस्त्यजति सोऽव्यक्तं सर्गप्रलयधर्मि वै ॥	011c  
निर्गुणः प्रकृतिं वेद गुणयुक्तामचेतनाम् ।	012a  
ततः केवलधर्माऽसौ भवत्यव्यक्तदर्शनात् ॥	012c  
केवलेन समागम्य विमुक्तोऽऽत्मानमाप्नुयात् ।	013a  
एतं वै तत्त्वमित्याहुर्निस्तत्त्वमजरामरम् ॥	013c  
तत्त्वसंश्रयणादेष तत्त्ववान्न च मानद ।	014a  
पञ्चविंशतितत्त्वानि प्रवदन्ति मनीषिणः ॥	014c  
न चैष तत्त्ववांस्तात निस्तत्त्वस्त्वेष बुद्धिमान् ।	015a  
एष मुञ्चति तत्त्वं हि क्षिप्रं बुद्धत्वलक्षणम् ॥	015c  
षड्विंशोऽहमिति प्राज्ञो गृह्यमाणोऽजरामरः ।	016a  
केवलेन बलेनैव समतां यात्यसंशयम् ॥	016c  
षड्विंशेन प्रबुद्धेन बुध्यमानो ह्यबुद्धिमान् ।	017a  
एवं नानात्वमित्युक्तं साङ्ख्यश्रुतिनिदर्शनात् ॥	017c  
चेतनेन समेतस्य पञ्चविंशतिकस्य च ।	018a  
एकत्वं वै भवत्यस्य यदा बुद्ध्या न बुध्यते ॥	018c  
बुध्यमानोप्रबुद्धेन समतां याति मैथिल ।	019a  
सङ्गधर्मा भवत्येष निःसङ्गात्मा नराधिप ॥	019c  
निःसङ्गात्मानमासाद्य षड्विंशकमजं विभुम् ।	020a  
विभुस्त्यजति चाव्यक्तं यदा त्वेतद्विबुध्यते ॥	020c  
चतुर्विंशं महाभाग षड्विंशस्य प्रबोधनात् ।	021a  
एष ह्यप्रतिबुद्धश्च बुध्यमानश्च तेऽनघ ॥	021c  
प्रोक्तो बुद्धश्च तत्त्वेन यथाश्रुतिनिदर्शनात् ।	022a  
नानात्वैकत्वमेतावद्द्रष्टव्यं शास्त्रदृष्टिभिः ॥	022c  
मशकोदुम्बरे यद्वदन्यत्वं तद्वदेतयोः ।	023a  
मत्स्योदके यथा तद्वदन्यत्वमुपलभ्यते ॥	023c  
एवमेवावगन्तव्यं नानात्वैकत्वमेतयोः ।	024a  
एतद्धि मोक्ष इत्युक्तमव्यक्तज्ञानसञ्ज्ञितम् ॥	024c  
पञ्चविंशतिकस्यास्य योऽयं देहेषु वर्तते ।	025a  
एष मोक्षयितव्येति प्राहुरव्यक्तगोचरात् ॥	025c  
सोयमेवं विमुच्येत नान्यथेति विनिश्चयः ।	026a  
परेण परधर्मा च भवत्येष समेत्य वै ॥	026c  
विशुद्धधर्मा शुद्धेन बुद्धेन च स बुद्धिमान् ।	027a  
विमुक्तधर्मा मुक्तेन समेत्य पुरुषर्षभ ॥	027c  
वियोगधर्मिणा चैव वियोगात्मा भवत्यथ ।	028a  
विमोक्षिणा विमोक्षश्च समेत्येह तथा भवेत् ॥	028c  
शुद्धधर्मा शुचिश्चैव भवत्यमितदीप्तिमान् ।	029a  
विमलात्मा च भवति समेत्य विमलात्मना ॥	029c  
केवलात्मा तथा चैव केवलेन समेत्य वै ।	030a  
स्वतन्त्रश्च स्वतन्त्रेण स्वतन्त्रत्वमवाप्नुते ॥	030c  
एतावदेतत्कथितं मया ते तथ्यं महाराज यथार्थतत्त्वम् ।	031a  
अमत्सरत्वं प्रतिगृह्य चार्थं सनातनं ब्रह्म विशुद्धमाद्यम् ॥	031c  
नावेदनिष्ठस्य जनस्य राजन्प्रदेयमेतत्परमं त्वया भवेत् ।	032a  
विवित्समानाय विबोधकारणं प्रबोधहेतोः प्रणतस्य शासनम् ॥	032c  
न देयमेतच्च तथाऽनृतात्मने शठाय क्लीबाय न जिह्मबुद्धये ।	033a  
न पण्डितज्ञानपरोपतापिने देयं त्वयेदं विनिबोध यादृशे ॥	033c  
श्रद्धान्वितायाथ गुणान्विताय परापवादाद्विरताय नित्यम् ।	034a  
विशुद्धयोगाय बुधाय चैव क्रियावते च क्षमिणे हिताय ॥	034c  
विविक्तशीलाय विधिप्रियाय विवादहीनाय बहुश्रुताय ।	035a  
विजानते चैव दमक्षमावते शक्ताय चैकात्मशमाय देहिनाम् ॥	035c  
एतैर्गुणैर्हीनतमे न देयमेतत्परं ब्रह्म विशुद्धमाहुः ।	036a  
न श्रेयसा योक्ष्यति तादृशे कृतं धर्मप्रवक्तारमपात्रदानात् ॥	036c  
पृथ्वीमिमां यद्यपि रत्नपूर्णां दद्यान्न देयं त्विदमव्रताय ।	037a  
जितेन्द्रियायैतदसंशयं ते भवेत्प्रदेयं परमं नरेन्द्र ॥	037c  
कराल मा ते भयमस्तु किञ्चिदेतच्छ्रुतं ब्रह्म परं त्वयाऽद्य ।	038a  
यथावदुक्तं परमं पवित्रं विशोकमत्यन्तमनादिमध्यम् ॥	038c  
अगाधजन्मामरणं च राजन्निरामयं वीतभयं शिवं च ।	039a  
समीक्ष्य मोहं त्यज बाऽद्य सर्वज्ञानस्य तत्त्वार्थमिदं विदित्वा ॥	039c  
अवाप्तमेतद्धि मया सनातनाद्धिरण्यगर्भाद्यजतो नराधिप ।	040a  
प्रसाद्य यत्नेन तमुग्रतेजसं सनातनं ब्रह्म यथाऽद्य वै त्वया ॥	040c  
पृष्टस्त्वया चास्मि यथा नरेन्द्र तथा मयेदं त्वयि चोक्तमद्य ।	041a  
तथाऽवाप्तं ब्रह्मणो मे नरेन्द्र महाज्ञानं मोक्षविदां परायणम् ॥	041c  
भीष्म उवाच 	042  
एतदुक्तं परं ब्रह्म यस्मान्नावर्तते पुनः ।	042a  
पञ्चविंशो महाराज परमर्षिनिदर्शनात् ॥	042c  
पुनरावृत्तिमाप्नोति परं ज्ञानमवाप्य च ।	043a  
नावबुध्यति तत्त्वेन बुध्यमानोऽजरामरम् ॥	043c  
एतन्निःश्रेयसकरं ज्ञानं ते परमं मया ।	044a  
कथितं तत्त्वतस्तात श्रुत्वा देवर्षितो नृप ॥	044c  
हिरण्यगर्भादृषिणा वसिष्ठेन महात्मना ।	045a  
वसिष्ठादृषिशार्दूलान्नारदोऽवाप्तवानिदम् ॥	045c  
नारदाद्विदितं मह्यमेतद्ब्रह्म सनातनम् ।	046a  
मा शुचः कौरवेन्द्र त्वं श्रुत्वैतत्परमं पदम् ॥	046c  
येन क्षराक्षरे वित्ते भयं तस्य न विद्यते ।	047a  
विद्यते तु भयं तस्य यो नैतद्वेत्ति पार्थिव ॥	047c  
अविज्ञानाच्च मूढात्मा पुनःपुनरुपाद्रवत् ।	048a  
प्रेत्य जातिसहस्राणि मरणान्तान्युपाश्नुते ॥	048c  
देवलोकं तथा तिर्यङ्मनुष्यमपि चाश्नुते ।	049a  
यदि शुध्यति कालेन तस्मादज्ञानसागरात् ॥	049c  
\'उत्तीर्णोऽस्मादगाधात्स परमाप्नोति शोभनम् ।\'	050a  
अज्ञानसागरो घोरो ह्यव्यक्तोऽगाध उच्यते ।	050c  
अहन्यहनि मज्जन्ति यत्र भूतानि भारत ॥	050e  
यस्मादगाधादव्यक्तादुत्तीर्णस्त्वं सनातनात् ।	051a  
तस्मात्त्वं विरजाश्चैव वितमस्कश्च पार्थिव ॥ 	051c  

इति श्रीमन्महाभारते शान्तिपर्वणि मोक्षधर्मपर्वणि त्रयोदशाधिकत्रिशततमोऽध्यायः ॥ 313 ॥

12-313-3 अव्यक्तबोधनं चैनमिति ड. थ. पाठः । अव्यक्तबोधनाच्चैनमिति ट. पाठः ॥ 12-313-9 चतुर्विंशं न पश्यतीति झ. पाठः ॥ 12-313-10 बुद्ध्यते विमलं बुद्धविशुद्धमचलोपममिति ध. पाठः ॥ 12-313-11 षड्ंविशो राजशार्दूलेति झ. पाठः । प्रलयधर्मिणि इति थ. पाठः ॥ 12-313-13 एतद्वै तत्वमिति ध. पाठः ॥ 12-313-15 क्षिप्रं बुद्ध्या सुलक्षणमिति ड. थ. पाठः । क्षिप्रं बुद्ध्वा स्वलक्षणमिति ट. पाठः ॥ 12-313-18 एकत्वं चैव तत्वस्येति ध. पाठः ॥ 12-313-47 वित्ते विज्ञाते ॥
