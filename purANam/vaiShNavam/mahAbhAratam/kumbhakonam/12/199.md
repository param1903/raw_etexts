अध्यायः 199

ज्ञानयोगादेः फलम् भगवद्वेदनप्रकारञ्च पृष्टेन भीष्मेण युधिष्ठिरम् प्रति तत्कथनाय मनुबृहस्पतिसंवादानुवादः ॥ 1 ॥
युधिष्ठिर उवाच 	001  
किं फलं ज्ञानयोगस्य वेदानां नियमस्य च ।	001a  
भूतात्मा च कथं ज्ञेयस्तन्मे ब्रूहि पितामह ॥	001c  
भीष्म उवाच 	002  
अत्राप्युदाहरन्तीममितिहासं पुरातनम् ।	002a  
मनोः प्रजापतेर्वादं महर्षेश्च बृहस्पतेः ॥	002c  
प्रजापतिं श्रेष्ठतमं प्रजानां देवर्षिसङ्घप्रवरो महर्षिः ।	003a  
बृहस्पतिः प्रश्नमिमं पुराणं प्रपच्छ शिष्योऽथ गुरुं प्रणम्य ॥	003c  
यत्कारणं मन्त्रविधिः प्रवृत्तो ज्ञाने फलं यत्प्रवदन्ति विप्राः ।	004a  
यन्मन्त्रशब्दैरकृतप्रकाशं तदुच्यतां मे भगवन्यथावत् ॥	004c  
यत्स्तोत्रशास्त्रागममन्त्रविद्भिर्यज्ञैरनेकैरथ गोप्रदानैः ।	005a  
फलं महद्भिर्यदुपास्यते च किं तत्कथं वा भविता क्व वा तत् ॥	005c  
मही महीजाः पवनोऽन्तरिक्षं जलौकसश्चैव जलं तथा द्यौः ।	006a  
दिवौकसश्चापि यतः प्रसूतास्तदुच्यतां मे भगवन्पुराणम् ॥	006c  
ज्ञानं यतः प्रार्थयते नरो वै ततस्तदर्था भवति प्रवृत्तिः ।	007a  
न चाप्यहं वेद परं पुराणं मिथ्याप्रवृत्तिं च कथं नु कुर्याम् ॥	007c  
ऋक्सामसङ्घांश्च यजूंषि चाहं छन्दांसि नक्षत्रगतिं निरुक्तम् ।	008a  
अधीत्य च व्याकरणं सकल्पं शिक्षां च भूतप्रकृतिं न वेद्मि ॥	008c  
स मे भवाञ्शंसतु सर्वमेतत्सामान्यशब्दैश्च विशेषणैश्च ।	009a  
स मे भवाञ्शंसतु तावदेतज्ज्ञाने फलं कर्मणि वा यदस्ति ॥	009c  
यथा च देहाच्च्यवते शरीरी पुनः शरीरं च यथाऽभ्युपैति ।	010a  
मनुरुवाच 	010  
यद्यत्प्रियं यस्य सुखं तदाहुस्तदेव दुःखं प्रवदन्त्यनिष्टम् ॥	010c  
इष्टं च मे स्यादितरच्च न स्यादेतत्कृते कर्मविधिः प्रवृत्तः ।	011a  
इष्टं त्वनिष्टं च न मां भजेतेत्येतत्कृते ज्ञानविधिः प्रवृत्तः ॥	011c  
[कामात्मकाश्छन्दसि कर्मयोगा एभिर्विमुक्तः परमश्नुवीत ।	012a  
नानाविधे कर्मपथे सुखार्थी नरः प्रवृत्तो निरयं प्रयाति ।]	012c  
बृहस्पतिरुवाच 	012  
इष्टं त्वनिष्टं च सुखासुखे च साशीस्तपश्छन्दति कर्मभिश्च ॥	012e  
मनुरुवाच 	013  
एभिर्विमुक्तः परमाविवेश एतत्कृते कर्मविधिः प्रवृत्तः ।	013a  
[कामात्मकांश्छन्दति कर्मयोग एभिर्विमुक्तः परमाददीत ॥]	013c  
आत्मादिभिः कर्मभिरिध्यमानो धर्मे प्रवृत्तो द्युतिमान्सुखार्थी ।	014a  
परं हि तत्कर्मफलादपेतं निराशिषो यत्पदमाप्नुवन्ति ॥	014c  
प्रजाः सृष्टा मनसा कर्मणा च द्वावेवैतौ सत्पथौ लोकजुष्टौ ।	015a  
दृष्टं कर्माशाश्वतं चान्तवच्च मनस्त्यागे कारणं नान्यदस्ति ॥	015c  
\'कामात्मकौ छन्दसि कामभोगावेभिर्वियुक्तः परमश्नुवीत ।	016a  
नानाविधे कर्मफले सुखार्थी नरः प्रमत्तो न परं प्रयाति ।	016c  
फलं हि तत्कर्मफलादपेतं निराशिषो ब्रह्म परं ह्युपेतम् ॥\'	016e  
स्वेनात्मना चक्षुरिव प्रणेता निशात्यये तमसा संवृतात्मा ।	017a  
ज्ञानं तु विज्ञानगुणेन युक्तं कर्माशुभं पश्यति वर्जनीयम् ॥	017c  
सर्पान्कृशाग्राणि तथोदपानं ज्ञात्वा मनुष्याः परिवर्जयन्ति ।	018a  
अज्ञानतस्तत्र पतन्ति मूढा ज्ञाने फलं पश्य यथा विशिष्टम् ॥	018c  
कृत्स्नस्तु मन्त्रो विधिवत्प्रयुक्तो यज्ञा यथोक्तास्त्विह दक्षिणाश्च ।	019a  
अन्नप्रदानं मनसः समाधिः पञ्चात्मकं कर्मफलं वदन्ति ॥	019c  
गुणात्मकं कर्म वदन्ति वेदास्तस्मान्मन्त्रो मन्त्रपूर्वं हि कर्म ।	020a  
विधिर्विधेयं मनसोपपत्तिः फलस्य भोक्ता तु तथा शरीरी ॥	020c  
शब्दाश्च रूपाणि रसाश्च पुण्याः स्पर्शाश्च गन्धाश्च शुभास्तथैव ।	021a  
नरोऽत्र हि स्थानगतः प्रभुः स्यादेतत्फलं सिद्ध्यति कर्मणोऽस्य ॥	021c  
यद्यच्छरीरेण करोति कर्म शरीरयुक्तः समुपाश्नुते तत् ।	022a  
शरीरमेवायतनं सुखस्य दुःखस्य चाप्यायतनं शरीरम् ॥	022c  
वाचा तु यत्कर्म करोति किञ्चिद्वाचैव सर्वं समुपाश्नुते तत् ।	023a  
मनस्तु यत्कर्म करोति किञ्चिन्मनःस्थ एवायमुपाश्नुते तत् ॥	023c  
यथायथा कर्मगुणां फलार्थी करोत्ययं कर्मफले निविष्टः ।	024a  
तथातथाऽयं गुणसम्प्रयुक्तः शुभाशुभं कर्मफलं भुनस्ति ॥	024c  
मत्स्यो यथा स्रोत इवाभिपाती तथा कृतं पूर्वमुपैति कर्म ।	025a  
शुभे त्वसौ तुष्यति दुष्कृते तु न तुष्यते वै परमः शरीरी ॥	025c  
यतो जगत्सर्वमिदं प्रसूतं ज्ञात्वाऽऽत्मवन्तो ह्युपयान्ति शान्तिम् ।	026a  
यन्मन्त्रशब्देरकृतप्रकाशं तदुच्यमानं शणु मे परं यत् ॥	026c  
रसैर्विमुक्तं विविधैश्च गन्धैरशब्दमस्पर्शमरूपवच्च ।	027a  
अग्राह्यमव्यक्तमवर्णमेकं पञ्चप्रकारान्ससृजे प्रजानाम् ॥	027c  
न स्त्री पुमान्नापि नपुंसकं च न सन्न चासत्सदसच्च तन्न ।	028a  
पश्यन्ति तद्ब्रह्मविदो मनुष्यास्तदक्षरं न क्षरतीति विद्धि ॥ 	028c  

इति श्रीमन्महाभारते शान्तिपर्वणि मोक्षधर्मपर्वणि एकोनद्विशततमोऽध्यायः ॥ 199 ॥
