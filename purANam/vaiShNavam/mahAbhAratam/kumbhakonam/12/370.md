अध्यायः 370

ब्राह्मणसन्देशश्रवणरुष्टेन नागेन पत्नीसुवाक्येन रोषत्यागपूर्वकम् ब्राह्मणम् प्रति प्रस्थानम् ॥ 1 ॥
नाग उवाच 	001  
अथ ब्राह्मणरूपेण कं तं समनुपश्यसि ।	001a  
मानुषं केवलं विप्रं देवं वाऽथ शुचिस्मिते ॥	001c  
को हि मां मानुषः शक्तो द्रष्टुकामो यशस्विनि ।	002a  
सन्दर्शनरुचिर्वाक्यमाज्ञापूर्वं वदिष्यति ॥	002c  
सुरासुरगणानां च देवर्षीणां च भामिनि ।	003a  
ननु नागा महावीर्याः सौरभेयास्तरस्विनः ॥	003c  
वन्दनीयाश्च वरदा वयमप्यनुयायिनः ।	004a  
मनुष्याणां विशेषेण नावेक्ष्या इति मे मतिः ॥	004c  
नागभार्योवाच 	005  
आर्जवेन विजानामि नासौ देवोऽनिलाशन ।	005a  
एकं तस्मिन्विजानामि भक्तिमानतिरोपण ॥	005c  
स हि कार्यान्तराकाङ्क्षी जलेप्सुः स्तोकको यथा ।	006a  
वर्षं वर्षप्रियः पक्षी दर्शनं तव काङ्क्षते ॥	006c  
हित्वा त्वद्दर्शनं किञ्चिद्विघ्नं न प्रतिपालयेत् ।	007a  
तुल्योप्यभिजने जातो न कश्चित्पर्युपासते ॥	007c  
तद्रोषं सहजं त्यक्त्वा त्वमेनं द्रष्टुमर्हसि ।	008a  
आशाच्छेदेन तस्याद्य नात्मानं दग्धुमर्हसि ॥	008c  
आशया ह्यभिपन्नानामकृत्वाऽश्रुप्रमार्जनम् ।	009a  
राजा वा राजपुत्रो वा भ्रूणहत्यैव युज्यते ॥	009c  
मौने ज्ञानफलावाप्तिर्दानेन च यशो महत् ।	010a  
वाग्मित्वं सत्यवाक्येन परत्र च महीयते ॥	010c  
भूप्रदानेन च गतिं लभत्याश्रमसम्मिताम् ।	011a  
न्याय्यस्यार्धस्य सम्प्राप्तिं कृत्वा फलमुपाश्नुते ॥	011c  
अभिप्रेतामसंश्लिष्टां कृत्वा चात्महितां क्रियाम् ।	012a  
न याति निरयं कश्चिदिति धर्मविदो विदुः ॥	012c  
नाग उवाच 	013  
अभिमानैर्न मानो मे जातिदोषेण वै महान् ।	013a  
रोषः सङ्कल्पजः साध्वि दग्धो वागग्निना त्वया ॥	013c  
न च रोषादहं साध्वि पश्येयमधिकं तमः ।	014a  
तस्य वक्तव्यतां याति विशेषेण भुजङ्गमाः ॥	014c  
रोषस्य हि वशं गत्वा दशग्रीवः प्रतापवान् ।	015a  
तथा शक्रप्रतिस्पर्धी हतो रामेण संयुगे ॥	015c  
अन्तःपुरगतं वत्सं श्रुत्वा रामेण निर्हृतम् ।	016a  
धर्षणारोषसंविग्नाः कार्तवीर्यसुता हताः ॥	016c  
जामदग्न्येन रामेण सहस्रनयनोपमः ।	017a  
संयुगे निहतो रोषात्कार्तवीर्यो महाबलः ॥	017c  
तदेष तपसां शत्रुः श्रेयसां विनिपातकः ।	018a  
निगृहीतो मया रोषः श्रुत्वैवं वचनं तव ॥	018c  
आत्मानं च विशेषेण प्रशंसाम्यनपायिनि ।	019a  
यस्य मे त्वं विशालाक्षि भार्या गुणसमन्विता ॥	019c  
एष तत्रैव गच्छामि यत्र तिष्ठत्यसौ द्विजः ।	020a  
सर्वथा चोक्तवान्वाक्यं स कृतार्थः प्रयास्यति ॥ 	020c  

इति श्रीमन्महाभारते शान्तिपर्वणि मोक्षधर्मपर्वणि सप्तत्यधिकत्रिशततमोऽध्यायः ॥ 370 ॥

12-370-1 कथं त्वमनुपश्यसीति ट. पाठः ॥ 12-370-3 सौरभेयाः दिव्यगन्धवहाः ॥ 12-370-6 स्तोककः चातकः ॥ 12-370-7 त्वद्दर्शनं विनास्य कोपि विघ्नो माभूदित्यर्थः । अतिथिं त्यक्त्वा न कश्चित्स्वकुले आस्ते इत्यर्थः । नहि त्वां दैवतं किञ्चिद्द्वितीयं प्रतिपालयेदिति ट. पाठः ॥ 12-370-9 भ्रूणहत्यैव भ्रूणहत्ययैव ॥ 12-370-10 दानेनाभ्युदयो महानिति ट. पाठः ॥ 12-370-11 लभत्याश्रमसम्पदमिति ट. पाठः ॥ 12-370-12 नष्टस्यार्थस्य सम्प्राप्तिं कृत्वा कामकृताः क्रिया इति ट. पाठः ॥ 12-370-14 तस्य रोषस्य विशेषेणाधिक्येन ॥
