अध्यायः 321

याज्ञवल्क्येन जनकम् प्रति योगनिरूपणम् ॥ 1 ॥
याज्ञवल्क्य उवाच 	001  
साङ्ख्यज्ञानं मया प्रोक्तं योगज्ञानं निबोध मे ।	001a  
यथाश्रुतं यथादृष्टं तत्त्वेन नृपसत्तम ॥	001c  
नास्ति साङ्ख्यसमं ज्ञानं नास्ति योगसमं बलम् ।	002a  
तावुभावेकचर्यौ तावुभावनिधनौ स्मृतौ ॥	002c  
पृथक्पृथक्प्रपश्यन्ति येऽप्यबुद्धिरता नराः ।	003a  
वयं तु राजन्पश्याम एकमेव तु निश्चयात् ॥	003c  
यदेव योगाः पश्यन्ति तत्साङ्ख्यैरपि दृश्यते ।	004a  
एकं साङ्ख्यं च योगं च यः पश्यति स तत्त्ववित् ॥	004c  
रुद्रप्रधानानपरान्विद्धि योगानरिन्दम ।	005a  
तेनैव चाथ देहेन विचरन्ति दिशो दश ॥	005c  
यावद्धि प्रलयस्तात सूक्ष्मेणाष्टगुणेन ह ।	006a  
योगेन लोकान्विचरन्सुखं सन्न्यस्य चानघ ॥	006c  
तावदेवाष्टगुणिनं योगप्राहुर्मनीषिणः ।	007a  
सूक्ष्ममष्टगुणं प्राहुर्नेतरं नृपसत्तम ॥	007c  
द्विगुणं योगकृत्यं तु योगानां प्राहुरुत्तमम् ।	008a  
सगुणं निर्गुणं चैव यथाशास्त्रनिदर्शनम् ॥	008c  
धारणं चैव मनसः प्राणायामश्च पार्थिव ।	009a  
एकाग्रता च मनसः प्राणायामस्तथैव च ॥	009c  
प्राणायामो हि सगुणो निर्गुणं धारयेन्मनः ।	010a  
यद्यदृश्यति मुञ्चन्वै प्राणान्मैथिलसत्तम ।	010c  
वाताधिक्यं भवत्येव तस्मात्तं न समाचरेत् ॥	010e  
निशायाः प्रथमे यामे चोदना द्वादश स्मृताः ।	011a  
मध्ये स्वप्नात्परे यामे द्वादशैव तु चोदनाः ॥	011c  
तदेवमुपशान्तेन दान्तेनैकान्तशीलिना ।	012a  
आत्मारामेण बुद्धेन योक्तव्योऽऽत्मा न संशयः ॥	012c  
पञ्चानामिन्द्रियाणां तु दोषानाक्षिप्य पञ्चधा ।	013a  
शब्दं रूपं तथा स्पर्शं रसं गन्धं तथैव च ॥	013c  
प्रतिभामपवर्गं च प्रतिसंहृत्य मैथिल ।	014a  
इन्द्रियग्राममखिलं मनस्यभिनिवेश्य ह ॥	014c  
मनस्तथैवाहङ्कारे प्रतिष्ठाप्य नराधिप ।	015a  
अहङ्कारं तथा बुद्धौ बुद्धिं च प्रकृतावपि ॥	015c  
एवं हि परिसङ्ख्याय ततो ध्यायन्ति केवलम् ।	016a  
विरजस्कमलं नित्यमनन्तं शुद्धमव्रणम् ॥	016c  
तस्थुषं पुरुषं नित्यमभेद्यमजरामरम् ।	017a  
शाश्वतं चाव्ययं चैव ईशानं ब्रह्म चाव्ययम् ॥	017c  
युक्तस्य तु महाराज लक्षणान्युपधारय ।	018a  
लक्षणं तु प्रसादस्य यथा तृप्तः सुखं स्वपेत् ॥	018c  
निर्वाते तु यथा दीपो ज्वलेत्स्नेहसमन्वितः ।	019a  
निश्चलोर्ध्वशिखस्तद्वद्युक्तमाहुर्मनीषिणः ॥	019c  
पाषाण इव मेघोत्थैर्यथा बिन्दुभिराहतः ।	020a  
नालं चालयितुं शक्यस्तथा युक्तस्य लक्षणम् ॥	020c  
शक्तदुन्दुभिनिर्घोषैर्विधिधैर्गीतवादितैः ।	021a  
क्रियमाणैर्न कम्पेत युक्तस्यैतन्निदर्शनम् ॥	021c  
तैलपात्रं यथा पूर्णं कराभ्यां गृह्य पूरुषः ।	022a  
सोपानमारुहेद्भीतस्तर्ज्यमानोऽसिपाणिभिः ॥	022c  
संयतात्मा भयात्तेषां न पात्राद्बिन्दुमुत्सृजेत् ।	023a  
तथैवोत्तरमागम्य एकाग्रमनसस्तथा ॥	023c  
स्थिरत्वादिन्द्रियाणां तु निश्चलत्वात्तथैव च ।	024a  
एवं युक्तस्य तु मुनेर्लक्षणान्युपलक्षयेत् ॥	024c  
स्वयुक्तः पश्यते ब्रह्म यत्तत्परममव्ययम् ।	025a  
महतस्तमसो मध्ये स्थितं ज्वलनसन्निभम् ॥	025c  
एतेन केवलं याति त्यक्त्वा देहमसाक्षिकम् ।	026a  
कालेन महता राजञ्श्रुतिरेषा सनातनी ॥	026c  
एतद्धि योगं योगानां किमन्यद्योगलक्षणम् ।	027a  
विज्ञाय तद्धि मन्यन्ते कृतकृत्या मनीषिणः ॥ 	027c  

इति श्रीमन्महाभारते शान्तिपर्वणि मोक्षधर्मपर्वणि एकविंशत्यधिकत्रिशततमोऽध्यायः ॥ 321 ॥

12-321-2 तावुभावेकपक्षौ तु इति ट. पाठः ॥ 12-321-3 येऽल्पबुद्धिपरायणा इति ट. ड. पाठः ॥ 12-321-6 सुखं वसति चानघेति ट. ड. पाठः ॥ 12-321-8 निर्गुणं योगकृत्यं त्विति ट. पाठः ॥ 12-321-10 दृश्यते यत्र मुञ्जन्वै इति ट. ड. थ. पाठः ॥ 12-321-14 मनस्यगिर एव चेति ड. पाठः । पूतिकामुपसर्गं चेति ड. थ. पाठः ॥ 12-321-24 ह्रियमाणैर्न कम्पेयुरिति ड. पाठः ॥ 12-321-26 कालेन केवलं जानञ्श्रुतिरेषा सनातनीति ड. पाठः ॥
