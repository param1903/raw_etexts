अध्यायः 367

पुलिनवासिना ब्राह्मणेन स्वस्य फलाद्याहारं प्रार्थयतां नागीयानामवधिनिर्देशपूर्वकम् प्रतिनिवर्तनम् ॥ 1 ॥
भीष्म उवाच 	001  
स वनानि विचित्राणि तीर्थानि च सरांसि च ।	001a  
अभिगच्छन्क्रमेण स्म कञ्चिन्मुनिमुपस्थितः ॥	001c  
तं स तेन यथोद्दिष्टं नागं विप्रेण ब्राह्मणः ।	002a  
पर्यपृच्छद्यथान्यायं श्रुत्वैव च जगाम सः ॥	002c  
सोऽभिगम्य यथान्यायं नागायतनमर्थवित् ।	003a  
प्रोक्तवानहमस्मीति भोःशब्दालङ्कृतं वचः ॥	003c  
तत्तस्य वचनं श्रुत्वा रूपिणी धर्मवत्सला ।	004a  
दर्शयामास तं विप्रं नागपत्नी पतिव्रता ।	004c  
सा तस्मै विधिवत्पूजां चक्रे धर्मपरायणा ।	005a  
स्वागतेनागतं कृत्वा किं करोमीति चाब्रवीत् ॥	005c  
ब्राह्मण उवाच 	006  
विश्रान्तोऽभ्यर्चितश्चास्मि भवत्या श्लक्ष्णया गिरा ।	006a  
द्रष्टुमिच्छामि भवति देवं नागमनुत्तमम् ॥	006c  
एतद्धि परमं कार्यमेतन्मे परमेप्सितम् ।	007a  
अनेन चार्थेनास्म्यद्य सम्प्राप्तः पन्नगाश्रमम् ॥	007c  
नागभार्योवाच 	008  
आर्यः सूर्यरथं वोढुं गतोऽसौ मासचारिकः ।	008a  
सप्ताष्टभिर्दिनैर्विप्र दर्शयिष्यत्यसंशयम् ॥	008c  
एतद्विदितमार्यस्य विवासकरणं तव ।	009a  
भर्तुर्भवतु किञ्चान्यत्क्रियतां तद्वदस्व मे ॥	009c  
ब्राह्मण उवाच 	010  
अनेन निश्चयेनाहं साध्वि सम्प्राप्तवानिह ।	010a  
प्रतीक्षन्नागमं देवि वत्स्याम्यस्मिन्महावने ॥	010c  
सम्प्राप्तस्यैव चाव्यग्रमावेद्योऽहमिहागतः ।	011a  
ममाभिगमनं प्राप्तो वाच्यश्च वचनं त्वया ॥	011c  
अहमप्यत्र वत्स्यामि गोमत्याः पुलिने शुभे ।	012a  
कालं परिमिताहारो यथोक्तं परिपालयन् ॥	012c  
ततः स विप्रस्तां नागीं समाधाय पुनःपुनः ।	013a  
वेदवित्पुलिनं नद्याः प्रययौ ब्राह्मणर्षभः ॥ 	013c  

इति श्रीमन्महाभारते शान्तिपर्वणि मोक्षधर्मपर्वणि सप्तषष्ट्यधिकत्रिशततमोऽध्यायः ॥ 367 ॥

12-367-9 विवासकरणं प्रवासकारणम् ॥
