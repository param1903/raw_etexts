अध्यायः 033
व्यासेन युधिष्ठिरम् प्रति प्रायश्चित्तप्रयोजकपापकर्मणाम् प्रायश्चित्तानाञ्च कथनम् ॥ 1 ॥
युधिष्ठिर उवाच 	001  
कानि कृत्वेह कर्माणि प्रायश्चित्तीयते नरः ।	001a  
किं कृत्वा मुच्यते तत्र तन्मे ब्रूहि पितामह ॥	001c  
व्यास उवाच 	002  
अकुर्वन्विहितं कर्म प्रतिषिद्धानि चाचरन् ।	002a  
प्रायश्चित्तीयते ह्येवं नरो मिथ्याऽनुवर्तयन् ॥	002c  
सूर्येणाभ्युदितो यश्च ब्रह्मचारी भवत्युत ।	003a  
तथा सूर्याभिनिर्मुक्तः कुनखी श्यावदन्नपि ॥	003c  
परिवित्तिः परिवेत्ता ब्रह्मेज्यायाश्च दूषकः ।	004a  
दिधिषूपतिस्तथा यः स्यादग्रेदिधिषुरेव च ॥	004c  
अवकीर्णी भवेद्यश्च द्विजातिवधकस्तथा ।	005a  
अतीर्थे ब्राह्मणस्त्यागी तीर्थे चाप्रतिपादकः ॥	005c  
ग्रामयाजी च कौन्तेय मांसस्य परिविक्रयी ।	006a  
यश्चाग्नीनपविध्येत तथैव ब्रह्मविक्रयी ॥	006c  
शूद्रस्त्रीवधको यश्च पूर्वः पूर्वस्तु गर्हितः ।	007a  
वृथा पशुसमालम्भी वनदाहस्य कारकः ॥	007c  
अनृतेनोपवर्ती च प्रतिषेद्धा गुरोस्तथा ।	008a  
\'स्वदत्तस्यापहर्ता च परदत्तनिरोधकः ॥	008c  
वाग्दत्तं च मनोदत्तं धारादत्तं च यो हरेत् ।	009a  
पाकभेदेन भोक्ता च भुञ्जानस्याप्यनादरः ॥	009c  
स्वजनैः कलहं चैव आश्रितानामरक्षणम् ।\'	010a  
एतान्येनांसि सर्वाणि व्युत्क्रान्तसमयश्च यः ॥	010c  
अकार्याणि तु वक्ष्यामि यानि तानि निबोध मे ।	011a  
लोकवेदविरुद्धानि तान्येकाग्रमनाः शृणु ॥	011c  
स्वधर्मस्य परित्यागः परधर्मस्य च क्रिया ।	012a  
अयाज्ययाजनं चैव तथाऽभक्ष्यस्य भक्षणम् ॥	012c  
शरणागतसन्त्यागो भृत्यस्याभरणं तथा ।	013a  
रसानां विक्रयश्चापि तिर्यग्योनिवधस्तथा ॥	013c  
आधानादीनि कर्माणि शक्तिमान्न करोति यः ।	014a  
अप्रयच्छंश्च सर्वाणि नित्यदेयानि भारत ॥	014c  
दक्षिणानामदानं च ब्राह्मणस्वाभिमर्शनम् ।	015a  
सर्वाण्येतान्यकार्याणि प्राहुर्धर्मविदो जनाः ॥	015c  
पित्रा विवदते पुत्रो यश्च स्याद्गुरुतल्पगः ।	016a  
अप्रजायन्नरव्याघ्र भवत्यधार्मिको नरः ॥	016c  
उक्तान्येतानि कर्माणि विस्तरेणेतरेण च ॥	017ac  
यानि कुर्वन्नकुर्वंश्च प्रायश्चित्तीयते नरः ।	018a  
एतान्येव तु कर्माणि क्रियमाणानि मानवैः ।	018c  
येषुयेषु निमित्तेषु न लिप्यन्तेऽथ ताञ्शृणु ॥	018e  
प्रगृह्य शस्त्रमायान्तमपि वेदान्तगं रणे ।	019a  
जिघांसन्तं जिघांसीयान्न तेन ब्रह्महा भवेत् ॥	019c  
इति चाप्यत्र कौन्तेय मन्त्रो वेदेषु पठ्यते ।	020a  
वेदप्रमाणविहितं धर्मं च प्रब्रवीमि ते ॥	020c  
अपेतं ब्राह्मणं वृत्ताद्यो हन्यादाततायिनम् ।	021a  
न तेन ब्रह्महा स स्यान्मन्युस्तन्मन्युमृच्छति ॥	021c  
प्राणात्यये तथा ज्ञानादाचरन्मदिरामपि ।	022a  
आदेशितो धर्मपरैः पुनः संस्कारमर्हति ॥	022c  
एतत्ते सर्वमाख्यातं कौन्तेयाभक्ष्यभक्षणम् ।	023a  
प्रायश्चित्तविधानेन सर्वमेतेन शुद्ध्यति ॥	023c  
गुरुतल्पं हि गुर्वर्थं न दूषयति मानवम् ।	024a  
उद्दालकः श्वेतकेतुं जनयामास शिष्यतः ॥	024c  
स्तेयं कुर्वंश्च गुर्वर्थमापत्सु न निषिध्यते ।	025a  
बहुशः कामकारेण न चेद्यः सम्प्रवर्तते ॥	025c  
अन्यत्र ब्राह्मणस्वेभ्य आददानो न दुष्यति ।	026a  
स्वयमप्राशिता यश्च न स पापेन लिप्यते ॥	026c  
प्राणत्राणेऽनृतं वाच्यमात्मनो वा परस्य च ।	027a  
गुर्वर्थे स्त्रीषु चैव स्याद्विवाहकरणेषु च ॥	027c  
नावर्तते व्रतं स्वप्ने शुक्रमोक्षे कथञ्चन ।	028a  
आज्यहोमः समिद्धेऽग्नौ प्रायश्चित्तं विधीयते ॥	028c  
पारिवित्त्यं तु पतिते नास्ति प्रव्रजिते तथा ।	029a  
भिक्षिते पारदार्यं च तद्धर्मस्य न दूषकम् ॥	029c  
वृथा पशुसमालम्भं नैव कुर्यान्न कारयेत् ।	030a  
अनुग्रहः पशूनां हि संस्कारो विधिनोदितः ॥	030c  
अनर्हे ब्राह्मणे दत्तमज्ञानात्तन्न दूषकम् ।	031a  
सत्काराणां तथा तीर्थे नित्यं वा प्रतिपादनम् ॥	031c  
स्त्रियास्तथापचारिण्या निष्कृतिः स्याददूषिका ।	032a  
अपि सा पूयते तेन न तु भर्ता प्रदुष्यति ॥	032c  
तत्त्वं ज्ञात्वा तु सोमस्य विक्रयः स्याददोषवान् ।	033a  
असमर्थस्य भृत्यस्य विसर्गः स्याददोषवान् ॥	033c  
वनदाहो गवामर्थे क्रियमाणो न दूषकः ।	034a  
उक्तान्येतानि कर्माणि यानि कुर्वन्न दुष्यति ॥	034c  
प्रायश्चित्तानि वक्ष्यामि विस्तरेणैव भारत ।	035a  
\'यानि कृत्वा नरः पूतो भविष्यति नराधिप ॥\' 	035c  

इति श्रीमन्महाभारते शान्तिपर्वणि राजधर्मपर्वणि त्रयस्त्रिंशोऽध्यायः ॥ 33 ॥

12-33-1 प्रायश्चित्तीयते प्रायश्चित्तेऽधिक्रियते ॥ 12-33-2 मिथ्यानुवर्तयन्कापट्यं चरन् ॥ 12-33-4 अनूढे ज्येष्ठे ऊढवान् कनिष्ठः परिवेत्ता । परिवित्तिः पूर्वजः । ज्येष्ठायामनूढायां कनिष्ठामूढवानग्रेदिधिषुः । दिधिषूपतिस्तु कनिष्ठाविवाहोत्तरं ज्येष्ठामूढवान् ॥ 12-33-5 अवकीर्णी नष्टव्रतः । अतीर्थे अपात्रे त्यागी दाता ॥ 12-33-6 अपविध्येत त्यजेत् । ब्रह्मविक्रयी भृतकाध्यापकः ॥ 12-33-14 नित्यदेयानि गोग्रासादीनि ॥ 12-33-16 अप्रजायन् धर्मपत्न्यां काले मैथुनमकुर्वन् ॥ 12-33-17 इतरेण सङ्क्षेपेण ॥ 12-33-19 जिघांसी हन्तुमिच्छावान् । इयात् गच्छेत् ॥ 12-33-20 मन्त्रो मन्युरकार्षीन्नमोनम इत्यादिर्मन्यवे स्वाहेत्यन्तः ॥ 12-33-21 मन्युः क्रोधः तन्मन्युं शत्रोः क्रोधं प्रति ऋच्छति गच्छति । क्रोध एव तं प्रतीपीभूय परशरीरद्वारा हन्तीत्यर्थः ॥ 12-33-22 आदेशित उपदिष्टः ॥ 12-33-24 गुर्वर्थं गुर्वाज्ञया ॥ 12-33-26 स्वय प्रकाशितो यश्च इति ट. ड. थ. पाठः ॥ 12-33-28 व्रतं नावर्तते पुनरुपनयनं न कर्तव्यमित्यर्थः । आज्यहोमः पुनर्मामैत्विन्द्रियमिति मन्त्रेण ॥ 12-33-29 पतिते ज्येष्ठभ्रातरि । भिक्षिते धर्मार्थमपि रेतः सिञ्चेति स्त्रिया प्रार्थिते सति ॥ 12-33-30 पशूनामनुग्रहः अहिंसनं संस्कारः पावित्र्यमित्यन्वयः ॥
