अध्यायः 256

भीष्मेण युधिष्ठिरम् प्रति ज्ञानोपायादिप्रतिपादकव्यासवाक्यानुवादः ॥ 1 ॥
शुक उवाच 	001  
यस्माद्धर्मात्परो धर्मो विद्यते नेह कश्चन ।	001a  
यो विशिष्टश्च धर्मेभ्यस्तं भवान्प्रब्रवीतु मे ॥	001c  
व्यास उवाच 	002  
धर्मं ते सम्प्रवक्ष्यामि पुराणमृषिसंस्तुतम् ।	002a  
विशिष्टं सर्वधर्मेभ्यस्तमिहैकमनाः शृणु ॥	002c  
इन्द्रियाणि प्रमाथीनि बुद्ध्या संयम्य यत्नतः ।	003a  
सर्वतो निष्पतिष्णूनि पिता बालानिवात्मजान् ॥	003c  
मनसश्चेन्द्रियाणां चाप्यैकाग्र्यं परमं तपः ।	004a  
तज्ज्यायः सर्वधर्मेभ्यः स धर्मः पर उच्यते ॥	004c  
तानि सर्वाणि सन्धाय मनःषष्ठानि मेधया ।	005a  
आत्मतृप्त इवासीत बहुचिन्त्यमचिन्तयन् ॥	005c  
गोचरेभ्यो निवृत्तानि यदा स्थास्यन्ति वेश्मनि ।	006a  
तदा त्वमात्मनाऽऽत्मानं परं द्रक्ष्यसि शाश्वतम् ॥	006c  
सर्वात्मानं महात्मानं विधूममिव पावकम् ।	007a  
तं पश्यन्ति महात्मानो ब्राह्मणा ये मनीषिणः ॥	007c  
यथा पुष्पफलोपेतो बहुशाखो महाद्रुमः ।	008a  
आत्मनो नाभिजानीते क्व मे पुष्पं क्व मे फलम् ॥	008c  
एवमात्मा न जानीते क्व गमिष्ये कुतस्त्वहम् ।	009a  
अन्यो ह्यत्रान्तरात्माऽस्ति यः सर्वमनुपश्यति ॥	009c  
ज्ञानदीपेन दीप्तेन पश्यत्यात्मानमात्मना ।	010a  
दृष्ट्वा त्वमात्मनाऽऽत्मानं निरात्मा भव सर्ववित् ॥	010c  
विमुक्तः सर्वपापेभ्यो विमुक्तत्वगिवोरगः ।	011a  
परां बुद्धिमवाप्येह विपाप्मा विगतज्वरः ॥	011c  
सर्वतःप्रवहां घोरां नदीं लोकप्रवाहिनीम् ।	012a  
पञ्चेन्द्रियग्राहवतीं मनःसङ्कल्परोधसम् ॥	012c  
लोभमोहतृणच्छन्नां कामक्रोधसरीसृपाम् ।	013a  
सत्यतीर्थानृतक्षोभां क्रोधपङ्कां सरिद्वराम् ॥	013c  
अव्यक्तप्रभवां शीघ्रां दुस्तरामकृतात्मभिः ।	014a  
प्रतरस्व नदीं बुद्ध्या कामग्राहसमाकुलाम् ॥	014c  
संसारसागरगमां योनिपातालदुस्तराम् ।	015a  
आत्मकर्मोद्भवां तात जिह्वावर्तां दुरासदाम् ॥	015c  
यां तरन्ति कृतप्रज्ञा धृतिमन्तो मनीषिणः ।	016a  
तां तीर्णः सर्वतो मुक्तो विधूतात्माऽऽत्मविच्छुचिः ॥	016c  
उत्तमां बुद्धिमास्थाय ब्रह्मभूयं भविष्यसि ।	017a  
सन्तीर्णः सर्वसङ्क्लेशान्प्रसन्नात्मा विकल्मषः ॥	017c  
भूमिष्ठानीव भूतानि पर्वतस्थो निशामय ।	018a  
अक्रुध्यन्नप्रहृष्यंश्च अनृशंसमतिस्तथा ॥	018c  
ततो द्रक्ष्यसि सर्वेषां भूतानां प्रभवाप्ययौ ।	019a  
एनं वै सर्वभूतेभ्यो विशिष्टं मेनिरे बुधाः ।	019c  
धर्मं धर्मभृतां श्रेष्ठा मुनयस्तत्त्वदर्शिनः ॥	019e  
आत्मनो व्यापिनो ज्ञानमिदं पुत्रानुशासनम् ।	020a  
प्रयताय प्रवक्तव्यं हितायानुगताय च ॥	020c  
आत्मज्ञानमिदं गुह्यं सर्वगुह्यतमं महत् ।	021a  
अब्रुवं यदहं तात आत्मसाक्षिकमञ्जसा ॥	021c  
नैव स्त्री न पुमानेतन्नैव वेद नपुंसकम् ।	022a  
अदुःखमसुखं ब्रह्म भूतभव्यभवात्मकम् ॥	022c  
नैतज्ज्ञात्वा पुमान्स्त्री वा पुनर्भवमवाप्नुते ।	023a  
स्वभावप्रतिपत्त्यर्थमेतद्धर्मं विधीयते ॥	023c  
यथा मतानि सर्वाणि तथैतानि यथातथा ।	024a  
कथितानि मया पुत्र भवन्ति न भवन्ति च ॥	024c  
तत्प्रीतियुक्तेन गुणान्वितेन पुत्रेण सत्पुत्र दमान्वितेन ।	025a  
पृष्टो हि सम्प्रीतिमना यथार्थं ब्रूयात्सुतस्येह यदुक्तमेतत् ॥ 	025c  

इति श्रीमन्महाभारते शान्तिपर्वणि मोक्षधर्मपर्वणि षट्पञ्चाशदधिकद्विशततमोऽध्यायः ॥ 256 ॥

12-256-3 निष्पतिष्णूनि निष्पतनशीलानि सन्नियम्यैकाग्र्यं कुर्यादिति सम्बन्धः ॥ 12-256-15 आत्मजन्मोद्भवामिति ट. ध. पाठः ॥
