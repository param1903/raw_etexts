अध्यायः 266

युधिष्ठिरेण भीष्मम् प्रति धर्मप्रामाण्याक्षेपः ॥ 1 ॥
युधिष्ठिर उवाच 	001  
सूक्ष्मं साधु समादिष्टं भवता धर्मलक्षणम् ।	001a  
प्रतिभा त्वस्ति मे काचित्तां ब्रूयामनुमानतः ॥	001c  
भूयांसो हृदये ये मे प्रश्नास्ते व्याहृतास्त्वया ।	002a  
इदं त्वन्यत्प्रवक्ष्यामि न राजन्निग्रहादिव ॥	002c  
इमानि हि प्राणयन्ति सृजन्त्युत्तारयन्ति च ।	003a  
न धर्मः परिपाठेन शक्यो भारत वेदितुम् ॥	003c  
अन्यो धर्मः समस्थस्य विषमस्थस्य चापरः ।	004a  
आपदस्तु कथं शक्याः परिपाठेन वेदितुम् ॥	004c  
सदाचारो मचो धर्मः सन्तस्त्वाचारलक्षणाः ।	005a  
साध्यासाध्यं कथं शक्यं सदाचारो ह्यलक्षणः ॥	005c  
दृश्यते धर्मरूपेण ह्यधर्मं प्राकृतश्चरन् ।	006a  
धर्मं चाधर्मरूपेण कश्चिदप्राकृतश्चरन् ॥	006c  
पुनरस्य प्रमाणं हि निर्दिष्टं शास्त्रकोविदैः ।	007a  
वेदवादाश्चानुयुगं ह्रसन्तीतीह नः श्रुतम् ॥	007c  
अन्ये कृतयुगे धर्मास्त्रेतायां द्वापरे परे ।	008a  
अन्ये कलियुगे धर्मा यथाशक्ति कृता इव ॥	008c  
आम्नायवचनं सत्यमित्ययं लोकसङ्ग्रहः ।	009a  
आम्नायेभ्यः पुनर्वेदाः प्रसृताः सर्वतोमुखाः ॥	009c  
ते चेत्सर्वप्रमाणं वै प्रमाणं ह्यत्र विद्यते ।	010a  
प्रमाणं च प्रमाणेन विरुद्ध्येच्छास्त्रता कुतः ॥	010c  
धर्मस्य क्रियमाणस्य बलवद्भिर्दुरात्मभिः ।	011a  
यदा विक्रियते संस्था ततः साऽपि प्रणश्यति ॥	011c  
विद्मश्चैनं न वा विद्मः शक्यं वा वेदितुं न वा ।	012a  
अणीयान्क्षुरधाराया गरीयानपि पर्वतात् ॥	012c  
गन्धर्वनगराकारः प्रथमं सम्प्रदृश्यते ।	013a  
अन्वीक्ष्यमाणः कविभिः पुनर्गच्छत्यदर्शनम् ॥	013c  
निपानानीव गोभ्याशे क्षेत्रे कुल्ये च भारत ।	014a  
स्मृतो हि शाश्वतो धर्मो विप्रहीणो न दृश्यते ॥	014c  
कामादन्ये भयादन्ये कारणैरपरैस्तथा ।	015a  
असन्तोऽपि वृथाचारं भजन्ते बहवोऽपरे ॥	015c  
धर्मो भवति स क्षिप्रं विलोमस्तेष्वसाधुषु ।	016a  
अथैतानाहुरुन्मत्तानपि चावहसन्त्युत ॥	016c  
महाजना ह्युपावृत्ता राजधर्मं समाश्रिताः ।	017a  
न हि सर्वहितः कश्चिदाचारः सम्प्रवर्तते ॥	017c  
तेनैवान्यः प्रभवति सोऽपरं बाधते पुनः ।	018a  
दृश्यते चैव स पुनस्तुल्यरूपो यदृच्छया ॥	018c  
येनैवान्यः प्रभवति सोऽपरानपि बाधते ।	019a  
आचाराणामनैकाग्र्यं सर्वेषामेव लक्षयेत् ॥	019c  
चिराभिपन्नः कविभिः पूर्वं धर्म उदाहृतः ।	020a  
तेनाचारेण पूर्वेण संस्था भवति शाश्वती ॥ 	020c  

इति श्रीमन्महाभारते शान्तिपर्वणि मोक्षधर्मपर्वणि षट्षष्ट्यधिकद्विशततमोऽध्यायः ॥ 266 ॥

12-266-2 निग्रहात् कुतर्काग्रहेण ॥ 12-266-9 प्रसूताः सर्वतोमुखा इति ध. पाठः ॥ 12-266-16 अपि वाचं हसन्त्युतेति ध. पाठः ॥ 12-266-20 संस्था मर्यादा ॥
