अध्यायः 291

भीष्मेण युधिष्ठिरम् प्रत्यध्यात्मकथनम् ॥ 1 ॥
* युधिष्ठिर उवाच 	001  
अध्यात्मं नाम यदिदं पुरुषस्येह विद्यते ।	001a  
यदध्यात्मं यतश्चैव तन्मे ब्रूहि पितामह ॥	001c  
भीष्म उवाच 	002  
सर्वज्ञानं परं बुद्ध्या यन्मां त्वमनुपृच्छसि ।	002a  
तद्व्याख्यास्यामि ते तात तस्य व्याख्यामिमां शृणु ॥	002c  
पृथिवी वायुराकाशमापो ज्योतिश्च पञ्चमम् ।	003a  
महाभूतानि भूतानां सर्वेषां प्रभवाप्ययौ ॥	003c  
स तेषां गुणसङ्घातः शरीरं भरतर्षभ ।	004a  
सततं हि प्रलीयन्ते गुणास्ते प्रभवन्ति च ॥	004c  
ततः सृष्टानि भूतानि तानि यान्ति पुनः पुनः ।	005a  
महाभूतानि भूतेभ्य ऊर्मयः सागरे यथा ॥	005c  
प्रसारयित्वेहाङ्गानि कूर्मः संहरते यथा ।	006a  
तद्वद्भूतानि भूतानामल्पीयांसि स्थवीयसाम् ॥	006c  
आकाशात्खलु यो घोषः सङ्घातस्तु महीगुणः ।	007a  
वायोः प्राणो रसस्त्वद्भ्यो रूपं तेजस उच्यते ॥	007c  
इत्येतन्मयमेवैतत्सर्वं स्थावरजङ्गमम् ।	008a  
प्रलये च तमभ्येति तस्मादुद्दिश्यते पुनः ॥	008c  
महाभूतानि पञ्चैव सर्वभूतेषु भूतकृत् ।	009a  
विषयान्कल्पयामास यस्मिन्यदनुपश्यति ॥	009c  
शब्दश्रोत्रे तथा खानि त्रयमाकाशयोनिजम् ।	010a  
रसः स्नेहश्च जिह्वा च अपामेते गुणाः स्मृताः ॥	010c  
रूपं चक्षुर्विपाकश्च त्रिविधं ज्योतिरुच्यते ।	011a  
घ्रेयं घ्राणं शरीरं च एते भूमिगुणाः स्मृताः ॥	011c  
प्राणः स्पर्शश्च चेष्टा च वायोरेते गुणाः स्मृताः ।	012a  
इति सर्वगुणा राजन्व्याख्याताः पाञ्चभौतिकाः ॥	012c  
सत्त्वं रजस्तमः कालः कर्म बुद्धिश्च भारत ।	013a  
मनः षष्ठानि चैतेषु ईश्वरः समकल्पयत् ॥	013c  
यदूर्ध्वपादतलयोरवाङ्मूर्ध्नश्च पश्यसि ।	014a  
एतस्मिन्नेव कृत्स्नेयं वर्तते बुद्धिरन्तरे ॥	014c  
इन्द्रियाणि नरे पञ्च षष्ठं तु मन उच्यते ।	015a  
सप्तमीं बुद्धिमेवाहुः क्षेत्रज्ञः पुनरष्टमः ॥	015c  
इन्द्रियाणि च कर्ता च विचेतव्यानि भागशः ।	016a  
तमः सत्वं रजश्चैव तेऽपि भावास्तदाश्रयाः ॥	016c  
चक्षुरालोचनायैव संशयं कुरुते मनः ।	017a  
बुद्धिरध्यवसानाय साक्षी क्षेत्रज्ञ उच्यते ॥	017c  
तमः सत्वं रजश्चेति कालः कर्म च भारत ।	018a  
गुणैर्नेनीयते बुद्धिर्बुद्धिरेवेन्द्रियाणि च ।	018c  
मनःषष्ठानि सर्वाणि बुद्ध्यभावे कुतो गुणाः ॥	018e  
येन पश्यति तच्चक्षुः शृण्वती श्रोत्रमुच्यते ।	019a  
जिघ्रती भवति घ्राणं रसती रसना रसान् ॥	019c  
स्पर्शनं स्पर्शती स्पर्शान्बुद्धिर्विक्रियतेऽसकृत् ।	020a  
यदा प्रार्थयते किञ्चित्तदा भवति सा मनः ॥	020c  
अधिष्ठानानि बुद्ध्या हि पृथगेतानि पञ्चधा ।	021a  
इन्द्रियाणीति तान्याहुस्तेषु दुष्टेषु दुष्यति ॥	021c  
पुरुषे तिष्ठती बुद्धिस्त्रिषु भावेषु वर्तते ।	022a  
कदाचिल्लभते प्रीतिं कदाचिदपि शोचति ॥	022c  
न सुखेन न दुःखेन कदाचिदपि वर्तते ।	023a  
सेयं भावात्मिका भावांस्त्रीनेतान्परिवर्तते ॥	023c  
सरितां सागरो भर्ता यथा वेलामिवोर्मिमान् ।	024a  
इति भावगता बुद्धिर्भावे मनसि वर्तते ॥	024c  
प्रवर्तमानं तु रजस्तद्भावेनानुर्तते ।	025a  
प्रहर्षः प्रीतिरानन्दः सुखं संशान्तचित्तता ॥	025c  
कथञ्चिदुपपद्यन्ते पुरुषे सात्विका गुणाः ।	026a  
परिदाहस्तथा शोकः सन्तापोऽपूर्तिरक्षमा ॥	026c  
लिङ्गानि रजसस्तानि दृश्यन्ते हेत्वहेतुभिः ।	027a  
अविद्या रागमोहौ च प्रमादः स्तब्धता भयम् ॥	027c  
असमृद्धिस्तथा दैन्यं प्रमोहः स्वप्नतन्द्रिता ।	028a  
कथञ्चिदुपवर्तन्ते विविधास्तामसा गुणाः ॥	028c  
तत्र यत्प्रीतिसंयुक्तं काये मनसि वा भवेत् ।	029a  
वर्तते सात्विको भाव इत्युपेक्षेत तत्तथा ॥	029c  
अथ यद्दुःखसंयुक्तमप्रीतिकरमात्मनः ।	030a  
प्रवृत्तं रज इत्येव तदसंरभ्य चिन्तयेत् ॥	030c  
अथ यन्मोहसंयुक्तं काये मनसि वा भवेत् ।	031a  
अप्रतर्क्यमविज्ञेयं तमस्तदुपधारयेत् ॥	031c  
इति बुद्धिगतीः सर्वा व्याख्याता यावतीरिह ।	032a  
एतद्बुद्ध्वा भवेद्बुद्धः किमन्यद्बुद्धलक्षणम् ॥	032c  
सत्वक्षेत्रज्ञयोरेतदन्तरं विद्धि सूक्ष्मयोः ।	033a  
सृजतेऽत्र गुणानेक एको न सृजते गुणान् ॥	033c  
पृथग्भूतौ प्रकृत्या तु सम्प्रयुक्तौ च सर्वदा ।	034a  
यथा मत्स्योऽद्भिरन्यः स्यात्सम्प्रयुक्तो भवेत्तथा ॥	034c  
न गुणा विदुरात्मानं स गुणान्वेद सर्वतः ।	035a  
परिद्रष्टा गुणानां तु संस्रष्टा मन्यते यथा ॥	035c  
आश्रयो नास्ति सत्वस्य गुणसर्गेण चेतना ।	036a  
सत्वमस्य सृजन्त्यन्ये गुणान्वेद कदाचन ॥	036c  
सृजते हि गुणान्सत्वं क्षेत्रज्ञः परिपश्यति ।	037a  
सम्प्रयोगस्तयोरेष सत्वक्षेत्रज्ञयोर्ध्रुवः ॥	037c  
इन्द्रियैस्तु प्रदीपार्थं क्रियते बुद्धिरन्तरा ।	038a  
निश्चक्षुर्भिरजानद्भिरिन्द्रियाणि प्रदीपवत् ॥	038c  
एवं स्वभावमेवैतत्तद्बुद्ध्वा विहरन्नरः ।	039a  
अशोचन्नप्रहृष्यंश्च स वै विगतमत्सरः ॥	039c  
स्वभावसिद्धमेवैतद्यदिमान्सृजते गुणान् ।	040a  
ऊर्णनाभिर्यथा सूत्रं विज्ञेयास्तन्तुवद्गुणाः ॥	040c  
प्रध्वस्ता न निवर्तन्ते प्रवृत्तिर्नोपलभ्यते ।	041a  
एवमेके व्यवस्यन्ति निवृत्तिरिति चापरे ॥	041c  
इतीदं हृदयग्रन्थिं बुद्धिचिन्तामयं दृढम् ।	042a  
विमुच्य सुखमासीत विशोकश्छिन्नसंशयः ॥	042c  
ताम्येयुः प्रच्युताः पृथ्वीं मोहपूर्णां नदीं नराः ।	043a  
यथा गाधमविद्वांसो बुद्धियोगमयं तथा ॥	043c  
नैव ताम्यन्ति विद्वांसः प्लवन्तः पारमम्भसः ।	044a  
अध्यात्मविदुषो धीरा ज्ञानं तु परमं प्लवः ॥	044c  
न भवति विदुषां महद्भयं यदविदुषां सुमहद्भयं भवेत् ।	045a  
न हि गतिरधिकाऽस्ति कस्यचित्सकृदुपदर्शयतीह तुल्यताम् ॥	045c  
यत्करोति बहुदोषमेकतस्तच्च दूषयति यत्पुरा कृतम् ।	046a  
नाप्रियं तदुभयं करोत्यसौ यच्च दूषयति यत्करोति च ॥ 	046c  

इति श्रीमन्महाभारते शान्तिपर्वणि मोक्षधर्मपर्वणि एकनवत्यधिकद्विशततमोऽध्यायः ॥ 291 ॥

* 192 तमाध्यायतया पूर्वं विद्यमान एवायमध्यायः ख. घ. झ. पुस्तकेषु क्वचित्क्वचित्पाठभेदेन पुनरपि दृश्यते न दृश्यते च दाक्षिणात्यबहुकोशेषु ।
