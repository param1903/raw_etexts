अध्यायः 300

भीष्मेण युधिष्ठिरम् प्रति वर्णधर्मादिप्रतिपादकपराशरगीतानुवादः ॥ 1 ॥
पराशर उवाच 	001  
प्रतिग्रहार्जिता विप्रे क्षत्रिये युधि निर्जिताः ।	001a  
वैश्ये न्यायार्जिताश्चैव शूद्रे शुश्रूषयार्जिताः ॥	001c  
स्वल्पाऽप्यर्थाः प्रशस्यन्ते धर्मस्यार्थे महाफलाः ।	002a  
नित्यं त्रयाणां वर्णानां शुश्रूषुः शूद्र उच्यते ॥	002c  
क्षत्रधर्मा वैश्यधर्मा नावृत्तिः पतते द्विजः ।	003a  
शूद्रधर्मा यदा तु स्यात्तदा पतति वै द्विजः ॥	003c  
वाणिज्यं पाशुपाल्यं च तथा शिल्पोपजिवनम् ।	004a  
शूद्रस्यापि विधीयन्ते यदा वृत्तिर्न जायते ॥	004c  
रङ्गावतरणं चैव तथा रूपोपजीवनम् ।	005a  
मद्यमांसोपजीव्यं च विक्रयं लोहचर्मणोः ॥	005c  
अपूर्विणा न कर्तव्यं कर्म लोके विगर्हितम् ।	006a  
कृतपूर्विणस्तु त्यजतो महान्धर्म इति श्रुतिः ॥	006c  
संसिद्धः पुरुषो लोके यदाचरति पापकम् ।	007a  
मदेनाभिप्लुतमनास्तच्च न ग्राह्यमुच्यते ॥	007c  
श्रूयन्ते हि पुराणेषु प्रजा धिग्दण्डशासनाः ।	008a  
दान्ता धर्मप्रधानाश्च न्यायधर्मानुवृत्तिकाः ॥	008c  
धर्म एव सदा नॄणामिह राजन्प्रशस्यते ।	009a  
धर्मवृद्धा गुणानेव सेवन्ते हि नरा भुवि ॥	009c  
तं धर्ममसुरास्तात नामृष्यन्त नराधिप ।	010a  
विवर्धमानाः क्रमशस्तत्र तेऽन्वाविशन्प्रजाः ॥	010c  
तासां दर्पः समभवत्प्रजानां धर्मनाशनः ।	011a  
दर्पात्मनां ततः पश्चात्क्रोधस्तासामजायत ॥	011c  
ततः क्रोधाभिभूतानां वृत्तं लज्जासमन्वितम् ।	012a  
ह्रीश्चैवाप्यनशद्राजंस्ततो मोहो व्यजायत ॥	012c  
ततो मोहपरीतास्ता नापश्यन्त यथा पुरा ।	013a  
परस्परावमर्देन वर्धयन्त्यो यथासुखम् ॥	013c  
ताः प्राप्य तु स धिग्दण्डो न कारणमतो भवत् ।	014a  
ततोऽभ्यगच्छन्देवांश्च ब्राह्मणांश्चावमन्य ह ॥	014c  
एतस्मिन्नेव काले तु देवा देववरं शिवम् ।	015a  
अगच्छञ्शरणं धीरं बहुरूपं गुणाधिकम् ॥	015c  
तेन स्म ते गगनगाः सपुराः पातिताः क्षितौ ।	016a  
त्रिधाऽप्येकेन बाणेन देवाप्यायिततेजसा ॥	016c  
तेषामधिपतिस्त्वासीद्भीमो भीमपराक्रमः ।	017a  
देवतानां भयकरः स हतः शूलपाणिना ॥	017c  
तस्मिन्हतेऽथ स्वं भावं प्रत्यपद्यन्त मानवाः ।	018a  
प्रावर्तन्त च वै वेदाः शास्त्राणि च यथा पुरा ॥	018c  
ततोऽभिषिच्य राज्येन देवानां दिवि वासवम् ।	019a  
सप्तर्षयश्चान्वयुञ्जन्नराणां दण्डधारणे ॥	019c  
सप्तर्षीणामथोर्ध्वं च विपृथुर्नाम पार्थिवः ।	020a  
राजानः क्षत्रियाश्चैव मण्डलेषु पृथक्पृथक् ॥	020c  
महाकुलेषु ये जाता वृद्धाः पूर्वतराश्च ये ।	021a  
तेषामप्यासुरो भावो हृदयान्नापसर्पति ॥	021c  
तस्मात्तेनैव भावेन सानुषङ्गेण पार्थिवाः ।	022a  
आसुराण्येव कर्माणि न्यसेवन्भीमविक्रमाः ॥	022c  
प्रत्यतिष्ठंश्च तेष्वेव तान्येव स्थापयन्त्यपि ।	023a  
भजन्ते तानि चाद्यापि ये बालिशतरा नराः ॥	023c  
तस्मादहं ब्रवीमि त्वां राजन्सञ्चिन्त्य शास्त्रतः ।	024a  
संसिद्धावागमं कुर्यात्कर्म हिंसात्मकं त्यजेत् ॥	024c  
न सङ्करेण द्रविणं प्रचिन्वीयाद्विचक्षणः ।	025a  
धर्मार्थं न्यायमुत्सृज्य न तत्कल्याणमुच्यते ॥	025c  
स त्वमेवंविधो दान्तः क्षत्रियः प्रियबान्धवः ।	026a  
प्रजा भृत्यांश्च पुत्रांश्च स्वधर्मेणानुपालय ॥	026c  
इष्टानिष्टसमायोगे वैरं सौहार्दमेव च ।	027a  
अथ जातिसहस्राणि बहूनि परिवर्तते ॥	027c  
तस्माद्गुणेषु रज्येथा मा दोषेषु कथञ्चन ।	028a  
निर्गुणोऽपि हि दुर्बुद्धिरात्मनः सोतिरिच्यते ॥	028c  
मानुषेषु महाराज धर्माधर्मौ प्रवर्ततः ।	029a  
न तथाऽन्येषु भूतेषु मनुष्यरहितेष्विह ॥	029c  
धर्मशीलो नरो विद्वानीहकोऽनीहकोपि वा ।	030a  
आत्मभूतः सदा लोके चरेद्भूतान्यहिंसया ॥	030c  
यदा व्यपेतहृल्लेखं मनो भवति तस्य वै ।	031a  
नानृतं चैव भवति तदा कल्याणमृच्छति ॥ 	031c  

इति श्रीमन्महाभारते शान्तिपर्वणि मोक्षधर्मपर्वणि त्रिशततमोऽध्यायः ॥ 300 ॥

12-300-1 प्रतिग्रहागता विप्रे इति झ. थ. पाठः ॥ 12-300-3 न पतत इति सम्बन्धः । क्षत्रधर्माद्वैश्यधर्मान्नापन्नः पतते द्विज इति ध. पाठः ॥ 12-300-4 शिल्पं चित्रलेखनादि । वृत्तिः सेवारूपा ॥ 12-300-5 रङ्गे स्त्र्यादिवेषेण अवतरणम् ॥ 12-300-6 अपूर्विणा येन पूर्वं मद्याद्युपजीवनं न कृतं सोऽपूर्वी तेन तन्न कर्तव्यम् ॥ 12-300-7 संसिद्धो लब्धान्नवस्त्रादिः ॥ 12-300-9 धर्मवृद्ध्या गुणानेवेति थ. पाठः ॥ 12-300-12 अनशत् अनश्यत ॥ 12-300-16 त्रिदैवत्येन बाणेनेति ध. पाठः । बाणेन देवस्यामिततेजस इति थ. पाठः ॥
