अध्यायः 062

भीष्मेण युधिष्ठिरम् प्रति ब्राह्मणैस्त्याज्यधर्मकथनम् ॥ 1 ॥ तथा क्षत्रियादिधर्मकथनपूर्वकं राजधर्मप्रशंसनम् ॥ 2 ॥
भीष्म उवाच 	001  
ज्याकर्षणं शत्रुनिबर्हणं च कृषिर्वणिज्या पशुपालनं च ।	001a  
शुश्रूषणं चापि तथाऽर्थहेतोरकार्यमेतत्परमं द्विजस्य ॥	001c  
सेव्यं तु ब्रह्म षट्कर्म गृहस्थेन मनीषिणा ।	002a  
कृतकृत्यस्य चारण्ये वासो विप्रस्य शस्यते ॥	002c  
राजप्रेष्यं कृषिधनं जीवनं च वणिज्यया ।	003a  
कौटिल्यं कौलटेयं च ब्राह्मणस्य विगर्हितम् ॥	003c  
शूद्रो राजन्भवति ब्रह्मबन्धुर्दुश्चारित्रो यश्च धर्मादपेतः ।	004a  
वृषलीपतिः पिशुनो नर्तनश्च ग्रामप्रेष्यो यश्च भवेद्विकर्मा ॥	004c  
\'एवंविधो ब्राह्मणः कौरवेन्द्र वृत्तापेतो यो भवेन्मन्दचेताः ।\'	005a  
जपन्वेदानजपंश्चापि राजन्समः शूद्रैर्दासवच्चापि भोज्यः ।	005c  
एते सर्वे शूद्रसमा भवन्ति राजन्नेतान्वर्जयेद्देवकृत्ये ॥	005e  
निर्मर्यादे वाक्छठे क्रूरवृत्तौ हिंसाकामे त्यक्तवृत्तस्वधर्मे ।	006a  
हव्यं कव्यं यानि चान्यानि राजन्देयान्यदेयानि भवन्ति तस्मिन् ॥	006c  
तस्माद्धर्मो विहितो ब्राह्मणस्य दमः शौचं चार्जवं चापि राजन् ।	007a  
तथा विप्रस्याश्रमाः सर्व एव पुरा राजन्ब्रह्मणा सन्निसृष्टाः ॥	007c  
यः स्याद्दान्तः सोमपाश्चार्यशीलः सानुक्रोशः सर्वसहो निराशीः ।	008a  
ऋजुर्मृदुरनृशंसः क्षमावान्स वै विप्रो नेतरः पापकर्मा ॥	008c  
विप्रं वैश्यं राजपुत्रं च राजन्लोकाः सर्वे संश्रिता धर्मकामाः ।	009a  
तस्माद्वर्णाञ्जातिधर्मेषु सक्ताञ्जेतुं विष्णुर्नेच्छति पाण्डुपुत्र ॥	009c  
लोकश्चायं सर्वलोकस्य न स्याच्चातुर्वर्ण्यं वेदवादाश्च न स्युः ।	010a  
सर्वाश्चेज्याः सर्वलोकक्रियाश्च सद्यः सर्वे चाश्रमाश्चैव न स्युः ॥	010c  
यच्च त्रयाणां वर्णानामिच्छेदाश्रमसेवनम् ।	011a  
कर्तुमाश्रमदृष्टांश्च धर्मास्ताञ्शृणु पाण्डव ॥	011c  
शुश्रूषोः कृतकार्यस्य कृतसन्तानकर्मणः ।	012a  
अभ्यनुज्ञाप्य राजानं शूद्रस्य जगतीपते ॥	012c  
अल्पान्तरगतस्यापि देशधर्मगतस्य वा ।	013a  
आश्रमा विहिताः सर्वे वर्जयित्वा निराशिषम् ॥	013c  
भैक्षचर्यां नचैवाहुस्तस्य तद्धर्मवादिनः ।	014a  
तथा वैश्यस्य राजेन्द्र राजपुत्रस्य चैव हि ॥	014c  
कृतकृत्यो वयोतीतो राज्ञः कृतपरिश्रमः ।	015a  
वैश्यो गच्छेदनुज्ञातो नृपेणाश्रमसंश्रयम् ॥	015c  
वेदानधीत्य धर्मेण राजशास्त्राणि चानघ ।	016a  
सन्तानादीनि कर्माणि कृत्वा सोमं निषेव्य च ॥	016c  
पालयित्वा प्रजाः सर्वा धर्मेण वदतांवर ।	017a  
राजसूयाश्वमेधादीन्मखानन्यांस्तथैव च ॥	017c  
आनयित्वा यथान्यायं विप्रेभ्यो दत्तदक्षिणः ।	018a  
सङ्ग्रामे विजयं प्राप्य तथाऽल्पं यदि वा बहु ॥	018c  
स्थापयित्वा प्रजापालं पुत्रं राज्ये च पाण्डव ।	019a  
अन्यगोत्रं प्रशस्तं वा क्षत्रियं क्षत्रियर्षभ ॥	019c  
अर्चयित्वा पितॄञ्श्राद्धैः पितृयज्ञैर्यथाविधि ।	020a  
देवान्यज्ञैर्ऋषीन्वेदैरर्चयित्वा तु यत्नतः ॥	020c  
अन्तकाले च सम्प्राप्ते य इच्छेदाश्रमान्तरम् ।	021a  
सोनुपूर्व्याश्रमान्राजन्गत्वा सिद्धिमवाप्नुयात् ॥	021c  
राजर्षित्वेन राजेन्द्र भैक्ष्यचर्याद्यसेवया ।	022a  
अपेतगृहधर्मापि चरेज्जीवितकाम्यया ॥	022c  
न चैतन्नैष्ठिकं कर्म त्रयाणां भूरिदक्षिण ।	023a  
चतुर्णां राजशार्दूल प्राहुराश्रमवासिनाम् ॥	023c  
बाह्वायत्तं क्षत्रियैर्मानवानां लोकश्रेष्ठं धर्ममासेवमानैः ।	024a  
सर्वे धर्माः सोपधर्मास्त्रयाणां राज्ञो धर्मं नीतिशास्त्रे शृणोमि ॥	024c  
यथा राजन्हस्तिपदे पदानि संलीयन्ते सर्वसत्वोद्भवानि ।	025a  
एवं धर्मान्राजधर्मेषु सर्वान्सर्वावस्थान्सम्प्रलीनान्निबोध ॥	025c  
अल्पाश्रयानल्पफलान्वदन्ति धर्मानन्यान्धर्मविदो मनुष्याः ।	026a  
महाश्रयं बहुकल्याणरूपं क्षात्रं धर्मं नेतरं प्राहुरार्याः ॥	026c  
सर्वे धर्मा राजधर्मप्रधानाः सर्वे वर्णाः पाल्यमाना भवन्ति ।	027a  
सर्वस्त्यागो राजधर्मेषु राजंस्त्यागं धर्मं चाहुरग्र्यं पुराणम् ॥	027c  
मज्जेत्त्रयी दण्डनीतौ हतायां सर्वे धर्माः प्रक्षयेयुर्विरुद्धाः ।	028a  
सर्वे धर्माश्चाश्रमाणां हताः स्युः क्षात्रे नष्टे राजधर्मे पुराणे ॥	028c  
सर्वे भोगा राजधर्मेषु दृष्टाः सर्वा दीक्षा राजधर्मेषु चोक्ताः ।	029a  
सर्वा विद्या राजधर्मेषु युक्ताः सर्वे लोका राजधर्मे प्रविष्टाः ॥	029c  
\'सर्वे धर्मा राजधर्मेषु दृष्टाः सर्वे भोगा राजधर्मेषु राजन् ।\'	030a  
सर्वे योगा राजधर्मेषु चोक्ताः सर्वे धर्मा राजधर्मे प्रविष्टाः ।	030c  
तस्माद्धर्मो राजधर्माद्विशिष्टो नान्यो लोके विद्यतेऽजातशत्रो ॥	030e  
सर्वाण्येतानि कर्माणि क्षात्रे भरतसत्तम ।	031a  
भवन्ति जीवलोकाश्च क्षत्रधर्मे प्रतिष्ठिताः ॥	031c  
यथा जीवाः प्राकृतैर्वध्यमाना धर्मश्रुतीनामुपपीडनाय ।	032a  
एवं धर्मा राजधर्मैर्वियुक्ताः सञ्चिन्वन्तो नाद्रियन्ते स्वधर्मम् ॥ 	032c  

इति श्रीमन्महाभारते शान्तिपर्वणि राजधर्मपर्वणि द्विषष्टितमोऽध्यायः ॥ 62 ॥

12-62-3 कौटिल्यमनार्जवम् । कौलटेयं कुलटाप्रधानं जारकर्म । कुसीदं च विवर्जयेत् इति झ. पाठः । तत्र कुसीदं वृद्धिजीविकामित्यर्थः ॥ 12-62-5 राजप्रेष्यादिर्वेदान् जपन्नजपन्वा शूद्रइव पङ्क्तेर्बहिर्भोजनीय एवेति भावः ॥ 12-62-11 यो राजा त्रयाणां ब्राह्मणवैश्यशूद्राणां स्वराज्ये आश्रमधर्मसेवनं यथोक्तम् इच्छेत् तेनावश्यज्ञातव्यान्धर्माञ्शृणु ॥ 12-62-12 शुश्रूषोर्वेदान्तेष्वनधिकारात्पुराणद्वारा आत्मानं श्रोतुमिच्छोः । कृतकार्यस्य यावच्छरीरसामर्थ्यं सेवितत्रैवर्ण्यस्य ॥ 12-62-13 अल्पान्तरगतस्य आचारनिष्ठया त्रैवर्णिकसमस्य आश्रमाः सर्वे विहिताः । शूद्रोऽपि नैष्ठिकं ब्रह्मचर्यं वानप्रस्थं वा सकलविक्षेपककर्मत्यागरूपं सन्न्यासं वाऽनुतिष्ठेदेव । निराशिषं शान्तिदान्त्यादिकल्याणगुणरहितम् ॥ 12-62-22 अपेतगृहधर्मोऽपीति ख. पाठः ॥
