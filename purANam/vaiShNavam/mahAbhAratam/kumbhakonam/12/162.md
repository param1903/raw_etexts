अध्यायः 162

भीष्मेण युधिष्ठिरम् प्रति नृशंसलक्षणादिकथनम् ॥ 1 ॥
युधिष्ठिर उवाच 	001  
आनृशंस्यं विजानामि दर्शनेन सतां सदा ।	001a  
नृशंसान्न विजानामि तेषां कर्म च भारत ॥	001c  
कण्टकान्कूपमग्निं च वर्जयन्ति यथा नराः ।	002a  
तथा नृशंसकर्माणं वर्जयन्ति नरा नरम् ॥	002c  
नृशंसो दह्यते व्यक्तं प्रेत्य चेह च भारत ।	003a  
तस्मात्त्वं ब्रूहि कौरव्य तस्य धर्मविनिश्चयम् ॥	003c  
भीष्म उवाच 	004  
स्पृहाऽस्यान्तर्गता चैव विदितार्था च कर्मणाम् |	004a  
आक्रोष्टा क्रुश्यते चैव बन्धिता बध्यते स च ॥	004c  
दत्तानुकीर्तिर्विषमः क्षुद्रो नैकृतिकः शठः ।	005a  
असम्भोगी च मानी च तथा सङ्गी विकत्थनः ॥	005c  
सर्वातिशङ्की पुरुषो बलीशः कृपणोऽथवा ।	006a  
वर्गप्रशंसीं सततमाश्रमद्वेषसङ्करी ॥	006c  
हिंसाविकारी सततमविशेषगुणागुणः ।	007a  
बह्वलीको मनस्वी च लुब्धोऽत्यर्थं नृशंसकृत् ॥	007c  
धर्मशीलं गुणोपेतं पाप इत्यवगच्छति ।	008a  
आत्मशीलोपमानेन न विश्वसिति कस्यचित् ॥	008c  
परेषां यत्र दोषः स्यात्तद्गुह्यं सम्प्रकाशयेत् ।	009a  
समानेष्वेव दोषेषु वृत्त्यर्थमुपघातयेत् ॥	009c  
तथोपकारिणं चैव मन्यते वञ्चितं परम् ।	010a  
दत्त्वाऽपि च धनं काले सन्तपत्युपकारिणे ॥	010c  
भक्ष्यं पेयमथालेह्यं यच्चान्यत्साधु भोजनम् ।	011a  
प्रेक्षमाणेषु योऽश्नीयान्नृशंसमिति तं वदेत् ॥	011c  
ब्राह्मणेभ्यः प्रदायाग्रं यः सुहृद्भिः सहाश्नुते ।	012a  
स प्रेत्य लभते स्वर्गमिह चानन्त्यमश्नुते ॥	012c  
एष ते भरतश्रेष्ठ नृशंसः परिकीर्तितः ।	013a  
सदा विवर्जनीयो हि पुरुषेण बुभूषता ॥ 	013c  

इति श्रीमन्महाभारते शान्तिपर्वणि आपद्धर्मपर्वणि द्विषष्ट्यधिकशततमोऽध्यायः ॥ 162 ॥

12-162-5 दत्तमनुकीर्तयतीति दत्तानुकीर्तिः स्वस्य वदान्यत्वप्रकाशकः । विषमः विद्वेषकर्ता । क्षुद्रो नीचकर्मकारी । नैकृतिकः स्नेहं प्रदर्श्य वञ्चकः । शठः सत्यपि सामर्थ्ये दारिद्र्यव्यञ्जकः ॥ 12-162-6 बलीशः काकइव वञ्चकदृष्टिः । आश्रमद्वेषः सङ्करश्चास्यास्तीति आश्रमद्वेषसङ्करी ॥ 12-162-8 आत्मशीलानुमानेनेति थ. पाठः ॥
