अध्यायः 193

भीष्मेण युधिष्ठिरम् प्रति ध्यानयोगकथनम् ॥ 1 ॥
भीष्म उवाच 	001  
हन्त वक्ष्यामि ते पार्थ ध्यानयोगं चतुर्विधम् ।	001a  
यं ज्ञात्वा शाश्वतीं सिद्धिं गच्छन्तीह महर्षयः ॥	001c  
यथा स्वनुष्ठितं ध्यानं तथा कुर्वन्ति योगिनः ।	002a  
महर्षयो ज्ञानतृप्ता निर्वाणगतमानसाः ॥	002c  
नावर्तन्ते पुनः पार्थ मुक्ताः संसारदोषतः ।	003a  
जन्मदोषपरिक्षीणाः स्वभावे पर्युपस्थिताः ॥	003c  
निर्द्वन्द्वा नित्यसत्वस्था विमुक्तिं नित्यमाश्रिताः ।	004a  
असङ्गीन्यविवादीनि मनःशान्तिकराणि च ॥	004c  
तत्र ध्यानेन संश्लिष्टमेकाग्रे धारयेन्मनः ।	005a  
तत्र च ध्यानसंरोधादथ ज्ञानी भवत्युत ॥	005c  
चतुर्विधेषु भावेषु योऽर्थसक्तः सदैव हि ।	006a  
तज्ज्ञात्वा वास्तवं तेषामर्थेषु परिवर्तते ।	006c  
पिण्डीकृत्येन्द्रियग्राममासीनः काष्ठवन्मुनिः ॥	006e  
शब्दं न विन्देच्छ्रोत्रेण त्वचा स्पर्शं न वेदयेत् ।	007a  
रूपं न चक्षुषा विद्याज्जिह्वया न रसांस्तथा ॥	007c  
घ्रेयाण्यपि च सर्वाणि जह्याद्घ्राणेन योगवित् ।	008a  
पञ्चवर्गप्रमाथीनि नेच्छेच्चैतानि वीर्यवान् ॥	008c  
ततो मनसि संसृज्य पञ्चवर्गं विचक्षणः ।	009a  
समादध्यान्मनो भ्रान्तमिन्द्रियैः सह पञ्चमिः ॥	009c  
विसञ्चारि निरालम्बं पञ्चद्वारं चलाचलम् ।	010a  
पूर्वं ध्यानपदे धीरः समादध्यान्मनो नरः ॥	010c  
इन्द्रियाणि मनश्चैव यदा पिण्डीकरोत्ययम् ।	011a  
एष ध्यानपथः पूर्वो मया समनुवर्णितः ॥	011c  
तस्य तत्पूर्वसंरुद्धमात्मषष्ठं मनोऽन्तरा ।	012a  
स्फुरिष्यति समुद्भ्रान्तं विद्युदम्बुधरे यथा ॥	012c  
जलबिन्दुर्यथा लोलः पर्णस्थः सर्वतश्चलः ।	013a  
एवमेवास्य तच्चित्तं भ्रमति ध्यानवर्त्मनि ॥	013c  
समाहितं क्षणं किञ्चिद्ध्यानवर्त्मनि तिष्ठति ।	014a  
पुनर्वायुपथं प्राप्तं मनो भवति वायुवत् ॥	014c  
अनिर्वेदो गतक्लेशो गततन्द्रीरमत्सरः ।	015a  
समादध्यात्पुनश्चेतो ध्यानेन ध्यानयोगवित् ॥	015c  
विचारश्च विवेकश्च वितर्कश्चोपजायते ।	016a  
मुनेः समादधानस्य प्रथमं ध्यानमादितः ॥	016c  
मनसा क्लिश्यमानस्तु समाधानं च कारयेत् ।	017a  
न निर्वेदं मुनिर्गच्छेत्कुर्यादेवात्मनो हितम् ॥	017c  
पांसुभस्मकरीषाणां यथा वै राशयश्चिताः ।	018a  
सहसा वारिणा सिक्ता न यान्ति परिभावनम् ॥	018c  
किञ्चित्स्निग्धं यथा च स्याच्छुष्कचूर्णमभावितम् ।	019a  
क्रमशस्तु शनैर्गच्छेत्सर्वं तत्परिभावनम् ॥	019c  
एवमेवेन्द्रियग्रामं शनैः सम्परिभावयेत् ।	020a  
संहरेत्क्रमशश्चैनं स सम्यक्प्रशमिष्यति ॥	020c  
स्वयमेव मनश्चैवं पञ्चवर्गं च भारत ।	021a  
पूर्वं ध्यानपथे स्थाप्य नित्ययोगेन शाम्यति ॥	021c  
न तत्पुरुषकारेण न च दैवेन केनचित् ।	022a  
सुखमेष्यति तत्तस्य न भवन्ति विपत्तयः ॥	022c  
सुखेन तेन संयुक्तो रस्यते ध्यानकर्मणि ।	023a  
गच्छन्ति योगिनो ह्येवं निर्वाणं तन्निरामयम् ॥ 	023c  

इति श्रीमन्महाभारते शान्तिपर्वणि मोक्षधर्मपर्वणि त्रिनवत्यधिकशततमोऽध्यायः ॥ 193 ॥

12-193-3 स्वभावे पर्यवस्थिता इति झ. ध. पाठः ॥ 12-193-10 ध्यानपथे इति ट. पाठः ॥ 12-193-14 भ्रमति ज्ञानवर्त्मनीति ट. ड. पाठः ॥
