अध्यायः 093

भीष्मेण युधिष्ठिरम् प्रति वामदेवसुमनस्संवादानुवादः ॥ 1 ॥
वामदेव उवाच 	001  
यत्राधर्मं प्रणयते दुर्बले बलवत्तरः ।	001a  
तां वृत्तिमुपजीवन्ति ये भवन्ति तदन्वयाः ॥	001c  
राजानमनुवर्तन्ते तं पापाभिप्रवर्तकम् ।	002a  
अविनीतमनुष्यं तत्क्षिप्रं राष्ट्रं विनश्यति ॥	002c  
यद्वृत्तमुपजीवन्ति प्रकृतिस्थस्य मानवाः ।	003a  
तदेव विषमस्थस्य स्वजनोऽपि न मृष्यते ॥	003c  
साहसप्रवृत्तेर्यत्र किञ्चिदुल्बणमाचरेत् ।	004a  
अशास्त्रलक्षणो राजा क्षिप्रमेव विनश्यति ॥	004c  
सद्वृत्ताचरितां वृत्तिं क्षत्रियो नानुवर्तते ।	005a  
जितानामजितानां च क्षत्रधर्मादपैति सः ॥	005c  
द्विषन्तं कृतकल्याणं गृहीत्वा नृपतिं रणे ।	006a  
यो न मानयते द्वेषात्क्षत्रधर्मादपैति सः ॥	006c  
शक्तः स्यात्सुसुखो राजा कुर्यात्तारणमापदि ।	007a  
प्रियो भवति भूतानां न च विभ्रश्यते श्रियः ॥	007c  
अप्रियं यस्य कुर्वीत भूयस्तस्य प्रियं चरेत् ।	008a  
अचिरेण प्रियः स स्याद्योऽप्रिये प्रियमाचरेत् ॥	008c  
मृषावादं परिहरेत्कुर्यात्प्रियमयाचितः ।	009a  
न कामान्न च संरम्भान्न द्वेषाद्धर्ममुत्सृजेत् ॥	009c  
\'अमाययैव वर्तेत न च सत्यं त्यजेद्बुधः ।	010a  
दमं धर्मं च शीलं च क्षत्रधर्मं प्रजाहितम् ॥\'	010c  
नापत्रपेत प्रश्नेषु नाभिभाविगिरं सृजेत् ।	011a  
न त्वरेत न चासूयेत्तथा सङ्गृह्यते परः ॥	011c  
प्रिये नातिभृशं हृष्येदप्रिये न च सञ्ज्वरेत् ।	012a  
न तप्येदर्थकृच्छ्रेषु प्रजाहितमनुस्मरन् ॥	012c  
यः प्रियं कुरुते नित्यं गुणतो वसुधाधिपः ।	013a  
तस्य कर्माणि सिद्ध्यन्ति न च सन्त्यज्यते श्रिया ॥	013c  
निवृत्तं प्रतिकूलेभ्यो वर्तमानमनुप्रिये ।	014a  
भक्तं भजेत नृपतिस्तद्वै वृत्तं सतामिह ॥	014c  
अप्रकीर्णेन्द्रियग्राममत्यन्तानुगतं शुचिम् ।	015a  
शक्तं चैवानुरक्तं च युञ्ज्यान्महति कर्मणि ॥	015c  
\'श्रेयसो लक्षणं चैतद्विक्रमो यत्र दृश्यते ।	016a  
कीर्तिप्रधानो यश्च स्यात्समये यश्च तिष्ठति ।	016c  
समर्थान्पूजयेद्यश्च न च स्पर्धेत यश्च तैः ॥	016e  
एवमेतैर्गुणैर्युक्तो योऽनुरज्यति भूमिपम् ।	017a  
भर्तुरर्थेष्वप्रमत्तं नियुञ्ज्यादर्थकर्मणि ॥	017c  
मूढमैन्द्रियकं लुब्धमनार्यचरितं शठम् ।	018a  
अनतीतोपधं हिंस्रं दुर्बुद्धिमबहुश्रुतम् ॥	018c  
त्यक्तोपात्तं मद्यरतं द्यूतस्त्रीमृगयापरम् ।	019a  
कार्ये महति युञ्जानो हीयते नृपतिः श्रिया ॥	019c  
रक्षितात्मा च यो राजा रक्ष्यान्यश्चानुरक्षति ।	020a  
प्रजाश्च तस्य वर्धन्ते सुखं च महदश्नुते ॥	020c  
ये केचिद्भूमिपतयः सर्वांस्तानन्ववेक्षयेत् ।	021a  
सुहृद्भिरनभिख्यातैस्तेन राजा न रिष्यते ॥	021c  
अपकृत्य बलस्थस्य दूरस्थोऽस्मीति नाश्वसेत् ।	022a  
श्येनाभिपतनैरेते निपतन्ति प्रमाद्यतः ॥	022c  
दृढमूलस्त्वदुष्टात्मा विदित्वा बलमात्मनः ।	023a  
अबलानभियुञ्जीत न तु ये बलवत्तराः ॥	023c  
विक्रमेण महीं लब्ध्वा प्रजा धर्मेण पालयेत् ।	024a  
आहवे निधनं कुर्याद्राजा धर्मपरायणः ॥	024c  
मरणान्तमिदं सर्वं नेह किञ्चिदनामयम् ।	025a  
तस्माद्धर्मे स्थितो राजा प्रजा धर्मेम पालयेत् ॥	025c  
रक्षाधिकरणं युद्धं तथा धर्मानुशासनम् ।	026a  
मन्त्रचिन्ता सुखं काले पञ्चभिर्वर्धते मही ॥	026c  
एतानि यस्य गुप्तानि स राजा राजसत्तम ।	027a  
सततं वर्तमानोऽत्र राजा भुङ्क्ते महीमिमाम् ॥	027c  
नैतान्येकेन शक्यानि सातत्येनानुवीक्षितुम् ।	028a  
एतेष्वाप्तान्प्रतिष्ठाप्य राजा भुङ्क्ते चिरं महीम् ॥	028c  
दातारं संविभक्तारं मार्दवोपगतं शुचिम् ।	029a  
असन्त्यक्तमनुष्यं च तं जनाः कुर्वते नृपम् ॥	029c  
यस्तु नैःश्रेयसं श्रुत्वा ज्ञानं तत्प्रतिपद्यते ।	030a  
आत्मनो मतमुत्सृज्य तं लोकोऽनुविधीयते ॥	030c  
योऽर्थकामस्य वचनं प्रातिकूल्यान्न मृष्यते ।	031a  
शृणोति प्रतिकूलानि सर्वदा विमना इव ॥	031c  
अग्राम्यचरितां वृत्तिं यो न सेवेत नित्यदा ।	031a  
जितानामजितानां च क्षत्रधर्मादपैति सः ॥	031c  
[निगृहीतादमात्याच्च स्त्रीभ्यश्चैव विशेषतः ।	032a  
पर्वताद्विषमाद्दुर्गाद्धस्तिनोऽश्वात्सरीसृपात् ।	032c  
एतेभ्यो नित्ययुक्तः सन्रक्षेदात्मानमेव तु ॥]	032e  
मुख्यानमात्यान्यो हित्वा निहीनान्कुरुते प्रियान् ।	033a  
स वै व्यसनमासाद्य साधुमार्गं न विन्दति ॥	033c  
यः कल्याणगुणाञ्ज्ञातीन्प्रद्वेषान्नो बुभूषति ।	034a  
अदृढात्मा दृढक्रोधः नास्यार्थो वसतेऽन्तिके ॥	034c  
अथ यो गुणसम्पन्नान्हृदयस्य प्रियानपि ।	035a  
प्रियेण कुरुते वश्यांश्चिरं यशसि तिष्ठति ॥	035c  
नाकाले प्रणयेदर्थान्नाप्रिये जातु सन्ज्वरेत् ।	036a  
प्रिये नातिभृशं तुष्येद्युञ्जीतारोग्यकर्मणि ॥	036c  
के वाऽनुरक्ता राजानः के भयात्समुपाश्रिताः ।	037a  
मध्यस्थदोषाः के चैषामिति नित्यं विचिन्तयेत् ॥	037c  
न जातु बलवान्भूत्वा दुर्बले विश्वसेत्क्वचित् ।	038a  
भारुण्डसदृशा ह्येते निपतन्ति प्रमाद्यतः ॥	038c  
अपि सर्वगुणैर्युक्तं भर्तारं प्रियवादिनम् ।	039a  
अभिद्रुह्यति पापात्मा न तस्माद्विश्वसेज्जनान् ॥	039c  
एतद्राजोपनिषदं ययातिः स्माह नाहुषः ।	040a  
मनुष्यविषये युक्तो हन्ति शत्रून्सवासवान् ॥ 	040c  

इति श्रीमन्महाभारते शान्तिपर्वणि राजधर्मपर्वणि त्रिनवतितमोऽध्यायः ॥ 93 ॥

12-93-1 यत्र राष्ट्रे । प्रणयते आरोपयति ॥ 12-93-2 अनुवर्तन्तेऽन्ये ॥ 12-93-3 प्रकृतिः स्वधर्मः । विषमः कुमार्गः ॥ 12-93-5 जित्तानामापन्नानाम् । अजितानां स्वस्थानाम् ॥ 12-93-6 कृतकल्याणं प्रागुपकारं कृतवन्तम् ॥ 12-93-12 प्रियं भृत्यादीनाम् ॥ 12-93-17 अनुरज्यत्यनुरञ्जयति । एवमेव गुणैर्युक्तो यो न रक्षति भूमिपम् । भर्तुरर्थेष्वसूयन्तं न तं युञ्जीत कर्मणि इति ड. थ. पाठः ॥ 12-93-21 सुहृद्भिश्चारैः । अनभिख्यातैः स्वेषां परेषां चाविदितैः ॥ 12-93-26 रक्षाधिकरणं दुर्गादि । सुखं सुखप्रदानम् ॥ 12-93-27 गुप्तानि सुरक्षितानि ॥ 12-93-32 अग्राम्यैर्बुद्धिमद्भिः । वृत्तिं लाभोपायम् ॥ 12-93-41 राजोपनिषदं राज्ञां रहस्यविद्याम् ॥
