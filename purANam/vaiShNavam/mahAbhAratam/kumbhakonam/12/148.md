अध्यायः 148

व्याधेन विमानस्थयोर्दर्शनम् ॥ 1 ॥ ततो व्याधेन दावाग्नौ शरीरत्यागेन स्वर्गगमनम् ॥ 2 ॥
भीष्म उवाच 	001  
विमानस्थौ तु तौ राजंल्लुब्धकः खे ददर्श ह ।	001a  
दृष्ट्वा तौ दम्पती राजन्व्यचिन्तयत तां गतिम् ॥	001c  
कीदृशेनेह तपसा गच्छेयं परमां गतिम् ।	002a  
इति बुद्ध्या विनिश्चित्य गमनायोपचक्रमे ॥	002c  
महाप्रस्थानमाश्रित्य लुब्धकः पक्षिजीवकः ।	003a  
निश्चेष्टो मरुदाहारो निर्ममः स्वर्गकाङ्क्षया ॥	003c  
ततोऽपश्यत्सुविस्तीर्णं हृद्यं पद्माभिभूषितम् ।	004a  
नानापक्षिगणाकीर्णं सरः शीतजलं शिवम् ॥	004c  
पिपासार्तोऽपि तद्दृष्ट्वा तृप्तः स्यान्नात्र संशयः ॥	005ac  
उपवासकृशोऽत्यर्थं स तु पार्थिव लुब्धकः ।	006a  
उपसृत्य तु तद्धृष्टः श्वापदाध्युषितं वनम् ॥	006c  
महान्तं निश्चयं कृत्वा लुब्धकः प्रविवेश ह ।	007a  
प्रविशन्नेव स वनं निगृहीतः स कण्टकैः ॥	007c  
स कण्टकैर्विभिन्नाङ्गो लोहितार्द्रीकृतच्छविः ।	008a  
बभ्राम तस्मिन्विजने नानामृगसमाकुले ॥	008c  
ततो द्रुमाणां महतां पवनेन वने तदा ।	009a  
उदतिष्ठत सङ्घर्षान्सुमहान्हव्यवाहनः ॥	009c  
तद्वनं वृक्षसङ्कीर्णं लताविटपसङ्कुलम् ।	010a  
ददाह पावकः क्रुद्धो युगान्ताग्निसमप्रभः ॥	010c  
स ज्वालैः पवनोद्भूतैर्विस्फुलिङ्गैः समन्ततः ।	011a  
ददाह तद्वनं घोरं मृगपक्षिसमाकुलम् ॥	011c  
ततः स देहमोक्षार्थं सम्प्रहृष्टेन चेतसा ।	012a  
अभ्यधावत वर्धन्तं पावकं लुब्धकस्तदा ॥	012c  
ततस्तेनाग्निना दग्धो लुब्धको नष्टकल्मषः ।	013a  
जगाम परमां सिद्धिं ततो भरतसत्तम ॥	013c  
ततः स्वर्गस्थमात्मानमपश्यद्विगतज्वरः ।	014a  
यक्षगन्धर्वसिद्धानां मध्ये भ्राजन्तमिन्द्रवत् ॥	014c  
एवं खलु कपोतश्च कपोती च पतिव्रता ।	015a  
लुब्धकेन सह स्वर्गं गताः पुण्येन कर्मणा ॥	015c  
याऽन्या चैवंविधा नारी भर्तारमनुवर्तते ।	016a  
विराजते हि सा क्षिप्रं कपोतीव दिवि स्थिता ॥	016c  
एवमेतत्पुरावृत्तं लुब्धकस्य महात्मनः ।	017a  
कपोतस्य च धर्मिष्ठा गतिः पुण्येन कर्मणा ॥	017c  
यश्चेदं शृणुयान्नित्यं यश्चेदं परिकीर्तयेत् ।	018a  
नाशुभं विद्यते तस्य मनसाऽपि प्रमादतः ॥	018c  
युधिष्ठिर महानेष धर्मो धर्मभृतां वर ।	019a  
गोघ्नेष्वपि भवेदस्मिन्निष्कृतिः पापकर्मणः ॥	019c  
न निष्कृतिर्भवेत्तस्य यो हन्याच्छरणागतम् ।	020a  
इतिहासमिमं श्रुत्वा पुण्यं पापप्रणाशनम् ।	020c  
न दुर्गतिमवाप्नोति स्वर्गलोकं च गच्छति ॥ 	020e  

इति श्रीमन्महाभारते शान्तिपर्वणि आपद्धर्मपर्वणि अष्टचत्वारिंशदधिकशततमोऽध्यायः ॥ 148 ॥
