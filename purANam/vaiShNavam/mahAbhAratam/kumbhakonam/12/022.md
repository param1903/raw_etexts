अध्यायः 022
युधिष्ठिरम्प्रत्यर्जुनवचनम् ॥ 1 ॥
वैशम्पायन उवाच 	001  
अस्मिन्नेवान्तरे वाक्यं पुनरेवार्जुनोऽब्रवीत् ।	001a  
निर्विण्णमनसं ज्येष्ठमिदं भ्रातरमच्युतम् ॥	001c  
क्षत्रधर्मेण धर्मज्ञ प्राप्य राज्यं सुदुर्लभम् ।	002a  
जित्वा चारीन्नरश्रेष्ठ तप्यते किं भृशं भवान् ॥	002c  
क्षत्रियाणां महाराज सङ्ग्रामे निधनं मतम् ।	003a  
विशिष्टं बहुभिर्यज्ञैः क्षत्रधर्ममनुस्मर ॥	003c  
ब्राह्मणानां तपस्त्यागः प्रेत्य धर्मविधिः स्मृतः ।	004a  
क्षत्रियाणां च निधनं सङ्ग्रामे विहितं प्रभो ॥	004c  
क्षात्रधर्मो महारौद्रः शस्त्रनित्य इति स्मृतः ।	005a  
वधश्च भरतश्रेष्ठ काले शस्त्रेण संयुगे ॥	005c  
ब्राह्मणस्यापि चेद्राजन्क्षत्रधर्मेण वर्ततः ।	006a  
प्रशस्तं जीवितं लोके क्षत्रं हि ब्रह्मसम्भवम् ॥	006c  
न त्यागो न पुनर्यज्ञो न तपो मनुजेश्वर ।	007a  
क्षत्रियस्य विधीयन्ते न परस्वोपजीवनम् ॥	007c  
स भवान्सर्वधर्मज्ञो धर्मात्मा भरतर्षभ ।	008a  
राजा मनीषी निपुणो लोके दृष्टपरावरः ॥	008c  
त्यक्त्वा सन्तापजं शोकं दंशितो भव कर्मणि ।	009a  
क्षत्रियस्य विशेषेण हृदयं वज्रसन्निभम् ॥	009c  
जित्वाऽरीन्क्षत्रधर्मेण प्राप्य राज्यमकण्टकम् ।	010a  
विजितात्मा मनुष्येन्द्र यज्ञदानपरो भव ॥	010c  
इन्द्रो वै ब्रह्मणः पुत्रः क्षत्रियः कर्मणाऽभवत् ।	011a  
ज्ञातीनां पापवृत्तीनां जघान नवतीर्नव ॥	011c  
तच्चास्य कर्म पूज्यं च प्रशस्यं च विशाम्पते ।	012a  
तेनेन्द्रत्वं समापेदे देवानामिति नः श्रुतम् ॥	012c  
स त्वं यज्ञैर्महाराज यजस्व बहुदक्षिणैः ।	013a  
यथैवेन्द्रो मनुष्येन्द्र चिराय विगतज्वरः ॥	013c  
मा त्वमेवं गते किञ्चिच्छोचेथाः क्षत्रियर्षभ ।	014a  
गतास्ते क्षत्रधर्मेण शस्त्रपूताः परां गतिम् ॥	014c  
भवितव्यं तथा तच्च यद्वृत्तं भरतर्षभ ।	015a  
दिष्टं हि राजशार्दूल न शक्यमतिवर्तितुम् ॥ 	015c  

इति श्रीमन्महाभारते शान्तिपर्वणि राजधर्मपर्वणि द्वाविंशोऽध्यायः ॥ 22 ॥

12-22-1 अच्युतं धर्मात् ॥ 12-22-4 त्यागः सन्न्यासः ॥ 12-22-7 यज्ञ आत्मयज्ञः । समाधिरिति यावत् ॥ 12-22-9 दंशितः सन्नद्धः ॥ 12-22-11 ब्रह्मणः कश्यपस्य । नवतीर्नव दशाधिक शताष्टकम् ॥ 12-22-12 इन्द्रत्वमैश्वर्यम् ॥
