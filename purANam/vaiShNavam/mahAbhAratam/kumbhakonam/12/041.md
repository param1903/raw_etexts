अध्यायः 041

युधिष्ठिरेण ज्ञातिप्रभृतीनामौर्ध्वदैहिककरणपूर्वकं तदीयादीनां परिपालनम् ॥ 1 ॥
वैशम्पायन उवाच 	001  
ततो युधिष्ठिरो राजा ज्ञातीनां ये हता युधि ।	001a  
श्राद्धानि कारयामास तेषां पृथगुदारधीः ॥	001c  
धृतराष्ट्रो ददौ राजा पुत्राणामौर्ध्वदेहिकम् ।	002a  
सर्वकामगुणोपेतमन्नं गाश्च धनानि च ।	002c  
रत्नानि च विचित्राणि महार्हाणि महायशाः ॥	002e  
युधिष्ठिरस्तु द्रोणस्य कर्णस्य च महात्मनः ।	003a  
धृष्टद्युम्नाभिमन्युभ्यां हेडिम्बस्य च रक्षसः ॥	003c  
विराटप्रभृतीनां च सुहृदामुपकारिणाम् ।	004a  
द्रुपदद्रौपदेयानां द्रौपद्या सहितो ददौ ॥	004c  
ब्राह्मणानां सहस्राणि पृथगेकैकमुद्दिशन् ।	005a  
धनै रत्नैश्च गोभिश्च वस्त्रैश्च समतर्पयत् ॥	005c  
ये चान्ये पृथिवीपाला येषां नास्ति सुहृज्जनः ।	006a  
उद्दिश्योद्दिश्य तेषां च चक्रे राजौर्ध्वदेहिकम् ॥	006c  
सभाः प्रपाश्च विविधास्तटाकानि च पाण्डवः ।	007a  
सुहृदां कारयामास सर्वेषामौर्ध्वदेहिकम् ॥	007c  
स तेषामनृणो भूत्वा गत्वा लोकेष्ववाच्यताम् ।	008a  
कृतकृत्योऽभवद्राजा प्रजा धर्मेण पालयन् ॥	008c  
धृतराष्ट्रं यथापूर्वं गान्धारीं विदुरं तथा ।	009a  
सर्वांश्च कौरवान्मान्यान्भृत्यांश्च समपूजयत् ॥	009c  
याश्च तत्र स्त्रियः काश्चिद्धतवीरा हतात्मजाः |	010a  
सर्वास्ताः कौरवो राजा सम्पूज्यापालायद्घृणी ॥	010c  
दीनान्धकृपणानां च गृहाच्छादनभोजनैः ।	011a  
आनृशंस्यपरो राजा चकारानुग्रहं प्रभुः ॥	011c  
स विजित्य महीं कृत्स्नामानृण्यं प्राप्य वैरिषु ।	012a  
निःसपत्नः सुखी राजा विजहार युधिष्ठिरः ॥ 	012c  

इति श्रीमन्महाभारते शान्तिपर्वणि राजधर्मपर्वणि एकचत्वारिंशोऽध्यायः ॥ 41 ॥

12-41-10 सम्पूज्यापालयत्प्रजा इति ड. थ. पाठः ॥
