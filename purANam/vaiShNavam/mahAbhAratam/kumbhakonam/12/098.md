अध्यायः 098

भीष्मेण युधिष्ठिरम् प्रति सुदेवस्य युद्धेन देवलोकप्राप्तिप्रतिपादकेन्द्राम्बरीषसंवादानुवादः ॥ 1 ॥
युधिष्ठिर उवाच 	001  
के लोका युध्यमानानां शूराणामनिवर्तिनाम् ।	001a  
भवन्ति निधनं प्राप्य तन्मे ब्रूहि पितामह ॥	001c  
भीष्म उवाच 	002  
अत्राप्युदाहरन्तीममितिहासं पुरातनम् ।	002a  
अम्बरीषस्य संवादमिन्द्रस्य च युधिष्ठिर ॥	002c  
अम्बरीषो हि नाभागः स्वर्गं गत्वा सुदुर्लभम् ।	003a  
ददर्श सुरलोकस्थं शक्रेण सचिवैः सह ॥	003c  
सर्वतेजोमयं दिव्यं विमानवरमास्थितम् ।	004a  
उपर्युपरिगच्छन्तं स्थानं सेनापतिं शुभम् ॥	004c  
स दष्ट्वोपरि गच्छन्तं सेनापतिमुदारधीः ।	005a  
\'शूरस्थानमनुप्राप्तं सुदेवं नाम नामतः ।\'	005c  
ऋद्धिं दृष्ट्वा सुदेवस्य विस्मितः प्राह वासवम् ॥	005e  
अम्बरीष उवाच 	006  
सागरान्तां महीं कृत्स्नामनुशास्य यथाविधि ।	006a  
चातुर्वर्ण्ये यथाशास्त्रं प्रवृत्तो धर्मकाम्यया ॥	006c  
ब्रह्मचर्येण घोरेण गुर्वाचारेण सेवया ।	007a  
वेदानधीत्य धर्मेण राजशास्त्रं च केवलम् ॥	007c  
अतिथीनन्नपानेन पितॄंश्च स्वधया तथा ।	008a  
ऋषीन्स्वाध्यायदीक्षाभिर्देवान्यज्ञैरनुत्तमैः ॥	008c  
क्षत्रधर्मे स्थितो भूत्वा यथाशास्त्रं यथाविधि ।	009a  
उदीक्षमाणः पृतनां जयामि युधि वासव ॥	009c  
देवराज सुदेवोऽयं मम सेनापतिः पुरा ।	010a  
आसाद्योधःप्रशान्तात्मा सोऽयं कस्मादतीव माम् ।	010c  
विमानं सूर्यसङ्काशमास्थितो मोदते दिवि ॥	010e  
अनेन ऋतुभिर्मुख्यैर्नेष्टं नापि द्विजातयः ।	011a  
तर्पिता विधिवच्छक्र सोऽयं कस्मादतीत्य माम् ॥	011c  
ऐश्वर्यमीदृशं प्राप्तः सर्वदेवैः सुदुर्लभम् ।	012a  
इन्द्र उवाच 	012  
\'यदनेन कृतं कर्म प्रत्यक्षं ते महीपते ।	012c  
पुरा पालयतः सम्यक्पृथिवीं धर्मतो नृप ॥	012e  
शत्रवो निर्जिताः सर्वे ये तवाहितकारिणः ।	013a  
संयमो वियमश्चैव सुयमश्च महाबलः ॥	013c  
राक्षसा दुर्जया लोके त्रयस्ते युद्धदुर्मदाः ।	014a  
पुत्रास्ते शतशृङ्गस्य राक्षसस्य महीपतेः ॥	014c  
तथा तस्मिञ्शुभे काले तव यज्ञं वितन्वतः ।	015a  
अश्वमेधं महायागं देवानां हितकाम्यया ॥	015c  
तस्य ते खलु विघ्नार्थमागता राक्षसास्त्रयः ।	016a  
कोटीशतपरीवारां राक्षसानां महाचमूम् ।	016c  
परिगृह्य ततः सर्वाः प्रजा वन्दीकृतास्तव ॥	016e  
विह्वलाश्च प्रजाः सर्वाः सर्वे च तव सैनिकाः ।	017a  
निराकृतस्तु यच्चासीत्सुदेवः सैन्यनायकः ॥	017c  
तत्रामात्यवचः श्रुत्वा निरस्तः सर्वकर्मसु ।	018a  
श्रुत्वा तेषां वचो भूयः सोपधं वसुधाधिपः ॥	018c  
सर्वसैन्यसमायुक्तः सुदेवः प्रेरितस्त्वया ।	019a  
साक्षसानां वधार्थाय दुर्जयानां नराधिप ॥	019c  
नाजित्वा राक्षसीं सेनां पुनरागमनं तव ।	020a  
वन्दीमोक्षमकृत्वा च न चागमनमिष्यते ॥	020c  
सुदेवस्तद्वचः श्रुत्वा प्रस्थानमकरोन्नृप ।	021a  
सम्प्राप्तश्च स तं देशं यत्र वन्दीकृताः प्रजाः ॥	021c  
पश्यति स्म महाघोरां राक्षसानां महाचमूम् ।	022a  
दृष्ट्वा सुचिन्तयामास सुदेवो वाहिनीपतिः ॥	022c  
नेयं शक्या चमूर्जेतुमपि सेन्द्रैः सुरासुरैः ।	023a  
नाम्बरीषः कलामेकामेषां क्षपयितुं क्षमः ।	023c  
दिव्यास्त्रबलभूयिष्ठः किमहं पुनरीदृशः ॥	023e  
ततः सेनां पुनः सर्वां प्रेषयामास पार्थिव ।	024a  
यत्र त्वं सचिवैः सर्वैर्मन्त्रिभिः सोपधैर्नृप ॥	024c  
ततो रुद्रं महादेवं प्रपन्नो जगतः पतिम् ।	025a  
श्मशाननिलयं देवं तुष्टाव वृषभध्वजम् ॥	025c  
स्तुत्वा शस्त्रं समादाय स्वशिरश्छेत्तुमुद्यतः ॥	026ac  
कारुण्याद्देवदेवेन गृहीतस्तस्य दक्षिणः ।	027a  
स पाणिः सह शस्त्रेण दृष्ट्वा चेदमुवाच ह ॥	027c  
किमिदं साहसं पुत्र कर्तुकामो वदस्व मे ।	028a  
स उवाच महादेवं शिरसा त्ववनीं गतः ॥	028c  
भगवन्वाहिनीमेनां राक्षसानां सुरेश्वर ।	029a  
अशक्तोऽहं रणे जेतुं तस्मात्त्यक्ष्यामि जीवितम् ।	029c  
गतिर्भव महादेव ममार्तस्य जगत्पते ॥	029e  
नागन्तव्यमजित्वा च मामाह जगतीपतिः ।	030a  
अम्बरीषो महादेव क्षारितः सचिवैः सह ॥	030c  
तमुवाच महादेवः सुदेवं पतितं क्षितौ ।	031a  
अधोमुखं महात्मानं सत्वानां हितकाम्यया ॥	031c  
धनुर्वेदं समाहूय सगणं सहविग्रहम् ।	032a  
रथनागाश्वकलिलं दिव्यास्त्रसमलङ्कृतम् ॥	032c  
रथं च सुमहाभागं येन तन्त्रिपुरं हतम् ।	033a  
धनुः पिनाकं खड्गं च रौद्रमस्त्रं च शङ्करः ।	033c  
निजघानासुरान्सर्वान्येन देवस्त्रियम्बकः ॥	033e  
उवाच च महादेवः सुदेवं वाहिनीपतिम् ।	034a  
रथादस्मात्सुदेव त्वं दुर्जयः स सुरासुरैः ॥	034c  
मायया मोहितो भूमौ न पदं कर्तुमर्हसि ।	035a  
रथस्थस्त्रिदशान्सर्वाञ्जेष्यसि त्वं सदानवान् ॥	035c  
राक्षसाश्च पिशाचाश्च न शक्ता द्रष्टुमीदृशम् ।	036a  
रथं सूर्यसहस्राभं किमु योद्धुं त्वया सह ॥	036c  
स जित्वा राक्षसान्सर्वान्कृत्वा वन्दीविमोक्षणम् ।	037a  
घातयित्वा च तान्सर्वान्बाहुयुद्धे त्वयं हतः ।	037c  
वियमं प्राप्य भूपाल वियमश्च निपातितः ॥\'	037e  
तस्य विक्रमतस्तात सुदेवस्य बभूव ह ।	038a  
सङ्ग्रामयज्ञः सुमहान्यश्चान्यो युध्यते नरः ॥	038c  
सन्नद्धो दीक्षितः सर्वो योधः प्राप्य चमूमुखम् ।	039a  
युद्धयज्ञाधिकारस्थो भवतीति विनिश्चयः ॥	039c  
अम्बरीष उवाच 	040  
कानि यज्ञे हवींष्यस्मिन्किमाज्यं का च दक्षिणा ।	040a  
ऋत्विजश्चात्र के प्रोक्तास्तन्मे ब्रूहि शतक्रतो ॥	040c  
इन्द्र उवाच 	041  
ऋत्विजः कुञ्जरास्तत्र वाजिनोऽध्वर्यवस्तथा ।	041a  
हवींषि परमांसानि रुधिरं त्वाज्यमुच्यते ॥	041c  
शृगालगृध्रकाकोलाः सदस्यास्तत्र पन्त्रिणः ।	042a  
आज्यशेषं पिबन्त्येते हविः प्राश्नन्ति चाध्वरे ॥	042c  
प्रासतोमरसङ्घाताः खड्गशक्तिपरश्वथाः ।	043a  
ज्वलन्तो निशिताः पीताः स्रुचस्तस्याथ सत्रिणः ॥	043c  
चापवेगायतस्तीक्ष्णः परकायावभेदनः ।	044a  
ऋजुः सुनिशितः पीतः सायकश्च स्रुवो महान् ॥	044c  
द्वीपिचर्मावनद्धश्च नागदन्तकृतत्सरुः ।	045a  
हस्तिहस्तहरः खड्गः स्फ्यो भवेत्तस्य संयुगे ॥	045c  
ज्वलितैर्निशितैः प्रासशक्त्यृष्टिसपरश्वथैः ।	046a  
शैक्यायसमयैस्तीक्ष्णैरभिघातो भवेद्वसु ॥	046c  
[सङ्ख्यासमयविस्तीर्णमभिजातोद्भवं बहु ।]	047a  
आवेधाद्यच्च रुधिरं सङ्ग्रामे स्रवते भुवि ।	047c  
साऽस्य पूर्णाहुतिर्होत्रैः समृद्धा सर्वकामधुक् ॥	047e  
छिन्धि भिन्धीति यः शब्दः श्रूयते वाहिनीमुखे ।	048a  
सामानि सामगास्तस्य गायन्ति यमसादने ॥	048c  
हविर्धानं तु तस्याहुः परेषां वाहिनीमुखम् ॥	049ac  
कुञ्जराणां हयानां च वर्मिणां च समुच्चयः ।	050a  
अग्निः श्येनचितो नाम यज्ञे तस्य विधीयते ॥	050c  
उत्तिष्ठते कबन्धोऽत्र सहस्रे पतिते तु यः ।	051a  
स यूपस्तस्य शूरस्य खादिरोऽष्टाश्रिरुच्यते ॥	051c  
इडोपहूताः क्रोशन्ति कुञ्जरास्त्वङ्कुशेरिताः ।	052a  
ज्याघुष्टतलतालेन वषट्कारेण पार्थिव ॥	052c  
उद्गाता तत्र सङ्ग्रामे त्रिसामा दुन्दुभिर्नृप ।	053a  
ब्रह्मस्वे ह्रियमाणे तु त्यक्त्वा युद्धे प्रियां तनुम् ।	053c  
आत्मानं यूपमुच्छ्रित्य स यज्ञोऽनन्तदक्षिणः ॥	053e  
भर्तुरर्थे च यः शूरो निष्क्रामेद्वाहिनीमुखात् ।	054a  
न भयाद्विनिवर्तेत तस्य लोका यथा मम ॥	054c  
द्वीपिचर्मावृतैः खड्गैर्बाहुभिः परिघोपमैः ।	055a  
यस्य वेदिरुपस्तीर्णा तस्य लोका यथा मम ॥	055c  
यस्तु नापेक्षते कञ्चित्सहायं विषमे स्थितः ।	056a  
विगाह्य वाहिनीमध्यं तस्य लोका यथा मम ॥	056c  
यस्य शोणितसङ्घट्टा भेरीमण्डूककच्छपा ।	057a  
वीरास्थिशर्करा दुर्गा मांसशोणितकर्दमा ॥	057c  
असिचर्मप्लवा घोरा केशशैवलशाद्वला ।	058a  
अश्वनागरथैश्चैव सञ्छिन्नैः कृतसङ्क्रमा ॥	058c  
पताकाध्वजवानीरा हतवाहनवारणा ।	059a  
शोणितोदकसम्पूर्णा दुस्तरा पारगैर्नरैः ॥	059c  
हतनागमहानक्रा परलोकवहाऽशिवा ।	060a  
ऋष्टिखड्गमहामीना गृध्रकङ्कबलप्लवा ॥	060c  
पुरुषादानुचरिता भीरूणां कश्मलावहा ।	061a  
नदी योधस्य सङ्ग्रामे तदस्यावभृथं नृप ॥	061c  
वेदिर्यस्य त्वमित्राणां शिरोभिर्व्यवकीर्यते ।	062a  
अश्वस्कन्धैर्गजस्कन्धैस्तस्य लोका यथा मम ॥	062c  
पत्नी शालाकृता यस्य परेषां वाहिनीमुखम् ।	063a  
हविर्धानं स्ववाहिन्यास्तदस्याहुर्मनीषिणः ॥	063c  
सदस्या दक्षिणा योधा आग्नीध्रश्चोत्तरां दिशम् ।	064a  
शत्रुसेना कलत्रस्य सर्वलोकानदूरतः ॥	064c  
यस्य तूभयतो व्यूहे भवत्याकाशमग्रतः ।	065a  
सास्य वेदिस्तदा यज्ञैर्नित्यं व्यूहास्त्रयोऽग्नयः ॥	065c  
यस्तु योधः परावृत्तः सन्त्रस्तो हन्यते परैः ।	066a  
अप्रतिष्ठः स नरकं याति नास्त्यत्र संशयः ॥	066c  
यस्य शोणितवेगेण वेदिः स्यात्सम्परिप्लुता ।	067a  
केशमांसास्थिसम्पूर्णा स गच्छेत्परमां गतिम् ॥	067c  
यस्तु सेनापतिं हत्वा तद्यानमधिरोहति ।	068a  
स विष्णुविक्रमक्रामी बृहस्पतिसमः प्रभुः ॥	068c  
नायकं तत्कुमारं वा यो वा स्यात्तत्र पूजितः ।	069a  
जीवग्राहं प्रगृह्णाति तस्य लोका यथा मम ॥	069c  
आहवे तु हतं शूरं न शोचेत कथञ्चन ।	070a  
अशोच्यो हि हतः शूरः स्वर्गलोके महीयते ॥	070c  
न ह्यन्नं नोदकं तस्य न स्नानं नाप्यशौचकम् ।	071a  
हतस्य कर्तुमिच्छन्ति तस्य लोकाञ्शृणुष्व मे ॥	071c  
वराप्सरःसहस्राणि शूरमायोधने हतम् ।	072a  
त्वरमाणानि धावन्ति मम भर्ता भवेदिति ॥	072c  
एतत्तपश्च पुण्यं च धर्मश्चैव सनातनः ।	073a  
चत्वारश्चाश्रमास्तस्य यो युद्धे न पलायते ॥	073c  
वृद्धबालौ न हन्तव्यौ न च स्त्री नैव पृष्ठतः ।	074a  
तृणपूर्णमुखश्चैव तवास्मीति च यो वदेत् ॥	074c  
अहं वृत्रं बलं पाकं महाकायं विरोचनम् ।	075a  
दुरावारं च नमुचिं शतमायं च शम्बरम् ॥	075c  
विप्रचित्तिं च दैतेयं दनोः पुत्रांश्च सर्वशः ।	076a  
प्रह्लादं च निहत्याजौ ततो देवाधिपोऽभवम् ॥	076c  
इत्येतच्छक्रवचनं निशम्य प्रतिपूज्य च ।	077a  
योधानामात्मनः सिद्धिमम्बरीषोऽभिपन्नवान् ॥ 	077c  

इति श्रीमन्महाभारते शान्तिपर्वणि राजधर्मपर्वणि अष्टनवतितमोऽध्यायः ॥ 98 ॥

12-98-3 नाभागिः नाभागपुत्रः ॥ 12-98-38 यश्चान्योऽक्षत्रियोऽपि युध्यते नरस्तस्याप्ययं च यज्ञोऽस्ति ॥ 12-98-43 पीताः क्षारपानीयेन सम्भाविताः ॥ 12-98-45 स्फ्यः यागीयोपकरणविशेषः ॥ 12-98-46 शैक्यायसमयैः सर्वलोहमयैः । वसु यत्किञ्चिद्यज्ञियं द्रव्यम् ॥ 12-98-49 हविर्धानं हविषः स्थापनस्थलम् ॥ 12-98-64 सदस्योत्तरयोधाग्निराग्नीध्रस्योत्तराथ दिक् । इति द. पाठः ॥ 12-98-68 बृहस्पतिसवः क्रतुः इति ड. द. पाठः ॥ 12-98-69 नायकं वा प्रमाणं वेति ड. द. पाठः ॥
