अध्यायः 264

नारदेन मृत्युब्रह्मसंवादानुवादपूर्वकमकम्पनस्य पुत्रशोकापनोदनम् ॥ 1 ॥
नारद उवाच 	001  
विनीय दुःखमबला साऽऽत्मनैवायतेक्षणा ।	001a  
उवाच प्राञ्जलिर्भूत्वा तमेवावर्जिता तदा ॥	001c  
त्वया सृष्टा कथं नारी मादृशी वदतां वर ।	002a  
रौद्रकर्माभिजायेत सर्वप्राणिभयङ्करी ॥	002c  
बिभेम्यहमधर्मस्य धर्म्यमादिश कर्म मे ।	003a  
त्वं मां भीतामवेक्षस्व शिवेनेश्वरचक्षुषा ॥	003c  
बालान्वृद्धान्वयस्थांश्च न हरेयमनागसः ।	004a  
प्राणिनः प्राणिनामीश नमस्तेऽस्तु प्रसीद मे ॥	004c  
प्रियान्पुत्रान्वयस्यांश्च भ्रातॄन्मातॄः पितॄनपि ।	005a  
अपध्यास्यन्ति यद्येवं मृतास्तेभ्यो बिभेम्यहम् ॥	005c  
कृपणाश्रुपरिक्लेदो दहेन्मां शाश्वतीः समाः ।	006a  
तेभ्योऽहं बलवद्भीता शरणं त्वामुपागता ॥	006c  
यमस्य भवने देव पात्यन्ते पापकर्मिणः ।	007a  
प्रसादये त्वां वरद प्रसादं कुरु मे प्रभो ॥	007c  
एतदिच्छाम्यहं कामं त्वत्तो लोकपितामह ।	008a  
इच्छेयं त्वत्प्रसादाच्च तपस्तप्तुं महेश्वर ॥	008c  
पितामह उवाच 	009  
त्वं हिं संहारबुद्ध्या मे चिन्तिता रुषितेन च ।	009a  
तस्मात्संहर सर्वास्त्वं प्रजा मा च विचारय ॥	009c  
एतदेवमवश्यं हि भविता नैतदन्यथा ।	010a  
क्रियतामनवद्याङ्गि यथोक्तं मद्वचोऽनघे ॥	010c  
एवमुक्ता महाबाहो मृत्युः परपुरञ्जय ।	011a  
न व्याजहार तस्थौ च प्रह्वा भगवदुन्मुखी ॥	011c  
पुनःपुनरथोक्ता सा गतसत्त्वेव भामिनी ।	012a  
तूष्णीमासीत्ततो देवो लोकानामीश्वरेश्वरः ॥	012c  
प्रससाद किल ब्रह्मा स्वयमेवात्मनाऽऽत्मनि ।	013a  
स्मयमानश्च लोकेशो लोकान्सर्वानवैक्षत ॥	013c  
निवृत्तरोषे तस्मिंस्तु भगवत्यपराजिते ।	014a  
सा कन्याऽथ जगामास्य समीपादिति नःश्रुतम् ॥	014c  
अपसृत्याप्रतिश्रुत्य प्रजासंहरणं तदा ।	015a  
त्वरमाणेव राजेन्द्र मृत्युर्धेनुकमभ्यगात् ॥	015c  
सा तत्र परमं देवी तपोऽचरत दुश्चरम् ।	016a  
समा ह्येकपदे तस्थौ दशपद्मानि पञ्च च ॥	016c  
तां तथा कुर्वतीं तत्र तपः परमदुश्चरम् ।	017a  
पुनरेव महातेजा ब्रह्मा वचनमब्रवीत् ॥	017c  
कुरुष्व मे वचो मृत्यो तदनादृत्य सत्वरा ।	018a  
तथैवैकपदे तात पुनरन्यानि सप्त सा ॥	018c  
तस्थौ पद्मानि षट् चैव पञ्च द्वे चैव मानद ।	019a  
भूयः पद्मायुतं तात मृगैः सह चचार सा ॥	019c  
द्वे चायुते नरश्रेष्ठ वाय्वाहारा महामते ।	020a  
पुनरेव ततो राजन्मौनमातिष्ठदुत्तमम् ॥	020c  
अप्सु वर्षसहस्राणि सप्त चैकं च पार्थिव ।	021a  
ततो जगाम सा कन्या कौशिकीं नृपसत्तम ॥	021c  
तत्र वायुजलाहारा चचार नियमं पुनः ।	022a  
ततो ययौ महाभागा गङ्गां मेरुं च केवलम् ॥	022c  
तस्थौ दार्विव निश्चेष्टा प्रजानां हितकाम्यया ।	023a  
ततो हिमवतो मूर्ध्नि यत्र देवाः समीजिरे ॥	023c  
तत्राङ्गुष्ठेन राजेन्द्र निखर्वमचरत्तपः ।	024a  
तस्थौ पितामहं चैव तोषयामास यत्नतः ॥	024c  
ततस्तामब्रवीत्तत्र लोकानां प्रपितामहः ।	025a  
किमिदं वर्तसे पुत्रि क्रियतां मम तद्वचः ॥	025c  
ततोऽब्रवीत्पुनर्मृत्युर्भगवन्तं पितामहम् ।	026a  
न हरेयं प्रजा देव पुनस्त्वाऽहं प्रसादये ॥	026c  
तामधर्मभयाद्भीतां पुनरेव प्रयाचतीम् ।	027a  
तदाऽब्रवीद्देवदेवो निगृह्येदं वचस्ततः ॥	027c  
अधर्मो नास्ति ते मृत्यो संयच्छेमाः प्रजाः शुभे ।	028a  
मयाऽप्युक्तं मृषा भद्रे भविता नेह किञ्चन ॥	028c  
धर्मः सनातनश्च त्वामिहैवानुप्रवेक्ष्यति ।	029a  
अहं च विबुधाश्चैव त्वद्धिते निरताः सदा ॥	029c  
इमन्यं च ते कामं ददानि मनसेप्सितम् ।	030a  
न त्वां दोषेण यास्यन्ति व्याधिसम्पीडिताः प्रजाः ॥	030c  
पुरुषेषु च रूपेण पुरुषस्त्वं भविष्यसि ।	031a  
स्त्रीषु स्त्रीरूपिणी चैव तृतीयेषु नपुंसकम् ॥	031c  
सैवमुक्ता महाराज कृताञ्जलिरुवाच ह ।	032a  
पुनरेव महात्मानं नेति देवेशमव्ययम् ॥	032c  
तामब्रवीत्तदा देवो मृत्यो संहर मानवान् ।	033a  
अधर्मस्ते न भविता यथा ध्यास्याम्यहं शुभे ॥	033c  
\'त्वं हि शक्ता च युक्ता च पूर्वोत्पन्ना च भामिनि ।	034a  
अनुशिष्टा च निर्दोषा तस्मात्त्वं कुरु मे मतम् ॥\'	034c  
यानश्रुबिन्दून्पतितानपश्यं ये पाणिभ्यां धारितास्ते पुरस्तात् ।	035a  
ते व्याधयो मानवान्घोररूपाः प्राप्ते काले पीडयिष्यन्ति मृत्यो ॥	035c  
सर्वेषां त्वं प्राणिनामन्तकाले कामक्रोधौ सहितौ योजयेथाः ।	036a  
एवं धर्मस्त्वामुपैष्यत्यमोघो न चाधर्मं लप्स्यसे तुल्यवृत्तिः ॥	036c  
एवं धर्मं पालयिष्यस्यथो त्वं न चात्मानं मञ्जयिष्यस्यधर्मे ।	037a  
तस्मात्कामं रोचयाभ्यागतं त्वं सा त्वं साधो संहरस्वेह जन्तून् ॥	037c  
सा वै तदा मृत्युसञ्ज्ञा कृतास्त्री शापाद्भीता बाढमित्यब्रवीत्तम् ।	038a  
अथो प्राणान्प्राणिनामन्तकाले कामक्रोधौ प्राप्य नित्यं निहन्ति ॥	038c  
मृत्योर्ये ते व्याधयश्चाश्चुपाता मनुष्याणां युज्यते यैः शरीरम् ।	039a  
सर्वेषां वै प्राणिनां प्राणनान्ते तस्माच्छोकं मा कृथा बुद्ध्य बुद्ध्या ॥	039c  
सर्वे देवाः प्राणिनां प्राणनान्ते गत्वा वृत्ताः सन्निवृत्तास्तथैव ।	040a  
एवं सर्वे मानवाः प्राणनान्ते गत्वा वृत्ता देववद्राजसिंह ॥	040c  
वायुर्भीमो भीमनादो महौजाः सर्वेषां च प्राणिनां प्राणभूतः ।	041a  
अनावृत्तिर्देहिनां देहपाते तस्माद्वायुर्देवदेवो विशिष्टः ॥	041c  
सर्वे देवा मर्त्यसञ्ज्ञाविशिष्टाः सर्वे मर्त्या देवसञ्ज्ञाविशिष्टाः ।	042a  
तस्मात्पुत्रं मा शुचो राजसिंह पुत्रः स्वर्गं प्राप्यते मोदते हे ॥	042c  
एवं मृत्युर्देवसृष्टा प्रजानां प्राप्ते काले संहरन्ती यथावत् ।	043a  
तस्याश्चैव व्याधयस्तेऽश्रुपाताः प्राप्ते काले संहरन्तीह जन्तून् ॥ 	043c  

इति श्रीमन्महाभारते शान्तिपर्वणि मोक्षधर्मपर्वणि चतुष्षष्ट्यधिकद्विशततमोऽध्यायः ॥ 264 ॥

12-264-1 विनीय प्रमार्ज्य । आवर्जिता ऋजुभूता । सात्वतीवायते क्षणेति ट. ड. पाठः ॥ 12-264-5 प्रियान् पुत्रानित्यस्य न हरेयमिति पूर्वेणान्वयः । तत्र हेतुः । येषां सम्बन्धिनो मृतास्ते यद्यपध्यास्यन्ति शप्स्यन्ते तर्हि तेषां तेभ्यो बिभेम्यहम् । अपध्यास्यन्ति ये देवमिति थ. पाठः ॥ 12-264-6 बलवदत्यन्तम् ॥ 12-264-7 निवेदये त्वां वरदेति ट. ड. पाठः ॥ 12-264-9 मृत्यो सङ्कल्पिता मे त्वं प्रजासंहारहेतुना । गच्छ संहरेति झ. पाठः ॥ 12-264-15 अप्रतिश्रुत्याऽनङ्गीकृत्य । धेनुकं गोतीर्थं मायान्तर्वर्ति ॥ 12-264-21 कौशिकीं गण्डकीं नदीम् ॥ 12-264-23 दार्विव स्थाणुरिव ॥ 12-264-27 निगृह्य हठं कृत्वा ॥ 12-264-35 कालयिष्यन्ति मृत्यो इति झ. पाठः ॥ 12-264-38 प्राप्य प्रापय्य ॥ 12-264-39 प्राणनान्ते जीवनान्ते । बुद्ध्य जानीहि । प्राणिनां प्रायणान्ते इति ध. पाठः ॥ 12-264-41 नानावृत्तिर्देहिनां देहभेदे इति झ. पाठः ॥ 12-264-42 देवाः क्षीणपुण्या मर्त्यत्वं मर्त्याश्च कृतपुण्या देवत्वं प्राप्नुवन्तीत्यर्थः ॥
