अध्यायः 309

भीष्मेण युधिष्ठिरम् प्रति जीवानामज्ञाननिमित्तकानर्थप्राप्त्यादिप्रतिपादकवसिष्ठकरालजनकसंवादानुवादः ॥ 1 ॥
वसिष्ठ उवाच 	001  
एवमप्रतिबुद्धत्वादबुद्धमनुवर्तनात् ।	001a  
देहाद्देहसहस्राणि तथा समभिपद्यते ॥	001c  
तिर्यग्योनिसहस्रेषु कदाचिद्देवतास्वपि ।	002a  
उपपद्यति संयोगाद्गुणैः सह गुणक्षयात् ॥	002c  
मानुषत्वाद्दिवं याति दिवो मानुष्यमेति च ।	003a  
मानुष्यान्निरयस्थानमनन्तं प्रतिपद्यते ॥	003c  
कोशकारो यथाऽऽत्मानं कीटः समनुरुन्धति ।	004a  
सूत्रतन्तुगुणैर्नित्यं तथाऽयमगुणो गुणैः ॥	004c  
द्वन्द्वमेति च निर्द्वन्द्वस्तासु तास्विह योनिषु ।	005a  
शीर्षरोगेऽक्षिरोगे च दन्तशूले गलग्रहे ॥	005c  
जलोदरे तृषारोगे ज्वरगण्डे विषूचके ।	006a  
श्वित्रकुष्ठेऽग्निदग्धे च सिध्मापस्मारयोरपि ॥	006c  
यानि चान्यानि द्वन्द्वानि प्राकृतानि शरीरिषु ।	007a  
उत्पद्यन्ते विचित्राणि तान्येषोऽप्यभिमन्यते ॥	007c  
अभिमन्यत्यभीमानात्तथैव सुकृतान्यपि ॥	008ac  
शुक्लवासाश्च दुर्वासाः शायी नित्यमधस्तथा ।	009a  
मण्डूकशायी च तथा वीरासनगतस्तथा ॥	009c  
चीरधारणमाकाशे शयनं स्थानमेव च ।	010a  
इष्टकाप्रस्तरे चैव कण्टकप्रस्तरे तथा ॥	010c  
भस्मप्रस्तरशायी च भूमिशय्याऽनुलेपनः ।	011a  
वीरस्थानाम्बुपङ्के च शयनं फलकेषु च ॥	011c  
विविधासु च शय्यासु फलगृद्ध्यान्वितस्तथा ।	012a  
मुञ्जमेखलनग्नत्वं क्षौमकृष्णाजिनानि च ॥	012c  
शणवालपरीधानो व्याघ्रचर्मपरिच्छदः ।	013a  
सिंहचर्मपरीधानः पट्टवासास्तथैव च ॥	013c  
फलकपरिधानश्च तथा कण्टकवस्त्रधृत् ।	014a  
कीटकार्पासवसनश्चीरवासास्तथैव च ॥	014c  
वस्त्राणि चान्यानि बहून्यभिमन्यत्यबुद्धिमान् ।	015a  
भोजनानि विचित्राणि रत्नानि विविधानि च ॥	015c  
एकवस्त्रान्तराशित्वमेककालिकभोजनम् ।	016a  
चतुर्थाष्टमकालश्च षष्ठकालिक एव च ॥	016c  
षड्रात्रभोजनश्चैव तथैवाष्टाहभोजनः ।	017a  
सप्तरात्रदशाहारो द्वादशाहिकभोजनः ॥	017c  
मासोपवासी मूलाशी फलाहारस्तथैव च ।	018a  
वायुभक्षोऽम्बुपिण्याकदधिगोमयभोजनः ॥	018c  
गोमूत्रभोजनश्चैव शाकपुष्पाद एव च ।	019a  
शेवालभोजनश्चैव तथाऽऽचामेन वर्तयन् ॥	019c  
वर्तयञ्शीर्णपर्णैश्च प्रकीर्णफलभोजनः ।	020a  
विविधानि च कृच्छ्राणि सेवते सिद्धिकाङ्क्षया ॥	020c  
चान्द्रायणानि विधिवल्लिङ्गानि विविधानि च ।	021a  
चातुराश्रम्यपन्थानमाश्रयत्यपथानपि ॥	021c  
उपाश्रमानप्यपरान्पाषण्डान्विविधानपि ।	022a  
विविक्ताश्च शिलाच्छायास्तथा प्रस्रवणानि च ॥	022c  
पुलिनानि विविक्तानि विविक्तानि वनानि च ।	023a  
देवस्थानानि पुण्यानि विविक्तानि सरांसि च ॥	023c  
विविक्ताश्चापि शैलानां गुहा गृहनिभोपमाः ।	024a  
विविक्तानि च जप्यानि व्रतानि विविधानि च ॥	024c  
नियमान्विविधांश्चापि विविधानि तपांसि च ।	025a  
यज्ञांश्च विविधाकारान्विधींश्च विविधांस्तथा ॥	025c  
वणिक्पथं द्विजक्षत्रं वैश्यं शूद्रांस्तथैव च ।	026a  
दानं च विविधाकारं दीनान्धकृपणादिषु ॥	026c  
अभिमन्यत्यसम्बोधात्तथैव त्रिविधान्गुणान् ।	027a  
सत्वं रजस्तमश्चैव धर्मार्थौ काम एव च ॥	027c  
प्रकृत्याऽऽत्मानमेवात्मा एवं प्रविभजत्युत ।	028a  
स्वधाकारवषट्कारौ स्वाहाकारनमस्क्रियाः ॥	028c  
याजनाध्यापनं दानं तथैवाहुः प्रतिग्रहम् ।	029a  
यजनाध्ययने चैव यच्चान्यदपि किञ्चन ॥	029c  
जन्ममृत्युविवादे च तथा विशसनेऽपि च ।	030a  
शुभाशुभमयं सर्वमेतदाहुः क्रियाफलम् ॥	030c  
प्रकृतिः कुरुते देवी भवं प्रलयमेव च ।	031a  
दिवसान्ते गुणानेतानभ्येत्यैकोऽवतिष्ठते ॥	031c  
रश्मिजालमिवादित्यस्तत्तत्काले नियच्छति ।	032a  
एवमेषोऽसकृत्सर्वं क्रीडार्थमभिमन्यते ॥	032c  
आत्मरूपगुणानेतान्विविधान्हृदयप्रियान् ।	033a  
एवमेष विकुर्वाणः सर्गप्रलयधर्मिणी ॥	033c  
क्रियां क्रियापथे रक्तस्त्रिगुणांस्त्रिगुणाधिपः ।	034a  
क्रियां क्रियापथोपेतस्तथा तदभिमन्यते ॥	034c  
प्रकृत्या सर्वमेवेदं जगदन्धीकृतं विभो ।	035a  
रजसा तमसा चैव व्याप्तं सर्वमनेकधा ॥	035c  
एवं द्वन्द्वान्यथैतानि वर्तन्ते मयि नित्यशः ।	036a  
ममैवैतानि जायन्ते धावन्ते तानि मामिति ॥	036c  
निस्तर्तव्यान्यथैतानि सर्वाणीति नराधिप ।	037a  
मन्यतेऽयं ह्यबुद्धित्वात्तथैव सुकृतान्यपि ॥	037c  
भोक्तव्यानि मयैतानि देवलोकगतेन वै ।	038a  
इहैव चैनं भोक्ष्यामि शुभाशुभफलोदयम् ॥	038c  
पुण्यमेव तु कर्तव्यं तत्कृत्वा सुसुखं मम ।	039a  
यावदन्तं च मे सौख्यं जात्यां जात्यां भविष्यति ॥	039c  
भविष्यति च मे दुःखं कृतेनेहाप्यनन्तकम् ।	040a  
महद्दुःखं हि मानुष्यं निरये चापि मज्जनम् ॥	040c  
निरयाच्चापि मानुष्यं कालेनैष्याम्यहं पुनः ।	041a  
मनुष्यत्वाच्च देवत्वं देवत्वात्पौरुषं पुनः ॥	041c  
मनुष्यत्वाच्च निरयं पर्यायेणोपगच्छति ।	042a  
य एवं वेत्ति नित्यं वै निरात्मात्मगुणैर्वृतः ॥	042c  
तेन देवमनुष्येषु निरये चोपपद्यते ।	043a  
ममत्वेनावृतो नित्यं तत्रैव परिवर्तते ॥	043c  
सर्गकोटिसहस्राणि मरणान्तासु योनिषु ।	044a  
य एवं कुरुते कर्म शुभाशुभफलात्मकम् ॥	044c  
स एवं फलमाप्नोति त्रिषु लोकेषु मूर्तिमान् ।	045a  
प्रकृतिः कुरुते कर्म शुभाशुभफलात्मकम् ।	045c  
प्रकृतिश्च तदश्नाति त्रिषु लोकेषु कामगा ॥	045e  
तिर्यग्योनिमनुष्यत्वे देवलोके तथैव च ।	046a  
त्रीणि स्थानानि चैतानि जानीयात्प्राकृतानिह ॥	046c  
अलिङ्गां प्रकृतिं त्वाहुर्लिङ्गैरनुमिमीमहे ।	047a  
तथैव पौरुषं लिङ्गमनुमानाद्धि गम्यते ॥	047c  
स लिङ्गान्तरमासाद्य प्राकृतं लिङ्गमव्रणम् ।	048a  
व्रणद्वाराण्यधिष्ठाय कर्मणाऽऽत्मनि पश्यति ॥	048c  
श्रोत्रादीनि तु सर्वाणि पञ्च कर्मेन्द्रियाण्यथ ।	049a  
वागादीनि प्रवर्तन्ते गुणेष्विह गुणैः सह ॥	049c  
अहमेतानि वै सर्वं मय्येतानीन्द्रियाणि ह ।	050a  
निरिन्द्रियो हि मन्तेत व्रणवानस्मि निर्व्रणः ॥	050c  
अलिङ्गो लिङ्गमात्मानमकालः कालमात्मनः ।	051a  
असत्वं सत्वमात्मानमतत्त्वं तत्त्वमात्मनः ॥	051c  
अमृत्युर्मृत्युमात्मानमचरश्चरमात्मनः ।	052a  
अक्षेत्रः क्षेत्रमात्मानमसर्गः सर्गमात्मनः ॥	052c  
अतपास्तप आत्मानमगतिर्गतिमात्मनः ।	053a  
अभवो भवमात्मानमभयो भयमात्मनः ॥	053c  
\'अकर्ता कर्तृ चात्मानमबीजो बीजमात्मनः ।\'	054a  
अक्षरः क्षरमात्मानमबुद्धिस्त्वभिमन्यते ॥ 	054c  

इति श्रीमन्महाभारते शान्तिपर्वणि मोक्षधर्मपर्वणि नवाधिकत्रिशततमोऽध्यायः ॥ 309 ॥

12-309-1 अबुद्धमनुवर्तत इति झ. ट. पाठः । अबुद्धम् अबोधम् अज्ञानम् । भावे निष्ठा न तेन नञ्समासः ॥ 12-309-2 गुणक्षयात् गुणसामर्थ्यात् । क्षि क्षयैश्वर्ययोरित्यैश्वर्यार्थस्य क्षिधातो रूपम् ॥ 12-309-6 यक्ष्मापस्मारयोरपि इति ध. पाठः ॥ 12-309-7 तान्येषोऽप्यभिपद्यते इति ध. पाठः ॥ 12-309-9 मण्डूकवत्पाणिपादं सङ्कोच्यन्युब्जः शेते इति मण्डूकशायी ॥ 12-309-10 आकाशे निरावरणे देशे ॥ 12-309-12 फलगृद्ध्या फलाशा ॥ 12-309-13 शाणीवालपरीधान इति झ. पाठः ॥ 12-309-14 फलकं भूर्जत्वगादि ॥ 12-309-19 आचामेन भक्तमण्डेन ॥ 12-309-24 गृहेषु ये निभाः नितरां भान्ति ते । दिव्यगृहोपमा इत्यर्थः ॥ 12-309-30 विशसने सङ्ग्रामे ॥ 12-309-31 भवं सृष्टिम् । अभ्येत्य ग्रसित्वा ॥ 12-309-34 क्रियापथे कर्ममार्गे ॥ 12-309-39 यावद्दानस्य मे सौख्यम् इति ट. ड. थ. पाठः ॥ 12-309-51 अगतिर्गतिमात्मन इति ध. पाठः ॥
