अध्यायः 233

भीष्मेण युधिष्ठिरम् प्रति आपदि शोकत्यागपूर्वकम् भगवदनुचिन्तनादेः श्रेयःसाधनताप्रतिपादकशक्रनमुचिसंवादानुवादः ॥ 1 ॥
\'युधिष्ठिर उवाच 	001  
व्यसनेषु निमग्नस्य किं श्रेयस्तद्ब्रवीहि मे ।	001a  
भूय एव महाबाहो स्थित्यर्थं तं ब्रवीहि मे ॥\'	001c  
भीष्म उवाच 	002  
अत्रैवोदाहन्तीममितिहासं पुरातनम् ।	002a  
शतक्रतोश्च संवादं नमुचेश्च युधिष्ठिर ॥	002c  
श्रिया विहीनमासीनमक्षोभ्यमिव सागरम् ।	003a  
भवाभवज्ञं भूतानामित्युवाच पुरन्दरः ॥	003c  
बद्धः पाशैश्च्युतः स्थानाद्द्विषतां वशमागतः ।	004a  
श्रिया विहीनो नमुचे शोचस्याहो न शोचसि ॥	004c  
नमुचिरुवाच 	005  
अनवाप्यं च शोकेन शरीरं चोपशुष्यति ।	005a  
अमित्राश्च प्रहृष्यन्ति शोके नास्ति सहायता ।	005c  
तस्माच्छक्र न शोचामि सर्वं ह्येवेदमन्तवत् ॥	005e  
सन्तापाद्भ्रश्यते रूपं सन्तापाद्भ्रश्यते श्रियः ।	006a  
सन्तापाद्भ्रश्यते चायुर्धर्मश्चैव सुरेश्वर ॥	006c  
विनीय खलु तद्दुःखमागतं वै मनस्सुखम् ।	007a  
ध्यातव्यं मनसा हृद्यं कल्याणं संविजानता ॥	007c  
यथायथा हि पुरुषः कल्याणे कुरुते मनः ।	008a  
तथैवास्य प्रसिध्यन्ति सर्वार्था नात्र संशयः ॥	008c  
एकः शास्ता न द्वितीयोऽस्ति शास्ता गर्भे शयानं पुरुषं शास्ति शास्ता ।	009a  
तेनानुयुक्तः प्रवणादिवोदकं यथा नियुक्तोऽस्मि तथा भवामि ॥	009c  
भावाभावावजिनानन्गरीयो जानामि श्रेयो न तु तत्करोमि ।	010a  
आशासु हर्म्यासु हृदासु कुर्वन्यथा नियुक्तोऽस्मि तथा वहामि ॥	010c  
यथायथाऽस्य प्राप्तव्यं प्राप्नोत्येव तथातथा ।	011a  
भवितव्यं यथा यच्च भवत्येव तथातथा ॥	011c  
यत्रयत्रैव संयुक्तो धात्रा गर्भे पुनः पुनः ।	012a  
तत्रतत्रैव वसति न यत्र स्वयमिच्छति ॥	012c  
भावो योऽयमनुप्राप्तो भवितव्यमिदं मम ।	013a  
इति यस्य सदा भावो न स शोचेत्कदाचन ॥	013c  
पर्यायैर्हन्यमानानामभिषङ्गो न विद्यते ।	014a  
दुःखमेतत्तु यद्द्वेष्टा कर्ताऽहमिति मन्यते ॥	014c  
ऋषींश्च देवांश्च महासुरांश्च त्रैविद्यवृद्धांश्च वने मुनींश्च ।	015a  
का नापदो नोपनमन्ति लोके परावरज्ञास्तु न सम्भ्रमन्ति ॥	015c  
न पण्डितः क्रुद्ध्यति नाभिषज्यते न चापि संसीदति न प्रहृष्यति ।	016a  
न चार्थकृच्छ्रव्यसनेषु शोचते स्थितः प्रकृत्या हिमवानिवाचलः ॥	016c  
यमर्थसिद्धिः परमा न हर्षयेत्तथैव काले व्यसनं न मोहयेत् ।	017a  
सुखं च दुःखं च तथैव मध्यमं निषेवते यः स धुरन्धरो नरः ॥	017c  
यांयामवस्थां पुरुषोऽधिगच्छेत्तस्यां रमेतापरितप्यमानः ।	018a  
एवं प्रवृद्धं प्रणुदन्मनोजं सन्तापनीलं सकलं शरीरात् ॥	018c  
न तत्सदः सत्परिषत्सभा च सा प्राप्य यां न कुरुते सदा भयम् ।	019a  
धर्मतत्त्वमवगाह्य बुद्धिमान्योऽभ्युपैति स धुरन्धरः पुमान् ॥	019c  
प्राज्ञस्य कर्माणि दुरन्वयानि न वै प्राज्ञो मुह्यति मोहकाले ।	020a  
स्थानाच्च्युतश्चेन्न मुमोह गौतमस्तावत्कृच्छ्रामापदं प्राप्य वृद्धः ॥	020c  
न मन्त्रबलवीर्येण प्रज्ञया पौरुषेण च ।	021a  
[न शीलेन न वृत्तेन तथा नैवार्थसम्पदा ।]	021c  
अलभ्यं लभते मर्त्यस्तत्र का परिदेवना ॥	021e  
यदेवमभिजातस्य धातारो विदधुः पुरा ।	022a  
तदेवानुभविष्यामि किं मे मृत्युः करिष्यति ॥	022c  
लब्धव्यान्येव लभते गन्तव्यान्येव गच्छति ।	023a  
प्राप्तव्यान्येव चाप्नोति दुःखानि च सुखानि च ॥	023c  
एतद्विदित्वा कार्त्स्न्येन यो न मुह्यति मानवः ।	024a  
कुशली सर्वदुःखेषु स वै सर्वधनी नरः ॥ 	024c  

इति श्रीमन्महाभारते शान्तिपर्वणि मोक्षधर्मपर्वणि त्रयस्त्रिंशदधिकद्विशततमोऽध्यायः ॥ 233 ॥

12-233-3 भवाभवज्ञमुत्पत्तिप्रलयज्ञम् ॥ 12-233-5 सहायता शोकस्य दुःखापनोदे हेतुत्वं नास्तीत्यर्थः ॥ 12-233-6 श्रियः सकाशात् ॥ 12-233-7 विनीय निरस्य । हृद्यं हृत्स्थम् । कल्याणं मोक्षम् ॥ 12-233-9 प्रवणान्निम्नदेशात् ॥ 12-233-18 प्रणुदन् दूरीकुर्वन् । सन्तापमायासकरं शरीरात् इति झ. पाठः ॥ 12-233-19 श्रौतस्मार्तलौकिकन्यायान्यायविवेचका जनसमाजाः सदः पर्षत्सभाख्याः । संसत्सदः परिषदः सभासदः सम्प्राप्य यो न कुरुते सदा भयम् । इति ट. थ. ध. पाठः ॥ 12-233-20 न मुमोह चोत्तमः इति ध. पाठः ॥ 12-233-24 कुशलः सुखदुःखेषु इति ट. थ. पाठः ॥ 
