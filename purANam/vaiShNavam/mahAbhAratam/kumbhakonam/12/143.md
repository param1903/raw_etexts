अध्यायः 143

भीष्मेण युधिष्ठिरम् प्रति शरणागतरक्षणे मुचुकुन्दम् प्रति भार्गवोक्तव्याधकपोतोपाख्यानानुवादारम्भः ॥ 1 ॥ वनमध्ये महावृष्टिनिपीडितेन केनचिद्व्याधेन वर्षपीडयाऽधःपतितां काञ्चन कपोतीम् पञ्जरे निरुद्ध्य वृष्ट्युपरमे कस्यचिन्महावृक्षस्याधोदेशे शयनम् ॥ 2 ॥
युधिष्ठिर उवाच 	001  
पितामह महाप्राज्ञ सर्वशास्त्रविशारद ।	001a  
शरणागतं पालयतो यो धर्मस्तं ब्रवीहि मे ॥	001c  
भीष्म उवाच 	002  
महान्धर्मो महाराज शरणागतपालने ।	002a  
अर्हः प्रष्टुं भवांश्चैनं प्रश्नं भरतसत्तम ॥	002c  
शिबिप्रभृतयो राजन्राजानः शरणं गतान् ।	003a  
परिपाल्य महात्मानः संसिद्धिं परमां गताः ॥	003c  
श्रूयते च कपोतेन शत्रुः शरणमागतः ।	004a  
पूजितश्च यथान्यायं स्वैश्च मांसैर्निमन्त्रितः ॥	004c  
युधिष्ठिर उवाच 	005  
कथं कपोतेन पुरा शत्रुः शरणमागतः ।	005a  
स्वमांसं भोजितः कां च गतिं लेभे स भारत ॥	005c  
भीष्म उवाच 	006  
शृणु राजन्कथां दिव्यां सर्वपापप्रणाशिनीम् ।	006a  
नृपतेर्मुचुकुन्दस्य कथितां भार्गवेण वै ॥	006c  
इममर्थं पुरा पार्थ मुचुकुन्दो नराधिपः ।	007a  
भार्गवं परिपप्रच्छ प्रणतः पुरुषर्षभ ॥	007c  
तस्मै शुश्रूषमाणाय भार्गवोऽकथयत्कथाम् ।	008a  
इमां यथा कपोतेन सिद्धिः प्राप्ता नराधिप ॥	008c  
उशनोवाच 	009  
धर्मनिश्चयसंयुक्तां कामार्थसहितां कथाम् ।	009a  
शृणुष्वावहितो राजन्गदतो मे महाभुज ॥	009c  
कश्चित्क्षुद्रसमाचारः पृथिव्यां कालसम्मितः ।	010a  
चचार पृथिवीपाल घोरः शकुनिलुब्धकः ॥	010c  
काकोल इव कृष्णाङ्गो रूक्षः पापसमाहितः ।	011a  
यवमध्यः कृशग्रीवो ह्रस्वपादो महाहनुः ॥	011c  
नैव तस्य सुहृत्कश्चिन्न सम्बन्धी न बान्धवाः ।	012a  
बान्धवैः सम्परित्यक्तस्तेन रौद्रेण कर्मणा ॥	012c  
नरः पापसमाचारस्त्यक्तव्यो दूरतो बुधैः ।	013a  
आत्मानं यो न सन्धत्ते सोन्यस्य स्यात्कथं हितः ॥	013c  
ये नृशंसा दुरात्मानः प्राणिप्राणहरा नराः ।	014a  
उद्वेजनीया भूतानां व्याला इव भवन्ति ते ॥	014c  
स वै क्षारकमादाय वने हत्वा च पक्षिणः ।	015a  
चकार विक्रयं तेषां पतङ्गानां जनाधिपः ॥	015c  
एवं तु वर्तमानस्य तस्य वृत्तिं दुरात्मनः ।	016a  
अगमत्सुमहान्कालो न चाधर्ममबुध्यत ॥	016c  
तस्य भार्यासहायस्य रममाणस्य शाश्वतम् ।	017a  
दैवयोगविमूढस्य नान्या वृत्तिररोचत ॥	017c  
ततः कदाचित्तस्याथ वनस्थस्य समन्ततः ।	018a  
पातयन्निव वृक्षांस्तान्सुमहान्वातसम्भ्रमः ॥	018c  
मेघसङ्कुलमाकाशं विद्युन्मण्डलमण्डितम् ।	019a  
सञ्छन्नस्तु मुहूर्तेन नौसार्थैरिव सागरः ॥	019c  
वारिधारासमूहेन सम्प्रहृष्टः शतक्रतुः ।	020a  
क्षणेन पूरयामास सलिलेन वसुन्धराम् ॥	020c  
ततो धाराकुले लोके सम्भ्रमन्नष्टचेतनः ।	021a  
शीतार्तस्तद्वनं सर्वमाकुलेनान्तरात्मना ॥	021c  
नैव निम्नं स्थलं वाऽपि सोऽविन्दत विहङ्गहा ।	022a  
पूरितो हि जलौघेन तस्य मार्गो वनस्य तु ॥	022c  
पक्षिणो वर्षवेगेन हता लीनास्तु पादपात् ।	023a  
मृगसिंहवराहाश्च ये चान्ये तत्र पक्षिणः ॥	023c  
महता वातवर्षेण त्रासितास्ते वनौकसः ।	024a  
भयार्ताश्च क्षुधार्ताश्च बभ्रमुः सहिता वने ॥	024c  
स तु शीतहतैर्गात्रैर्जगामैव न तस्थिवान् ।	025a  
ददर्श पतितां भूमौ कपोतीं शीतविह्वलाम् ॥	025c  
दृष्ट्वाऽऽर्तोपि हि पापात्मा स तां पञ्जरकेऽक्षिपत् ।	026a  
स्वयं दुःखाभिभूतोऽपि दुःखमेवाकरोत्परे ॥	026c  
पापात्मा पापकारित्वात्पापमेव चकार सः ।	027a  
सोऽपश्यत्तरुषण्डेषु मेघनीलं वनस्पतिम् ॥	027c  
सेव्यमानं विहङ्गौघैश्छायावासफलार्थिभिः ।	028a  
धात्रा परोपकाराय स साधुरिव निर्मितः ॥	028c  
अथाभवत्क्षणेनैव वियद्विमलतारकम् ।	029a  
महत्सर इवोत्फुल्लं कुमुदच्छुरितोदकम् |	029c  
कुसुमाकारताराढ्यमाकाशं निर्मलं बहु ॥	029e  
घनैर्मुक्तं नभो दृष्ट्वा लुब्धकः शीतविह्वलः ।	030a  
दिशो विलोकयामास वेलां च सुदुरात्मवान् ॥	030c  
दूरे ग्रामनिवेशश्च तस्मात्स्थानादिति प्रभो ।	031a  
कृतबुद्धिर्द्रुमे तस्मिन्वस्तुं तां रजनीं ततः ॥	031c  
साञ्जलिः प्रणतिं कृत्वा वाक्यमाह वनस्पतिम् ।	032a  
शरणं यामि यान्यस्मिन्दैवतानीति भारत ॥	032c  
स शिलायां शिरः कृत्वा पर्णान्यास्तीर्य भूतले ।	033a  
दुःखेन महताऽऽविष्टस्ततः सुष्वाप पक्षिहा ॥ 	033c  

इति श्रीमन्महाभारते शान्तिपर्वणि आपद्धर्मपर्वणि त्रिचत्वारिंशदधिकशततमोऽध्यायः ॥ 143 ॥

12-143-11 काकोलः काकविशेषः ॥ 12-143-15 क्षारकं जालम् ॥ 12-143-23 येचान्ये तत्र वर्तिन इति ट. द. पाठः ॥
