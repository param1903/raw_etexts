अध्यायः 163

भीष्मेण युधिष्ठिरम् प्रति यज्ञाद्यर्थं सम्पादनीयद्रव्यविवेचनम् ॥ 1 ॥ तथा पापविशेषाणाम् प्रायश्चित्तविशेषकथनम् ॥ 2 ॥
भीष्म उवाच 	001  
कृतार्थी यक्ष्यमाणश्च सर्ववेदान्तगश्च यः ।	001a  
आचार्यपितृकायार्थं स्वाध्यायार्थमथापि च ॥	001c  
एते वै साधवो दृष्टा ब्राह्मणा धर्मभिक्षवः ।	002a  
निःस्वेभ्यो देयमेतेभ्यो दानं विद्या च भारत ॥	002c  
अन्यत्र दक्षिणादानं देयं भरतसत्तम ।	003a  
अन्येभ्योऽपि बहिर्वेदि न कृतान्नं विधीयते ॥	003c  
सर्वरत्नानि राजा हि यथार्हं प्रतिपादयेत् ।	004a  
ब्राह्मणायैव यज्ञाश्च सहान्नाः सहदक्षिणाः ॥	004c  
अन्येभ्यो विमलाचारा यजन्ते गुणतः सदा ।	005a  
यस्य त्रैवार्षिकं भक्तं पर्याप्तं भृत्यवृत्तये ।	005c  
अधिकं चापि विद्येत स सोमं पातुमर्हति ॥	005e  
यज्ञश्चेत्प्रतिरुद्धः स्यादंशेनैकेन यज्वनः ।	006a  
ब्राह्मणस्य विशेषेण धार्मिके सति राजनि ॥	006c  
यो वैश्यः स्याद्बहुपशुर्हीनक्रतुरसोमपः ।	007a  
कुटुम्बात्तस्य तद्वित्तं यज्ञार्थं पार्थिवो हरेत् ॥	007c  
आहरेद्द्रुह्यतः किञ्चित्कामं शूद्रस्य वेश्मनि ।	008a  
न हि वेश्मनि शूद्रस्य किञ्चिदस्ति परिग्रहः ॥	008c  
योऽनाहिताग्निः शतगुरयज्वा च सहस्रगुः ।	009a  
तयोरपि कुटुम्बाभ्यामाहरेदविचारयन् ॥	009c  
अदातृभ्यो हरेद्वित्तं विख्याप्य नृपतिः सदा ।	010a  
तथैवाचरतो धर्मो नृपतेः स्यादथाखिलः ॥	010c  
तथैव सप्तमे भक्ते भक्तानि षडनश्नतः ।	011a  
अश्वस्तनविभागेन हर्तव्यं हीनकर्मणः ॥	011c  
खलात्क्षेत्रात्तथागाराद्यतो वाऽप्युपपद्यते ।	012a  
आख्यातव्यं नृपस्यैतत्पृच्छतोऽपृच्छतोपि वा ।	012c  
न तस्मै धारयेद्दण्डं राजा धर्मेण धर्मवित् ॥	012e  
क्षत्रियस्य तु बालिश्याद्ब्राह्मणः क्लिश्यते क्षुधा ।	013a  
श्रुतशीले समाज्ञाय वृत्तिमस्य प्रकल्पयेत् ॥	013c  
अथैनं परिरक्षेत पिता पुत्रमिवौरसम् ||	014ac  
इष्टिं वैश्वानरीं नित्यं निर्वपेदब्दपर्यये ।	015a  
अविकल्पः पुरा धर्मो धर्मवादैस्तु केवलः ॥	015c  
विश्वैर्देवैश्च साध्यैश्च ब्राह्मणैश्च महर्षिभिः ।	016a  
आपत्सु मरणाद्भीतैर्लिङ्गः प्रतिनिधीकृतः ॥	016c  
प्रभुः प्रथमकल्पस्य योऽनुकल्पेन वर्तते ।	017a  
स नाप्नोति फलं तस्य प्रेत्य चेह च दुर्मतिः ॥	017c  
न ब्राह्मणो वेदयीत किञ्चिद्राजनि धर्मवित् ।	018a  
अविद्यावेदनाद्विद्यात्स्ववीर्यं वीर्यवत्तरम् ।	018c  
तस्माद्राज्ञः सदा तेजो दुःसहं ब्रह्मवादिनाम् ॥	018e  
मन्ता शास्ता विधाता च ब्राह्मणो देव उच्यते ।	019a  
तस्मिन्नाकुशलं ब्रूयान्न शुष्कामीरयेद्गिरम् ॥	019c  
क्षत्रियो बाहुवीर्येण तरेदापदमात्मनः ।	020a  
धनैर्वैश्यश्च शुद्रश्च मन्त्रैर्होमैश्च वै द्विजः ॥	020c  
नैव कन्या न युवतिर्नामन्त्रज्ञो न बालिशः ।	021a  
परिवेष्टाऽग्निहोत्रस्य भवेन्नासंस्कृतस्तथा ॥	021c  
नरके निपतन्त्येते जुह्वानाः सवनस्य तत् ।	022a  
तस्माद्वैतानकुशलो होता स्याद्वेदपारगः ॥	022c  
प्राजापत्यमदत्त्वा च अग्न्याधेयस्य दक्षिणाम् ।	023a  
अनाहिताग्निरिति स प्रोच्यते धर्मदर्शिभिः ॥	023c  
पुण्यान्यन्यानि कुर्वीत श्रद्दधानो जितेन्द्रियः ।	024a  
अनाप्तदक्षिणैर्यज्ञैर्न यजेत कथञ्चन ॥	024c  
प्रजाः पशूंश्च स्वर्गं च हन्ति यज्ञो ह्यदक्षिणः ।	025a  
इन्द्रियाणि यशः कीर्तिमायुश्चाप्यवकृन्तति ॥	025c  
उदक्यामासते ये च द्विजाः केचिदनग्नयः ।	026a  
कुलं चाश्रोत्रियं येषां सर्वे ते शूद्रकर्मिणः ॥	026c  
उदपानोदके ग्रामे ब्राह्मणो वृषलीपतिः ।	027a  
उषित्वा द्वादश समाः शूद्रकर्मैव गच्छति ॥	027c  
अभार्यां शयने बिभ्रच्छूद्रं वृद्धं च वै द्विजः ।	028a  
अब्राह्मणं मन्यमानस्तृणेष्वासीत पृष्ठतः ।	028c  
तथा संशुध्यते राजञ्शृणु चात्र वचो मम ॥	028e  
यदेकरात्रेण करोति पापं कृष्णं वर्णं ब्राह्मणः सेवमानः ।	029a  
स्थानासनाभ्यां विहरन्व्रती स त्रिभिर्वर्षैः शमयेदात्मपापम् ॥	029c  
न नर्मयुक्तमनृतं हिनस्ति न स्त्रीषु राजन्न विवाहकाले ।	030a  
प्राणात्यये सर्वधनापहारे पञ्चानृतान्याहुरपातकानि ॥	030c  
श्रद्दधानः शुभां विद्यां हीनादपि समाप्नुयात् ।	031a  
सुवर्णमपि चामेध्यादाददीताविचारयन् ॥	031c  
स्त्रीरत्नं दुष्कुलाच्चापि विषादप्यमृतं पिबेत् ।	032a  
अदूष्या हि स्त्रियो रत्नमाप इत्येव धर्मतः ॥	032c  
गोब्राह्मणहितार्थं च वर्णानां सङ्करेषु च ।	033a  
वैश्यो गृह्णीत शस्त्राणि परित्राणार्थमात्मनः ॥	033c  
सुरापो ब्रह्महा चैव गुरुतल्पगतस्तथा ।	034a  
अचिरेण महाराज पतितो वै भवत्युत ॥	034c  
सुवर्णहरणं स्तैन्यं विप्रस्वं चेति पातकम् ।	035a  
विहारो मद्यपानं च अगम्यागमनं तथा ॥	035c  
पतितैः सम्प्रयोगश्च ब्राह्मणीयोनितस्तथा ।	036a  
अनिर्देश्यानि मन्यन्ते प्राणान्तानीति धारणा ॥	036c  
संवत्सरेण पतति पतितेन सहाचरन् ।	037a  
याजनाध्यापनाद्दानान्न तु यानासनाशनात् ॥	037c  
एतानि हित्वातोऽन्यानि निर्देश्यानीति धारणा ।	038a  
निर्देश्यकेन विधिना कालेनाव्यसनी भवेत् ॥	038c  
अनुत्तीर्य न होतव्यं प्रेतकर्मण्युपाश्रिते ।	039a  
त्रिषु त्वेतेषु पूर्वेषु न कुर्वीत विचारणम् ॥	039c  
अमात्यान्वा गुरून्वापि जह्याद्धर्मेण धार्मिकः ।	040a  
प्रायश्चित्तान्यकुर्वाणा नैते कुर्वन्ति संविदम् ॥	040c  
अधर्मकारी धर्मेण तपसा हन्ति किल्बिषम् ।	041a  
ब्राह्मणायावगुर्येत स्पृष्टे गुरुतरं भवेत् ॥	041c  
अस्तेनं स्तेन इत्युक्त्वा द्विगुणं पापमाप्नुयात् ।	042a  
त्रिभागं ब्रह्महत्यायाः कन्यां प्राप्नोति दुष्यति ।	042c  
यस्तु दूषयिता तस्याः शेषं प्राप्नोति पाप्मनः ॥	042e  
ब्राह्मणानवगर्ह्येह स्पृष्ट्वा गुरुतरं भवेत् ।	043a  
वर्षाणां हि शतं पापः प्रतिष्ठां नाधिगच्छति ॥	043c  
सहस्रं चैव वर्षाणां निपत्य नरकं वसेत् ।	044a  
तस्मान्नैवावगुर्याद्धि नैव जातु निपातयेत् ॥	044c  
शोणितं यावतः पांसून्सङ्गृह्णीयाद्द्विजक्षतात् ।	045a  
तावतीः स समा राजन्नरके प्रतिपद्यते ॥	045c  
भ्रूणहाऽऽहवमध्ये तु शुध्यते शस्त्रपाततः ।	046a  
आत्मानं जुहुयादग्नौ समिद्धे तेन शुध्यते ॥	046c  
सुरापो वारुणीमुष्णां पीत्वा पापाद्विमुच्यते ॥	047ac  
तया स काये निर्दग्धे मृत्युं वा प्राप्य शुध्यति ।	048a  
लोकांश्च लभते विप्रो नान्यथा लभते हि सः ॥	048c  
गुरुतल्पमधिष्ठाय दुरात्मा पापचेतनः ।	049a  
शिलां ज्वलन्तीमासाद्य मृत्युना सोभिशुध्यति ॥	049c  
अथवा शिश्नवृषणावादायाञ्जलिना स्वयम् ।	050a  
नैर्ऋतीं दिशमास्थाय निपतेत्सत्वजिह्मगः ॥	050c  
ब्राह्मणार्थेऽपि वा प्राणान्सन्त्यजंस्तेन शुध्यति ॥	051ac  
अश्वमेधेन वाऽपीष्ट्वा अथवा गोसवेन वा ।	052a  
मरुत्सोमेन वा सम्यगिह प्रेत्य च पूज्यते ॥	052c  
तथैव द्वादशसमाः कापोतं धर्ममाचरेत् ।	053a  
एककालं चरेद्भैक्षं स्वकर्मोदाहरञ्जने ॥	053c  
एवं वा तपसा युक्तो ब्रह्महा सवनी भवेत् ।	054a  
एवं गर्भमविज्ञातमात्रेयीं वा निपातयेत् ॥	054c  
द्विगुणा ब्रह्महत्या वै आत्रेयीहिंसने भवेत् ।	055a  
सुरापी नियताहारो ब्रह्मचारी क्षपाचरः ॥	055c  
ऊर्ध्वं त्रिभ्योऽपि वर्षेभ्यो यजेताग्निष्टुता परम् ।	056a  
ऋषभैकसहस्रं वा गा दत्त्वा शौचमाप्नुयात् ॥	056c  
वैश्यं दत्त्वा तु वर्षे द्वे ऋषभैकशतं च गाः ।	057a  
शूद्रं हत्वाऽब्दमेवैकमृषभं च शतं च गाः ॥	057c  
श्ववराहखरान्हत्वा शौद्रमेव व्रतं चरेत् ।	058a  
मार्जारचाषमण्डूकान्काकं व्यालं च मूषिकम् ॥	058c  
उक्तः पशुवधे दोषो राजन्प्राणिनिपातनात् ।	059a  
\'अनस्थिकेषु गोमूत्रं पानमेकं प्रचक्षते ।\'	059c  
प्रायश्चित्तान्यथान्यानि प्रवक्ष्याम्यनुपूर्वशः ॥	059e  
तल्पे वाऽन्यस्य चौर्ये च पृथक् संवत्सरं चरेत् ।	060a  
त्रीणि श्रोत्रियभार्यायां परदारे च द्वे स्मृते ॥	060c  
काले चतुर्थे भुञ्जानो ब्रह्मचारी व्रती भवेत् ।	061a  
स्थानासनाभ्यां विहरेत्त्रिरह्नाऽभ्युपयन्नपः ॥	061c  
\'एवमेव चरन्राजंस्तस्मात्पापात्प्रमुच्यते ।	062a  
\'एवमेव निराकर्ता यश्चाग्नीनपविध्यति ॥	062c  
त्यजत्यकारणे यश्च पितरं मातरं गुरुम् ।	063a  
पतितः स्यात्स कौरव्य यथा धर्मेषु निश्चयः ॥	063c  
ग्रासाच्छादनयानं च शयनं ह्यासनं तथा ।	064a  
\'ब्रह्मचारी द्विजेभ्यश्च दत्त्वा पापात्प्रमुच्यते ॥\'	064c  
भार्यायां व्यभिचारिण्यां निरुद्धायां विशेषतः ।	065a  
यत्पुंसः परदारेषु तदेनां चारयेद्व्रतम् ||	065c  
श्रेयांसं शयने हित्वा पापीयांसं समृच्छति ।	066a  
श्वभिस्तमर्दयेद्राजा संस्थाने बहुविस्तरे ॥	066c  
पुमांसं बन्धयेत्पाशैः शयने तप्त आयसे ।	067a  
अप्यादधीत दारूणि तत्र दह्येत पापकृत् ॥	067c  
एष दण्डो महाराज स्त्रीणां भर्तृव्यतिक्रमे ।	068a  
संवत्सरोऽभिशस्तस्य दुष्टस्य द्विगुणो भवेत् ॥	068c  
द्वे तस्य त्रीणि वर्षाणि चत्वारि सहसेविनः ।	069a  
कुमारः पञ्चवर्षाणि चरेद्भैक्षं मुनिव्रतः ॥	069c  
परिवित्तिः परिवेत्ता या चैव परिविद्यते ।	070a  
पाणिग्राहस्त्वधर्मेण सर्वे ते पतिताः स्मृताः ॥	070c  
चरेयुः सर्व एवैते वीरहा यद्व्रतं चरेत् ।	071a  
चान्द्रायणं चरेन्मासं कृच्छ्रं वा पापशुद्धये ॥	071c  
परिवेत्ता प्रयच्छेत तां स्नुषां परिवित्तये ।	072a  
ज्येष्ठेन त्वभ्यनुज्ञातो यवीयानप्यनन्तरम् ।	072c  
एनसो मोक्षमाप्नोति तौ च सा चैव धर्मतः ॥	072e  
अमानुषीषु गोवर्जमनादिष्टं न दुष्यति ।	073a  
अधिष्ठातारमत्तारं पशूनां पुरुषं विदुः ॥	073c  
परिधायोर्ध्ववालं तु पात्रमादाय मृन्मयम् ।	074a  
चरेत्सप्तगृहान्भैक्षं स्वकर्म परिकीर्तयन् ॥	074c  
तथैव लब्धभोजी स्याद्द्वादशाहात्स शुध्यति ।	075a  
चरेत्संवत्सरं चापि तद्व्रतं येन कृन्तति ॥	075c  
भवेत्तु मानुषेष्वेवं प्रायश्चिमनुत्तमम् ।	076a  
दानं वा दानशक्तेषु सर्वमेतत्प्रकल्पयेत् ॥	076c  
अनास्तिकेषु गोमात्रं दानमेकं प्रचक्षते ।	077a  
श्ववराहमनुष्याणां कुक्कुटस्य खरस्य च ॥	077c  
मांसं मूत्रं पुरीषं च प्राश्य संस्कारमर्हति ।	078a  
ब्राह्मणस्तु सुरापस्य गन्धमादाय सोमपाः ॥	078c  
अपस्र्र्यहं पिबेदुष्णाः संयतात्मा जितेन्द्रियः ।	079a  
अपः पीत्वा तु स पुनर्वायुभक्षो भवेत्त्र्यहम् ॥	079c  
एवमेतत्समुद्दिष्टं प्रायश्चित्तनिषेवणम् ।	080a  
ब्राह्मणस्य विशेषेण यदज्ञानेन जायते ॥ 	080c  

इति श्रीमन्महाभारते शान्तिपर्वणि आपद्धर्मपर्वणि त्रिषष्ट्यधिकशततमोऽधअयायः ॥ 163 ॥

12-163-2 निःस्वो निर्धनः ॥ 12-163-3 अन्यत्र उक्तेभ्योऽन्यत्रापि ब्राह्मणेषु अन्येभ्योऽब्राह्मणेभ्यः कृतान्नं पक्वान्नं न विधीयते । तेभ्योऽप्यकृतान्नं देयमिति भावः ॥ 12-163-6 ब्राह्मणस्य यज्ञः एकेनांशेन स्त्र्याद्यङ्गनाशेन प्रतिरुद्धः स्यात्तर्हि तस्य वैश्यस्य तद्धनं पार्थिवो यज्ञार्थं हरेदिति द्वितीयेन सम्बन्धः । दोषेणैकेन यज्वन इति ध. पाठः ॥ 12-163-11 भक्तानि षडनश्नतः त्र्यहमुपोषितस्य ॥ 12-163-13 बालिश्यादित्यनेन क्षत्रियस्यैव स दोष इत्युक्तम् ॥ 12-163-21 परिवेष्टा आहुतिप्रक्षेप्ता । कन्यायुवत्योः स्मार्ताग्निहोमे स्वयं पत्न्यपि वा पुत्रः कुमार्यन्तेवासी वेत्याश्वलायनवचनादधिकृतयोरत्रापि प्रसक्तेर्निषेध उक्तः ॥ 12-163-26 आसते मिथुनीभवन्ति ॥ 12-163-27 उदपानः कूपस्तदेकोदके एककूपोपजीव्ये इत्यर्थः ॥ 12-163-28 अभार्यामपरिणीतां शयने बिभ्रद्ब्राह्मणस्तथा शूद्रं वृद्धं महानिति मन्यमानस्तथाऽब्राह्मणं क्षत्रियं वैश्यं वा वृद्धं मन्यमानस्तृणेषु यद्यासीतोपविष्टः स यथा संशुध्येत तथा तथा शृण्विति सार्धार्थः ॥ 12-163-29 विहरन् करोतीति सम्बन्धः ॥ 12-163-36 अनिर्देश्यानि बुद्धिपूर्वकानि चेदत्र प्रायश्चित्तं नास्तीत्यर्थः । किं तर्हि मरणान्तमेव प्रायश्चित्तमिति धारणानिश्चयः । ब्राह्मणीयोनितः । अब्राह्मणस्य ब्राह्मणीगमनादित्यर्थः ॥ 12-163-37 याजनादित्रयेण सद्यः पतति नतु यानादिना । तेन तु वर्षेण पततीत्यर्थः ॥ 12-163-38 एतानि पञ्चमहापापानि । अन्यानि तु निर्देश्यानि सप्रायश्चित्तानि । अव्यसनी पुनः पापरुचिर्न स्यात् ॥ 12-163-39 पूर्वेषु त्रिषु सुरापब्रह्मघ्नगुरुतल्पगेषु तेषु मृतेषु सपिण्डानामाशौचाभावात्तेषां प्रेतकर्मनिषेधाच्चेति भावः ॥ 12-163-43 अवगर्ह्य विनिन्द्य । स्पृष्ट्वाऽर्थचन्द्रादिनापनोद्य । गुरुतरं शेषादप्यधिकं पातकं तस्य फलम् ॥ 12-163-46 आहवमध्ये गोब्राह्मणरक्षार्थं सङ्ग्रामे शस्त्रेण हतश्चेद्ब्राह्महा शुध्यते ॥ 12-163-54 सवनीत्रिषवणस्रायी । आत्रेयीं प्राप्तगर्भां स्त्रियम् ॥ 12-163-60 पृथक् एकैकस्योपपातकस्य प्रायश्चित्तं संवत्सरं चरेत् ॥ 12-163-68 अभिशस्तस्य प्रायश्चित्तं सद्योऽकुर्वतः ॥ 12-163-69 तस्य पतितस्य सहसेविनः संसर्गिणः ॥ 12-163-72 परिवेत्ता कनिष्ठः परिवित्तये ज्येष्ठाय भार्यां स्नुषात्वेन प्रयच्छेत् । एतां स्वेनाभुक्तां तवैवेयं स्नुषेति मानपूर्वकं समर्पयेत् । तदा ज्येष्ठानुज्ञातो यवीयानन्तरं तां स्वीकुर्यात् । पाणिग्राहेण स्वदोषे क्षमापिते त्रयोऽपि पापान्मुच्यन्त इति सार्धश्लोकार्थः ॥ 12-163-73 अमानुषीषु पशुजातिषु ॥ 12-163-74 ऊर्ध्ववालं चमरीपुच्छं परिधाय रङ्गेऽव्रतरन् ब्राह्मण एवैतत्प्रायश्चित्तं कुर्यात् ॥ 12-163-75 येन परिधानेन हेतुभूतेन ऊर्ध्वंवालं यः कृन्तति छिनत्ति स उक्तं व्रतं संवत्सरं चरेत् ॥ 12-163-77 अनास्तिकेषु आस्तिकेषु ॥
