अध्यायः 182

भरद्वाजम् प्रति भृगुणा वृक्षादीनामपि भौतिकत्वचैतन्यादिसमर्थनम् ॥ 1 ॥
भरद्वाज उवाच 	001  
त एते धातवः पञ्च ब्रह्मा यानसृजत्पुरा ।	001a  
आवृता यैरिमे लोका महाभूताभिसञ्ज्ञिताः ॥	001c  
यदाऽसृजत्सहस्राणि भूतानां स महामतिः ।	002a  
पञ्चानामेव भूतत्वं कथं समुपपद्यते ॥	002c  
भृगुरुवाच 	003  
अमितानां महाशब्दो भूतानां याति सम्भवम् ।	003a  
ततस्तेषां महाभूतशब्दोऽयमुपपद्यते ॥	003c  
चेष्टा वायुः खमाकाशमूष्माऽग्निः सलिलं द्रवः ।	004a  
पृथिवी चात्र सङ्घातः शरीरं पाञ्चभौतिकम् ॥	004c  
इत्येतैः पञ्चभिर्भूतैर्युक्तं स्थावरजङ्गमम् ।	005a  
श्रोत्रं घ्राणं रसः स्पर्शो दृष्टिश्चेन्द्रियसञ्ज्ञिताः ॥	005c  
भरद्वाज उवाच 	006  
पञ्चभिर्यदि भूतैस्तु यक्ताः स्थावरजङ्गमाः ।	006a  
स्थावराणां न दृश्यन्ते शरीरे पञ्च धातवः ॥	006c  
अनूष्मणामचेष्टानां घनानां चैव तत्त्वतः ।	007a  
वृक्षाणां नोपलभ्यन्ते शरीरे पञ्च धातवः ॥	007c  
न शृणुन्ति न पश्यन्ति न गन्धरसवेदिनः ।	008a  
न च स्पर्शं विजानन्ति ते कथं पाञ्चभौतिकाः ॥	008c  
अद्रवत्वादनग्नित्वादभूतित्वादवायुतः ।	009a  
आकाशस्याप्रमेयत्वाद्वृक्षाणां नास्ति भौतिकम् ॥	009c  
भृगुरुवाच 	010  
घनानामपि वृक्षाणामाकाशोऽस्ति न संशयः ।	010a  
तेषां पुष्पफलव्यक्तिर्नित्यं समुपपद्यते ॥	010c  
ऊष्मतो म्लायते वर्णं त्वक्फलं पुष्पमेव च ।	011a  
म्लायते शीर्यते चापि स्पर्शस्तेनात्र विद्यते ॥	011c  
वाय्वग्न्यशनिनिष्पेषैः फलं पुष्पं विशीर्यते ।	012a  
श्रोत्रेण गृह्यते शब्दस्तस्माच्छृण्वन्ति पादपाः ॥	012c  
वल्ली वेष्टयते वृक्षं सर्वतश्चैव गच्छति ।	013a  
न ह्यदृष्टेश्च मार्गोऽस्ति तस्मात्पश्यन्ति पादपाः ॥	013c  
पुण्यापुण्यैस्तथा गन्धैर्धूपैश्च विविधैरपि ।	014a  
अरोगाः पुष्पिताः सन्ति तस्माज्जिघ्रन्ति पादपाः ॥	014c  
पादैः सलिलपानाच्च व्याधीनां चापि दर्शनात् ।	015a  
व्याधिप्रतिक्रियत्वाच्च विद्यते रसनं द्रुमे ॥	015c  
वक्त्रेणोत्पलनालेन यथोर्ध्वं जलमाददेत् ।	016a  
तथा पवनसंयुक्तः पादैः पिबति पादपः ॥	016c  
सुखदुःखयोश्च ग्रहणाच्छिन्नस्य च विरोहणात् ।	017a  
जीवं पश्यामि वृक्षाणामचैतन्यं न विद्यते ॥	017c  
तेन तज्जलमादत्तं जरयत्यग्निमारुतौ ।	018a  
आहारपरिणामाच्च स्नेहो वृद्धिश्च जायते ॥	018c  
जङ्गमानां च सर्वेषां शरीरे पञ्च धातवः ।	019a  
प्रत्येकशः प्रभिद्यन्ते यैः शरीरं विचेष्टते ॥	019c  
त्वक्च मांसं तथाऽस्थीनि मज्जा स्नायुश्च पञ्चमम् ।	020a  
इत्येतदिह सङ्घातं शरीरे पृथिवीमयम् ॥	020c  
तेजो ह्यग्निस्तथा क्रोधश्चक्षुरूष्मा तथैव च ।	021a  
अग्निर्जरयते यच्च पञ्चाग्नेयाः शरीरिणः ॥	021c  
श्रोत्रं घ्राणं तथाऽऽस्यं च हृदयं कोष्ठमेव च ।	022a  
आकाशात्प्राणिनामेते शरीरे पञ्च धातवः ॥	022c  
श्लेष्मा पित्तमथ स्वेदो वसा शोणितमेव च ।	023a  
इत्यापः पञ्चधा देहे भवन्ति प्राणिनां सदा ॥	023c  
प्राणात्प्राणयते प्राणी व्यानाद्व्यायच्छते तथा ।	024a  
गच्छत्यपाने वाक्चैव समानने समः स्थितः ॥	024c  
उदानादुच्छ्वसिति च प्रतिभेदाच्च भाषते ।	025a  
इत्येते वायवः पञ्च चेष्टयन्तीह देहिनम् ॥	025c  
भूमेर्गन्धगुणान्वेत्ति रसं चाद्भ्यः शरीरवान् ।	026a  
ज्योतेः पश्यति रूपाणि स्पर्शं वेत्ति च वायुतः ।	026c  
\'शब्दं शृणोति च तदैवाकाशात्तु शरीरवान् ॥	026e  
गन्धः स्पर्शो रसो रूपं शब्दश्चात्र गुणाः स्मृताः ।	027a  
तस्य गन्धस्य वक्ष्यामि विस्तराभिहितान्गुणान् ॥	027c  
इष्टश्चानिष्टगन्धश्च मधुरः कटुरेव च ।	028a  
निर्हारी संहतः स्निग्धो रूक्षो विशद एव च ।	028c  
एवं नवविधो ज्ञेयः पार्थिवो गन्धविस्तरः ॥	028e  
ज्योतिः पश्यति चक्षुर्भ्यां स्पर्शं वेत्ति च वायुना ।	029a  
शब्दः स्पर्शश्च रूपं च रसश्चापि गुणाः स्मृताः ॥	029c  
रसज्ञानं तु वक्ष्यामि तन्मे निगदतः शृणु ।	030a  
रसो बहुविधः प्रोक्तः सूरिभिः प्रथितात्मभिः ॥	030c  
मधुरो लवणस्तिक्तः कषायोऽम्लः कटुस्तथा ।	031a  
एवं षड्विधविस्तारो रसो वारिमयः स्मृतः ॥	031c  
शब्दः स्पर्शश्च रूपं च त्रिगुणं ज्योतिरुच्यते ।	032a  
ज्योतिः पश्यति रूपाणि रूपं च बहुधा स्मृतम् ।	032c  
ह्रस्वो दीर्घस्तथा स्थूलश्चतुरस्रोऽणुवृत्तवान् ॥	032e  
शुक्लः कृष्णस्तथा रक्तः पीतो नीलारुणस्तथा ।	033a  
कठिनश्चिक्कणः श्लक्ष्णः पिच्छिलो मृदुदारुणः ।	033c  
एवं द्वादशविस्तारो ज्योतीरूपगुणः स्मृतः ॥	033e  
शब्दस्पर्शौ च विज्ञेयौ द्विगुणो वायुरित्युत ।	034a  
वायव्यस्तु गुणः स्पर्शः स्पर्शश्च बहुधा स्मृतः ॥	034c  
उष्णः शीतः सुखो दुःखः स्निग्धो विशद एव च ।	035a  
तथा खरो मृदू रूक्षो लघुर्गुरुतरोऽपि च ।	035c  
एवं द्वादशधा स्पर्शो वायव्यो गुण उच्यते ॥	035e  
तत्रैकगुणमाकाशं शब्द इत्येव तत्स्मृतम् ।	036a  
तस्य शब्दस्य वक्ष्यामि विस्तरं विविधात्मकम् ॥	036c  
षड्ज ऋषभगान्धारौ मध्यमो धैवतस्तथा ।	037a  
पञ्चमश्चापि विज्ञेयस्तथा चापि निषादवान् ॥	037c  
एष सप्तविधः प्रोक्तः शब्द आकाशसम्भवः ।	038a  
त्र्यैस्वर्येण तु सर्वत्र स्थितोऽपि पटहादिषु ॥	038c  
[मृदङ्गभेरीशङ्खानां स्तनयित्नो रथस्य च ।	039a  
यः कश्चिच्छ्रूयते शब्दः प्राणिनो प्राणिनोऽपि वा ।	039c  
एतेषामेव सर्वेषां विषये सम्प्रकीर्तितः ॥	039e  
एवं बहुविधाकारः शब्द आकाशसम्भवः ।	040a  
आकाशजं शब्दमाहुरेभिर्वायुगुणैः सह ॥]	040c  
अव्याहतैश्चेतयते न वेत्ति विषमस्थितैः ।	041a  
आप्याय्यन्ते च ते नित्यं धातवस्तैस्तु धातुभिः ॥	041c  
आपोऽग्निर्मारुतश्चैव नित्यं जाग्रति देहिषु ।	042a  
मूलमेते शरीरस्य व्याप्य प्राणानिह स्थिताः ॥ 	042c  

इति श्रीमन्महाभारते शान्तिपर्वणि मोक्षधर्मपर्वणि द्व्यशीत्यधिकशततमोऽध्यायः ॥ 182 ॥

12-182-1 पञ्चधातव आकाशादयः ये महाभूतसञ्ज्ञाः यैश्च लोका आवृता इति योजना ॥ 12-182-2 भूतानां प्राणिनाम् ॥ 12-182-4 खं सुषिरम् । अत्र शरीरे द्रवो लोहितादिसङ्घातः । कठिनं मांसास्थ्यादि ॥ 12-182-5 श्रोत्रं खं घ्राणं पृथिवी रसो रसनेन्द्रियं जलं स्पर्शः स्पर्शनेन्द्रियं त्वग्वायुः दृष्टिश्चक्षुरिन्द्रियं तेजः ॥ 12-182-9 अप्रमेयत्वादप्रतीयमानत्वात् । 12-182-16 नालेन नलिकया ॥ 12-182-18 तेन वृक्षेण । जरयति जरयतः ॥ 12-182-21 शरीरिणोऽन्तर्गतोऽग्निस्तेजः क्रोधचक्षुरूष्मजाठररूप इति पञ्चाग्नेयाः ॥ 12-182-22 श्रोत्रमिन्द्रियम् । घ्राणं नासारन्ध्रे । कोष्ठमन्नादिस्थानम् ॥ 12-182-24 व्यायच्छते बलसाध्यमुद्यमं करोति ॥ 12-182-25 प्रतिभेदादुरःकण्ठशिरःस्थानभेदात् ॥ 12-182-26 भूमेर्भूम्या घ्राणरूपया । अद्भ्य इति रसनेन ॥ 12-182-28 पार्थिवः पृथिव्याश्रितो मुख्यो गुणः ॥ 12-182-29 ज्योतिः पृथिव्यादिरूपम् । वायुना त्वगिन्द्रियेण । गुणा अप्रधानभूताः एवं जलादावप्येकैको मुख्य इतरेऽप्रधाना इति द्रष्टव्यम् ॥
