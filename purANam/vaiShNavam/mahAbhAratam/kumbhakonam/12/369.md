अध्यायः 369

नागपत्न्या प्रवासादागतं स्वभर्तारम् प्रति ब्राह्मणवचननिवेदनम् ॥ 1 ॥
भीष्म उवाच 	001  
अथ काले बहुतिथे पूर्णे प्राप्तो भुजङ्गमः ।	001a  
दत्ताभ्यनुज्ञः स्वं वेश्म कृतकर्मा विवस्वता ॥	001c  
तं भार्याऽप्युपचक्राम पादशौचादिभिर्गुणैः ।	002a  
उपपन्नां च तां साध्वीं पन्नगः पर्यपृच्छत ॥	002c  
अथ त्वमसि कल्याणि देवतातिथिपूजने ।	003a  
पूर्वमुक्तेन विधिना युक्ता कर्मसु वर्तसे ॥	003c  
न खल्वस्यकृतार्थेन स्त्रीबुद्ध्या मार्दवीकृता ।	004a  
मद्वियोगेन सुश्रोणि विमुक्ता धर्मसेतुना ॥	004c  
नागभार्योवाच 	005  
शिष्याणां गुरुशुश्रूषा विप्राणां वेदधारणम् ।	005a  
भृत्यानां स्वामिवचनं राज्ञो लोकानुपालनम् ॥	005c  
सर्वभूतपरित्राणं क्षत्रधर्म इहोच्यते ।	006a  
वैश्यानां यज्ञसंवृत्तिरातिथेयसमन्विता ॥	006c  
विप्रक्षत्रियवैश्यानां शुश्रूषा शूद्रकर्म तत् ।	007a  
गृहस्थधर्मो नागेन्द्र सर्वभूतहितैषिता ॥	007c  
नियताहारता नित्यं व्रतचर्या यथाक्रमम् ।	008a  
धर्मो हि धर्मसम्बन्धादिन्द्रियाणां विशेषतः ॥	008c  
अहं कस्य कुतो वाऽपि कः को मे ह भवेदिति ।	009a  
प्रयोजनमतिर्नित्यमेवं मोक्षाश्रमे वसेत् ॥	009c  
पतिव्रतात्वं भार्यायाः परमो धर्म उच्यते ।	010a  
तवोपदेशान्नागेन्द्र तच्च तत्त्वेन वेद्मि वै ॥	010c  
साऽहं धर्मं विजानन्ती धर्ननित्ये त्वयि स्थिते ।	011a  
सत्पथं कथमुत्सृज्य यास्यामि विपथं पथः ॥	011c  
देवतानां महाभाग धर्मचर्या न हीयते ।	012a  
अतिथीनां च सत्कारे नित्ययुक्ताऽस्म्यतन्द्रिता ॥	012c  
सप्ताष्टदिवसास्त्वद्य विप्रस्येहागतस्य वै ।	013a  
तच्च कार्यं न मे ख्याति दर्शनं तव काङ्क्षति ॥	013c  
गोमत्यास्त्वेष पुलिने त्वद्दर्शनसमुत्सुकः ।	014a  
आसीनो वर्तयन्ब्रह्म ब्राह्मणः संशितव्रतः ॥	014c  
अहं त्वनेन नागेन्द्र सत्यपूर्वं समाहिता ।	015a  
प्रस्थाप्यो मत्सकाशं स सम्प्राप्तो भुजगोत्तमः ॥	015c  
एतच्छ्रुत्वा महाप्राज्ञ तत्र गन्तुं त्वमर्हसि ।	016a  
दातुमर्हसि वा तस्य दर्शनं दर्शनश्रवः ॥ 	016c  

इति श्रीमन्महाभारते शान्तिपर्वणि मोक्षधर्मपर्वणि एकोनसप्तत्यधिकत्रिशततमोऽध्यायः ॥ 369 ॥

12-369-4 अकृतार्थेन धर्मसेतुना ॥ 12-369-5 विप्राणां वेदपालनमिति ट. पाठः ॥ 12-369-6 सर्वेषामेव वर्णानामातिथेयसमन्वितेति ट. पाठः ॥ 12-369-8 धर्मसम्बन्धात्क्षत्रियाणां विशेषत इति ट. पाठः ॥ 12-369-13 मे माम् प्रति । ख्याति कथयति ॥ 12-369-14 वर्तयन् आवर्तयन् । ब्रह्म वेदम् ॥ 12-369-16 दर्शनश्रवः हे सर्प । दर्शनं दर्शनार्थिन इति ट. पाठः ॥
