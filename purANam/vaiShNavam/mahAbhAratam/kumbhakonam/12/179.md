अध्यायः 179

भीष्मेण युधिष्ठिरम् प्रति तपोदानादिसत्कर्मणामपि परम्परया सुखसाधनताकथनम् ॥ 1 ॥
युधिष्ठिर उवाच 	001  
यद्यस्ति दत्तमिष्टं वा तपस्तप्तं तथैव च ।	001a  
गुरूणां वाऽपि शुश्रूषा तन्मे ब्रूहि पितामह ॥	001c  
भीष्म उवाच 	002  
\'यथाऽस्मिंश्च तथा तत्र जानीयां नृपसत्तम ।	002a  
दुष्कर्तारो यथा लोके यत्कुर्वन्ति तथा शृणु ॥\'	002c  
आत्मनाऽनर्थयुक्तेन पापे निविशते मनः ।	003a  
स्वकर्म कलुषं कृत्वा दुःखे महति धीयते ॥	003c  
दुर्भिक्षादेव दुर्भिक्षं क्लेशात्क्लेशं भयाद्भयम् ।	004a  
मृतेभ्यः प्रमृता यान्ति दरिद्राः पापकारिणः ॥	004c  
उत्सवादुत्सवं यान्ति स्वर्गात्स्वर्गं सुखात्सुखम् ।	005a  
श्रद्दधानाश्च दान्ताश्च सत्वस्थाः शुभकारिणः ॥	005c  
व्यालकुञ्जरदुर्गेषु सर्पचोरभयेषु च ।	006a  
हस्तावापेन गच्छन्ति नास्तिकाः किमतःपरम् ॥	006c  
प्रियदेवातिथेयाश्च वदान्याः प्रियसाधवः ।	007a  
क्षेम्यमात्मवतां मार्गमास्थिता हस्तदक्षिणम् ॥	007c  
पुलाका इव धान्येषु पुत्तिका इव पक्षिषु ।	008a  
तद्विधास्ते मनुष्येषु येषां धर्मो न कारणम् ॥	008c  
सुशीघ्रमपि धावन्तं विधानमनुधावति ।	009a  
शेते सह शयानेन येनयेन यथाकृतम् ॥	009c  
उपतिष्ठति तिष्ठन्तं गच्छन्तमनुगच्छति ।	010a  
करोति कुर्वतः कर्म छायेवाऽनुविधीयते ॥	010c  
येनयेन यथा यद्यत्पुरा कर्म समार्जितम् ।	011a  
तत्तदेव नरो भुङ्क्ते नित्यं विहितमात्मना ॥	011c  
स्वकर्मफलनिक्षेपं विधानपरिरक्षितम् ।	012a  
भूतग्राममिमं कालः समन्तात्परिकर्षति ॥	012c  
अचोद्यमानानि यथा पुष्पाणि च फलानि च ।	013a  
स्वं कालं नातिवर्तन्ते तथा कर्म पुराकृतम् ॥	013c  
सम्मानश्चावमानश्च लाभालाभौ क्षयोदयौ ।	014a  
प्रवृत्तानि विवर्तन्ते विधानान्ते पुनःपुनः ॥	014c  
आत्मना विहितं दुःखमात्मना विहितं सुखम् ।	015a  
गर्भशय्यामुपादाय भुज्यते पौर्वदेहिकम् ॥	015c  
बालो युवा च वृद्धश्च यत्करोति शुभाशुभम् ।	016a  
तस्यान्तस्यामवस्थायां भुङ्क्ते जन्मनिजन्मनि ॥	016c  
यथा धेनुसहस्रेषु वत्सो विन्दति मातरम् ।	017a  
तथा पूर्वकृतं कर्म कर्तारमनुगच्छति ॥	017c  
सङ्क्लिन्नमग्रतो वस्त्रं पश्चाच्छुध्यति वारिणा ।	018a  
\'दुष्कर्मापि तथा पश्चात्पूयते पुण्यकर्मणा ॥	018c  
तपसा तप्यते देहस्तपसा विन्दते महत् |	019a  
उपवासैः प्रतप्तानां दीर्घं सुखमनन्तरम् ॥	019c  
दीर्घकालेन तपसा सेवितेन तपोवने ।	020a  
धर्मनिर्धूतपापानां संसिद्ध्यन्ते मनोरथाः ॥	020c  
शकुनीनामिवाकाशे मत्स्यानामिव चोदके ।	021a  
पदं यथा न दृश्येत तथा धर्मविदां गतिः ॥	021c  
अलमन्यैरुपालम्भैः कीर्तितैश्च व्यतिक्रमैः ।	022a  
पेशलं चानुरूपं च कर्तव्यं हितमात्मनः ॥ 	022c  

इति श्रीमन्महाभारते शान्तिपर्वणि मोक्षधर्मपर्वणि एकोनाशीत्यधिकशततमोऽध्यायः ॥ 179 ॥

12-179-1 यद्यस्ति सफलमित्यध्याहारः । दत्तेष्टे गृहस्थस्य धर्मः । तपो वानप्रस्थस्य । गुरुशुश्रूषा ब्रह्मचारिणः ॥ 12-179-3 नास्तिक्यमनर्थः तेन युक्तेनात्मना कुशास्त्रजिताध्यावसयेन । कलुषं पापम् ॥ 12-179-4 मृतेभ्यः प्रमृतं यान्तीति झ. पाठः । तत्र मृतेभ्यो मरणेभ्यः । प्रमृतं मरणान्तरम् । अविलम्बेन पुनःपुनर्म्रियन्त इत्यर्थः ॥ 12-179-5 धनाढ्याः शुभकारिण इति झ. पाठः ॥ 12-179-6 हस्ताववाप्येते प्रवेश्येते यस्मिन्निति हस्तावापो हस्तनिगडस्तेन निगडिताः सन्तो नास्तिका राष्ट्राद्दूरीकृता व्यालादिमत्सु वनेषु गच्छन्तीत्यर्थः ॥ 12-179-7 आतिथेयमतिथिहितं मृष्टान्नदानादि । आत्मवतां जितचित्तानाम् । हस्तदक्षिणं हस्तोपलक्षितेन तत्कर्तव्येन दानादिना कर्मणा दक्षिणमनुकूलम् ॥ 12-179-8 पुलाका गर्तोष्मणा भक्तसिक्थवन्नष्ठवीजभावाः । पुत्तिका मशकाः । कारणं सुखादिहेतुः ॥ 12-179-9 विधानं प्राक्कर्म धावन्तं यतमानमनुधावति फलप्रदानेनानुसरति । येन येन यथा कृतं तं तं प्रति तथा प्राक्कर्म फलदमफलदं च भवति ॥ 12-179-10 कर्म प्राचीनं छायेवानुविधीयते पुरुषेण स्वस्यानुकूलं क्रियते ॥ 12-179-11 नित्यमपरिहार्यम् ॥ 12-179-12 स्वकर्मणः फलं स्वर्गपश्वादि तदेव निक्षेपरूपं विधानेन कर्मजन्यादृष्टेन रक्षितं भूतग्रामं प्रति कालः समनुकर्षति ॥ 12-179-18 सङ्क्लिन्नं मलेनेति शेषः ॥ 12-179-22 उपालम्भैराक्षेपवाक्यैः । व्यतिक्रमैरपराधैः । अलमुक्तैः पर्याप्तम् । पेशलं कौशलयुक्तं यथास्यात्तथा ॥
