अध्यायः 086

भीष्मेण युधिष्ठिरम् प्रति पुरलक्षणादिकथनम् ॥ 1 ॥
युधिष्ठिर उवाच 	001  
कथंविधं पुरं राजा स्वयमावस्तुमर्हति ।	001a  
कृतं वा कारयित्वा वा तन्मे ब्रूहि पितामह ॥	001c  
भीष्म उवाच 	002  
वस्तव्यं यत्र कौन्तेय सपुत्रज्ञातिबन्धुना ।	002a  
न्याय्यं च परिप्रष्टुं वृत्तिं गुप्तिं च भारत ॥	002c  
तस्मात्ते वर्तयिष्यामि दुर्गकर्म विशेषतः ।	003a  
श्रुत्वा तथा विधातव्यमनुष्ठेयं च यत्नतः ॥	003c  
षड्विधं दुर्गमास्थाय पुराण्यथ निवेशयेत् ।	004a  
सर्वसम्पत्प्रधानं च बाहुल्यं चापि सम्भवेत् ॥	004c  
धन्वदुर्गं महीदुर्गं गिरिदुर्गं तथैव च ।	005a  
मनुष्यदुर्गं मृद्दुर्गं वनदुर्गं च तानि षट् ॥	005c  
यत्पुरं दुर्गसम्पन्नं धान्यायुधसमन्वितम् ।	006a  
दृढप्राकारपरिखं हस्त्यश्वरथसङ्कुलम् ॥	006c  
विद्वांसः शिल्पिनो यत्र निचयाश्च सुसञ्चिताः ।	007a  
धार्मिकश्च जनो यत्र दाक्ष्यमुत्तममास्थितः ॥	007c  
ऊर्जस्विनरनागाश्वं चत्वरापणशोभितम् ।	008a  
प्रसिद्धव्यवहारं च प्रशान्तमकुतोभयम् ॥	008c  
सुप्रभं सानुनादं च सुप्रशस्तनिवेशनम् ।	009a  
शूराढ्यं प्राज्ञसम्पूर्णं ब्रह्मघोषानुनादितम् ॥	009c  
समाजोत्सवसम्पन्नं सदापूजितदैवतम् ।	010a  
वश्यामात्यबलो राजा तत्पुरं स्वयमाविशेत् ॥	010c  
तत्र कोशं बलं मित्रं व्यवहारं च वर्धयेत् ।	011a  
पुरे जनपदे चैव सर्वदोषान्निवर्तयेत् ॥	011c  
भाण्डागारायुधागारं प्रयत्नेनाभिवर्धयेत् ।	012a  
निचयान्वर्धयेत्सर्वांस्तथा यन्त्रकटङ्कटान् ॥	012c  
काष्ठलोहतुषाङ्गारदारुशृङ्गास्थिवैणवान् ।	013a  
मज्जास्नेहवसाक्षौद्रमौषधग्राममेव च ॥	013c  
शणं सर्जरसं धान्यमायुधानि शरांस्तथा ।	014a  
चर्म स्नायुं तथा वेत्रं मुञ्जवल्वजदन्ध्वनान् ॥	014c  
आशयाश्चोदपानाश्च प्रभूतसलिलाकराः ।	015a  
निरोद्धव्याः सदा राज्ञा क्षीरिणश्च महीरुहाः ॥	015c  
सत्कृताश्च प्रयत्नेन आचार्यर्त्विक्पुरोहिताः ।	016a  
महेष्वासाः स्थपतयः सांवत्सरचिकित्सकाः ॥	016c  
प्राज्ञा मेधाविनो दान्ता दक्षाः शूरा बहुश्रुताः ।	017a  
कुलीनाः सत्वसम्पन्ना युक्ताः सर्वेषु कर्मसु ॥	017c  
पूजयेद्धार्मिकान्राजा निगृह्णीयादधार्मिकान् ।	018a  
नियुञ्ज्याच्च प्रयत्नेन सर्ववर्णान्स्वकर्मसु ॥	018c  
बाह्यमाभ्यन्तरं चैव पौरजानपदं तथा ।	019a  
चारैः सुविदितं कृत्वा ततः कर्म प्रयोजयेत् ॥	019c  
चरान्मन्त्रं च कोशं च दण्डं चैव विशेषतः ।	020a  
अनुतिष्ठेत्स्वयं राजा सर्वं ह्यत्र प्रतिष्ठितम् ॥	020c  
उदासीनारिमित्राणां सर्वमेव चिकीर्षितम् ।	021a  
पुरे जनपदे चैव ज्ञातव्यं चारचक्षुषा ॥	021c  
ततस्तेषां विधातव्यं सर्वमेवाप्रमादतः ।	022a  
भक्तान्पूजयता नित्यं द्विषतश्च निगृह्णता ॥	022c  
यष्टव्यं क्रतुभिर्नित्यं दातव्यं चाप्यपीडया ।	023a  
प्रजानां रक्षणं कार्यं न कार्यं धर्मबाधकम् ॥	023c  
कृपणानाथवृद्धानां विधवानां च योषिताम् ।	024a  
योगक्षेमं च वृत्तिं च नित्यमेव प्रकल्पयेत् ॥	024c  
आश्रमेषु यथाकालं चैलभाजनभोजनम् ।	025a  
सदैवोपहरेद्राजा सत्कृयाभ्यर्च्य मान्य च ॥	025c  
आत्मानं सर्वकार्याणि तापसे राष्ट्रमेव च ।	026a  
निवेदयेत्प्रयत्नेन तिष्ठेत्प्रह्वश्च सर्वदा ॥	026c  
\'ते कस्याञ्चिदवस्थायां शरणं शरणार्थिने ।	027a  
राज्ञे दद्युर्यथाकामं तापसाः शंसितव्रताः ॥\'	027c  
सर्वार्थत्यागिनं राजा कुले जातं बहुश्रुतम् ।	028a  
पूजयेत्तादृशं दृष्ट्वा शयनासनभोजनैः ॥	028c  
तस्मिन्कुर्वीत विश्वासं राजा कस्याञ्चिदापदि ।	029a  
तापसेषु हि विश्वासमपि कुर्वन्ति दस्यवः ॥	029c  
तस्मिन्निधीनादधीत पुनः प्रत्याददीत च ।	030a  
न चाप्यभीक्ष्णं सेवेत भृशं वा प्रतिपूजयेत् ॥	030c  
अन्यः कार्यः स्वराष्ट्रेषु परराष्ट्रेषु चापरः ।	031a  
अटवीषु परः कार्यः सामन्तनगरेष्वपि ॥	031c  
तेषु सत्कारमानाभ्यां संविभागांश्च कारयेत् ।	032a  
परराष्ट्राटवीस्थेषु यथा स्वविषये तथा ॥	032c  
ते कस्याञ्चिदवस्थायां शरणं शरणार्थिने ।	033a  
राज्ञे दद्युर्यथाकामं तापसाः संशितव्रताः ॥	033c  
एष ते लक्षणोद्देशः सङ्क्षेपेण प्रकीर्तितः ।	034a  
यादृशे नगरे राजा स्वयमावस्तुमर्हति ॥ 	034c  

इति श्रीमन्महाभारते शान्तिपर्वणि राजधर्मपर्वणि षडशीतिममोऽध्यायः ॥ 86 ॥

12-86-5 धन्वा निर्जलदेशस्तदेव परितश्च दुर्गं धन्वदुर्गम् । महीदुर्गं कोटः ॥ 12-86-9 सानुनादं गीतवादित्रध्वनिमत् ॥ 12-86-12 निचयान् धान्यादिसङ्ग्रहान् । तथा यन्त्रालयायुधान् । इति झ. पाठः ॥ 12-86-14 दन्ध्वनान् ध्वनिमतो निःसाणादीन् । बन्धनानिति पाठान्तरे स्पष्टोऽर्थः ॥ 12-86-15 आशयाः निपानानि । उदपानाः कूपाः । निरोद्धव्या रक्षणीयाः ॥ 12-86-17 प्रज्ञा ग्रन्थार्थग्रहणसामर्थ्यम् । मेधा ऊहापोहकौशलम् ॥ 12-86-20 अनुतिष्ठेदालोचयेत् ॥ 12-86-22 विधातव्यं प्रतिकर्तव्यम् ॥ 12-86-26 तापसे तपस्विजने ॥ 12-86-29 विश्वासं नाधिकुर्वन्ति दस्यव इति ड. थ. पाठः ॥ । 12-86-30 निधीन् धनभाण्डानि । अभीक्ष्णं न सेवेत । दस्यूनां तत्सूचने तपस्विनाशापत्तेः न प्रतिपूजयेच्च ॥ 12-86-31 अन्यस्तापसः कार्यः सखित्वेन सम्पादनीयः ॥ 12-86-32 तेषु तत्तत्स्थानस्थेषु तापसेषु ॥
