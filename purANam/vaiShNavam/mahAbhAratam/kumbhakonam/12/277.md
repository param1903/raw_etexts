अध्यायः 277

भीष्मेण युधिष्ठिरम् प्रति धर्मार्थकामेषु धर्मस्यैव ज्यायस्त्वप्रतिपादककुण्डधारचरित्रप्रतिपादनम् ॥ 1 ॥
युधिष्ठिर उवाच 	001  
धर्ममर्थं च कामं च वेदाः शंसन्ति भारत ।	001a  
कस्य लाभो विशिष्टोऽत्र तन्मे ब्रूहि पितामह ॥	001c  
भीष्म उवाच 	002  
अत्र ते वर्तयिष्यामि इतिहासं पुरातनम् ।	002a  
कुण्डधारेण यत्प्रीत्या भक्तायोपकृतं पुरा ॥	002c  
अधनो ब्राह्मणः कश्चित्कामाद्धनमवैक्षत ।	003a  
यज्ञार्थं सततोऽर्थार्थी तपोऽतप्यत दारुणम् ॥	003c  
स निश्चयमथो कृत्वा पूजयामास देवताः ।	004a  
भक्त्या न चैवाध्यगच्छद्धनं सम्पूज्य देवताः ॥	004c  
ततश्चिन्तामनुप्राप्तः कतमद्दैवतं तु तत् ।	005a  
यन्मे द्रुतं प्रसीदेत मानुषैरजडीकृतम् ॥	005c  
सोऽथ सौम्येन मनसा देवानुचरमन्तिके ।	006a  
प्रत्यपश्यज्जलधरं कुण्डधारमवस्थितम् ॥	006c  
दृष्ट्वैव तं महाबाहुं तस्य भक्तिरजायत ।	007a  
अयं मे धास्यति श्रेयो वपुरेतद्धि तादृशम् ॥	007c  
सन्निकृष्टश्च देवस्य न चान्यैर्मानुषैर्वृतः ।	008a  
एष मे दास्यति धनं प्रभूतं शीघ्रमेव च ॥	008c  
ततो धूपैश्च गन्धैश्च माल्यैरुच्चावचैरपि ।	009a  
बलिभिर्विविधाभिश्च पूजयामास तं द्विजः ॥	009c  
ततस्त्वल्पेन कालेन तुष्टो जलधरस्तदा ।	010a  
तस्योपकारनियतामिमां वाचमुवाच ह ॥	010c  
ब्रह्मघ्ने च सुरापे च चोरे भग्नव्रते तथा ।	011a  
निष्कृतिर्विहिता सद्भिः कृतघ्ने नास्ति निष्कृतिः ॥	011c  
आशायास्तनयोऽधर्मः क्रोधोऽसूयासुतः स्मृतः ।	012a  
लोभः पुत्रो निकृत्यास्तु कृतघ्नो नार्हति प्रजाम् ॥	012c  
ततः स ब्राह्मणः स्वप्ने कुण्डधारस्य तेजसा ।	013a  
अपश्यत्सर्वभूतानि कुशेषु शयितस्तदा ॥	013c  
शमेन तपसा चैव भक्त्या च निरुपस्कृतः ।	014a  
शुद्धात्मा ब्राह्मणो रात्रौ निदर्शनमपश्यत ॥	014c  
माणिभद्रं स तत्रस्थं देवतानां महाद्युतिम् ।	015a  
अपश्यत महात्मानं व्यादिशन्तं युधिष्ठिर ॥	015c  
तत्र देवाः प्रयच्छन्ति राज्यानि च धनानि च ।	016a  
शुभैः कर्मभिरारब्धाः प्रच्छिदन्त्यशुभेषु च ॥	016c  
पश्यतामथ यक्षाणां कुण्डधारो महाद्युतिः ।	017a  
निष्पत्य पतितो भूमौ देवानां भरतर्षभ ॥	017c  
ततस्तु देववचनान्मणिभद्रो महामनाः ।	018a  
उवाच पतितं भूमौ कुण्डधार किमिच्छसि ॥	018c  
कुण्डधार उवाच 	019  
यदि प्रसन्ना देवा मे भक्तोऽयं ब्राह्मणो मम ।	019a  
अस्यानुग्रहमिच्छामि कृतं किञ्चित्सुखोदयम् ॥	019c  
ततस्तं माणिभद्रस्तु पुनर्वचनमब्रवीत्	020a  
देवानामेव वचनात्कुण्डधारं महाद्युतिम् ॥	020c  
उत्तिष्ठोत्तिष्ठ भद्रं ते कृतकृत्यः सुखी भव ।	021a  
धनार्थी यदि विप्रोऽयं धनमस्मै प्रदीयताम् ॥	021c  
यावद्धनं प्रार्थयते ब्राह्मणोऽयं सखा तव ।	022a  
देवानां शासनात्तावदसङ्ख्येयं ददाम्यहम् ॥	022c  
विचार्य कुण्डधारस्तु मानुष्यं चलमध्रुवम् ।	023a  
तपसे मतिमाधत्त ब्राह्मणस्य यशस्विनः ॥	023c  
कुण्डधार उवाच 	024  
नाहं धनानि याचामि ब्राह्मणाय धनप्रद ।	024a  
अन्यमेवाहमिच्छामि भक्तायानुग्रहं कृतम् ॥	024c  
पृथिवीं रत्नपूर्णां वा महद्वा रत्नसञ्चयम् ।	025a  
भक्ताय नाहमिच्छामि भवेदेष तु धार्मिकः ॥	025c  
धर्मेऽस्य रमतां बुद्धिर्धर्मं चैवोपजीवतु ।	026a  
धर्मप्रधानो भवतु ममैषोऽनुग्रहो मतः ॥	026c  
माणिभद्र उवाच 	027  
सदा धर्मफलं राज्यं सुखानि विविधानि च ।	027a  
फलान्येवायमश्नातु कायक्लेशविवर्जितः ॥	027c  
भीष्म उवाच 	028  
ततस्तदेव बहुशः कुण्डधारो महायशाः ।	028a  
अभ्यासमकरोद्धर्मे ततस्तुष्टास्तु देवताः ॥	028c  
माणिभद्र उवाच 	029  
प्रीतास्ते देवताः सर्वा द्विजस्यास्य तथैव च ।	029a  
भविष्यत्येष धर्मात्मा धर्मे चाधास्यते मतिः ॥	029c  
भीष्म उवाच 	030  
ततः प्रीतो जलधरः कृतकार्यो युधिष्ठिर ।	030a  
ईप्सितं मनसो लब्ध्वा वरमन्यैः सुदुर्लभम् ॥	030c  
ततोऽपश्यत चीराणि सूक्ष्माणि द्विजसत्तमः ।	031a  
पार्श्वतोऽभ्याशतो न्यस्तान्यथ निर्वेदमागतः ॥	031c  
ब्राह्मण उवाच 	032  
अयं न सुकृतं वेत्ति को न्वन्यो वेत्स्यते कृतम् ।	032a  
गच्छामि वनमेवाहं परं धर्मेण जीवितुम् ॥	032c  
भीष्म उवाच 	033  
निर्वेदाद्देवतानां च प्रसादात्स द्विजोत्तमः ।	033a  
वनं प्रविश्य सुमहत्तप आरब्धवांस्तदा ॥	033c  
देवतातिथिशेषेण फलमूलाशनो द्विजः ।	034a  
धर्मे चास्य महाराज दृढा बुद्धिरजायत ॥	034c  
त्यक्त्वा मूलफलं सर्वं पर्णाहारोऽभवद्द्विजः ।	035a  
पर्णं त्यक्त्वा जलाहारः पुनरासीद्द्विजस्तदा ॥	035c  
वायुभक्षस्ततः पश्चाद्बहून्वर्षगणानभूत् ।	036a  
न चास्य क्षीयते प्राणस्तदद्भुतमिवाभवत् ॥	036c  
धर्मे च श्रद्दधानस्य तपस्युग्रे च वर्ततः ।	037a  
कालेन महता तस्य दिव्या दृष्टिरजायत ॥	037c  
तस्य बुद्धिः प्रादुरासीद्यदि दद्यामहं धनम् ।	038a  
तुष्टः कस्यचिदेवेह मिथ्या वाङ्न भवेन्मम ॥	038c  
ततः प्रहृष्टवदनो भूय आरब्धवांस्तपः ।	039a  
भूयश्चाचिन्तयत्सिद्धो यत्परं सोऽभिमन्यते ॥	039c  
यदि दद्यामहं राज्यं तुष्टो वै यस्य कस्यचित् ।	040a  
स भवेदचिराद्राजा न मिथ्या वाग्भवेन्मम ॥	040c  
तस्य साक्षात्कुण्डधारो दर्शयामास भारत ।	041a  
ब्राह्मणस्य तपोयोगात्सौहृदेनाभिचोदितः ॥	041c  
समागम्य स तेनाथ पूजां चक्रे यथाविधि ।	042a  
ब्राह्मणः कुण्डधारस्य विस्मितश्चाभवन्नृप ॥	042c  
ततोऽब्रवीत्कुण्डधारो दिव्यं ते चक्षुरुत्तमम् ।	043a  
पश्य राज्ञां गतिं विप्र लोकांश्चैव तु चक्षुषा ॥	043c  
ततो राजसहस्राणि मग्नानि निरये तदा ।	044a  
दूरादपश्यद्विप्रः स दिव्ययुक्तेन चक्षुषा ॥	044c  
कुण्डधार उवाच 	045  
मां पूजयित्वा भावेन यदि त्वं दुःखमाप्नुयाः ।	045a  
कृतं मया भवेत्किं ते कश्च तेऽनुग्रहो भवेत् ॥	045c  
पश्यपश्य च भूयस्त्वं कामानिच्छेत्कथं नरः ।	046a  
स्वर्गद्वारं हि संरुद्धं मानुषेषु विशेषतः ॥	046c  
भीष्म उवाच 	047  
ततोऽपश्यत्स कामं च क्रोधं लोभं भयं मदम् ।	047a  
निद्रां तन्द्रीं तथाऽऽलस्यमावृत्त्य पुरुषान्स्थितान् ॥\'	047c  
कुण्डधार उवाच 	048  
एतैर्लोकाः सुसंरुद्धा देवानां मानुषाद्भयम् ।	048a  
तथैव देववचनाद्विघ्नं कुर्वन्ति सर्वशः ॥	048c  
न देवैरननुज्ञातः कश्चिद्भवति धार्मिकः ।	049a  
एष शक्तोस्मि तपसा दातुं राज्यं धनानि च ॥	049c  
भीष्म उवाच 	050  
ततः पपात शिरसा ब्राह्मणस्तोयधारिणे ।	050a  
उवाच चैनं धर्मात्मा महान्मेऽनुग्रहः कृतः ॥	050c  
कामलोभानुबन्धेन पुरा ते यदसूयितम् ।	051a  
मया स्नेहमविज्ञाय तत्र मे क्षन्तुमर्हसि ॥	051c  
क्षान्तमेव मयेत्युक्त्वा कुण्डधारो द्विजर्षभम् ।	052a  
सम्परिष्वज्य बाहुभ्यां तत्रैवान्तरधीयत ॥	052c  
ततः सर्वांस्तदा लोकान्ब्राह्मणोऽनुचचार ह ।	053a  
कुण्डधारप्रसादेन तपसा सिद्धिमागतः ॥	053c  
विहायसा च गमनं तथा सङ्कल्पितार्थता ।	054a  
धर्माच्छक्त्या तथा योगाद्या चैव परमा गतिः ॥	054c  
देवता ब्राह्मणाः सन्तो यक्षा मानुषचारणाः ।	055a  
धार्मिकान्पूजयन्तीह न धनाढ्यान्न कामिनः ॥	055c  
सुप्रसन्ना हि ते देवा यत्ते धर्मे रता मतिः ।	056a  
धने सुखकला काचिद्धर्मे तु परमं सुखम् ॥ 	056c  

इति श्रीमन्महाभारते शान्तिपर्वणि मोक्षधर्मपर्वणि सप्तसप्तत्यधिकद्विशततमोऽध्यायः ॥ 277 ॥

12-277-6 जलधरं मेघम् । कुण्डधारं नामतः ॥ 12-277-7 धास्यति विधास्यति । तस्य बुद्धिरजायतेति ट. थ. पाठः । दास्यति श्रेय इति ट. थ. ध. पाठः ॥ 12-277-10 इमां गाधामगायतेति ध. पाठः ॥ 12-277-14 निरुपस्कृतो भोगवर्जितः ॥ 12-277-15 व्यादिशन्तं देवाज्ञया याचकेभ्यः फलानि समर्पयन्तम् ॥ 12-277-16 अशुभेषु कर्मसूपस्थितेषु प्राग्दत्तमपि राज्यादिकं प्रच्छिन्दन्ति हरन्ति ॥ 12-277-17 भूमौ पतितो ब्राह्मणहितार्थी । अग्रतः पतितो भूमाविति ध. पाठः ॥ 12-277-18 कुण्डधार किमिष्यत इति झ. ध. पाठः ॥
