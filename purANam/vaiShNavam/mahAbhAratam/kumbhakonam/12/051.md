अध्यायः 051

भीष्मेण कृष्णम् प्रति स्वस्य शस्त्रसञ्छिन्नशरीरतया धर्मकथनापाटवप्रकटनम् ॥ 1 ॥ कृष्णेन भीष्माय शरीरदार्ढ्यादिप्रदानम् ॥ 2 ॥ ततः सायं सर्वेषां स्वस्वस्थानगमनम् ॥ 3 ॥
वैशम्पायन उवाच 	001  
ततः कृष्णस्य तद्वाक्यं धर्मार्थसहितं हितम् ।	001a  
श्रुत्वा शान्तनवः कृष्णं प्रत्युवाच कृताञ्जलिः ॥	001c  
लोकनाथ महाबाहो शिव नारायणाच्युत ।	002a  
तव वाक्यमुपश्रुत्य हर्षेणास्मि परिप्लुतः ॥	002c  
किञ्चाहमभिधास्यामि वाक्पते तव सन्निधौ ।	003a  
यदा वाचोगतं सर्वं तव वाचि समाहितम् ॥	003c  
यच्च किञ्चित्कृतं लोके कर्तव्यं क्रियते च यत् ।	004a  
त्वत्तस्तन्निःसृतं देव लोके बुद्धिमतो हिते ॥	004c  
कथयेद्देवलोकं यो देवराजसमीपतः ।	005a  
धर्मकामार्थमोक्षाणां सोऽर्थं ब्रूयात्तवाग्रतः ॥	005c  
शराभितापाद्व्यथितं मनो मे मधुसूदन ।	006a  
गात्राणि चावसीदन्ति न च बुद्धिः प्रसीदति ॥	006c  
न च मे प्रतिभा काचिदस्ति किञ्चित्प्रभाषितुम् ।	007a  
पीड्यमानस्य गोविन्द विषानलसमैः शरैः ॥	007c  
बलं मे प्रजहातीव प्राणाः सत्वरयन्ति च ।	008a  
मर्माणि परितप्यन्ति भ्रान्तचित्तस्तथा ह्यहम् ॥	008c  
दौर्बल्यात्सज्जते वाङ्मे स कथं वक्तुमुत्सहे ।	009a  
साधु मे त्वं प्रसीदस्व दाशार्हकुलवर्धन ॥	009c  
तत्क्षमस्व महाबाहो न ब्रूयां किञ्चिदच्युत |	010a  
त्वत्सन्निधौ च सीदेद्धि वाचस्पतिरपि ब्रुवन् ॥	010c  
न दिशः सम्प्रजानामि नाकाशं न च मेदिनीम् ।	011a  
केवलं तव वीर्येण तिष्ठामि मधुसूदन ॥	011c  
स्वयमेव भवांस्तस्माद्धर्मराजस्य यद्धितम् ।	012a  
तद्ब्रवीत्वाशु सर्वेषामागमानां त्वमागमः ॥	012c  
कथं त्वयि स्थिते कृष्णे शाश्वते लोककर्तरि ।	013a  
प्रब्रूयान्मद्विधः कश्चिद्गुरौ शिष्य इव स्थिते ॥	013c  
वासुदेव उवाच 	014  
उपपन्नमिदं वाक्यं कौरवाणां धुरन्धरे ।	014a  
महावीर्ये महासत्वे स्थिरे सर्वार्थदर्शिनि ॥	014c  
यच्च मामात्थ गाङ्गेय बाणघातरुजं प्रति ।	015a  
गृहाणात्र वरं भीष्म मत्प्रसादकृतं प्रभो ॥	015c  
न ते ग्लानिर्न ते मूर्च्छा न तापो न च ते रुजा ।	016a  
प्रभविष्यन्ति गाङ्गेय क्षुत्पिपासे न चाप्युत ॥	016c  
ज्ञानानि च समग्राणि प्रतिभास्यन्ति तेऽनघ ।	017a  
न च ते क्वचिदासत्तिर्बुद्धेः प्रादुर्भविष्यति ॥	017c  
सत्वस्थं च मनो नित्यं तव भीष्म भविष्यति ।	018a  
रजस्तमोभ्यां निर्मुक्तं घनैर्मुक्त इवोडुराट् ॥	018c  
यद्यच्च धर्मसंयुक्तमर्थयुक्तमथापि च ।	019a  
चिन्तयिष्यसि तत्राग्र्या बुद्धिस्तव भविष्यति ॥	019c  
इमं च राजशार्दूल भूतग्रामं चतुर्विधम् ।	020a  
चक्षुर्दिव्यं समाश्रित्य द्रक्ष्यस्यमितविक्रम ॥	020c  
चतुर्विधं प्रजाजालं संयुक्तो ज्ञानचक्षुषा ।	021a  
भीष्म द्रक्ष्यसि तत्त्वेन जले मीन इवामले ॥	021c  
वैशम्पायन उवाच 	022  
ततस्ते व्याससहिताः सर्व एव महर्षयः ।	022a  
ऋग्यजुःसामसहितैर्वचोभिः कृष्णमार्चयन् ॥	022c  
ततः सर्वार्तवं दिव्यं पुष्पवर्षं नभस्तलात् ।	023a  
पपात यत्र वार्ष्णेयः सगाङ्गेयः सपाण्डवः ॥	023c  
वादित्राणि च सर्वाणि जगुश्चाप्सरसां गणाः ।	024a  
न चाहितमनिष्टं च किञ्चित्तत्र व्यदृश्यत ॥	024c  
ववौ शिवः सुखो वायुः सर्वगन्धवहः शुचिः ।	025a  
शान्तायां दिशि शन्ताश्च प्रावदन्मृगपक्षिणः ॥	025c  
ततो मुहूर्ताद्भगवान्सहस्रांशुर्दिवाकरः ।	026a  
दहन्वनमिवैकान्ते प्रतीच्यां प्रत्यदृश्यत ॥	026c  
ततो महर्षयः सर्वे समुत्थाय जनार्दनम् ।	027a  
भीष्ममामन्त्रयाञ्चक्रू राजानं च युधिष्ठिरम् ॥	027c  
ततः प्रणाममकरोत्केशवः सहपाण्डवः ।	028a  
सात्यकिः सञ्जयश्चैव स च शारद्वतः कृपः ॥	028c  
ततस्ते धर्मनिरताः सम्यक् तैरभिपूजिताः ।	029a  
श्वः समेष्याम इत्युक्त्वा यथेष्टं त्वरिता ययुः ॥	029c  
तथैवामन्त्र्य गाङ्गेयं केशवः पाण्डवास्तथा ।	030a  
प्रदक्षिणमुपावृत्य रथानारुरुहुः शुभान् ॥	030c  
ततो रथैः काञ्चनचित्रकूबरैर्महीधराभैः समदैश्च दन्तिभिः ।	031a  
हयैः सुपर्णैरिव चाशुगामिभिः पदातिभिश्चात्तशरासनादिभिः ॥	031c  
ययौ रथानां पुरतो हि सा चमूस्तथैव पश्चादतिमात्रसारिणी ।	032a  
पुरश्च पश्चाच्च यथा महानदी तमृक्षवन्तं गिरिमेत्य नर्मदा ॥	032c  
ततः पुरस्ताद्भगवान्निशाकरः समुत्थितस्तामभिहर्षयंश्चमूम् ।	033a  
दिवाकरापीतरसा महौषधीः पुनः स्वकेनैव गुणेन योजयन् ॥	033c  
ततः पुरं सुरपुरसम्मितद्युति प्रविश्य ते यदुवृषपाण्डवास्तदा ।	034a  
यथोचितान्भवनवरान्समाविशन्श्रमान्विता मृगपतयो गुहा इव ॥ 	034c  

इति श्रीमन्महाभारते शान्तिपर्वणि राजधर्मपर्वणि एकपञ्चाशोऽध्यायः ॥ 51 ॥

12-51-3 वाचोगतं वाचां विषयः सर्वोऽपि तव वाचि वेदे ॥ 12-51-4 हिते प्रिये । लोके देवलोके इह परत्र च । तत्सर्वं त्रैकालिकम् । त्वत्तो निःसृतमिति उक्तेर्थे हेतुरुक्तः ॥ 12-51-12 आगमानां समागममिति ट. ड. पाठः ॥ 12-51-17 आसत्तिरवसन्नता ॥
