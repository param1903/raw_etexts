अध्यायः 255

भीष्मेण युधिष्ठिरम् प्रति ज्ञानादिप्रशंसापरव्यासवाक्यानुवादः ॥ 1 ॥
व्यास उवाच 	001  
सृजते त्रिगुणान्सत्वं क्षेत्रज्ञस्त्वधितिष्ठति ।	001a  
गुणान्विक्रियते सर्वानुदासीनवदीश्वरः ॥	001c  
स्वभावयुक्तं तत्सत्वं यदिमान्सृजते गुणान् ।	002a  
ऊर्णनाभिर्यथा सूत्रं सृजते तन्तुवद्गुणान् ॥	002c  
प्रध्वस्ता न निवर्तन्ते प्रवृत्तिर्नोपलभ्यते ।	003a  
एवमेके व्यवस्यन्ति निवृत्तिरिति चापरे ॥	003c  
उभयं सम्प्रधार्यैतदध्यवस्येद्यथामति ।	004a  
अनेनैव विधानेन भवेद्गर्भशयो महान् ॥	004c  
अनादिनिधनं नित्यं तं बुद्ध्वा विचरेन्नरः ।	005a  
अक्रुध्यन्नप्रहृष्यंश्च नित्यं विगतमत्सरः ॥	005c  
इत्येवं हृदयग्रन्थिं बुद्धिचिन्तामयं दृढम् ।	006a  
अतीत्य सुखमासीत अशोचंश्छिन्नसंशयः ॥	006c  
ताम्येयुः प्रच्युताः पृथ्व्यां यथा पूर्णां नदीं नराः ।	007a  
अवगाढा ह्यविद्वांसो विद्धि लोकमिमं तथा ॥	007c  
न तु ताम्यति वै विद्वान्स्थले चरति तत्त्ववित् ।	008a  
एवं यो विन्दतेऽऽत्मानं केवलं ज्ञानमात्मनः ॥	008c  
एवं बुद्ध्वा नरः सर्वं भूतानामागतिं गतिम् ।	009a  
समवेक्ष्य च वैषम्यं लभते शममुत्तमम् ॥	009c  
एतद्वै जन्मसामर्थ्यं ब्राह्मणस्य विशेषतः ।	010a  
आत्मज्ञानं शमश्चैव पर्याप्तं तत्परायणम् ॥	010c  
एतद्बुद्ध्वा भवेद्बुद्धः किमन्यद्बुद्धलक्षणम् ।	011a  
विज्ञायैतद्विमुच्यन्ते कृतकृत्या मनीषिणः ॥	011c  
न भवति विदुषां महद्भयं यदविदुषां सुमहद्भयं परत्र ।	012a  
न हि गतिरधिकाऽस्ति कस्यचिद्भवति हि या विदुषः सनातनी ॥	012c  
लोकमातुरमसूयते जनस्तत्तदेव च निरीक्ष्य शोचते ।	013a  
तत्र पश्य कुशलानशोचतो ये विदुस्तदुभयं कृताकृतम् ॥	013c  
यत्करोत्यनभिसन्धिपूर्वकं तच्च निर्णुदति तत्पुराकृतम् |	014a  
न प्रियं तदुभयं न चाप्रियं तस्य तज्जनयतीह कुर्वतः ॥ 	014c  

इति श्रीमन्महाभारते शान्तिपर्वणि मोक्षधर्मपर्वणि पञ्चपञ्चाशदधिकद्विशततमोऽध्यायः ॥ 255 ॥

12-255-2 ऊर्णनाभिर्यथा सत्वमिति ट. ड. पाठः ॥ 12-255-7 नात्येयुः प्रच्युता इति ध. पाठः ॥
