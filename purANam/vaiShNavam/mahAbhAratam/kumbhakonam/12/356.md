अध्यायः 356

नरनारायणानुज्ञानेन नारदेन स्वाश्रमम् प्रति गमनम् ॥ 1 ॥ वैशम्पायनेन जनमेजयम् प्रति श्रीव्यासमाहात्म्यकथनम् ॥ 2 ॥ सौतिना श्रीनारायणगुणवर्णनपूर्वकं शौनकादिभ्यस्तदनुग्रहाशंसनम् ॥ 3 ॥
वैशम्पायन उवाच 	001  
श्रुत्वैतन्नारदो वाक्यं नरनारायणेरितम् ।	001a  
अत्यन्तं भक्तिमान्देवे एकान्तित्वमुपेयिवान् ॥	001c  
उषित्वा वर्षसाहस्रं नरनारायणाश्रमे ।	002a  
श्रुत्वा भगवदाख्यानं दृष्ट्वा च हरिमव्ययम् ।	002c  
जगाम हिमवत्कुक्षावाश्रमं स्वं सुरार्चितम् ॥	002e  
तावपि ख्यातयशसौ नरनारायणावृषी ।	003a  
तस्मिन्नेवाश्रमे रम्ये तेपतुस्तप सत्तमम् ॥	003c  
त्वमप्यमितविक्रान्तः पाण्डवानां कुलोद्वहः ।	004a  
पावितात्माऽद्य संवृत्तः श्रुत्वेमामादितः कथाम् ॥	004c  
नैव तस्यापरो लोको नायं पार्थिवसत्तम ।	005a  
कर्मणा मनसा वाचा यो द्विष्याद्विष्णुमव्ययम् ॥	005c  
मज्जन्ति पितरस्तस्य नरके शाश्वतीः समाः ।	006a  
यो द्विष्याद्विबुधश्रेष्ठं देवं नारायणं हरिम् ॥	006c  
कथं नाम भवेद्द्वेष्य आत्मा लोकस्य कस्यचित् ।	007a  
आत्मा हि पुरुषव्याघ्र ज्ञेयो विष्णुरिति श्रुतिः ॥	007c  
य एष गुरुरस्माकमृषिर्गन्धवतीसुतः ।	008a  
तेनैतत्कथितं तात माहात्म्यं परमात्मनः ।	008c  
तस्माच्छ्रुतं मया चेदं कथितं च तवानघ ॥	008e  
नारदेन तु सम्प्राप्तः सरहस्यः ससङ्ग्रहः ।	009a  
एष धर्मो जगन्नाथात्साक्षान्नारायणान्नृप ॥	009c  
एवमेष महान्धर्मः स ते पूर्वं नृपोत्तम ।	010a  
कथितो हरिगीतासु समासविधिकल्पितः ॥	010c  
कृष्णद्वैपायनं व्यासं विद्धि नारायणं प्रभुम् ।	011a  
को ह्यन्यः पुण्डरीकाक्षान्महाभारतकृद्भवेत् ।	011c  
धर्मान्नानाविधांश्चैव को ब्रूयात्तमृते प्रभुम् ॥	011e  
वर्ततां ते महायज्ञो यथासङ्कल्पितस्त्वया ।	012a  
सङ्कल्पिताश्वमेधस्त्वं श्रुतधर्मा च तत्त्वतः ॥	012c  
सौतिरुवाच 	013  
एतत्तु महदाख्यानं श्रुत्वा पारीक्षितो नृपः ।	013a  
ततो यज्ञसमाप्त्यर्थं क्रियाः सर्वाः समारभत् ॥	013c  
नारायणीयमाख्यानमेतत्ते कथितं मया ।	014a  
पृष्टेन शौनकाद्येह नैमिषारण्यवासिषु ॥	014c  
नारदेन पुरा यद्वै गुरवे तु निवेदितम् ।	015a  
ऋषीणां पाण्डवानां च शृण्वतोः कृष्णभीष्मयोः ॥	015c  
स हि परमर्षिर्जनभुवनपतिः पृथुधरणिधरः श्रुतिविनयपरः ।	016a  
शमनियमनिधिर्यमनियमपरो द्विजवर सहितस्तव च भवतु गतिर्हरिरमरहितः ॥	016c  
असुरवधकरस्तपसान्निधिः सुमहतां यशसां च भाजनम् ।	017a  
एकान्तिनां शरणदोऽभयदो गतिदो गतिदोस्तु वः सुखभागकरः ।	017c  
मधुकैटभहा कृतधर्मविदां गतिदो भयदो मखभागहरोस्तु शरणं स ते ॥	017e  
त्रिगुणो विगुणश्चतुरात्मधरः पूर्तेष्टयोश्च फलभागहरः ।	018a  
विदधातु नित्यमजितोऽतिचलो गतिरात्मवतां सुकृतिनामृषीणाम् ॥	018c  
तं लोकसाक्षिणमजं पुरुषं पुराणं रविवर्णमीश्वरं गतिं बहुशः ।	019a  
प्रणमध्वमेकमतयो यतः सलिलोद्भवोपि तमृषिं प्रणतः ॥	019c  
स हि लोकयोनिरसृतस्य पदं सूक्ष्मं परायणमचलं हि पदम् ।	020a  
तत्साङ्ख्ययोगिभिरुदाहृतं तं बुद्ध्या यतात्मभिरिदं सनातनम् ॥ 	020c  

इति श्रीमन्महाभारते शान्तिपर्वणि मोक्षधर्मपर्वणि नारायणीये षट्पञ्चाशदधिकत्रिशततमोऽध्यायः ॥ 356 ॥

12-356-15 गुरवे बृहस्पतये ॥ 12-356-16 स नारायणः ॥ 12-356-17 कृतधर्मः कृतयुगधर्मः सत्यादिस्तद्विदाम् ॥ 12-356-18 चत्वारो वासुदेवसङ्कर्षणप्रद्युम्नानिरुद्धाख्या आत्मानस्तान्धारयति स तथा । त्रिगुणातिगश्चतुष्पथधरः इति ध. पाठः ॥ 12-356-19 सलिलमुद्भवो यस्य स नारायणः शेषशायी तमृषिं वासुदेवम् ॥ 12-356-20 लोकस्याव्यक्तादेर्योनिः । अमृतस्य मोक्षस्य पदं स्थानम् । पदं पदनीयम् ॥
