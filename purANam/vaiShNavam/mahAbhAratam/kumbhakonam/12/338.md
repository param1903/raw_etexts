अध्यायः 338

नारदेन शुकम् प्रति मोक्षमार्गप्रदर्शकहितोपदेशः ॥ 1 ॥
नारद उवाच 	001  
अशोकं शोकनाशार्थं शास्त्रं शान्तिकरं शिवम् ।	001a  
निशम्य लभते बुद्धिं तां लब्ध्वा सुखमेधते ॥	001c  
शोकस्थानसहस्राणि भयस्थानशतानि च ।	002a  
दिवसेदिवसे मूढमाविशन्ति न पण्डितम् ॥	002c  
तस्मादनिष्टनाशार्थमितिहासं निबोध मे ।	003a  
तिष्ठते चेद्वशे बुद्धिर्लभते शोकनाशनम् ॥	003c  
अनिष्टसम्प्रयोगाच्च विप्रयोगात्प्रियस्य च ।	004a  
मनुष्या मानसैर्दुःखैर्युज्यन्ते स्वल्पबुद्ध्यः ॥	004c  
द्रव्येषु समतीतेषु ये गुणास्तान्न चिन्तयेत् ।	005a  
न तानाद्रियमाणस्य स्नेहबन्धः प्रमुच्यते ॥	005c  
दोषदर्शी भवेत्तत्र यत्र रागः प्रवर्तते ।	006a  
अनिष्टवद्धितं पश्येत्तथा क्षिप्रं विरज्यते ॥	006c  
नार्थो न धर्मो न यशो योऽतीतमनुशोचति ।	007a  
अप्यभावेन युज्येत तच्चास्य न निवर्तते ॥	007c  
गुणैर्भूतानि युज्यन्ते वियुज्यन्ते तथैव च ।	008a  
सर्वाणि नैतदेकस्य शोकस्थानं हि युज्यते ॥	008c  
मृतं वा यदि वा नष्टं योऽतीतमनुशोचति ।	009a  
दुःखेन लभते दुःखं द्वावनर्थौ प्रपद्यते ॥	009c  
नाश्रु कुर्वन्ति ये बुद्ध्या दृष्ट्वा लोकेषु सन्ततिम् ।	010a  
सम्यक्प्रपश्यतः सर्वं नाश्रुकर्मोपपद्यते ॥	010c  
दुःखोपघाते शारीरे मानसे चाप्युपस्थिते ।	011a  
यस्मिन्न शक्यते कर्तुं यत्नस्तन्नानुचिन्तयेत् ॥	011c  
भैषज्यमेतद्दुःखस्य यदेतन्नानुचिन्तयेत् ।	012a  
चिन्त्यमानं हि न व्येति भूयश्चापि प्रवर्धते ॥	012c  
प्रज्ञया मानसं दुःखं हन्याच्छारीरमौषधैः ।	013a  
एतद्विज्ञानमसामर्थ्यं न बालैः समतामियात् ॥	013c  
अनित्यं यौवनं रूपं जीवितं द्रव्यसञ्चयः ।	014a  
आरोग्यं प्रियसंसर्गो गृध्येत्तत्र न पण्डितः ॥	014c  
न जानपदिकं दुःखमेकः शोचितुमर्हति ।	015a  
अशोचन्प्रतिकुर्वीत यदि पश्येदुपक्रमम् ॥	015c  
सुखाद्बहुतरं दुःखं जीविते नात्र संशयः ।	016a  
स्निग्धत्वं चेन्द्रियार्थेषु मोहान्मरणमप्रियम् ॥	016c  
परित्यजति यो दुःखं सुखं वाऽप्युभयं नरः ।	017a  
अभ्येति ब्रह्म सोत्यन्तं न तं शोचन्ति पण्डिताः ॥	017c  
त्यजन्ते दुःखमर्था हि पालनेन च ते सुखाः ।	018a  
दुःखेन चाधिगम्यन्ते नाशमेषां न चिन्तयेत् ॥	018c  
अन्यामन्यां धनावस्थां प्राप्य वैशेषिकीं नराः ।	019a  
अतृप्ता यान्ति विध्वंसं सन्तोषं यान्ति पण्डिताः ॥	019c  
सर्वे क्षयान्ता निचयाः पतनान्ताः समुच्छ्रयाः ।	020a  
संयोगा विप्रयोगान्ता मरणान्तं हि जीवितम् ॥	020c  
अन्तो नास्ति पिपासायास्तुष्टिस्तु परमं सुखम् ।	021a  
तस्मात्सन्तोषमेवेह धनं पश्यन्ति पण्डिताः ॥	021c  
निमेषमात्रमपि हि वयो गच्छन्न तिष्ठति ।	022a  
स्वशरीरेष्वनित्येषु नित्यं किमनुचिन्तयेत् ॥	022c  
भूतेषु भावं सञ्चिन्त्य ये बुद्ध्वा मनसः परम् ।	023a  
न शोचन्ति गताध्वानः पश्यन्तः परमां गतिम् ॥	023c  
सञ्चिन्वानकमेवैनं कामानामवितृप्तकम् ।	024a  
व्याघ्रः पशुमिवासाद्य मृत्युरादाय गच्छति ॥	024c  
तथाऽप्युपायं सम्पश्येद्दुःखस्य परिमोक्षणे ।	025a  
अशोचन्नारभेतैव युक्तश्चाव्यसनी भवेत् ॥	025c  
शब्दे स्पर्शे च रूपे च गन्धेषु च रसेषु च ।	026a  
नोपभोगात्परं किञ्चिद्धनिनो वाऽधनस्य च ॥	026c  
प्राक्सम्प्रयोगाद्भूतानां नास्ति दुःखं परायणम् ।	027a  
विप्रयोगात्तु सर्वस्य न शोचेत्प्रकृतिस्थितः ॥	027c  
धृत्या शिश्नोदरं रक्षेत्पाणिपादं च चक्षुषा ।	028a  
चक्षुःश्रोत्रे च मनसा मनो वाचं च विद्यया ॥	028c  
प्रणयं प्रतिसंहृत्य सस्निग्धेष्वितरेषु च ।	029a  
विचरेदसमुन्नद्धः स सुखी स च पण्डितः ॥	029c  
अध्यात्मरतिरासीनो निरपेक्षो निरामिषः ।	030a  
आत्मनैव सहायेन यश्चरेत्स सुखी भवेत् ॥ 	030c  

इति श्रीमन्महाभारते शान्तिपर्वणि मोक्षधर्मपर्वणि अष्टत्रिंशदधिकत्रिशततमोऽध्यायः ॥ 338 ॥

12-338-1 शान्तिपरमिति ध. पाठः ॥ 12-338-5 ताननाद्रियमाणस्य स्नेहबन्ध इति ध. पाठः ॥ 12-338-8 शोकस्थानं हि विद्यत इति झ. ट. पाठः ॥ 12-338-9 द्वावनर्थौ इष्टस्त्र्यादिदेहविनाशः स्वशरीरतापश्च । शेषग्रन्थः स्पष्टार्थो व्याख्यातप्रायश्चेति न व्याख्यायते ॥ 12-338-11 दुःखोपघातैः शारीरैर्मानसैश्चाप्युपस्थिते इति ध. पाठः ॥ 12-338-12 चिन्त्यमानं हि नापैतीति ध. पाठः ॥ 12-338-18 दुःखेन चापि त्यजते पालने न च ते सुखमिति ध. पाठः ॥ 12-338-23 भूतेष्वभावं सञ्चिन्त्य ये बुद्ध्या तमसः परमिति ध. पाठः ॥ 12-338-27 नास्ति दुःखमनामयमिति ट. थ. ध. पाठः ॥
