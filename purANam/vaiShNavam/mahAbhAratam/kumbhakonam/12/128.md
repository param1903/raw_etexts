अध्यायः 128

कृशेन मुनिना वीरद्युम्ननृपम् प्रति दुर्लभवस्तुनः कृशतराशायाश्च प्रतिपादनम् ॥ 1 ॥
राजोवाच 	001  
वीरद्युम्न इति ख्यातो राजाऽहं दिक्षु विश्रुतः ।	001a  
भूरिद्युम्नं सुतं नष्टमन्वेष्टुं वनमागतः ॥	001c  
एकः पुत्रः स विप्राग्र्य बाल एव च सोऽनघः ।	002a  
न दृश्यते वने चास्मिंस्तमन्वेष्टुं चराम्यहम् ॥	002c  
ऋषभ उवाच 	003  
इत्युक्ते तेन वचने राज्ञा मुनिरधोमुखः ।	003a  
तूष्णीमेवाभवत्तत्र न च प्रत्युक्तवान्नृपम् ॥	003c  
स हि तेन पुरा विप्रो राज्ञा नात्यर्थमानितः ।	004a  
आशाकृतश्च राजेन्द्र तपो दीर्घं समाश्रितः ॥	004c  
प्रतिग्रहमहं राज्ञां न करिष्ये कथञ्चन ।	005a  
अन्येषां चैव वर्णानामिति कृत्वा धियं तदा ॥	005c  
आशा हि पुरुषं बालमालापयति तस्थुषी ।	006a  
तामहं व्यपनेष्यामि इति कृत्वा व्यवस्थितः ।	006c  
[वीरद्युम्नस्तु तं भूयः पप्रच्छ मुनिसत्तमम् ॥]	006e  
राजोवाच 	007  
आशायाः किञ्च वृत्तं वै किञ्चेह भुवि दुर्लभम् ।	007a  
ब्रवीतु भगवानेतत्त्वं हि धर्मार्थदर्शिवान् ॥	007c  
ऋषभ उवाच 	008  
ततः संस्मृत्य तत्सर्वं स्मारयिष्यन्निवाब्रवीत् ।	008a  
राजानं भगवान्विप्रस्ततः कृशतनुस्तदा ॥	008c  
ऋषिरुवाच 	009  
कृशत्वेन समं राजन्नाशाया विद्यते नृप ।	009a  
तस्या वै दुर्लभत्वाच्च प्रार्थितः पार्थिवो मया ॥	009c  
राजोवाच 	010  
कृशाकृशे मया ब्रह्मन्गृहीते वचनात्तव ।	010a  
दुर्लभत्वं च तस्यैव वेदवाक्यमिवाद्विजे ॥	010c  
संशयस्तु महाप्राज्ञ सञ्जातो हृदये मम ।	011a  
तन्मुने मम तत्त्वेन वक्तुमर्हसि पृच्छतः ॥	011c  
त्वत्तः कृशतरं किन्नु ब्रवीतु भगवानिदम् ।	012a  
यदि गुह्यं न ते विप्र लोके किञ्चेह दुर्लभम् ॥	012c  
कृश उवाच 	013  
दुर्लभोऽप्यथवा नास्ति योऽर्थी धृतिमवाप्नुयात् ।	013a  
स दुर्लभतरस्तात योऽर्थिनं नावमन्यते ॥	013c  
सत्कृत्य नोपक्रियते परं शक्त्या यथार्थतः ।	014a  
या सक्ता सर्वभूतेषु साऽऽशा कृशतरी मया ॥	014c  
कृतघ्नेषु च या सक्ता नृशंसेष्वलसेषु च ।	015a  
अपकारिषु चासक्ता साऽऽशा कृशतरी मया ॥	015c  
एकपुत्रः पिता पुत्रे नष्टे वा प्रोषितेऽपि वा ।	016a  
प्रवृत्तिं यो न जानाति साऽऽशा कृशतरी मता ॥	016c  
प्रसवे चैव नारीणां वृद्धानां पुत्रकारिता ।	017a  
तथा नरेन्द्र धनिनां साऽशा कृशतरी मता ॥	017c  
प्रदानकाङ्क्षिणीनां च कन्यानां वयसि स्थिते ।	018a  
श्रुत्वा कथास्तथायुक्ताः साऽऽशा कृशतरी मता ॥	018c  
एतच्छ्रुत्वा ततो राजन्स राजा सावरोधनः ।	019a  
संस्पृश्य पादौ शिरसा निपपात द्विजर्षभे ॥	019c  
राजोवाच 	020  
प्रसादये त्वां भगवन्पुत्रेणेच्छामि सङ्गमम् ।	020a  
यदेतदुक्तं भवता सम्प्रति द्विजसत्तम ||	020c  
वृणीष्व च वरान्विप्र यानिच्छसि यथाविधि ।	021a  
अब्रवीच्चैव तद्वाक्यं राजा राजीवलोचनः ॥	021c  
सत्यमेतत्त्वया विप्र यथोक्तं नान्यथा मृषा ॥	022ac  
ततः प्रहस्य भगवांस्तनुर्धर्मभृतां वरः ।	023a  
पुत्रमस्यानयत्क्षिप्रं तपसा च श्रुतेन च ॥	023c  
स समानीय तत्पुत्रं तमुपालभ्य पार्थिवम् ।	024a  
आत्मानं दर्शयामास धर्मं धर्मभृतांवरः ॥	024c  
स दर्शयित्वा चात्मानं दिव्यमद्भुतदर्शनम् ।	025a  
विपाप्मा विगतक्रोधश्चचार वनमन्तिकात् ॥	025c  
एतदृष्टं मया राजंस्त्वत्तश्च वचनं श्रुतम् ।	026a  
आशामपनय त्वाशु ततः कृषतरीमिमाम् ॥	026c  
भीष्म उवाच 	027  
स तथोक्तस्तदा राजन्नृषभेण महात्मना ।	027a  
सुमित्रोऽपानयत्क्षिप्रमाशां कृशतरीं ततः ॥	027c  
एवं त्वमपि कौन्तेय श्रुत्वा वाणीमिमां मम ।	028a  
स्थिरो भव महाराज हिमवानिव निश्चलः ॥	028c  
त्वं हि श्रुत्वा च पृष्ट्वा च कृच्छ्रेष्वर्थेषु तेष्विह ।	029a  
श्रुत्वा मम महाराज न सन्तप्तुमिहार्हसि ॥ 	029c  

इति श्रीमन्महाभारते शान्तिपर्वणि राजधर्मपर्वणि अष्टाविंशत्यधिकशततमोऽध्यायः ॥ 128 ॥

12-128-4 आशया कृतः हतः । कृ हिंसायामित्यस्य रूपम् ॥ 12-128-9 आशायाः आशावतः समम् अन्यत् कृशत्वेन समं किमपि नास्ति तस्याः तद्गृहीतार्थस्य ॥ 12-128-10 कृशाकृशे य आशाजितः स कृशः । येनाशा जिता स पुष्ट इत्यर्थः । तस्यैव आशाविषयस्यैव ॥ 12-128-14 आदरेणाशां प्रदर्श्य योऽर्थिनं नोपकुरुते तत्र या आशा सा अतिकृशा । मया मत्तः । दीनत्वसम्पादकत्वात् ॥ 12-128-18 तथायुक्ताः प्रदानं स्थितमिति शब्दयुक्ताः ॥ 12-128-23 उपालभ्य तत्रापराधं स्थापयित्वा ॥ 12-128-28 मम मत्तः ॥
