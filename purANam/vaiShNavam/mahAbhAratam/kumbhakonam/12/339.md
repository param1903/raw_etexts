अध्यायः 339

नारदवचनाज्जातवैराग्येण शुकेन सूर्यमण्डलप्रविविक्षया व्यासनारदयोर्निवेदनपूर्वकं कैलासशिखरारोहणम् ॥ 1 ॥
नारद उवाच 	001  
सुखदुःखविपर्यासो यदा समनुपद्यते ।	001a  
नैनं प्रज्ञा सुनीतं वा त्रायते नापि पौरुषम् ॥	001c  
स्वभावाद्यत्नमातिष्ठेद्यत्नवान्नावसीदति ।	002a  
जरामरणरोगेभ्यः प्रियमात्मानमुद्धरेत् ॥	002c  
रुजन्ति हि शरीराणि रोगाः शारीरमानसाः ।	003a  
सायका इव तीक्ष्णाग्राः प्रयुक्ता दृढधन्विभिः ॥	003c  
व्यथितस्य विधित्साभिस्त्रस्यतो जीवितैषिणः ।	004a  
अवशस्य विनाशाय शरीरमपकृष्यते ॥	004c  
स्रवन्ति न निवर्तन्ते स्रोतांसि सरितामिव ।	005a  
आयुरादाय मर्त्यानां रात्र्यहानि पुनः पुनः ॥	005c  
व्यत्ययो ह्ययमत्यन्तं पक्षयोः शुक्लकृष्णयोः ।	006a  
जातान्मर्त्याञ्जरयति निमेषान्नावतिष्ठते ॥	006c  
सुखदुःखानि भूतानामजरो जरयत्यसौ ।	007a  
आदित्यो ह्यस्तमभ्येति पुनः पुनरुदेति च ॥	007c  
अदृष्टपूर्वानादाय भावानपरिशङ्कितान् ।	008a  
इष्टानिष्टान्मनुष्याणामस्तं गच्छन्ति रात्रयः ॥	008c  
योयदिच्छेद्यथाकाममयत्नाच्च तदाप्नुयात् ।	009a  
यदि स्यान्न पराधीनं पुरुषस्य क्रियाफलम् ॥	009c  
संयताश्च हि दक्षाश्च मतिमन्तश्च मानवाः ।	010a  
दृश्यन्ते निष्फलाः सन्तः प्रहीणाः सर्वकर्मभिः ॥	010c  
अपरे बालिशाः सन्तो निर्गुणाः पुरुषाधमाः ।	011a  
अशुभैरपि संयुक्ता दृश्यन्ते सर्वकामिनः ॥	011c  
भूतानामपरः कश्चिद्धिंसायां सततोत्थितः ।	012a  
वञ्चनायां च लोकस्य स सुखेष्वेव जीर्यते ॥	012c  
अचेष्टमानमासीनं श्रीः कञ्चिदुपतिष्ठते ।	013a  
कश्चित्कर्मानुसृत्यान्यो नाप्राप्यमधिगच्छति ॥	013c  
अपराधं समाचक्ष्व पुरुषस्य स्वभावतः ।	014a  
शुक्रमन्यत्र सम्भूतं पुनरन्यत्र गच्छति ॥	014c  
तस्य योनौ प्रसक्तस्य गर्भो भवति वा न वा ।	015a  
आम्रपुष्पोपमा यस्य निर्वृत्तिरुपलभ्यते ॥	015c  
केषाञ्चित्पुत्रकामानामनुसन्तानमिच्छताम् ।	016a  
सिद्धौ प्रयतमानानां न चाण्डमुपजायते ॥	016c  
गर्भाच्चोद्विजमानानां क्रुद्धादाशीविषादिव ।	017a  
आयुष्माञ्जायते पुत्रः कथं प्रेतः पितेव ह ॥	017c  
देवानिष्ट्वा तपस्तप्त्वा कृपणैः पुत्रगृद्धिभिः ।	018a  
दश मासान्परिधृता जायन्ते कुलपांसनाः ॥	018c  
अपरे धनधान्यानि भोगांश्च पितृसञ्चितान् ।	019a  
विपुलानभिजायन्ते लब्धास्तैरेव मङ्गलैः ॥	019c  
अन्योन्यं समभिप्रेत्य मैथुनस्य समागमे ।	020a  
उपद्रव इवाविष्टो योनिं गर्भः प्रपद्यते ॥	020c  
शीर्णं परशरीराणि च्छिन्नबीजं शरीरिणम् ।	021a  
प्राणिनं प्राणसंरोधे मांसश्लेष्मविचेष्टितम् ॥	021c  
निर्दग्धं परदेहेऽपि परदेहं चलाचलम् ।	022a  
विनश्यन्तं विनाशान्ते भावि नावमिवाहितम् ॥	022c  
सङ्गत्या जठरे न्यस्तं रेतोबिन्दुमचेतनम् ।	023a  
केन यत्नेन जीवन्तं गर्भं त्वमिह पश्यसि ॥	023c  
अन्नपानानि जीर्यन्ते यत्र भक्षाश्च भक्षिताः ।	024a  
तस्मिन्नेवोदरे गर्भः किं नान्नमिव जीर्यते ॥	024c  
गर्भे मूत्रपुरीषाणां स्वभावनियता गतिः ।	025a  
धारणे वा विसर्गे वा न कर्ता विद्यतेऽवशः ॥	025c  
स्रवन्ति ह्युदराद्गर्भा जायमानास्तथा परे ।	026a  
आगमेन तथाऽन्येषां विनाश उपपद्यते ॥	026c  
एतस्माद्योनिसम्बन्धाद्यो जीवः परिमुच्यते ।	027a  
प्रजां च लभते काञ्चित्पुनर्द्वन्द्वेषु सज्जति ॥	027c  
स तस्य सहजातस्य सप्तमीं नवमीं दशाम् ।	028a  
प्राप्नुवन्ति ततः पञ्च न भवन्ति शतायुषः ॥	028c  
नाभ्युत्थाने मनुष्याणां योगाः स्युर्नात्र संशयः |	029a  
व्याधिभिश्च विमथ्यन्ते व्याधैः क्षुद्रमृगा इव ॥	029c  
व्याधिभिर्भक्ष्यमाणानां त्यजतां विपुलं धनम् ।	030a  
वेदनां नापकर्षन्ति यतमानाश्चिकित्सकाः ॥	030c  
ते चापि निपुणा वैद्याः कुशलाः सम्भृतौषधाः ।	031a  
व्याधिभिः परिकृष्यन्ते मृगा व्याधैरिवार्दिताः ॥	031c  
ते पिबन्तः कषायांश्च सर्पींषि विविधानि च ।	032a  
दृश्यन्ते जरया भग्ना नगा नागैरिवोत्तमैः ॥	032c  
के वा भुवि चिकित्सन्ते रोगार्तान्मृगपक्षिणः ।	033a  
श्वापदानि दरिद्रांश्च प्रायो नार्ता भवन्ति ते ॥	033c  
पौरानपि दुराधर्षान्नृपतीनुग्रतेजसः ।	034a  
आक्रम्य खादन्ते रोगाः पशून्पशुपचा इव ॥	034c  
इति लोकमनाक्रन्दं मोहशोकपरिप्लुतम् ।	035a  
स्रोतसा सहसा क्षिप्तं ह्रियमाणं बलीयसा ॥	035c  
न धनेन न राज्येन नोग्रेण तपसा तथा ।	036a  
स्वभावमतिवर्तन्ते ये नियुक्ताः शरीरिणः ॥	036c  
न म्रियेरन्न जीर्येरन्सर्वे स्युः सर्वकामिनः ।	037a  
नाप्रियं प्रतिपश्येयुरुत्थानस्य फले सति ॥	037c  
उपर्युपरि लोकस्य सर्वो भवितुमीहते ।	038a  
यतते च यथाशक्ति न च तद्वर्तते तथा ॥	038c  
ऐश्वर्यमदमत्तांश्च मत्तान्मद्यमदेन च ।	039a  
अप्रमत्ताश्च शूराश्च विक्रान्ताः पर्युपासते ॥	039c  
क्लेशाः प्रतिनिवर्तन्ते केषाञ्चिदसमीक्षिताः ।	040a  
स्वंस्वं न पुनरन्येषां न किञ्चिदधिगम्यते ॥	040c  
महच्च फलवैषम्यं दृश्यते कर्मसिद्धिषु ।	041a  
वहन्ति शिबिकामन्ये यान्त्यन्ये शिबिकागताः ॥	041c  
सर्वेषामृद्धिकामानामन्ये रथपुरःसराः ।	042a  
मनुजाश्च गतस्त्रीकाः शतशो विविधाः स्त्रियः ॥	042c  
द्वन्द्वारामेषु भूतेषु गच्छन्त्येकैकशो नराः ।	043a  
इदमन्यत्परं पश्य माऽत्र मोहं करिष्यसि ॥	043c  
त्यज धर्ममधर्मं च उभे सत्यानृते त्यज ।	044a  
उभे सत्यानृते त्यक्त्वा येन त्यजसि तं त्यज ॥	044c  
एतत्ते परमं गुह्यमाख्यातमृषिसत्तम ।	045a  
येन देवाः परित्यज्य मर्त्यलोकं दिवं गताः ॥	045c  
नारदस्य वचः श्रुत्वा शुकः परमबुद्धिमान् ।	046a  
सञ्चिन्त्य मनसा धीरो निश्चयं नाध्यगच्छत ॥	046c  
पुत्रदारैर्महान्क्लेशो विद्याम्नाये महाञ्छ्रमः ।	047a  
किन्नु स्याच्छाश्वतं स्थानमल्पक्लेशं महोदयम् ॥	047c  
ततो मुहूर्तं सञ्चिन्त्य निश्चितां गतिमात्मनः ।	048a  
परावरज्ञो धर्मस्य परां नैःश्रेयसीं गतिम् ॥	048c  
कथं त्वहमसंश्लिष्टो गच्छेयं गतिमुत्तमाम् ।	049a  
नावर्तेयं यथा भूयो योनिसंसारसागरे ॥	049c  
परं भावं हि काङ्क्षामि यत्र नावर्तते पुनः ।	050a  
सर्वसङ्गान्परित्यज्य निश्चितो मनसा गतिम् ॥	050c  
तत्र यास्यामि यत्रात्मा शर्म मेऽधिगमिष्यति ।	051a  
अक्षयश्चाव्ययश्चैव यत्र स्थास्यामि शाश्वतः ॥	051c  
न तु योगमृते शक्त्या प्राप्नुयां परमां गतिम् ।	052a  
अनुबन्धो विमुक्तस्य कर्मभिर्नोपपद्यते ॥	052c  
यस्माद्योगं समास्थाय त्यक्त्वा गृहकलेवरम् ।	053a  
वायुभूतः प्रवेक्ष्यामि तेजोराशिं दिवाकरम् ॥	053c  
न ह्येष क्षयतां याति सोमः सुरगणैर्यथा ।	054a  
कम्पितः पतते भूमिं पुनश्चैवाधिरोहति ॥	054c  
क्षीयते हि सदा सोमः पुनश्चैवाभिपूर्यते ।	055a  
नेच्छाम्येवं विदित्वैते ह्रासवृद्धी पुनःपुनः ॥	055c  
रविस्तु सन्तापयते लोकान्रश्मिभिरुल्बणैः ।	056a  
सर्वतस्तेज आदत्ते नित्यमक्षयमण्डलः ॥	056c  
अतो मे रोचते गन्तुमादित्यं दीप्ततेजसम् ।	057a  
अत्र वत्स्यामि दुर्धर्षो निःसङ्गेनान्तरात्मना ॥	057c  
सूर्यस्यर सदने चाहं निक्षिप्येदं कलेवरम् ।	058a  
ऋषिभिः सह वत्स्यामि सौरं तेजोऽतिदुःसहम् ॥	058c  
आपृच्छामि नगान्नागान्गिरीनुर्वीं दिशो दश ।	059a  
देवदानवगन्धर्वान्पिशाचोरगराक्षसान् ॥	059c  
लोकेषु सर्वभूतानि प्रवेक्ष्यामि न संशयः ।	060a  
पश्यन्तु योगवीर्यं मे सर्वे देवाः सहर्षिभिः ॥	060c  
अथानुज्ञाप्य तमृषिं नारदं लोकविश्रुतम् ।	061a  
तस्मादनुज्ञां सम्प्राप्य जगाम पितरं प्रति ॥	061c  
सोऽभिवाद्य महात्मानं कृष्णद्वैपायनं मुनिम् ।	062a  
शुकः प्रदक्षिणं कृत्वा कृष्णमापृष्टवान्मुनिम् ॥	062c  
श्रुत्वा चर्षिस्तद्वचनं शुकस्य प्रीतो महात्मा पुनराह चैनम् ।	063a  
भोभो पुत्र स्थीयतां तावदद्य यावच्चक्षुः प्रीणयामि त्वदर्थे ॥	063c  
निरपेक्षः शुको भूत्वा निःस्नेहो मुक्तसंशयः ।	064a  
मोक्षमेवानुसञ्चिन्त्य गमनाय मनो दधे ॥	064c  
पितरं स परित्यज्य जगाम मुनिसत्तमः ।	065a  
कैलासपृष्ठं विपुलं सिद्धसङ्घनिषेवितम् ॥ 	065c  

इति श्रीमन्महाभारते शान्तिपर्वणि मोक्षधर्मपर्वणि एकोनचत्वारिंशदधिकत्रिशततमोऽध्यायः ॥ 339 ॥

12-339-1 विपर्यासः सुखे दुःखधीर्दुःखे सुखधीः ॥ 12-339-4 विधित्साभिः पिपासाभिस्तृष्णाभिः ॥ 12-339-6 व्यत्ययः पौर्वापर्यम् ॥ 12-339-11 अशीर्भिरप्यसंयुक्ताः इति ध. पाठः ॥ 12-339-13 कर्मी कर्मानुसृत्यान्य इति थ. पाठः । कश्चिच्च कर्म कुर्वन्हि नाप्राप्यमिति ध. पाठः ॥ 12-339-17 कथं प्रेत्य इवाभवदिति झ. पाठः ॥ 12-339-27 यो बीजं परिमुच्यत इति झ. पाठः ॥ 12-339-28 सहजातस्य जन्माद्यन्तां तु वै दशामिति ध. पाठः । न भवन्ति गतायुष इति झ. पाठः ॥ 12-339-29 रोगाः स्युरिति ध. पाठः । योगाः सामर्थ्यानि ॥ 12-339-33 के बाहुर्विचिकित्सन्ते इति ट. ध. पाठः ॥ 12-339-34 धीरानपि दुराधर्षानिति ध. पाठः ॥ 12-339-35 अनाक्रन्दं वेदनया मूढम् ॥ 12-339-36 स्वभावान्नातिवर्तन्ते ये नियुक्ताः शरीरिष्विति ट. थ. ध. पाठः ॥ 12-339-37 उत्थानस्य फलं प्रति इति थ. ध. पाठः ॥ 12-339-40 स्वंस्वं च पुनरन्येषामिति झ. पाठः ॥ 12-339-42 गतश्रीका इति ट. पाठः ॥ 12-339-49 असंश्लिष्टः सर्वोपाधिनिर्मुक्तः ॥ 12-339-52 शक्या प्राप्तुं सा परमा गतिरिति थ. पाठः । अवबन्धो हि युक्तस्येति थ. पाठः ॥
