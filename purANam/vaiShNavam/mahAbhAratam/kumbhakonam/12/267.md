अध्यायः 267

भीष्मेण युधिष्ठिरम् प्रति जाजलिचरित्रकथनारम्भः ॥ 1 ॥ धार्मिकम्मन्येन जाजलिना खेचरकृतावज्ञया तुलाधारसमीपगमनम् ॥ 2 ॥
भीष्म उवाच 	001  
अत्राप्युदाहरन्तीममितिहासं पुरातनम् ।	001a  
तुलाधारस्य वाक्यानि धर्मे जाजलिना सह ॥	001c  
वने वनचरः कश्चिज्जाजलिर्नाम वै द्विजः ।	002a  
सागरोद्देशमागम्य तपस्तेपे महातपाः ॥	002c  
नियतो नियताहारश्चीराजिनजटाधरः ।	003a  
मलपङ्कधरो धीमान्बहून्वर्षगणान्मुनिः ॥	003c  
स कदाचिन्महातेजा जलवासो महीपते ।	004a  
चचार लोकान्विप्रर्षिः प्रेक्षमाणो मनोजवः ॥	004c  
स चिन्तयामास मुनिर्जलमध्ये कदाचन ।	005a  
विप्रेक्ष्य सागरान्तां वै महीं सवनकाननाम् ॥	005c  
न मया सदृशोऽस्तीह लोके स्थावरजङ्गमे ।	006a  
अप्सु वैहायसं गच्छेन्मया योऽन्यः सहेति वै ॥	006c  
स दृश्यमानो रक्षोभिर्जलमध्ये च भारत ।	007a  
आस्फोटयत्तदाऽऽकाशे धर्मः प्राप्तो मयेति वै ॥	007c  
अब्रुवंश्च पिशाचास्तं नैवं त्वं वक्तुमर्हसि ।	008a  
तुलाधारो वणिग्धर्मा वाराणस्यां महायशाः ।	008c  
सोऽप्येवं नार्हते वक्तुं यथा त्वं द्विजसत्तम ॥	008e  
इत्युक्तो जाजलिर्भूतैः प्रत्युवाच महातपाः ।	009a  
पश्येयं तमहं प्राज्ञं तुलाधारं यशस्विनम् ॥	009c  
इति ब्रुवाणं तमृषिं रक्षांस्युत्थाय सागरात् ।	010a  
अब्रुवन्गच्छ पन्थानमास्थायेमं द्विजोत्तम ॥	010c  
इत्युक्तो जाजलिर्भूतैर्जगाम विमनास्तदा ।	011a  
वाराणस्यां तुलाधारं समासाद्याब्रवीदिदम् ॥	011c  
युधिष्ठिर उवाच 	012  
किं कृतं दुष्करं तात कर्म जाजलिना पुरा ।	012a  
येन सिद्धिं परां प्राप्तस्तन्मे व्याख्यातुमर्हसि ॥	012c  
भीष्म उवाच 	013  
अतीव तपसा युक्तो घोरेण स बभूव ह ।	013a  
नद्युपस्पर्शनपरः सायम्प्रातर्महातपाः ॥	013c  
अग्नीन्परिचरन्सम्यक्स्वाध्यायपरमो द्विजः ।	014a  
वानप्रस्थ विधानज्ञो जाजलिर्ज्वलितः श्रिया ॥	014c  
वने तपस्यतिष्ठत्स न चाधर्ममवैक्षत ।	015a  
वर्षास्वाकाशशायी च हेमन्ते जलसंश्रयः ॥	015c  
वातातपसहो ग्रीष्मे न चाधर्ममविन्दत ।	016a  
दुःखशय्याश्च विविधा भूमौ च परिवर्तनम् ॥	016c  
ततः कदाचित्स मुनिर्वर्षास्वाकाशमास्थितः ।	017a  
अन्तरिक्षाज्जलं मूर्ध्नां प्रत्यगृह्णान्मुहुर्मुहुः ॥	017c  
आप्लुतस्य जटाः क्लिन्ना बभूवुर्ग्रथिताः प्रभो ।	018a  
अरण्यगमनान्नित्यं मलिनोऽमलसंयुतः ॥	018c  
स कदाचिन्निराहारो वायुभक्षो महातपाः ।	019a  
तस्थौ काष्ठवदव्यग्रो न चचाल च कर्हिचित् ॥	019c  
तस्य स्म स्थाणुभूतस्य निर्विचेष्टस्य भारत ।	020a  
कुलिङ्गशकुनौ राजन्नीडं शिरसि चक्रतुः ॥	020c  
स तौ दयावान्ब्रह्मर्षिरुपप्रैक्षत दम्पती ।	021a  
कुर्वाणौ नीडकं तत्र जटासु तृणतन्तुभिः ॥	021c  
यदा न स चलत्येव स्थाणुभूतो महातपाः ।	022a  
ततस्तौ सुखविश्वस्तौ सुखं तत्रोषतुस्तदा ॥	022c  
अतीतास्वथ वर्षासु शरत्काल उपस्थिते ।	023a  
प्राजापत्येन विधिना विश्वासात्काममोहितौ ॥	023c  
तत्रोत्पादयतां राजञ्शिरस्यण्डानि खेचरौ ।	024a  
तान्यबुध्यत तेजस्वी स विप्रः संशितव्रतः ॥	024c  
बुद्ध्वा च स महातेजा न चचाल च जाजलिः ।	025a  
धर्मे कृतमना नित्यं नाधर्मं स त्वरोचयत् ॥	025c  
अहन्यहनि चागत्य ततस्तौ तस्य मूर्धनि ।	026a  
आश्वासितौ निवसतः सम्प्रहृष्टौ तदा विभो ॥	026c  
अण्डेभ्यस्त्वथ पुष्टेभ्यः प्राजायन्त शकुन्तकाः ।	027a  
व्यवर्धन्त च तत्रैव न चाकम्पत जाजलिः ॥	027c  
स रक्षमाणस्त्वण्डानि कुलिङ्गानां धृतव्रतः ।	028a  
तथैव तस्थौ धर्मात्मा निर्विचेष्टः समाहितः ॥	028c  
ततस्तु काले राजेन्द्र बभूवुस्तेऽथ पक्षिणः ।	029a  
बुबुधे तांस्तु स मुनिर्जातपक्षान्कुलिङ्गकान् ॥	029c  
ततः कदाचित्तांस्तत्र पश्यन्पक्षीन्यतव्रतः ।	030a  
बभूव परमप्रीतस्तदा मतिमतां वरः ॥	030c  
तथा तानभिसंवृद्धान्दृष्ट्वा चैवाप्तवान्मुदम् ।	031a  
शकुनौ निर्भयौ तत्र ऊषतुश्चात्मजैः सह ॥	031c  
जातपक्षांश्च सोऽपश्यदुड्डीनान्पुनरागतान् ।	032a  
सायंसायं द्विजान्विप्रो न चाकम्पत जाजलिः ॥	032c  
कदाचित्पुनरभ्येत्य पुनर्गच्छन्ति सन्ततम् ।	033a  
त्यक्ता मातापितृभ्यां ते नचाकम्पत जाजलिः ॥	033c  
तथा ते दिवसं चापि गत्वा सायं पुनर्नृप ।	034a  
उपावर्तन्त तत्रैव निवासार्थं शकुन्तकाः ॥	034c  
कदाचिद्दिवसान्पञ्च समुत्पत्य विहङ्गमाः ।	035a  
षष्ठेऽहनि समाजग्मुर्न चाकम्पत जाजलिः ॥	035c  
क्रमेण च पुनः सर्वे दिवसान्सुबहूनथ ।	036a  
नोपावर्तन्त शकुना जातपक्षाश्च ते यदा ॥	036c  
कदाचिन्मासमात्रेण समुत्पत्य विहङ्गमाः ।	037a  
नैवागच्छंस्ततो राजन्प्रातिष्ठत स जाजलिः ॥	037c  
ततस्तेषु प्रलीनेषु जाजलिर्जातविस्मयः ।	038a  
सिद्धोस्मीति मतिं चक्रे ततस्तं मान आविशत् ॥	038c  
स तथा निर्गतान्दृष्ट्वा शकुन्तान्नियतव्रतः ।	039a  
सम्भावितात्मा सम्भाव्य भृशं प्रीतस्तदाऽभवत् ॥	039c  
स नद्यां समुपस्पृश्य तर्पयित्वा हुताशनम् ।	040a  
उदयन्तमथादित्यमभ्यागच्छन्महातपाः ॥	040c  
सम्भाव्य चटकान्मूर्ध्नि जाजलिर्जपतांवरः ।	041a  
आस्फोटयत्तथाऽऽकाशे धर्मः प्राप्तो मयेति वै ॥	041c  
अथान्तरिक्षे वागासीत्तां च शुश्राव जाजलिः ।	042a  
धर्मेण न समस्त्वं वै तुलाधारस्य जाजले ॥	042c  
वाराणस्यां महाप्राज्ञस्तुलाधारः प्रतिष्ठितः ।	043a  
सोऽप्येवं नार्हते वक्तुं यथा त्वं भाषसे द्विज ॥	043c  
सोमर्षवशमापन्नस्तुलाधारदिदृक्षया ।	044a  
पृथिवीमचरद्राजन्यत्रसायङ्गृहो मुनिः ॥	044c  
कालेन महताऽगच्छत्स तु वाराणसीं पुरीम् ।	045a  
विक्रीणन्तं च पण्यानि तुलाधारं ददर्श सः ॥	045c  
सोऽपि दृष्ट्वैव तं विप्रमायान्तं भाण्डजीवनः ।	046a  
समुत्थाय सुसंहृष्टः स्वागतेनाभ्यपूजयत् ॥	046c  
तुलाधार उवाच 	047  
आयानेवासि विदितो मम ब्रह्मन्न संशयः ।	047a  
ब्रवीमि यत्तु वचनं तच्छृणुष्व द्विजोत्तम ॥	047c  
सागरानूपमाश्रित्य तपस्तप्तं त्वया महत् ।	048a  
न च धर्मस्य सञ्ज्ञां त्वं पुरा वेत्थ कथञ्चन ॥	048c  
ततः सिद्धस्य तपसा तव विप्र शकुन्तकाः ।	049a  
क्षिप्रं शिरस्यजायन्त ते च सम्भावितास्त्वया ॥	049c  
जातपक्षा यदा ते च गता सञ्चरितुं ततः ।	050a  
मन्यमानस्ततो धर्मं चटकप्रभवं द्विज ।	050c  
खे वाचां त्वमथाश्रौषीर्मां प्रति द्विजसत्तम ॥	050e  
अमर्षवशमापन्नस्ततः प्राप्तो भवानिह ।	051a  
करवाणि प्रियं किं ते तद्ब्रूहि द्विजसत्तम ॥ 	051c  

इति श्रीमन्महाभारते शान्तिपर्वणि मोक्षधर्मपर्वणि सप्तषष्ट्यधिकद्विशततमोऽध्यायः ॥ 267 ॥

12-267-1 जाञ्जलिना सहेति ड. थ. पाठः । तुलाधारवाक्यानि धर्मे प्रमाणत्वेनोदाहरन्तीत्यर्थः ॥ 12-267-4 प्रेक्षमाणो महाजलमिति ध. पाठः ॥ 12-267-5 जलध्ये महीं विप्रेक्ष्य तपोबलाद्दूरदर्शनादिसिद्धिं प्राप्येत्यर्थः ॥ 12-267-6 वैहायसमाकाशगतं ग्रहनक्षत्रादि गच्छेत् अवगच्छेत् । मया सह गच्छेद्यः सोऽन्यः कोस्तीति योज्यम् ॥ 12-267-13 उपस्पर्शनरतः स्नानाचमनरतः ॥ 12-267-14 श्रिया वेदविद्यया ॥ 12-267-18 अमलसंयुतः निष्पापः ॥ 12-267-21 उपप्रैक्षतोपेक्षाञ्चक्रे । न वारितवानित्यर्थः ॥ 12-267-23 प्राजापत्येन गर्भाधानविधिना ॥ 12-267-29 ते शकुन्तकाः पक्षिणः पक्षवन्तो बभूवुः ॥ 12-267-30 पक्षीन् । आर्षो मत्वर्थीय इः ॥ 12-267-32 द्विजान् शकुन्तान् ॥ 12-267-38 प्रलीनेषु प्रडीनेषु । मानो गर्वः ॥ 12-267-41 सम्भाव्य वर्धयित्वा । आस्फोटयद्बाहुशब्दमकरोत् ॥ 12-267-46 भाण्डं मूलवणिग्धनं तेन जीवनं यस्य ॥ 12-267-47 आयानागच्छन् । आगतेनासि विदित इति थ. पाठः ॥ 12-267-48 सागरानूपं सागरसमीपस्थं सजलं प्रदेशम् ॥
