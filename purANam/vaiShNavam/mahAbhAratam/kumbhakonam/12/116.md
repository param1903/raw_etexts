अध्यायः 116

केनचिन्मुनिवरेण द्वीपिभये सति द्वीपित्वम् प्रापितस्य स्वीयशुनःपुनर्व्याघ्राद्भये सति व्याघ्रीकरणम् ॥ 1 ॥
\'युधिष्ठिर उवाच 	001  
न सन्ति कुलजा यत्र सहायाः पार्थिवस्य तु ।	001a  
अकुलीनाश्च कर्तव्या न वा भरतसत्तम ॥\'	001c  
भीष्म उवाच 	002  
अत्राप्युदाहरन्तीममितिहासं पुरातनम् ।	002a  
निदर्शनं परं लोके सज्जनाचरितं सदा ॥	002c  
अस्यैवार्थस्य सदृशं यच्छ्रुतं मे तपोवने ।	003a  
जामदग्न्यस्य रामस्य यदुक्तमृषिसत्तमैः ॥	003c  
वने महति कस्मिंश्चिदमनुष्यनिषेविते ।	004a  
ऋषिर्मूलफलाहारो नियतो नियतेन्द्रियः ॥	004c  
दीक्षादमपरिश्रान्तः स्वाध्यायपरमः शुचिः ।	005a  
उपवासविशुद्धात्मा सततं सत्पथे स्थितः ॥	005c  
तस्य सन्दृश्य सद्भावमुपविष्टस्य धीमतः ।	006a  
सर्वे सत्वाः समीपस्था भवन्ति वनचारिणः ॥	006c  
सिंहा व्याघ्राः सशरभा मत्ताश्चैव महागजाः ।	007a  
द्वीपिनः खड्गभल्लूका ये चान्ये भीमदर्शनाः ॥	007c  
ते सुखप्रश्नदाः सर्वे भवन्ति क्षतजाशनाः ।	008a  
तस्यर्षेः शिष्यवच्चैव चित्तज्ञाः प्रियकारिणः ॥	008c  
उक्त्वा च ते सुखप्रश्नं सर्वे यान्ति यथासुखम् ।	009a  
ग्राम्यस्त्वेकः पशुस्तत्र नाजहात्स महामुनिम् ॥	009c  
भक्तोऽनुरक्तः सततमुपवासकृशोऽबलः ।	010a  
फलमूलोत्तराहारः शान्तः शिष्टाकृतिर्यथा ॥	010c  
तस्यर्षेरुपविष्टस्य पादमूले महामतेः ।	011a  
मनुष्यवद्गतो भावं स्नेहबद्धोऽभवद्भृशम् ॥	011c  
ततोऽभ्ययान्महारौद्रो द्वीपी क्षतजभोजनः ।	012a  
श्वार्थमत्यर्थमुद्धुष्टः क्रूरः कालइवान्तकः ॥	012c  
लेलिह्यमानस्तृषितः पुच्छास्फोटनतत्परः ।	013a  
व्यादितास्यः क्षुधा भुग्नः प्रार्थयानस्तदामिषम् ॥	013c  
दृष्ट्वा तं क्रूरमायान्तं जीवितार्थी नराधिप ।	014a  
प्रोवाच श्वा मुनिं तत्र तच्छृणुष्व विशाम्पते ॥	014c  
श्वशत्रुर्भगवन्नेष द्वीपी मां हन्तुमिच्छति ।	015a  
त्वत्प्रसादाद्भयं न स्यादस्मान्मम महामुने ।	015c  
[तथा कुरु महाबाहो सर्वज्ञस्त्वं न संशयः ॥	015e  
स मुनिस्तस्य विज्ञाय भावज्ञो भयकारणम् ।	016a  
रुतज्ञः सर्वसत्वानां तमैश्वर्यसमन्वितः ॥]	016c  
मुनिरुवाच 	017  
न भयं द्वीपिनः कार्यं मृत्युतस्ते कथञ्चन ।	017a  
एष श्वरूपरहितो द्वीपी भवसि पुत्रक ॥	017c  
ततः श्वा द्वीपितां नीतो जाम्बूनदनिभाकृतिः ।	018a  
चित्राङ्गो विस्फुरद्दंष्ट्रो वने वसति निर्भयः ॥	018c  
तं दृष्ट्वा सम्मुखे द्वीपी आत्मनः सदृशं पशुम् ।	019a  
अविरुद्धस्ततस्तस्य क्षणेन समपद्यत ॥	019c  
ततोऽभ्ययान्महारौद्रो व्यादितास्यः क्षुधान्वितः ।	020a  
द्वीपिनं लेलिहन्वक्त्रं व्याघ्रो रुधिरलालसः ॥	020c  
व्याघ्रं दृष्ट्वा क्षुधा भुग्नं दंष्ट्रिणं वनचारिणम् ।	021a  
द्वीपि जीवितरक्षार्थमृषिं शरणमेयिवान् ॥	021c  
ततः संवासजं स्नेहमृषिणा कुर्वता तदा ।	022a  
स द्वीपी व्याघ्रतां नीतो रिपुभ्यो बलवत्तरः ॥	022c  
ततोऽदृष्ट्वा स शार्दूलो नाभ्यघ्नत्तं विशाम्पते ।	023a  
स तु श्वा व्याघ्रतां प्राप्य बलवान्पिशिताशनः ॥	023c  
न मूलफलभोगेषु स्पृहामप्यकरोत्तदा ।	024a  
यथा मृगपतिर्नित्यं प्रकाङ्क्षति वनौकसः ।	024c  
तथैव स महाराज व्याघ्रः समभवत्तदा ॥ 	024e  

इति श्रीमन्महाभारते शान्तिपर्वणि राजधर्मपर्वणि षोडशाधिकशततमोऽध्यायः ॥ 116 ॥

12-116-2 अत्र उत्तमाधममध्यमस्थानेषु क्रमात् तएव योज्या नतु उच्चस्थाने नीचो नियोज्य इत्यस्मिन्नर्थे ॥ 12-116-3 अस्यैव वक्ष्यमाणस्य ॥ 12-116-6 सत्वाः प्राणिनः ॥ 12-116-8 सुखप्रश्नदाः सुखिनः स्थ इति प्रश्नस्योत्तरं सुखिनः स्मः इति तत्प्रदा इत्यर्थः ॥ 12-116-11 भावं चित्तम् ॥ 12-116-13 सुधामत्तः इति ड. थ. पाठः ॥ 12-116-17 द्वीपिनो द्वीपिरूपान्मृत्युतः ॥ 12-116-21 क्षुधाभुग्नं पीडितम् ॥
