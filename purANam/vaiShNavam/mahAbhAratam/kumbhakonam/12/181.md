अध्यायः 181

भरद्वाजम् प्रति भृगुणा मेरुस्थब्रह्मणा जलादिभूम्यन्तसृष्टिप्रकारकथनम् ॥ 1 ॥
भरद्वाज उवाच 	001  
मेरुमध्ये स्थितो ब्रह्मा कथं स ससृजे प्रजाः ।	001a  
एतन्मे सर्वमाचक्ष्व याथातथ्येन पृच्छतः ॥	001c  
भृगुरुवाच 	002  
प्रजाविसर्गं पूर्वं स मानसो मनसाऽसृजत् ।	002a  
संरक्षणार्थं भूतानां सृष्टं प्रथमतो जलम् ॥	002c  
यत्प्राणः सर्वभूतानां वर्धन्ते येन च प्रजाः ।	003a  
परित्यक्ताश्च नश्यन्ति तेनेदं सर्वमावृतम् ॥	003c  
पृथिवी पर्वता मेघा मूर्तिमन्तश्च ये परे ।	004a  
सर्वं तद्वारुणं ज्ञेयमापस्तस्तम्भिरे हि ताः ॥	004c  
भरद्वाज उवाच 	005  
कथं सलिलमुत्पन्नं कथं चैवाग्निमारुतौ ।	005a  
कथं वा मेदिनी सृष्टेत्यत्र मे संशयो महान् ॥	005c  
भृगुरुवाच 	006  
ब्रह्मकल्पे पुरा ब्रह्मन्ब्रह्मर्षीणां समागमे ।	006a  
लोकसम्भवसन्देहः समुत्पन्नो महात्मनाम् ॥	006c  
तेऽतिष्ठन्ध्यानमालम्ब्य मौनमास्थाय निश्चलाः ।	007a  
त्यक्ताहाराः पवनपा दिव्यं वर्षशतं द्विजाः ॥	007c  
तेषां ब्रह्ममयी वाणी सर्वेषां श्रोत्रमागमत् ।	008a  
दिव्या सरस्वती तत्र सम्बभूव नभस्तलात् ॥	008c  
पुराऽस्तमितनिःशब्दमाकाशमचलोपमम् ।	009a  
नष्टचन्द्रार्कपवनं प्रसुप्तमिव सम्बभौ ॥	009c  
ततः सलिलमुत्पन्नं तमसीवापरं तमः ।	010a  
तस्माच्च सलिलोत्पीडात्समजायत मारुतः ॥	010c  
यथा भाजनमच्छिद्रं निःशब्दमिह लक्ष्यते ।	011a  
तच्चाम्भसा पूर्यमाणं सशब्दं कुरुतेऽनिलः ॥	011c  
तथा सलिलसंरुद्धे नभसोन्ते निरन्तरे ।	012a  
भित्त्वाऽर्णवतलं वायुः समुत्पतति घोषवान् ॥	012c  
स एष चरते वायुरर्णवोत्पीडसम्भवः ।	013a  
आकाशस्थानमासाद्य प्रशान्तिं नाधिगच्छति ॥	013c  
तस्मिन्वाय्वम्बुसङ्घर्षे दीप्ततेजा महाबलः ।	014a  
प्रादुर्बभूवोर्ध्वशिखः कृत्वा निस्तिमिरं नभः ॥	014c  
अग्निः पवनसंयुक्तः खात्समुत्क्षिपते जलम् ।	015a  
सोऽग्निमारुतसंयोगाद्घनत्वमुपपद्यते ॥	015c  
तस्याकाशान्निपतितः स्नेहस्तिष्ठति योऽपरः ।	016a  
स सङ्घातत्वमापन्नो भूमित्वमनुगच्छति ॥	016c  
रसानां सर्वगन्धानां स्नेहानां प्राणिनां तथा ।	017a  
भूमिर्योनिरिह ज्ञेया यस्यां सर्वं प्रसूयते ॥ 	017c  

इति श्रीमन्महाभारते शान्तिपर्वणि मोक्षधर्मपर्वणि एकाशीत्यधिकशततमोऽध्यायः ॥ 181 ॥

12-181-3 यत् जलम् । तेन जलेन ॥ 12-181-4 वारुणं वरुणदेवतासम्बन्धादाप्यमित्यर्थः । मूर्तिमत् मनुष्यपश्वादिविग्रहवत् । आप्यत्वे हेतुः । आपस्तस्तम्भिरे यत आपस्तम्भं घनीभावं पृथिव्यादिरूपं प्राप्ताः ॥ 12-181-6 ब्रह्मकल्पे ब्रह्मप्रथमदिने । लोकानां सम्भव उत्पत्तिस्तत्र विषये सन्देहः ॥ 12-181-8 तेषां धर्ममयीति ट. ड. पाठः ॥ 12-181-9 सरस्वतीमेवाह पुरेति । स्तिमितमाकाशमनन्तमिति झ. पाठः ॥
