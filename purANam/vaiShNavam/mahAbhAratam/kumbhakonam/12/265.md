अध्यायः 265

भीष्मेण युधिष्ठिरम् प्रति धर्मलक्षणकथनम् ॥ 1 ॥
युधिष्ठिर उवाच 	001  
इमे वै मानसाः सर्वे धर्मं प्रति विशङ्किताः ।	001a  
कोऽयं धर्मः कुतो धर्मस्तन्मे ब्रूहि पितामह ॥	001c  
धर्मस्त्वयमिहार्थः किममुत्रार्थोपि वा भवेत् ।	002a  
उभयार्थो हि वा धर्मस्तन्मे ब्रूहि पितामह ॥	002c  
भीष्म उवाच 	003  
सदाचारः स्मृतिर्वेदास्त्रिविधं धर्मलक्षणम् ।	003a  
चतुर्थमर्थमप्याहुः कवयो धर्मलक्षणम् ॥	003c  
अविध्युक्तानि कर्माणि व्यवस्यन्त्युप्तमूषरे ।	004a  
लोकयात्रार्थमेवेह धर्मस्य नियमः कृतः ॥	004c  
उभयत्र सुखोदर्क इह चैव परत्र च ।	005a  
अलब्ध्वा निपुणं धर्मं पापः पापे प्रसज्जति ॥	005c  
न च पापकृतः पापान्मुच्यन्ते केचिदापदि ।	006a  
अपापवादी भवति यथा भवति धर्मवित् ।	006c  
धर्मस्य निष्ठा स्वाचारस्तमेवाश्रित्य चावसेत् ॥	006e  
यथाधर्मसमाविष्टो धनं गृह्णाति तस्करः ।	007a  
रमते निर्हरस्तेनः परवित्तमराजके ॥	007c  
यदास्य तद्धरन्त्यन्ये तदा राजानमिच्छति ।	008a  
तदा तेषां स्पृहयते ये वै तुष्टाः स्वकैर्धनैः ॥	008c  
अभीतः शुचिरभ्येति राजद्वारमशङ्कितः ।	009a  
न हि दुश्चरितं किञ्चिदन्तरात्मनि पश्यति ॥	009c  
सत्यस्य वचनं साधु न सत्याद्विद्यते परम् ।	010a  
सत्येन विधृतं सर्वं सर्वं सत्ये प्रतिष्ठितम् ॥	010c  
अपि पापकृतो रौद्राः सत्यं कृत्वा मिथःकृतम् ।	011a  
अद्रोहमविसंवादं प्रवर्तन्ते तदाश्रयाः ॥	011c  
ते चेन्मिथ्या धृतिं कुर्युर्विनश्येयुरसंशयम् ।	012a  
न हर्तव्यं परधनमिति धर्मविदो विदुः ॥	012c  
मन्यन्ते बलवन्तस्तं दुर्बलैः सम्प्रवर्तितम् ।	013a  
यदा नियतिदौर्बल्यमथैषामेव रोचते ॥	013c  
न ह्यत्यन्तं बलयुता भवन्ति सुखिनोपि वा ।	014a  
तस्मादनार्जवे बुद्धिर्न कार्या ते कदाचन ॥	014c  
असाधुभ्योऽस्य न भयं न चौरेभ्यो न राजतः ।	015a  
अकिञ्चित्कस्यचित्कुर्वन्निर्भयः शुचिरावसेत् ॥	015c  
सर्वतः शङ्कते स्तेनो मृगो ग्राममिवेयिवान् ।	016a  
बहुधाऽऽचरितं पापमन्यत्रैवानुपश्यति ॥	016c  
मुदितः शुचिरभ्येति सर्वतो निर्भयः सदा ।	017a  
न हि दुश्चरितं किञ्चिदात्मनोऽन्येषु पश्यति ॥	017c  
दातव्यमित्ययं धर्म उक्तो भूतहिते रतैः ।	018a  
तं मन्यन्ते धनयुताः कृपणैः सम्प्रवर्तितम् ॥	018c  
यदा नियतिकार्पण्यमथैषामेव रोचते ।	019a  
धनवन्तोपि नात्यन्तं भवन्ति सुखिनोपि वा ॥	019c  
यदन्यैर्विहितं नेच्छेदात्मनः कर्म पूरुषः ।	020a  
न तत्परेषु कुर्वीत जानन्नप्रियमात्मनः ॥	020c  
योऽन्यस्य स्यादुपपतिः स कं किं वक्तुमर्हति ।	021a  
यदन्यस्य ततः कुर्यान्न मृष्येदिति मे मतिः ॥	021c  
जीवितुं यः स्वयं चेच्छेत्कथं सोऽन्यं प्रघातयेत् ।	022a  
यद्यदात्मन इच्छेत तत्परस्यापि चिन्तयेत् ॥	022c  
अतिरिक्तः संविभजेद्भोगैरन्यानकिञ्चनान् ।	023a  
एतस्मात्कारणाद्धात्रा कुसीदं सम्प्रवर्तितम् ॥	023c  
यस्मिंस्तु देवाः समये सन्तिष्ठेरंस्तथा भवेत् ।	024a  
अथ चेल्लोभसमये स्थितिर्धर्मेऽपि शोभना ॥	024c  
सर्वं प्रियाभ्युपगतं पुण्यमाहुर्मनीषिणः ।	025a  
पश्यैतं लक्षणोद्देशं धर्माधर्मे युधिष्ठिर ॥	025c  
लोकसङ्ग्रहसंयुक्तं विधात्रा विहितं पुरा ।	026a  
सूक्ष्मधर्मार्थनियतं सतां चरितमुत्तमम् ॥	026c  
धर्मलक्षणमाख्यातमेतत्ते कुरुसत्तम ।	027a  
तस्मादनार्जवे बुद्धिर्न ते कार्या कथञ्चन ॥ 	027c  

इति श्रीमन्महाभारते शान्तिपर्वणि मोक्षधर्मपर्वणि पञ्चषष्ट्यधिकद्विशततमोऽध्यायः ॥ 265 ॥

12-265-14 तस्मादर्थार्जने बुद्धिरिति थ. पाठः ॥ 12-265-16 पापं मनस्येवाधिगच्छतीति थ. पाठः ॥ 12-265-18 क्षन्तव्यमित्ययं धर्म इति ध. पाठः ॥ 12-265-21 योऽन्यस्य स्वादुवद्वक्ति कस्तं हिंसितुमिच्छतीति ट. थ. पाठः ॥ 12-265-22 यः स्वयं नेच्छेदिति ध. पाठः ॥
