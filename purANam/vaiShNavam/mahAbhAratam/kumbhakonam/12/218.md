अध्यायः 218

भीष्मेण युधिष्ठिरम् प्रति शिष्याय गुरूक्तवार्ष्णेयाध्यात्मानुवादः ॥ 1 ॥
गुरुरुवाच 	001  
निष्कल्मषं ब्रह्मचर्यमिच्छताचरितुं सदा ।	001a  
निद्रा सर्वात्मना त्याज्या स्वप्नदोषमवेक्षता ॥	001c  
स्वप्ने हि रजसा देही तमसा चाभिभूयते ।	002a  
देहान्तरमिवापन्नश्चरत्यपगतस्मृतिः ॥	002c  
ज्ञानाभ्यासाज्जागरिता जिज्ञासार्थमनन्तरम् ।	003a  
विज्ञानाभिनिवेशात्तु स जागर्त्यनिशं सदा ॥	003c  
अत्राह कोन्वयं भावः स्वप्ने विषयवानिव ।	004a  
प्रलीनैरिन्द्रियैर्देही वर्तते देहवानिव ॥	004c  
अत्रोच्यते यथा ह्येतद्वेद योगेश्वरो हरिः ।	005a  
तथैतदुपपन्नार्थं वर्णयन्ति महर्षयः ॥	005c  
इन्द्रियाणां श्रमात्स्वप्नमाहुः सर्वगतं मनः ।	006a  
\'तन्मयानीन्द्रियाण्याहुस्तावद्गच्छन्ति तानि वै ॥	006c  
अत्राहुस्त्रितयं नित्यमतथ्यमिति चेच्च न ।	007a  
प्रथमे वर्तमानोऽसौ त्रितयं चेति सर्वदा ॥	007c  
नेतरावुपसङ्गम्य विजानाति कथञ्चन ।	008a  
स्वप्नावस्थागतो ह्येष स्वप्न इत्येव वेत्ति च ॥	008c  
तदप्यसदृशं युक्त्या त्रितयं मोहलक्षणम् ।	009a  
यदात्मत्रितयान्मुक्तस्तदा जानात्यसत्कृतः ॥\'	009c  
मनसस्त्वप्रलीनत्वात्तत्तदाहुर्निदर्शनम् ।	010a  
कार्ये चासक्तमनसः सङ्कल्पो जाग्रतो ह्यपि ।	010c  
यद्वन्मनोरथैश्चर्यं स्वप्ने तद्वन्मनोगतम् ॥	010e  
संसाराणामसङ्ख्यानां कामात्मा तदवाप्नुयात् ।	011a  
मनस्यन्तर्हितं सर्वं वेद सोत्तमपूरुषः ॥	011c  
गुणानामपि यद्येतत्कर्मणा चाप्युपस्थितम् ।	012a  
तत्तच्छंसन्ति भूतानि मनो यद्भावितं यथा ॥	012c  
ततस्तमुपसर्पन्ति गुणा राजसतामसाः ।	013a  
सात्विका वा यथायोगमानन्तर्यफलोदयम् ॥	013c  
ततः पश्यन्त्यसम्बन्धान्वातपित्तकफोत्तरान् ।	014a  
रजस्तमोभवैर्भावैस्तदप्याहुर्दुरत्ययम् ॥	014c  
प्रसन्नैरिन्द्रियैर्यद्यत्सङ्कल्पयति मानसम् ।	015a  
तत्तत्स्वप्नेप्युपरते मनो बुद्धिर्निरीक्षते ॥	015c  
व्यापकं सर्वभूतेषु वर्तते दीपवन्मनः ।	016a  
आत्मप्रभावात्तं विद्यात्सर्वा ह्यात्मनि देवताः ॥	016c  
मनस्यन्तर्हितं द्वारं देहमास्थाय मानुषम् ।	017a  
यत्तत्सदसदव्यक्तं स्वपित्यस्मिन्निदर्शनम् ॥	017c  
\'व्यक्तभेदमतीतोऽसौ चिन्मात्रं परिदृश्यते ।\'	018a  
सर्वभूतात्मभूतस्थं तमध्यात्मगुणं विदुः ॥	018c  
लिप्सेन मनसा यश्च सङ्कल्पादैश्वरं गुणम् ।	019a  
आत्मप्रसादात्तं विद्यात्सर्वा ह्यात्मनि देवताः ॥	019c  
एवं हि तपसा युञ्ज्यादर्कवत्तमसः परम् ।	020a  
त्रैलोक्यप्रकृतिर्देही तमसोन्ते महेश्वरम् ॥	020c  
तपो ह्यधिष्ठितं देवैस्तपोघ्नमसुरैस्तमः ।	021a  
एतद्देवासुरैर्गुप्तं तदाहुर्ज्ञानलक्षणम् ॥	021c  
सत्त्वं रजस्तमश्चेति देवासुरगुणान्विदुः ।	022a  
सत्त्वं देवगुणं विद्यादितरावासुरौ गुणौ ॥	022c  
\'सत्त्वं मनस्तथा बुद्धिर्देवा इत्यभिशम्ब्दिताः ।	023a  
तैरेव हि वृतस्तस्माज्ज्ञात्वैवं परमं----- ॥	023c  
निद्राविकल्पेन सतां---- विशति लोकवत् ।	024a  
स्वस्थो भवति गूढात्मा कलुषैः परिवर्जितः ॥	024c  
निशादिका ये कथिता लोकानां कलुषा मताः ।	025a  
तैर्हीनं यत्पुरं शुद्धं बाह्याभ्यन्तरवर्तिनम् ।	025c  
सदानन्दमयं नित्यं भूत्वा तत्परमन्वियात् ॥	025e  
एवमाख्यातमत्यर्थं ब्रह्मचर्यमकल्मषम् ।	026a  
सर्वसंयोगहीनं तद्विष्ण्वाख्यं परमं पदम् ।	026c  
अचिन्त्यमद्भुतं लोके ज्ञानेन परिवर्तते ॥\'	026e  
ब्रह्म तत्परमं ज्ञानममृतं ज्योतिरक्षरम् ।	027a  
ये विदुर्भावितात्मानस्ते यान्ति परमां गतिम् ॥	027c  
हेतुमच्छक्यमाख्यातुमेतावज्ज्ञानचक्षुषा ।	028a  
प्रत्याहारेण वा शक्यमव्यक्तं ब्रह्म वेदितुम् ॥ 	028c  

इति श्रीमन्महाभारते शान्तिपर्वणि मोक्षधर्मपर्वणि अष्टादशाधिकद्विशततमोऽध्यायः ॥ 218 ॥

12-218-2 अपगतस्पृहः इति झ. पाठः ॥ 12-218-11 वेद सोऽन्तरपूरुषः इति ट. पाठः ॥ 12-218-16 अप्रतिमं मनः इति ध. पाठः । अप्रतिघं मनः इति झ. पाठः ॥ 12-218-21 गुप्तं ज्ञानाज्ञानस्य लक्षणमिति थ. ध. पाठः ॥ 12-218-27 ब्रह्म तत्परमं वेद्यम् इति ट. थ. पाठः । ये विदुः सात्विकात्मानः इति थ. पाठः ॥
