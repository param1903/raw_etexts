अध्यायः 247

भीष्मेण युधिष्ठिरम् प्रति विद्याकर्मस्वरूपादिनिरूपकव्यासवाक्यानुवादः ॥ 1 ॥
शुक उवाच 	001  
यदिदं वेदवचनं कुरु कर्म त्यजेति च ।	001a  
कां दिशं विद्यया यान्ति कां च गच्छन्ति कर्मणा ॥	001c  
एतद्वै श्रोतुमिच्छामि तद्भवान्प्रब्रवीतु मे ।	002a  
एतच्चान्योन्यवैरूप्ये वर्तेते प्रतिकूलतः ॥	002c  
भीष्म उवाच 	003  
इत्युक्तः प्रत्युवाचेदं पराशरसुतः सुतम् ।	003a  
कर्मविद्यामयावेतौ व्याख्यास्यामि क्षराक्षरौ ॥	003c  
यां दिशं विद्यया यान्ति यां च गच्छन्ति कर्मणा ।	004a  
शृणुष्वैकमना वत्स गह्वरं ह्येतदन्तरम् ॥	004c  
अस्ति धर्म इति ह्युक्त्वा नास्तीत्यत्रैव यो वदेत् ।	005a  
तस्य पक्षस्य सदृशमिदं मम भवेदथ ॥	005c  
द्वाविमावथ पन्थानौ यत्र वेदाः प्रतिष्ठिताः ।	006a  
प्रवृत्तिलक्षणो धर्मो निवृत्तौ च व्यवस्थितः ॥	006c  
कर्मणा बध्यते जन्तुर्विद्यया तु प्रमुच्यते ।	007a  
तस्मात्कर्म न कुर्वन्ति यतयः पारदर्शिनः ॥	007c  
कर्मणा जायते प्रेत्य मूर्तिमान्षोडशात्मकः ।	008a  
विद्यया जायते नित्यमव्ययो ह्यक्षरात्मकः ॥	008c  
कर्म त्वेके प्रशंसन्ति स्वल्पबुद्धितया नराः ।	009a  
तेन ते देहजालानि रमयन्त उपासते ॥	009c  
ये स्म बुद्धिं परां प्राप्ता धर्मनैपुण्यदर्शिनः ।	010a  
न ते कर्म प्रशंसन्ति कूपं नद्यां पिबन्निव ॥	010c  
कर्मणः फलमाप्नोति सुखदुःखे भवाभवौ ।	011a  
विद्यया तदवाप्नोति यत्र गत्वा न शोचति ॥	011c  
यत्र गत्वा न म्रियते यत्र गत्वा न जायते ।	012a  
न जीर्यते यत्र गत्वा यत्र गत्वा न वर्धते ॥	012c  
यत्र तद्ब्रह्म परममव्यक्तमचलं ध्रुवम् ।	013a  
अव्याहतमनायासममृतं चावियोगि च ॥	013c  
द्वन्द्वैर्न यत्र बाध्यन्ते मानसेन च कर्मणा ।	014a  
समाः सर्वत्र मैत्राश्च सर्वभूतहिते रताः ॥	014c  
विद्यामयोऽन्यः पुरुषस्तात कर्ममयोऽपरः ।	015a  
विद्धि चन्द्रमसं दर्शे सूक्ष्मया कलया स्थितम् ।	015c  
\'विद्यामयं तं पुरुषं नित्यं ज्ञानगुणात्मकम् ॥\'	015e  
तदेतदृषिणा प्रोक्तं विस्तरेणानुमीयते ।	016a  
नवं तु शशिनं दृष्ट्वा वक्रतन्तुमिवाम्बरे ॥	016c  
एकादशविकारात्मा कलासम्भारसम्भृतः ।	017a  
मृर्तिमानिति तं विद्धि तात कर्म गुणात्मकम् ॥	017c  
\'तस्मिन्यः संस्थितो ह्यग्निर्नित्यंस्थाल्यामिवाहितः ।	018a  
आत्मानं तं विजानीहि नित्यं त्यागजितात्मकम् ॥	018c  
देवो यः संश्रितस्तस्मिन्नब्बिन्दुरिव पुष्करे ।	019a  
क्षेत्रज्ञं तं विजानीयान्नित्यं योगजितात्मकम् ॥	019c  
तमोरजश्च सत्त्वं च विद्धि जीवगुणात्मकम् ।	020a  
जीवमात्मगुणं विद्यादात्मानं परमात्मनः ॥	020c  
अचेतनं जीवगुणं वदन्ति स चेष्टते चेष्टयते च सर्वम् |	021a  
ततः परं क्षेत्रविदो वदन्ति प्राकल्पयद्यो भुवनानि सप्त ॥ 	021c  

इति श्रीमन्महाभारते शान्तिपर्वणि मोक्षधर्मपर्वणि सप्तचत्वारिंशदधिकद्विशततमोऽध्यायः ॥

12-247-3 क्षराक्षरौ नश्वरानश्वरौ मार्गाविति शेषः । पराशरसुतः शुकमिति ध. पाठः ॥ 12-247-13 यद्याति परमं ब्रह्म पुराणमचलमिति ट. ड. पाठः ॥ 12-247-21 स चेष्टते जीवयते चेति झ. पाठः ॥
