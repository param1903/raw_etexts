अध्यायः 259

भीष्मेण युधिष्ठिरम् प्रति योगिप्रशंसादिपरव्यासवाक्यानुवादः ॥ 1 ॥
व्यास उवाच 	001  
शरीराद्विप्रमुक्तं हि सूक्ष्मभूतं शरीरिणम् ।	001a  
कर्मभिः परिपश्यन्ति शास्त्रोक्तैः शास्त्रचेतसः ॥	001c  
यथा मरीच्यः सहिताश्चरन्ति गच्छन्ति तिष्ठन्ति च दृश्यमानाः ।	002a  
देहैर्विमुक्तानि वरन्ति लोकांस्तथैव सत्वान्यतिमानुषाणि ॥	002c  
प्रतिरूपं यथैवाप्सु तावत्सूर्यस्य लक्ष्यते ।	003a  
सत्ववांस्तु तथा सत्वं प्रतिरूपं स पश्यति ॥	003c  
तानि सूक्ष्माणि सत्वानि विमुक्तानि शरीरतः ।	004a  
तेन तत्वेन तत्वज्ञाः पश्यन्ति नियतेन्द्रियाः ॥	004c  
स्वपतां जाग्रतां चैष सर्वेषामात्मचिन्तितम् ।	005a  
प्रधानाद्वैधयुक्तानां दह्यते कर्मजं रजः ॥	005c  
यथाऽहनि तथा रात्रौ यथा रात्रौ तथाऽहनि ।	006a  
वशे तिष्ठति सत्वात्मा सततं योगयोगिनाम् ॥	006c  
तेषां नित्यं सदा नित्यो भूतात्मा सततं गुणैः ।	007a  
सप्तभिस्त्वन्वितः सूक्ष्मैश्चरिष्णुरजरामरः ॥	007c  
मनोबुद्धिपराभूतः स्वदेहपरदेहवित् ।	008a  
स्वप्नेष्वपि भवत्येष विज्ञाता सुखदुःखयोः ॥	008c  
तत्रापि लभते दुःखं तत्रापि लभते सुखम् ।	009a  
कामं क्रोधं च तत्रापि कृत्वा व्यसनमृच्छति ॥	009c  
प्रीणितश्चापि भवति महतोऽर्थानवाप्य हि ।	010a  
करोति पुण्यं तत्रापि जाग्रन्निव च पश्यति ॥	010c  
सदोष्मान्तर्गतश्चापि गर्भत्वं समुपेयिवान् ।	011a  
दश मासान्वसन्कुक्षौ नैषोऽन्नमिव जीर्यते ॥	011c  
तमेतमतितेजोंशं भूतात्मानं हृदि स्थितम् ।	012a  
तमोरजोभ्यामाविष्टा नानुपश्यन्ति मूर्तिषु ॥	012c  
योगशास्त्रपरा भूत्वा स्वमात्मानं परीप्सवः ।	013a  
\'तमोरजोभ्यां निर्मुक्तास्तं प्रपश्यन्ति मूर्तिषु ।\'	013c  
अनुच्छ्वासान्यमूर्तानि यानि वज्रोपमान्यपि ॥	013e  
पृथग्भूतेषु सृष्टेषु चतुर्ष्वाश्रमकर्मसु ।	014a  
समाधौ योगमेवैतच्छाण्डिल्यः सममब्रवीत् ॥	014c  
विदित्वा सप्तसूक्ष्माणि षडङ्गं च महेश्वरम् ।	015a  
प्रधानविनियोगज्ञः परं ब्रह्मानुपश्यति ॥ 	015c  

इति श्रीमन्महाभारते शान्तिपर्वणि मोक्षधर्मपर्वणि एकोनषष्ट्यधिकद्विशततमोऽध्यायः ॥ 259 ॥

12-259-8 स्वप्नेष्वपि स्वदेहं परदेहं च स्थूलादन्यं वेत्तीति तथा ॥ 12-259-13 वज्रोपमानि ब्राह्मप्रलयेऽप्यविनाशीनि ॥
