अध्यायः 127

बदरिकाश्रमं गतस्य ऋषभस्य तनुनामकेन महर्षिणा सह संवादः ॥ 1 ॥ वने नष्टपुत्रान्वेषणवशात्तत्रोपागतेन वीरद्युम्नेन राज्ञा तनुम् प्रति आशाया ज्यायः किमिति प्रश्नः ॥ 2 ॥
भीष्म उवाच 	001  
ततस्तेषां समेतानामृषीणामृषिसत्तमः ।	001a  
ऋषभो नाम विप्रर्षिर्विस्मयन्निदमब्रवीत् ॥	001c  
पुराऽहं राजशार्दूल तीर्थान्यनुचरन्प्रभो ।	002a  
समासादितवान्दिव्यं नरनारायणाश्रमम् ॥	002c  
यत्र सा बदरी रम्या सरो वैहायसं तथा ।	003a  
यत्र चाश्वशिरा राजन्वेदान्पठति शाश्वतान् ॥	003c  
तस्मिन्सरसि कृत्वाऽहं विधिवत्तर्पणं पुरा ।	004a  
पितॄणां देवतानां च ततोश्रममियां तदा ॥	004c  
रेमाते यत्र तौ नित्यं नरनारायणावृषी ।	005a  
अदूरादाश्रमात्किञ्चिद्वासार्थमगमं तदा ॥	005c  
अत्र चीराजिनधरं कृशमुच्चमतीव च ।	006a  
अद्राक्षमृषिमायान्तं तनुं नाम तपोनिधिम् ॥	006c  
अन्यैर्नरैर्महाबाहो वपुषाऽप्रतिमं तदा ।	007a  
कृशता चापि राजर्षे न दृष्टा तादृशी मया ॥	007c  
शरीरमपि राजेन्द्र तनु कानिष्ठिकासमम् ।	008a  
ग्रीवा बाहू तथा पादौ केशाश्चाद्भुतदर्शनाः ॥	008c  
शिरः कायानुरूपं च कर्णौ नेत्रे तथैव च ।	009a  
तस्य वाक्चैव चेष्टा च सामान्ये राजसत्तम ॥	009c  
दृष्ट्वाऽहं तं कृशं विप्रं भीतः परमदुर्मनाः ।	010a  
पादौ तस्याभिवाद्याथ स्थितः प्राञ्जलिरग्रतः ॥	010c  
निवेद्य नामगोत्रे च तथा कार्यं नरर्षभ ।	011a  
प्रदिष्टे चासने तेन शनैरहमुपाविशम् ॥	011c  
ततः स कथयामास धर्मार्थसहिताः कथाः ।	012a  
ऋषिमध्ये महाराज तत्र धर्मभृतां वरः ॥	012c  
तस्मिंस्तु कथयत्येव राजा राजीवलोचनः ।	013a  
उपयाज्जवनैरश्वैः सबलः सावरोधनः ॥	013c  
स्मरन्पुत्रमरण्ये वै नष्टं परमदुर्मनाः ।	014a  
भूरिद्युम्नपिता श्रीमान्वीरद्युम्नो महायशाः ॥	014c  
इह द्रक्ष्यामि तं पुत्रं द्रक्ष्यामीहेति भारत ।	015a  
एवमाशाकृशो राजा चरन्वनमिदं पुरा ॥	015c  
दुर्लभः स मया द्रष्टुं भूय एव च धार्मिक ।	016a  
एकः पुत्रो महारण्ये नष्ट इत्यसकृत्तदा ॥	016c  
न स शक्यो मया द्रष्टुमाशा च महती मम ।	017a  
तया परीतगात्रोऽहं मुमूर्षुर्नात्र संशयः ॥	017c  
एतच्छ्रुत्वा तु भगवांस्तनुर्मुनिवरोत्तमः ।	018a  
अवाक्शिरा ध्यानपरो मुहूर्तमिव तस्थिवान् ॥	018c  
तमनुध्यान्तमालक्ष्य राजा परमदुर्मनाः ।	019a  
उवाच वाक्यं दीनात्मा मन्दमन्दमिवासकृत् ॥	019c  
दुर्लभं किन्नु देवर्षे आशायाश्चैव किं महत् ।	020a  
ब्रवीतु भगवानेतद्यदि गुह्यं न चेत्तदा ॥	020c  
तनुरुवाच 	021  
महर्षिर्भगवांस्तेन पूर्वमासीद्विमानितः ।	021a  
बालिशां बुद्धिमास्थाय मन्दभाग्यतयाऽऽत्मनः ।	021c  
अर्थयन्कुशलं राजन्काञ्चनं वल्कलानि च ॥	021e  
[अवज्ञापूर्वकेनापि न सम्पादितवांस्ततः ।]	022a  
निर्विण्णः स तु विप्रर्षिर्निराशः समपद्यत ॥	022c  
एवमुक्तोऽभिवाद्याथ तमृषिं लोकपूजितम् ।	023a  
श्रान्तोऽवसीदद्धर्मात्मा यथा त्वं नरसत्तम ॥	023c  
अर्घ्यं ततः समानीय पाद्यं चैव महायशाः ।	024a  
आरण्येनैव विधिना राज्ञे सर्वं न्यवेदयत् ॥	024c  
ततस्तमृषयः सर्वे परिवार्य नरर्षभम् ।	025a  
उपाविशन्पुरस्कृत्य सप्तर्षय इव ध्रुवम् ॥	025c  
अपृच्छंश्चैव तत्रैनं राजानमपराजितम् ।	026a  
प्रयोजनमिदं सर्वमाश्रमस्य प्रवेशने ॥ 	026c  

इति श्रीमन्महाभारते शान्तिपर्वणि राजधर्मपर्वणि सप्तविंशत्यधिकशततमोऽध्यायः ॥ 127 ॥

12-127-3 वैहायसं विहायसा गच्छन्त्या मन्दाकिन्या वैहायस्या इदं वैहायसम् ॥ 12-127-4 ततोश्रमं तत आश्रमं मण्डपम् इयां गतवानहम् ॥ 12-127-5 रेमाते रजसा यत्रेति थ. द. पाठः ॥ 12-127-7 वपुषाऽष्टगुणान्वितमिति झ. पाठः ॥ 12-127-21 तेन तव पुत्रेण भूरिद्युम्रेन ॥ 12-127-23 एवं मुनिना उक्तः वीरद्युम्नः अवसीदत् नष्टप्रायोऽभूदित्यर्थः ॥ 12-127-26 एवं मुनिना राजपूजानन्तरम् आगताः किमर्थं आश्रमे त्वं प्रविष्टोऽसीत्यपृच्छन् ॥
