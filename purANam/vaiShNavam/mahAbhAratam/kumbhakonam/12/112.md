अध्यायः 112

भीष्मेण युधिष्ठिरम् प्रति अलसताया अनर्थहेतुताख्यापकोट्रचरिताभिधानम् ॥ 1 ॥
युधिष्ठिर उवाच 	001  
किं पार्थिवेन कर्तव्यं किञ्च कृत्वा सुखी भवेत् ।	001a  
तन्ममाचक्ष्व तत्त्वेन सर्वधर्मभृतां वर ॥	001c  
भीष्म उवाच 	002  
हन्त तेऽहं प्रवक्ष्यामि शृणु कार्यैकनिश्चयम् ।	002a  
यथा राज्ञेह कर्तव्यं यच्च कृत्वा सुखी भवेत् ॥	002c  
नचैवं वर्तितव्यं स्म यथेदमनुशुश्रुम ।	003a  
उष्ट्रस्य तु महद्वृत्तं तन्निबोध युधिष्ठिर ॥	003c  
जातिस्मरो महानुष्ट्रः प्रजापतिकुलोद्भवः ।	004a  
तपः सुमहदातिष्ठदरण्ये संशितव्रतः ॥	004c  
तपसस्तस्य चान्तेऽथ प्रीतिमानभवद्विभुः ।	005a  
वरेण च्छन्दयामास ततश्चैनं पितामहः ॥	005c  
उष्ट्र उवाच 	006  
भगवंस्त्वत्प्रसादान्मे दीर्घा ग्रीवा भवेदियम् ।	006a  
योजनानां शतं साग्रमिच्छेयं चरितुं विभो ॥	006c  
एवमस्विति चोक्तः स वरदेन महात्मना ।	007a  
प्रतिलभ्य वरं श्रेष्ठं ययावुष्ट्रः स्वकं वनम् ॥	007c  
स चकार तदाऽऽलस्यं वरदानात्सुदुर्मतिः ।	008a  
न चैच्छच्चरितुं गन्तुं दुरात्मा कालमोहितः ॥	008c  
स कदाचित्प्रसार्यैव तां ग्रीवां शतयोजनाम् ।	009a  
चचार श्रान्तहृदयो वातश्चागात्ततो महान् ॥	009c  
स गुहायां शिरोग्रीवां निधाय पशुरात्मनः ।	010a  
आस्ते वर्षमथाभ्यागात्सुमहत्प्लावयज्जगत् ॥	010c  
अथ शीतपरीताङ्गो जम्बुकः क्षुच्छ्रमान्वितः ।	011a  
सदारस्तां गुहामाशु प्रविवेश जलार्दितः ॥	011c  
स दृष्ट्वा मांसजीवी तु सुभृशं क्षुच्छ्रमान्वितः ॥	012a  
अभक्षयत्ततो ग्रीवामुष्ट्रस्य भरतर्षभ ॥	012c  
यदा त्वबुध्यतात्मानं भक्ष्यमाणं स वै पशु ।	013a  
तदा सङ्कोचने यत्नमकरोद्भृशदुःखितः ॥	013c  
यावदूर्ध्वमधश्चैव ग्रीवां सङ्क्षिपते पशुः ।	014a  
तावत्तेन सदारेण जम्बुकेन स भक्षितः ॥	014c  
स हत्वा भक्षयित्वा च तमुष्ट्रं जम्बुकस्तदा ।	015a  
विगते वातवर्षे तु निश्चक्राम गुहोदरात् ॥	015c  
एवं दुर्बुद्धिना प्राप्तमुष्ट्रेण निधनं तदा ।	016a  
आलस्यस्य क्रमात्पश्य महान्तं दोषमागतम् ॥	016c  
त्वमप्येवंविधं हित्वा योगेन नियतेन्द्रियः ।	017a  
वर्तस्व बुद्धिमूलं तु विजयं मनुरब्रवीत् ॥	017c  
बुद्धिश्रेष्ठानि कर्माणि बाहुमध्यानि भारत ।	018a  
तानि जङ्घाजघन्यानि भारप्रत्यवराणि च ॥	018c  
राज्यं तिष्ठति दक्षस्य सङ्गृहीतेन्द्रियस्य च ।	019a  
[आर्तस्य बुद्धिमूलं हि विजयं मनुरब्रवीत् ।]	019c  
गुप्तं मन्त्रं श्रुतवतः सुसहायस्य चानघ ॥	019e  
\'असहायवतो ह्यर्था न तिष्ठन्ति कदाचन ।\'	020a  
\'परीक्षितसहायस्य तिष्ठन्तीह युधिष्ठिर ।	020c  
सहाययुक्तेन मही कृत्स्ना शक्या प्रशासितुम् ॥	020e  
इदं हि सद्भिः कथितं विधिज्ञैः पुरा महेन्द्रप्रतिमप्रभावः ।	021a  
मयाऽपि चोक्तं तव शास्त्रदृष्ट्या त्वमप्रमत्तः प्रचरस्व राजन् ॥ 	021c  

इति श्रीमन्महाभारते शान्तिपर्वणि राजधर्मपर्वणि द्वादशाधिकशततमोऽध्यायः ॥ 112 ॥

12-112-8 चरितुं भक्षितुम् ॥ 12-112-17 योगेनोपायेन । एवंविधमालस्यम् ॥ 12-112-18 बाहूपलक्षितं शौर्यम् । जङ्घोपलक्षितं पादविहरणम् । भारो भारवहनम् ॥
