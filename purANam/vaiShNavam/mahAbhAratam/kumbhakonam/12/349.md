अध्यायः 349

श्रीहरेर्यज्ञेष्वग्रभागभाक्त्वप्रकारम् पृष्टेन सौतिना तत्कथनाय शौनकादीन् प्रति ब्रह्मादीनां श्वेतद्वीपगमनादिप्रतिपादकव्यासवैशम्पायनादिसंवादानुवादः ॥ 1 ॥
शौनक उवाच 	001  
कथं स भगवान्देवो यज्ञेष्वग्रहरः प्रभुः ।	001a  
यज्ञधारी च सततं वेदवेदाङ्गवित्तथा ॥	001c  
निवृत्तं चास्थितो धर्मं क्षेमी भागवतः प्रभुः ।	002a  
निवृत्तिधर्मान्विदधे स एव भगवान्प्रभुः ॥	002c  
कथं प्रवृत्तिधर्मेषु भागार्हा देवताः कृताः ।	003a  
कथं निवृत्तिधर्माश्च कृता व्यावृत्तबुद्धयः ॥	003c  
एतं नः संशयं सौते छिन्धि गुह्यं सनातनम् ।	004a  
त्वया नारायणकथाः श्रुता वै धर्मसंहिताः ॥	004c  
सौतिरुवाच 	005  
जनमेजयेन यत्पृष्टः शिष्यो व्यासस्य धीमतः ।	005a  
तत्तेऽहं कथयिष्यामि पौराणं शौनकोत्तम ॥	005c  
श्रुत्वा माहात्म्यमेतस्य देहिनां परमात्मनः ।	006a  
जनमेजयो महाप्राज्ञो वैशम्पायनमब्रवीत् ॥	006c  
इमे सब्रह्यका लोकाः ससुरासुरमानवाः ।	007a  
क्रियास्वभ्युदयोक्तासु सक्ता दृश्यन्ति सर्वशः ॥	007c  
मोक्षश्चोक्तस्त्वया ब्रह्मन्निर्वाणं परमं सुखम् ।	008a  
ये तु मुक्ता भवन्तीह पुण्यपापविवर्जिताः ।	008c  
ते सहस्रार्चिषं देवं प्रविशन्तीह शुश्रुम ॥	008e  
अयं हि दुरनुष्ठेयो मोक्षधर्मः सनातनः ।	009a  
यं हित्वा देवताः सर्वा हव्यकव्यभुजोऽभवन् ॥	009c  
किञ्च ब्रह्मा च रुद्रश्च बलभित्प्रभुः ।	010a  
सूर्यस्ताराधिपो वायुरग्निर्वरुण एव च ॥	010c  
आकाशं जगती चैव ये च शेषा दिवौकसः ।	011a  
प्रलयं न विजानन्ति आत्मनः परिनिर्मितम् ॥	011c  
ततस्तेनास्थिता मार्गं ध्रुवमक्षरमव्ययम् ।	012a  
स्मृत्वा कालपरीमाणं प्रवृत्तिं ये समास्थिताः ।	012c  
दोषः कालपरीमाणो महानेष क्रियावताम् ॥	012e  
एतन्मे संशयं विप्र हृदि शल्यमिवार्पितम् ।	013a  
छिन्धीतिहासकथनात्परं कौतूहलं हि मे ॥	013c  
कथं भागहराः प्रोक्ता देवताः क्रतुषु द्विज ।	014a  
किमर्थं चाध्वरे ब्रह्मन्निज्यन्ते त्रिदिवौकसः ॥	014c  
ये च भागं प्रगृह्णन्ति यज्ञेषु द्विजसत्तम ।	015a  
ते यजन्तो महायज्ञैः कस्य भागं ददन्ति वै ॥	015c  
वैशम्पायन उवाच 	016  
अहो गूढतमः प्रश्नस्त्वया पृष्टो जनेश्वर ।	016a  
नातप्ततपसा ह्येष नावेदविदुषा तथा ।	016c  
नापुराणविदा चैव शक्यो व्याहर्तुमञ्जसा ॥	016e  
हन्त ते कथयिष्यामि यन्मे पृष्टः पुरा गुरुः ।	017a  
कृष्णद्वैपायनो व्यासो वेदव्यासो महानृषिः ॥	017c  
सुमन्तुर्जैमिनिश्चैव पैलश्च सुदृढव्रतः ।	018a  
अहं चतुर्थः शिष्यो वै पञ्चमश्च शुकः स्मृतः ॥	018c  
एतान्समागतान्सर्वान्पञ्च शिष्यान्दमान्वितान् ।	019a  
शौचाचारसमायुक्ताञ्जितक्रोधाञ्जितेन्द्रियान् ॥	019c  
वेदानध्यापयामास महाभारतपञ्चमान् ।	020a  
मेरौ गिरिवरे रम्ये सिद्धचारणसेविते ॥	020c  
तेषामभ्यस्यतां वेदान्कदाचित्संशयोऽभवत् ।	021a  
एष वै यस्त्वया पृष्टस्तेन तेषां प्रकीर्तितः ॥	021c  
ततः श्रुतो मया चापि तवाख्येयोऽद्य भारत ॥	022ac  
शिष्याणां वचनं श्रुत्वा सर्वाज्ञानतमोनुदः ।	023a  
पराशरसुतः श्रीमान्व्यासो वाक्यमथाब्रवीत् ॥	023c  
मया हि सुमहत्तप्तं तपः परमदारुणम् ।	024a  
भूतं भव्यं भविष्यं च जानीयामिति सत्तमाः ॥	024c  
तस्य मे तप्ततपसो निगृहीतेन्द्रियस्य च ।	025a  
नारायणप्रसादेन क्षीरोदस्यानुकूलतः ॥	025c  
त्रैकालिकमिदं ज्ञानं प्रादुर्भूतं यथेप्सितम् ।	026a  
तच्छृणुध्वं यथान्यायं वक्ष्ये संशयमुत्तमम् ॥	026c  
यथा वृत्तं हि कल्पादौ दृष्टं मे ज्ञानचक्षुषा ।	027a  
परमात्मेति यं प्राहुः साङ्ख्ययोगविदो जनाः ॥	027c  
महापुरुषसञ्ज्ञां स लभते स्वेन कर्मणा ।	028a  
तस्मात्प्रसूतमव्यक्तं प्रधानं तं विदुर्बुधाः ॥	028c  
अव्यक्ताद्व्यक्तमुत्पन्नं लोकसृष्ट्यर्थमीश्वरात् ।	029a  
अनिरुद्धो हि लोकेषु महानात्मेति कथ्यते ॥	029c  
योसौ व्यक्तत्वमापन्नो निर्ममे च पितामहम् ।	030a  
योऽहङ्कार इति प्रोक्तः सर्वतेजोमयो हि सः ॥	030c  
पृथिवी वायुराकाशमापो ज्योतिश्च पञ्चमम् ।	031a  
अहङ्कारप्रसूतानि महाभूतानि पञ्चधा ॥	031c  
महाभूतानि सृष्ट्वैव तान्गुणान्निर्ममे पुनः ।	032a  
भूतेभ्यश्चैव निष्पन्ना मूर्तिमन्तश्च ताञ्शृणु ॥	032c  
मरीचिरङ्गिराश्चात्रिः पुलस्त्यः पुलहः क्रतुः ।	033a  
वसिष्ठश्च महात्मा वै मनुः स्वायम्भुवस्तथा ।	033c  
ज्ञेयाः प्रकृतयोऽष्टौ ता यासु लोकाः प्रतिष्ठिताः ॥	033e  
वेदान्वेदाङ्गसंयुक्तान्यज्ञयज्ञाङ्गसंयुतान् ।	034a  
निर्ममे लोकसिद्ध्यर्थं ब्रह्मा लोकपितामहः ॥	034c  
अष्टाभ्यः प्रकृतिभ्यश्च जातं विश्वमिदं जगत् ॥	035ac  
रुद्रो रोषात्मको जातो दशान्यान्सोसृजस्त्वयम् ।	036a  
एकादशैते रुद्रास्तु विकाराः पुरुषाः स्मृताः ॥	036c  
ते रुद्राः प्रकृतिश्चैव सर्वे चैव सुरर्षयः ।	037a  
उत्पन्ना लोकसिद्ध्यर्थं ब्रह्माणं समुपस्थिताः ॥	037c  
वयं सृष्टा हि भगवंस्त्वया च प्रभविष्णुना ।	038a  
येन यस्मिन्नधीकारे वर्तितव्यं पितामह ॥	038c  
योसौ त्वयाऽभिनिर्दिष्टो ह्यधिकारोऽर्थचिन्तकः ।	039a  
परिपाल्यः कथं तेन साहङ्कारेण कर्तृणा ॥	039c  
प्रदिशस्व बलं तस्य योऽधिकारार्थचिन्तकः ।	040a  
एवमुक्तो महादेवो देवांस्तानिदमब्रवीत् ॥	040c  
ब्रह्मोवाच 	041  
साध्वहं ज्ञापितो देवा युष्माभिर्भद्रमस्तु वः ।	041a  
ममाप्येषा समुत्पन्ना चिन्ता या भवतामिह ॥	041c  
लोकतन्त्रस्य कृत्स्नस्य कथं कार्यः परिग्रहः ।	042a  
कथं बलक्षयो न स्याद्युष्माकं ह्यात्मनश्च वै ॥	042c  
इतः सर्वेऽपि गच्छामः शरणं लोकसाक्षिणम् ।	043a  
महापुरुषमव्यक्तं स नो वक्ष्यति यद्धितम् ॥	043c  
ततस्ते ब्रह्मणा सार्धमृषयो विबुधास्तथा ।	044a  
क्षीरोदस्योत्तरं कूलं जग्मुर्लोकहितार्थिनः ॥	044c  
ते तपः समुपातिष्ठन्ब्रह्मोक्तं वेदकल्पितम् ।	045a  
स महानियमो नाम तपश्चर्या सुदारुणा ॥	045c  
ऊर्ध्वदृग्बाहवश्चैव एकाग्रमनसोऽभवन् ।	046a  
एकपादस्थिताः सर्वे काष्ठभूताः समाहिताः ॥	046c  
दिव्यं वर्षसहस्रं ते तपस्तप्त्वा सुदारुणम् ।	047a  
शुश्रुवुर्मधुरां वाणीं वेदवेदाङ्गभूषिताम् ॥	047c  
वागुवाच 	048  
भोभोः सब्रह्यका देवा ऋषयश्च तपोधनाः ।	048a  
स्वागतेनार्च्य वः सर्वाञ्श्रावये वाक्यमुत्तमम् ॥	048c  
विज्ञातं वो मया कार्यं तच्च लोकहितं महत् ।	049a  
प्रवृत्तियुक्तं कर्तव्यं युष्मत्प्राणोपबृंहणम् ॥	049c  
सुतप्तं वस्तपो देवा ममाराधनकाम्यया ।	050a  
भोक्ष्यथास्य महासत्वास्तपसः फलमुत्तमम् ॥	050c  
एष ब्रह्मा लोकगुरुः सर्वलोकपितामहः ।	051a  
यूयं च विबुधश्रेष्ठा मां यजध्वं समाहिताः ॥	051c  
सर्वे भागान्कल्पयध्वं यज्ञेषु मम नित्यशः ।	052a  
तत्र श्रेयोऽभिधास्यामि यथाऽधीकारमीश्वराः ॥	052c  
वैशम्पायन उवाच 	053  
श्रुत्वैतद्देवदेवस्य वाक्यं हृष्टतनूरुहाः ।	053a  
ततस्ते विबुधाः सर्वे ब्रह्मा ते च महर्षयः ॥	053c  
वेददृष्टेन विधिना वैष्णवं क्रतुमाहरन् ।	054a  
तस्मिन्सत्रे सदा ब्रह्मा स्वयं भागमकल्पयत् ॥	054c  
देवा देवर्षयश्चैव स्वंस्वं भागमकल्पयम् ।	055a  
ते कार्तयुगधर्माणो भागाः परमसत्कृताः ॥	055c  
प्राहुरादित्यवर्णं तं पुरुषं तमसः परम् ।	056a  
बृहन्तं सर्वगं देवमीशानं वरदं प्रभुम् ॥	056c  
ततोऽथ वरदो देवस्तान्सर्वानमरान्स्थितान् ।	057a  
अशरीरो बभाषेदं वाक्यं स्वस्थो महेश्वरः ॥	057c  
येन यः कल्पितो भागः स तथा मामुपागतः ।	058a  
प्रीतोऽहं प्रदिशाम्यद्य फलमावृत्तिलक्षणम् ।	058c  
एतद्वो लक्षणं देवा मत्प्रसादसमुद्भवम् ॥	058e  
यूयं यज्ञैरिज्यमानाः समाप्तवरदक्षिणैः ।	059a  
युगेयुगे भविष्यध्वं प्रवृत्तिफलभागिनः ॥	059c  
यज्ञैर्ये चापि यक्ष्यन्ति सर्वलोकेषु वै सुराः ।	060a  
कल्पयिष्यन्ति वो भागांस्ते नरा वेदकल्पितान् ॥	060c  
यो मे यथा कल्पितवान्भागमस्मिन्महाक्रतौ ।	061a  
स तथा यज्ञभागार्हो वेदसूत्रे मया कृतः ॥	061c  
यूयं लोकान्भावयध्वं यज्ञभागफलोचिताः ।	062a  
सर्वार्थचिन्तका लोके मयाऽधीकारनिर्मिताः ॥	062c  
याः क्रियाः प्रचरिष्यन्ति प्रवृत्तिफलसत्कृताः ।	063a  
ताभिराप्यायितबला लोकान्वै धारयिष्यथ ॥	063c  
यूयं हि भाविता यज्ञैः सर्वयज्ञेषु मानवैः ।	064a  
मां ततो भावयिष्यध्वमेषा वो भावना मम ॥	064c  
इत्यर्थं निर्मिता वेदा यज्ञाश्चौषधिभिः सह ।	065a  
एभिः सम्यक्प्रयुक्तैर्हि प्रीयन्ते देवताः क्षितौ ॥	065c  
निर्माणमेतद्युष्माकं प्रवृत्तिगुणकल्पितम् ।	066a  
मया कृतं सुरश्रेष्ठा यावत्कल्पक्षयादिह ।	066c  
चिन्तयध्वं लोकहितं यथाधीकारमीश्वराः ॥	066e  
मरीचिरङ्गिराश्चात्रिः पुलस्त्यः पुलहः क्रतुः ।	067a  
वसिष्ठ इति सप्तैते मनसा निर्मिता हि ते ॥	067c  
एते वेदविदो मुख्या वेदाचार्याश्च कल्पिताः ।	068a  
प्रवृत्तिधर्मिणश्चैव प्राजापत्ये च कल्पिताः ॥	068c  
अयं क्रियावतां पन्था व्यक्तीभूतः सनातनः ।	069a  
अनिरुद्ध इति प्रोक्तो लोकसर्गकरः प्रभुः ॥	069c  
सनः सनत्सुजातश्च सनकः समनन्दनः ।	070a  
सनत्कुमारः कपिलः सप्तमश्च सनातनः ॥	070c  
सप्तैते मानसाः प्रोक्ता ऋषयो ब्रह्मणः सुताः ।	071a  
स्वयमागतविज्ञाना निवृत्तिं धर्ममास्थिताः ॥	071c  
एते योगविदो मुख्याः साङ्ख्यशास्त्रविशारदाः ।	072a  
आचार्या धर्मशास्त्रेषु मोक्षधर्मप्रवर्तकाः ॥	072c  
यतोऽहं प्रसृतः पूर्वमव्यक्तात्त्रिगुणो महान् ।	073a  
तस्मात्परतरो योसौ क्षेत्रज्ञ इति कल्पितः ॥	073c  
सोहं क्रियावतां पन्थाः पुनरावृत्तिदुर्लभः ।	074a  
यो यथा निर्मितो जन्तुर्यस्मिन्यस्मिंश्च कर्मणि ॥	074c  
प्रवृत्तौ वा निवृत्तौ वा तत्फलं सोश्नुतेऽवशः ।	075a  
एष लोकगुरुर्ब्रह्मा जगदादिकरः प्रभुः ॥	075c  
एष माता पिता चैव युष्माकं च पितामहः ।	076a  
मयाऽनुशिष्टो भविता सर्वभूतवरप्रदः ॥	076c  
अस्य चैवात्मजो रुद्रो ललाटाद्यः समुत्थितः ।	077a  
ब्रह्मानुशिष्टो भविता सर्वभूतधरः प्रभुः ॥	077c  
गच्छध्वं स्वानधीकारांश्चिन्तयध्वं यथाविधि ।	078a  
प्रवर्तन्तां क्रियाः सर्वाः सर्वलोकेषु माचिरम् ॥	078c  
प्रदिश्यन्तां च कर्माणि प्राणिनां गतयस्तथा ।	079a  
परिनिष्ठितकालानि आयूंषीह सुरोत्तमाः ॥	079c  
इदं कृतयुगं नाम कालः श्रेष्ठः प्रवर्तितः ।	080a  
अहिंस्या यज्ञपशवो युगेऽस्मिन्न तदन्यथा ॥	080c  
चतुष्पात्सकलो धर्मो भविष्यत्यत्र वै सुराः ।	081a  
ततस्त्रेतायुगं नाम त्रयी यत्र भविष्यति ॥	081c  
प्रोक्षिता यत्र पशवो वधं प्राप्स्यन्ति वै मखे ।	082a  
यत्र पादश्चतुर्थो वै धर्मस्य न भविष्यति ॥	082c  
ततो वै द्वापरं नाम मिश्रः कालो भविष्यति ।	083a  
द्विपादहीनो धर्मश्च युगे तस्मिन्भविष्यति ॥	083c  
ततस्तिष्येऽथ सम्प्राप्ते युगे कलिपुरस्कृते ।	084a  
एकपादस्थितो धर्मो यत्र तत्र भविष्यति ॥	084c  
देवा ऊचुः 	085  
देवा देवर्षयश्चोचुस्तमेवंवादिनं गुरुम् ।	085a  
एकपादस्थिते धर्मे यत्र क्वचन गामिनि ।	085c  
कथं कर्तव्यमस्माभिर्भगवंस्तद्वदस्व नः ॥	085e  
श्रीभगवानुवाच 	086  
\'गुरवो यत्र पूज्यन्ते साधुवृत्तसमन्विताः ।	086a  
वस्तव्यं तत्र युष्माभिर्यत्र धर्मो न हीयते ॥\'	086c  
यत्र वेदाश्च यज्ञाश्च तपः सत्यं दमस्तथा ।	087a  
अहिंसा धर्मसंयुक्ताः प्रचरेयुः सुरोत्तमाः ।	087c  
स वो देशः सेवितव्यो मा वोऽधर्मः पदा स्पृशेत् ॥	087e  
व्यास उवाच 	088  
तेऽनुशिष्टा भगवता देवाः सर्षिगणास्तथा ।	088a  
नमस्कृत्वा भगवते जग्मुर्देशान्यथेप्सितान् ॥	088c  
गतेषु त्रिदिवौकस्सु ब्रह्मैकः पर्यवस्थितः ।	089a  
दिदृक्षुर्भगवन्तं तमनिरुद्धतनौ स्थितम् ॥	089c  
तं देवो दर्शयामास कृत्वा हयशिरो महत् ।	090a  
साङ्गानावर्तयन्वेदान्कमण्डलुत्रिदण्डधृक् ॥	090c  
ततोऽश्वशिरसं दृष्ट्वा तं देवममितौजसम् ।	091a  
लोककर्ता प्रभुर्ब्रह्मा लोकानां हितकाम्यया ॥	091c  
मूर्ध्ना प्रणम्य वरदं तस्थौ प्राञ्जलिरग्रतः ।	092a  
स परिष्वज्य देवेन वचनं श्रावितस्तदा ॥	092c  
भगवानुवाच 	093  
लोककार्यगतीः सर्वास्त्वं चिन्तय यथाविधि ।	093a  
धाता त्वं सर्वभूतानां त्वं प्रभुर्जगतो गुरुः ।	093c  
त्वय्यावेशितभारोऽहं धृतिं प्राप्स्याम्यथाञ्जसा ॥	093e  
यदा च सुरकार्यं ते अविषह्यं भविष्यति ।	094a  
प्रादुर्भावं गमिष्यामि तदात्मज्ञानदैशिकः ॥	094c  
व्यास उवाच 	095  
एवमुक्त्वा हयशिरास्तत्रैवान्तरधीयत ।	095a  
तेनानुशिष्टो ब्रह्मापि स्वं लोकमचिराद्गतः ॥	095c  
एवमेष महाभागः पद्मनाभः सनातनः ।	096a  
यज्ञेष्वग्रहरः प्रोक्तो यज्ञधारी च नित्यदा ॥	096c  
निवृत्तिं चास्थितो धर्मं गतिमक्षयधर्मिणाम् ।	097a  
प्रवृत्तिधर्मान्विदधे कृत्वा लोकस्य चित्रताम् ॥	097c  
स आदिः स मध्यः स चान्तः प्रजानां स धाता स धेयं स कर्ता स कार्यम् ।	098a  
युगान्ते प्रसुप्तः सुसङ्क्षिप्य लोकान्युगादौ प्रबुद्धो जगद्ध्युत्ससर्ज ॥	098c  
तस्मै नमध्वं देवाय निर्गुणाय महात्मने ।	099a  
अजाय विश्वरूपाय धाम्ने सर्वदिवौकसाम् ॥	099c  
महाभूताधिपतये रुद्राणां पतये तथा ।	100a  
आदित्यपतये चैव वसूनां पतये तथा ॥	100c  
अश्विभ्यां पतये चैव मरुतां पतये तथा ।	101a  
वेदयज्ञाधिपतये वेदाङ्गपतयेऽपि च ॥	101c  
समुद्रवासिने नित्यं हरये मुञ्जकेशिने ।	102a  
शान्ताय सर्वभूतानां मोक्षधर्मानुभाषिणे ॥	102c  
तपसां तेजसां चैव पतये यशसामपि ।	103a  
वचसां पतये नित्यं सरितां पतये तथा ॥	103c  
कपर्दिने वराहाय एकशृङ्गाय धीमते ।	104a  
विवस्वतेऽश्वशिरसे चतुर्मूर्तिधृते सदा ।	104c  
सूक्ष्माय ज्ञानदृश्याय अजरायाक्षयाय च ॥	104e  
एष देवः सञ्चरति सर्वत्र गतिरव्ययः ।	105a  
[एष चैतत्परं ब्रह्म ज्ञेयो विज्ञानचक्षुषा ॥]	105c  
एवमेतत्पुरा दृष्टं मया वै ज्ञानचक्षुषा ।	106a  
कथितं तच्च वै सर्वं मया पृष्टेन तत्त्वतः ॥	106c  
क्रियतां मद्वचः शिष्याः सेव्यतां हरिरीश्वरः ।	107a  
गीयतां वेदशब्दैश्च पूज्यतां च यथाविधि ॥	107c  
वैशम्पायन उवाच 	108  
इत्युक्तास्तु वयं तेन वेदव्यासेन धीमता ।	108a  
सर्वे शिष्या सुतश्चास्य शुकः परमधर्मवित् ॥	108c  
स चास्माकमुपाध्यायः सहास्माभिर्विशाम्पते ।	109a  
चतुर्वेदोद्गताभिस्तमृग्भिः समभितुष्टुवे ॥	109c  
एतत्ते सर्वमाख्यातं यन्मां त्वं परिपृच्छसि ।	110a  
एवं मेऽकथयद्राजन्पुरा द्वैपायनो गुरुः ॥	110c  
यश्चेदं शृणुयान्नित्यं यश्चैनं परिकीर्तयेत् ।	111a  
नमो भगवते कृत्वा समाहितमतिर्नरः ॥	111c  
भवत्यरोगो मतिमान्बलरूपसमन्वितः ।	112a  
आतुरो मुच्यते रोगाद्बद्धो मुच्येत बन्धनात् ॥	112c  
कामकामी लभेत्कामं दीर्घं चायुरवाप्नुयात् ।	113a  
ब्राह्मणः सर्ववेदी स्यात्क्षत्रियो विजयी भवेत् ॥	113c  
वैश्यो विपुललाभः स्याच्छूद्रः सुखमवाप्नुयात् ।	114a  
अपुत्रो लभते पुत्रं कन्या चैवेप्सितं पतिम् ॥	114c  
लग्नगर्भा विमुच्येत गर्भिणी जनयेत्सुतम् ।	115a  
वन्ध्या प्रसवमाप्नोति पुत्रपौत्रसमृद्धिमत् ॥	115c  
क्षेमेण गच्छेदध्वानमिदं यः पठते पथि ।	116a  
यो यं कामं कामयते स तमाप्नोति च ध्रुवम् ॥	116c  
इदं महर्षेर्वचनं विनिश्चितं महात्मनः पुरुषवरस्य कीर्तितम् ।	117a  
समागमं चर्षिदिवौकसामिमं निशम्य भक्ताः सुसुखं लभन्ते ॥ 	117c  

इति श्रीमन्महाभारते शान्तिपर्वणि मोक्षधर्मपर्वणि नारायणीये एकोनपञ्चाशदधिकत्रिशततमोऽध्यायः ॥ 349 ॥

12-349-1 यज्ञेष्वाहूयते प्रभुरिति ट. ध. पाठः ॥ 12-349-2 क्षेमं भागवतं प्रभुरिति ट. पाठः ॥ 12-349-12 स्मृतिकालपरीमाणमिति झ. पाठः ॥ 12-349-29 लोकेषु महाराजेति कथ्यत इति थ. पाठः ॥ 12-349-32 निष्पन्नानष्टौ मूर्तिमतः शृण्विति ध. पाठः ॥ 12-349-35 निर्ममे लोकसृष्ट्यर्थमिति थ. ध. पाठः ॥ 12-349-90 कमण्डलुपवित्रधृगिति ध. पाठः ॥ 12-349-94 तदात्मज्ञानयोगजमिति ट. ध. पाठः ॥
