अध्यायः 198

भीष्मेण युधिष्ठिरम् प्रति जपस्य फलकथनपूर्वकं जापकोपाख्यानसमापनम् ॥ 1 ॥
युधिष्ठिर उवाच 	001  
किमुत्तरं तदा तौ स्म चक्रतुस्तस्य भाषिते ।	001a  
ब्राह्मणो वाऽथवा राजा तन्मे ब्रूहि पितामह ॥	001c  
अथवा तौ गतौ तत्र यदेतत्कीर्तितं त्वया ।	002a  
संवादो वा तयोः कोऽभूत्किं वा तौ तत्र चक्रतुः ॥	002c  
भीष्म उवाच 	003  
तथेत्येवं प्रतिश्रुत्य धर्मं सम्पूज्य जापकः ।	003a  
यमं कालं च मृत्युं च स्वर्गं सम्पूज्य चार्हतः ॥	003c  
पूर्वं ये चापरे तत्र समेता ब्राह्मणर्षभाः ।	004a  
सर्वान्सम्पूज्य शिरसा राजानं सोऽब्रवीद्द्विजः ॥	004c  
फलेनानेन संयुक्तो राजर्षे गच्छ मुख्यताम् ।	005a  
भवता चाभ्यनुज्ञातो जपेयं भूय एव ह ॥	005c  
वरश्च मम पूर्वं हि दत्तो देव्या महाबल ।	006a  
श्रद्धा ते जपतो नित्यं भवत्विति विशाम्पते ॥	006c  
राजोवाच 	007  
यद्येवं सफला सिद्धिः श्रद्धा च जपितुं तव ।	007a  
गच्छ विप्र मया सार्धं जापकं फलमाप्नुहि ॥	007c  
ब्राह्मण उवाच 	008  
कृतः प्रयत्नः सुमहान्सर्वेषां सन्निधाविह ।	008a  
सह तुल्यफलावावां गच्छावो यत्र नौ गतिः ॥	008c  
भीष्म उवाच 	009  
व्यवसायं तयोस्तत्र विदित्वा त्रिदशेश्वरः ।	009a  
सह देवैरुपययौ लोकपालैस्तथैव च ॥	009c  
साध्याश्च विश्वे मरुतो वाक्यानि सुमहान्ति च ।	010a  
नद्यः शैलाः समुद्राश्च तीर्थानि विविधानि च ॥	010c  
तपांसि संयोगविधिर्वेदास्तोभाः सरस्वती ।	011a  
नारदः पर्वतश्चैव विश्वावसुर्हहाहुहूः ॥	011c  
गन्धर्वश्चित्रसेनश्च परिवारगणैर्युतः ।	012a  
नागाः सिद्धाश्च मुनयो देवदेवः प्रजापतिः ॥	012c  
\'आजगाम च देवेशो ब्रह्मा वेदमयोऽव्ययः ।\'	013a  
विष्णुः सहस्रशीर्षश्च देवोऽचिन्त्यः समागमत् ।	013c  
अवाद्यन्तान्तरिक्षे च भेर्यस्तूर्याणि वा विभो ॥	013e  
पुष्पवर्षाणि दिव्यानि तत्र तेषां महात्मनाम् ।	014a  
ननृतुश्चाप्सरःसङ्घास्तत्रतत्र समन्ततः ॥	014c  
अथ स्वर्गस्तथा रूपी ब्राह्मणं वाक्यमब्रवीत् ।	015a  
संसिद्धस्त्वं महाभाग त्वं च सिद्धस्तथा नृप ॥	015c  
भीष्म उवाच 	016  
अथ तौ सहितौ राजन्नन्योन्यस्य विधानतः ।	016a  
विषयप्रतिसंहारमुभावेव प्रचक्रतुः ॥	016c  
प्राणापानौ तथोदानं समानं व्यानमेव च ।	017a  
एवं तौ मनसि स्थाप्य दधतुः प्राणयोर्मनः ॥	017c  
उपस्थितकृतौ तौ च नासिकाग्रमधो भ्रुवोः ।	018a  
भ्रुकुट्याक्ष्णोश्च मनसा शनैर्धारयतस्तदा ॥	018c  
निश्चेष्टाभ्यां शरीराभ्यां स्थिरदृष्टी समाहितौ ।	019a  
जितासनौ समाधाय मूर्धन्यात्मानमेव च ॥	019c  
तालुदेशमथोद्दाल्य ब्राह्मणस्य महात्मनः ।	020a  
ज्योतिर्ज्वाला सुमहती जगाम त्रिदिवं तदा ॥	020c  
हाहाकारस्तथा दिक्षु सर्वासु सुमहानभूत् ।	021a  
तज्ज्योतिः स्तूयमानं स्म ब्रह्माणं प्राविशत्तदा ॥	021c  
ततः स्वागतमित्याह तत्तेजः प्रपितामहः ।	022a  
प्रादेशमात्रं पुरुषं प्रत्युद्गम्य विशाम्पते ॥	022c  
भूयश्चैवापरं प्राह वचनं मधुरं स्मयन् ।	023a  
जापकैस्तुल्यफलता योगानां नात्र संशयः ॥	023c  
योगस्य तावदेतेभ्यः प्रत्यक्षं फलदर्शनम् ।	024a  
जापकानां विशिष्टं तु प्रत्युत्थानं समाहितम् ॥	024c  
उष्यतां मयि चेत्युक्त्वा व्याददे स ततो मुखम् ।	025a  
अथास्यं प्रविवेशास्य ब्राह्मणो विगतज्वरः ॥	025c  
राजाऽप्येतेन विधिना भगवन्तं पितामहम् ।	026a  
यथैव द्विजशार्दूलस्तथैव प्राविशत्तदा ॥	026c  
स्वयम्भुवमथो देवा अभिवाद्य ततोऽब्रुवन् ॥	027ac  
जापकार्थमयं यत्नो यदर्थं वयमागताः ।	028a  
कृतपूजाविमौ तुल्यौ त्वया तुल्यफलान्वितौ ॥	028c  
योगजापकयोस्तुल्यं फलं सुमहदद्य वै ।	029a  
सर्वांल्लोकानतिक्रम्य गच्छेतां यत्र वाञ्छितम् ॥	029c  
ब्रह्मोवाच 	030  
महास्मृतिं पठेद्यस्तु तथैवानुस्मृतिं शुभाम् ।	030a  
तावप्येतेन विधिना गच्छेतां मत्सलोकताम् ॥	030c  
यश्च योगे भवेद्भक्तः सोऽपि नास्त्यत्र संशयः ।	031a  
विधिनानेन देहान्ते मम लोकानवाप्नुयात् ।	031c  
साधये गम्यतां चैव यथा स्थानानि सिद्धये ॥	031e  
भीष्म उवाच 	032  
इत्युक्त्वा स तदा देवस्तत्रैवान्तरधीयत ।	032a  
आमन्त्र्य च ततो देवा ययुः स्वंस्वं निवेशनम् ॥	032c  
ते च सर्वे महात्मानो धर्मं सत्कृत्य तत्र वै ।	033a  
पृष्ठतोऽनुययू राजन्सर्वे सुप्रीतचेतसः ॥	033c  
एतत्फलं जापकानां गतिश्चैषा प्रकीर्तिता ।	034a  
यथाश्रुतं महाराज किं भूयः श्रोतुमिच्छसि ॥ 	034c  

इति श्रीमन्महाभारते शान्तिपर्वणि मोक्षधर्मपर्वणि अष्टनवत्यधिकशततमोऽध्यायः ॥ 198 ॥

12-198-1 तौ इक्ष्वाकुपैप्पलादी । तस्य विरूपस्य भाषिते वचने विषये ॥ 12-198-3 अर्हतः पूज्यान् ॥ 12-198-9 व्यवसायं निश्चयम् ॥ 12-198-11 स्तोभाः सामगीतिपूरणार्थनि अक्षराणि हायि हावु इत्यादीनि ॥ 12-198-18 नेत्राग्रैश्चैव मनसेति ट. पाठः ॥ 12-198-20 तालुदेशं ब्रह्मरन्ध्रम् ॥ 12-198-23 योगानां योगिनाम् ॥ 12-198-24 एतेभ्य एतेषां सभ्यानाम् । समाहितं विहितम् ॥ 12-198-30 संहिताध्यायिनां फलमुक्त्वा षडङ्गाध्यायिनां मन्वादिस्मृत्यध्यायिनां च फलमाह महास्मृतिमिति ॥
