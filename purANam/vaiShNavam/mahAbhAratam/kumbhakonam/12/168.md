अध्यायः 168

कदाचन धनार्जनाय प्रस्थितवता गौतमेन समुद्रम् प्रति गच्छता वणिक्सार्थेन सह गमनम् ॥ 1 ॥ वनगजोपद्रुतवणिक्सार्थपरिभ्रष्टेन गौतमेन किञ्चिन्नयग्रोधमूले विश्रान्त्यै प्रस्वापः ॥ 2 ॥ तत्र सायमागतेन राजधर्मनाम्ना बकराजेन तस्य सत्कारः ॥ 3 ॥
भीष्म उवाच 	001  
तस्यां निशायां व्युष्टायां गते तस्मिन्द्विजोत्तमे ।	001a  
निष्क्रम्य गौतमोऽगच्छद्धनार्थी विचचार ह ॥	001c  
सामुद्रिकान्सवणिजस्ततोऽपश्यत्स्थितान्पथि ।	002a  
स तेन सह सार्थेन प्रययौ सागरं प्रति ॥	002c  
स तु सार्थो महाराज कस्मिंश्चिद्गिरिगह्वरे ।	003a  
मत्तेन द्विरदेनाथ निहतः प्रायशोऽभवत् ॥	003c  
स कथञ्चिद्भयात्तस्माद्विमुक्तो ब्राह्मणस्तदा ।	004a  
कान्दिग्भूतो जीवितार्थी प्रदुद्रावोत्तरां दिशम् ॥	004c  
ततस्तु स परिभ्रष्टः सार्थाद्देशात्तथाऽर्थतः ।	005a  
एकाकी व्यभ्रमत्तत्र वने कापुरुषो यथा ॥	005c  
स पन्थानमथासाद्य समुद्राभिसरं तदा ।	006a  
आससाद वनं रम्यं महत्पुष्पितपादपम् ॥	006c  
सर्वर्तुकैराम्रवणैः पुष्पितैरुपशोभितम् ।	007a  
नन्दनोद्देशसदृशं यक्षकिन्नरसेवितम् ॥	007c  
सालतालधवाश्वत्थप्लक्षागुरुवनैस्तथा ।	008a  
चन्दनस्य च मुख्यस्य पादपैरुपशोभितम् ।	008c  
गिरिप्रस्थेषु रम्येषु सुखेषु सुखगन्धिषु ॥	008e  
समन्ततो द्विजश्रेष्ठा वल्गु कूजन्ति तत्र वै ।	009a  
मनुष्यवदनाश्चान्ये भारुण्डा इति विश्रुताः ॥	009c  
स तान्यतिमनोज्ञानि विहगानां रुतानि वै ।	010a  
शृण्वन्सुरमणीयानि विप्रोऽगच्छत गौतमः ॥	010c  
ततोऽपश्यत्सुरम्येषु सुवर्णसिकताचिते ।	011a  
देशभागे समे चित्रे स्वर्गोद्देशसमप्रभे ।	011c  
श्रिया जुष्टं ददर्शाथ न्यग्रोधं च सुमण्डलम् ॥	011e  
शाखाभिरनुरूपाभिः संवृतं छत्रसन्निभम् ।	012a  
तस्य मूलं च संसिक्तं वरचन्दनवारिणा ॥	012c  
दिव्यपुष्पान्वितं श्रीमत्पितामहसदोपमम् ।	013a  
तं दृष्ट्वा गौतमः प्रीतो मनःकान्तमनुत्तमम् ॥	013c  
मेध्यं सुरगृहप्रख्यं पुष्पितैः पादपैर्वृतम् ।	014a  
तमासाद्य मुदा युक्तस्तस्याधस्तादुपाविशत् ॥	014c  
तत्रासीनस्य कौन्तेय गौतमस्य नराधिप ।	015a  
पुष्पाणि समुपस्पृश्य प्रववावनिलः शुभः ।	015c  
ह्लादयंस्तस्य गात्राणि गौतमस्य तदा नृप ॥	015e  
स तु विप्रः परिश्रान्तः स्पृष्टः पुण्येन वायुना ।	016a  
सुखमासाद्य सुष्वाप भास्करश्चास्तमभ्ययात् ॥	016c  
ततोऽस्तं भास्करे याते सन्ध्याकाल उपस्थिते ।	017a  
आजगाम स्वभवनं ब्रह्मलोकात्खगोत्तमः ॥	017c  
नाडीजङ्घ इति ख्यातो दयितो ब्रह्मणः सखा ।	018a  
बकराजो महाप्राज्ञः काश्यपस्यात्मसम्भवः ॥	018c  
राजधर्मेति विख्यातो बभूवाप्रतिमो भुवि ।	019a  
देवकन्यासुतः श्रीमान्विद्वान्देवसमप्रभः ॥	019c  
मृष्टहाटकसञ्छन्नो भूषणैरर्कसन्निभैः ।	020a  
भूषितः सर्वगात्रेषु देवगर्भः श्रिया ज्वलन् ॥	020c  
तमागतं खगं दृष्ट्वा गौतमो विस्मितोऽभवत् ।	021a  
क्षुत्पिपासापरीतात्मा हिंसार्थं चैनमैक्षत ॥	021c  
राजधर्मोवाच 	022  
स्वागतं भवतो विप्र दिष्ट्या प्राप्तोऽसि मे गृहान् ।	022a  
अस्तं च सविता यातः सन्ध्येयं समुपस्थिता ॥	022c  
मम त्वं निलयं प्राप्तः प्रियातिथिरनिन्दितः ।	023a  
पूजितो यास्यसि प्रातर्विधिदृष्टेन कर्मणा ॥ 	023c  

इति श्रीमन्महाभारते शान्तिपर्वणि आपद्धर्मपर्वणि अष्टषष्ट्यधिकशततमोऽध्यायः ॥ 168 ॥

12-168-2 सामुद्रिकान् समुद्रोपान्ते गतान् ॥ 12-168-4 कां दिशं प्रयामीत्याकुलः कान्दिग्भूतः ॥ 12-168-11 रम्येषु प्रदेशेषु मध्ये एकत्र ॥ 12-168-13 सभोपममिति झ. पाठः ॥
