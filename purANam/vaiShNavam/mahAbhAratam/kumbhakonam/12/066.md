अध्यायः 066

भीष्मेण युधिष्ठिरम् प्रति लोकस्य सराजकत्वाराजकत्वाभ्यां गुणदोषनिरूपणम् ॥ 1 ॥
युधिष्ठिर उवाच 	001  
चातुराश्रम्यमुक्तं ते चातुर्वण्यं तथैव च ।	001a  
राष्ट्रस्य यत्कृत्यतमं तन्मे ब्रूहि पितामह ॥	001c  
भीष्म उवाच 	002  
राष्ट्रस्य यत्कृत्यतमं राज्ञ एवाभिषेचनम् ।	002a  
अनिन्द्रमबलं राष्ट्रं दस्यवोऽभिभवन्त्युत ॥	002c  
अराजकेषु राष्ट्रेषु धर्मो न व्यवतिष्ठते ।	003a  
परस्परं च खादन्ति सर्वथा धिगराजकम् ॥	003c  
इन्द्रमेव प्रणमते यद्राजानमिति श्रुतिः ।	004a  
यथैवेन्द्रस्तथा राजा सम्पूज्यो भूतिमिच्छता ॥	004c  
नाराजकेषु राष्ट्रेषु वस्तव्यमिति वैदिकम् ।	005a  
नाराजकेषु राष्ट्रेषु हव्यं वहति पावकः ॥	005c  
अथ चेदधिवर्तेत राज्यार्थी बलवत्तरः ।	006a  
अराजकाणि राष्ट्राणि हतवीराणि वा पुनः ॥	006c  
प्रत्युद्गम्याभिपूज्यः स्यादेतदत्र सुमन्त्रितम् ।	007a  
न हि राज्यात्पापतरमस्ति किञ्चिदराजकात् ॥	007c  
स चेत्समनुपश्येत समग्रं कुशलं भवेत् ।	008a  
बलवान्हि प्रकुपितः कुर्यान्निःशेषतामपि ॥	008c  
भूयांसं लभते क्लेशं या गौर्भवति दुर्दुहा ।	009a  
अथ या सुदुहा राजन्नैव तां वितुदन्त्यपि ॥	009c  
यदतप्तं प्रणमते न तत्सन्तापयन्त्युत ।	010a  
यत्स्वयं नमते दारु न तत्सन्नामयन्त्यपि ॥	010c  
एतयोपमया धीरः सन्नमेत बलीयसे ।	011a  
इन्द्राय स प्रणमते नमते यो बलीयसे ॥	011c  
तस्माद्राजैव कर्तव्यः सततं भूतिमिच्छता ।	012a  
न धनार्थो न दारार्थस्तेषां येषामराजकम् ॥	012c  
प्रीयते हि हरन्पापः परवित्तमराजके ।	013a  
यदाऽस्य तद्धरन्त्यन्ये तदा राजानमिच्छति ॥	013c  
पापा ह्यपि तदा क्षेमं न लभन्ते कदाचन ।	014a  
एकस्य हि द्वौ हरतो द्वयोश्च बहवोऽपरे ॥	014c  
अदासः क्रियते दासो ह्रियन्ते च बलात्स्त्रियः ।	015a  
एतस्मात्कारणाद्देवाः प्रजापालान्प्रचक्रिरे ॥	015c  
राजा चेन्न भवेल्लोके पृथिव्या दण्डधारकः ।	016a  
जले मत्स्यानिवाभक्ष्यन्दुर्बलं बलवत्तराः ॥	016c  
अराजकाः प्रजाः पूर्वं विनेशुरिति नः श्रुतम् ।	017a  
परस्परं भक्षयन्तो मत्स्या इव जले कृशान् ॥	017c  
समेत्य तास्ततश्चक्रुः समयानिति नः श्रुतम् ।	018a  
वाक्शूरो दण्डपरुषो यश्च स्यात्पारदारिकः ॥	018c  
यश्च नः समयं भिन्द्यात्त्याज्या नस्तादृशा इति ।	019a  
विश्वासार्थं च सर्वेषां वर्णानामविशेषतः ।	019c  
तास्तथा समयं कृत्वा समयेनावतस्थिरे ॥	019e  
सहितास्तास्तदा जग्मुरसुखार्ताः पितामहम् ।	020a  
अनीश्वरा विनश्यामो भगवन्नीश्वरं दिश ॥	020c  
यं पूजयेम सम्भूय यश्च नः प्रतिपालयेत् ।	021a  
ताभ्यो मनुं व्यादिदेश मनुर्नाभिननन्द ताः ॥	021c  
मनुरुवाच 	022  
बिभेमि कर्मणः पापाद्राज्यं हि भृशदुष्करम् ।	022a  
विशेषतो मनुष्येषु मिथ्यावृत्तेषु नित्यदा ॥	022c  
भीष्म उवाच 	023  
तमब्रुवन्प्रजा मा भैर्विधास्यामो धनं तव ।	023a  
पशूनामथ पञ्चांशं धरण्यस्य तथैव च ॥	023c  
धान्यस्य दशमं भागं दास्यामः कोशवर्धनम् ।	024a  
कन्यां शुल्के चारुरूपां विवाहेषूद्यतासु च ॥	024c  
मुख्येन शस्त्रपत्रेण ये मनुष्याः प्रधानतः ।	025a  
भवन्तं तेऽनुयास्यन्ति महेन्द्रमिव देवताः ॥	025c  
स त्वं जातबलो राजन्दुष्प्रधर्षः प्रतापवान् ।	026a  
सुखे धास्यसि नः सर्वान्कुबेर इव नैर्ऋतान् ॥	026c  
यं च धर्मं चरिष्यन्ति प्रजा राज्ञा सुरक्षिताः ।	027a  
चतुर्थं तस्य धर्मस्य त्वत्संस्थं नो भविष्यति ॥	027c  
तेन धर्मेण महता सुखं लब्धेन भावितः ।	028a  
पाह्यस्मान्सर्वतो राजन्देवानिव शतक्रतुः ॥	028c  
विजयाय हि निर्याहि प्रतपन्रश्मिवानिव ।	029a  
मानं विधम शत्रूणां धर्मं जनय नः सदा ॥	029c  
स निर्ययौ महातेजा बलेन महता वृतः ।	030a  
महाभिजनसम्पन्नस्तेजसा प्रज्वलन्निव ॥	030c  
तस्य दृष्ट्वा महत्त्वं ते महेन्द्रस्येव देवताः ।	031a  
अपतत्रसिरे सर्वे स्वधर्मे च ददुर्मनः ।	031c  
\'वर्णिनश्चाश्रमाश्चैव म्लेच्छाः सर्वे च दस्यवः ॥\'	031e  
ततो महीं परिययौ पर्जन्य इव वृष्टिमान् ।	032a  
शमयन्सर्वतः पापान्स्वकर्मसु च योजयन् ॥	032c  
एवं ये भूतिमिच्छेयुः पृथिव्यां मानवाः क्वचित् ।	033a  
कुर्यू राजानमेवाग्रे प्रजानुग्रहकारणात् ॥	033c  
नमस्येरंश्च तं भक्त्या शिष्या इव गुरुं सदा ।	034a  
देवा इव च देवेन्द्रं नरा राजानमन्तिकात् ॥	034c  
सत्कृतं स्वजनेनेह परोऽपि बहुमन्यते ।	035a  
स्वजनेन त्ववज्ञातं परे परिभवन्त्युत ॥	035c  
राज्ञः परैः परिभवः सर्वेषामसुखावहः ।	036a  
तस्माच्छत्रं च पत्रं च वासांस्याभरणानि च ॥	036c  
भोजनान्यथ पानानि राज्ञे दद्युर्गृहाणि च ।	037a  
आसनानि च शय्याश्च सर्वोपकरणानि च ॥	037c  
गोप्ता चास्य दुराधर्षः स्मितपूर्वाभिभाषिता ।	038a  
आभाषितश्च मधुरं प्रत्याभाषेत मानवान् ॥	038c  
कृतज्ञो दृढभक्तिः स्यात्संविभागी जितेन्द्रियः ।	039a  
ईक्षितः प्रतिवीक्षेत मृदु वल्गु च चर्जु च ॥ 	039c  

इति श्रीमन्महाभारते शान्तिपर्वणि राजधर्मपर्वणि षट्षष्टितमोऽध्यायः ॥ 66 ॥

12-66-4 इन्द्रमेव प्रवृणुते इति झ. पाठः ॥ 12-66-12 धनादेरर्थ उपभोगः ॥ 12-66-18 वाक्शूरो निष्टुरभाषी । दण्डपरुष उग्रदण्डः ॥ 12-66-23 कर्तॄनेनो गमिष्यति इति झ. पाठः ॥ 12-66-24 विवाहेषूद्यतासु कन्यासु शुल्के मौल्यप्रसङ्गे सति सुरूपां कन्यां तुभ्यं दास्याम इत्यर्थः ॥ 12-66-25 शस्त्रपत्रेण शस्त्रेण वाहनेन च । प्रधानतः श्रेष्टाः । प्रथमार्थे तसिः ॥ 12-66-29 मानं दर्पम् । विधम नाशय ॥ 12-66-31 अपतत्रसिरे त्रासं प्राप्ताः ॥
