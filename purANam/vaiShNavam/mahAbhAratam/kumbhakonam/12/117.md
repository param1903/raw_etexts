अध्यायः 117

मुनिवरेण व्याघ्रीकृतस्य स्वीयशुनो गजाद्भये सति गजत्वप्रापणम् ॥ 1 ॥ पुनः सिंहाद्भये सिंहीकृतस्य तस्यैव शरभाद्भये शरभीकरणम् ॥ 2 ॥ दुष्टभावेनात्मजिघांसोस्तस्य पुनः श्वभावप्रापणम् ॥ 3 ॥
भीष्म उवाच 	001  
व्याघ्रश्चोटजमूलस्थस्तृप्तः सुप्तो हतैर्मृगैः ।	001a  
नागश्चागात्तमुद्देशं मत्तो मेघ इवोत्थितः ॥	001c  
प्रभिन्नकरटः प्रांशुः पद्मी विततकुम्भकः ।	002a  
सुविषाणो महाकायो मेघगम्भीरनिःस्वनः ॥	002c  
तं दृष्ट्वा कुञ्जरं मत्तमायान्तं बलगर्वितम् ।	003a  
व्याघ्रो हस्तिभयान्त्रस्तस्तमृषिं शरणं ययौ ॥	003c  
ततोऽनयत्कुञ्जरत्वं व्याघ्रं तमृषिसत्तमः ।	004a  
महमेघोपमं दृष्ट्वा स भीतो ह्यभवद्गजः ॥	004c  
ततः कमलषण्डानि सल्लकीगहनानि च ।	005a  
व्यचरत्स मुदायुक्तः पद्मरेणुविभूषितः ॥	005c  
कदचिद्भ्रममाणस्य हस्तिनः सम्मुखं तदा ।	006a  
ऋषेस्तस्योटजस्थस्य कालोऽगच्छद्दिवानिशम् ॥	006c  
अथाजगाम तं देशं केसरी केसरारुणः ।	007a  
गिरिकन्दरजो भीमः सिंहो नागकुलान्तकः ॥	007c  
तं दृष्ट्वा सिंहमायान्तं नागः सिंहभयार्दितः ।	008a  
ऋषिं शरणमापेदे वेपमानो भयातुरः ॥	008c  
स ततः सिंहतां नीतो गजेन्द्रो मुनिना तदा ।	009a  
तं च नागणयत्सिंहं तुल्यजातिसमन्वयात् ॥	009c  
दृष्ट्वा च सोऽभवत्सिंहो वन्यो हिंसन्नवाग्बलः ।	010a  
स चाश्रमेऽवसत्सिंहस्तस्मिन्नेव सुखी वने ॥	010c  
न चान्ये क्षुद्रपशवस्तपोवनसमीपतः ।	011a  
व्यदृश्यन्त तदा त्रस्ता जीविताकाङ्क्षिणस्तथा ॥	011c  
कदाचित्कालयोगेन सर्वप्राणिविहिंसकः ।	012a  
बलवान्क्षतजाहारो नानासत्वभयङ्करः ॥	012c  
अष्टपादूर्ध्वनयनः शरभो वनगोचरः ।	013a  
तं सिंहं हन्तुमागच्छन्मुनेस्तस्य निवेशने ॥	013c  
\'तं दृष्ट्वा शरभं यान्तं सिंहः परभयान्वितः ।	014a  
ऋषिं शरणमापेदे वेपमानः कृताञ्जलिः ॥\'	014c  
तं मुनिः शरभं चक्रे बलोत्कटमरिन्दम ।	015a  
ततः स शरभो वन्यो मुनेः शरभमग्रतः ।	015c  
दृष्ट्वा बलिनमत्युग्रं द्रुतं सम्प्राद्रवद्वनम् ॥	015e  
स एवं शरभस्थाने न्यस्तो वै मुनिना तदा ।	016a  
मुनेः पार्श्वगतो नित्यं शरभः सुखमाप्तवान् ॥	016c  
ततः शरभसन्त्रस्ताः सर्वे मृगगणा वनात् ।	017a  
दिशः सम्प्राद्रवन्राजन्भयाज्जीवितकाङ्क्षिणः ॥	017c  
शरभोऽप्यतिसंहृष्टो नित्यं प्राणिवधे रतः ।	018a  
फलमूलाशनं कर्तुं नैच्छत्स पिशिताशनः ॥	018c  
ततः क्षुद्रसमाचारो बलेन च समन्वितः ।	019a  
इयेष तं मुनिं हन्तुमकृतज्ञः कृतान्वयः ॥	019c  
\'चिन्तयामास च तदा शरभः श्वानपूर्वकः ॥	020ac  
अस्य प्रभावात्सम्प्राप्तो वाङ्मात्रेणैव केवलम् ।	021a  
शरभत्वं सुदुष्प्रापं सर्वभूतभयङ्करम् ॥	021c  
अन्येऽप्यत्र भयत्रस्ताः सन्ति सत्वा भयार्दिताः ।	022a  
मुनिमाश्रित्य जीवन्तो मृगाः पक्षिगणास्तथा ॥	022c  
तेषामपि कदाचिच्च शरभत्वं प्रयच्छति ।	023a  
सर्वसत्वोत्तमं लोके बलं यत्र प्रतिष्ठितम् ॥	023c  
पक्षिणामप्ययं दद्यात्कदाचिद्गारुडं बलम् ॥	024ac  
यावदन्यस्य सम्प्रीतः कारुण्यं तु समाश्रितः ।	025a  
न ददाति बलं तुष्टः सत्वस्यान्यस्य कस्यचित् ॥	025c  
तावदेनमहं विप्रं वधिष्यामि च शीघ्रतः ।	026a  
स्थातुं मया शक्यमिह मुनिघातान्न संशयः ॥\'	026c  
ततस्तेन तपःशक्त्या विदितो ज्ञानचक्षुषा ।	027a  
विज्ञाय च मुनिः प्राज्ञस्ततः शापं प्रयुक्तवान् ॥	027c  
\'अहमग्निप्रभो नाम मुनिर्भृगुकुलान्वयः ।	028a  
मनसा निर्दहेयं च जगत्सन्धारयामि च ॥	028c  
मम वश्यं जगत्सर्वं देवा यच्च चराचरम् ।	029a  
सन्ति देवाश्च ये भीताः स्वधर्मं न त्यजन्ति ये ।	029c  
स्वधर्माच्चलितान्सर्वान्वाङ्मात्रेणापि निर्दहे ॥	029e  
किमङ्ग त्वं मया नीतः शरभत्वमनामयम् ।	030a  
क्रूरः स सर्वभूतेषु हीनश्चाशुचिरेव च ॥\'	030c  
श्वा त्वं द्वीपित्वमापन्नो द्वीपी व्याघ्रत्वमागतः ।	031a  
व्याघ्रान्नागो मदपटुर्नागः सिंहत्वमागतः ॥	031c  
सिंहस्त्वं बलमापन्नो भूयः शरभतां गतः ।	032a  
मया स्नेहपरीतेन विसृष्टो न कुलान्वयः ॥	032c  
यस्मादेवमपापं मां पाप हिंसितुमिच्छसि ।	033a  
तस्मात्स्वयोनिमापन्नः पुनः श्वानो भविष्यसि ॥	033c  
ततो मुनिजनद्वेष्टा दुष्टात्मा प्राकृतोऽबुधः ।	034a  
ऋषिणा शरभः शप्तस्तद्रूपं पुनराप्तवान् ॥ 	034c  

इति श्रीमन्महाभारते शान्तिपर्वणि राजधर्मपर्वणि सप्तदशाधिकशततमोऽध्यायः ॥ 117 ॥

12-117-1 मृगैस्तृप्तः ॥ 12-117-9 समन्वयात्सम्बन्धात् ॥ 12-117-19 ततो रुधिरतर्षेण बलिना शरभोऽन्वितः इति झ. पाठः ॥ 12-117-31 मदपटुः प्रवहन्मदः ॥ 12-117-32 विसृष्टो विविधेन रूपेण त्वं सृष्टः । न तु त्वं कुलान्वयः । तेन तेन कुलेनान्वयः सम्बन्धो यस्य स कुलान्वयस्तादृशस्त्वं न भवसि ॥ 12-117-33 श्वैव त्वं हि भविष्यसीति झ. पाठः ॥
