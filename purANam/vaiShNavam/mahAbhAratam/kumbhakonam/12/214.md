अध्यायः 214

भीष्मेण युधिष्ठिरम् प्रति शिष्याय गुरूक्तवार्ष्णेयाध्यात्मानुवादः ॥ 1 ॥
गुरुरुवाच 	001  
प्रवृत्तिलक्षणो धर्मो यथा समुपलभ्यते ।	001a  
तेषां विज्ञाननिष्ठानामन्यत्तत्वं न रोचते ॥	001c  
दुर्लभा वेदविद्वांसो वेदोक्तेषु व्यवस्थिताः ।	002a  
प्रयोजनं महत्त्वात्तु मार्गमिच्छन्ति संस्तुतम् ॥	002c  
\'वेदस्य न विदुर्भावं ज्ञानमार्गप्रतिष्ठितम् ।\'	003a  
सद्भिराचरितत्वात्तु वृत्तमेतदगर्हितम् ।	003c  
इयं सा बुद्धिरभ्येत्य यथा याति परां गतिम् ॥	003e  
शरीरवानुपादत्ते मोहात्सर्वान्परिग्रहान् ।	004a  
कामक्रोधादिभिर्भावैर्युक्तो राजसतामसैः ॥	004c  
नाशुद्धमाचरेत्तस्मादभीप्सन्देहयापनम् ।	005a  
कर्मणां विवरं कुर्वन्न लोकानाप्नुयाच्छुभान् ॥	005c  
लोहयुक्तं तथा हेम विपक्वं न विराजते ।	006a  
तथाऽपक्वकषायाख्यं विज्ञानं न प्रकाशते ॥	006c  
\'केचिदात्मगुणं प्राप्तास्ते मुक्ताश्चक्रबन्धनात् ।	007a  
इतरे दुःखसन्द्वन्द्वास्तथा दुःखपरायणाः ॥	007c  
शुकाकर्मानुरूपं ते जायमानाः पुनः पुनः ।	008a  
क्रोधलोभमदाविष्टा मूढान्तःकरणाः सदा ॥	008c  
यथा--- सञ्छाया नास्ति नित्यतया परा ।	009a  
गुणानेव तथा चिन्त्या सन्त्येति च विदुर्बुधाः ॥\'	009c  
यश्चाधर्मं चरेल्लोभात्कामक्रोधावनुप्लुवन् ।	010a  
धर्म्यं पन्थानमुत्क्रम्य सानुबन्धो विनश्यति ॥	010c  
\'अचलं ज्ञानमप्राप्य चलचित्तश्चलानियात् ।\'	011a  
शब्दादीन्विषयांस्तस्मान्न संरागादुपप्लवेत् ।	011c  
क्रोधो हर्षो विषादश्च जायन्ते हि परस्परात् ॥	011e  
\'गुणाः कार्याः क्रोधहर्षौ सुखदुःखे प्रियाप्रिये ।	012a  
द्वन्द्वान्यथैवमादीनि विजयेच्चैव सर्ववित् ॥\'	012c  
पञ्चभूतात्मके देहे सत्त्वराजसतामसे ।	013a  
कमभिष्टुवते चायं कं वा क्रोशति किं वदन् ॥	013c  
स्पर्शरूपरसाद्येषु सङ्गं गच्छन्ति बालिशाः ।	014a  
नावगच्छन्ति विज्ञानादात्मानं पार्थिवं गुणम् ॥	014c  
मृन्मयं शरणं यद्वन्मृदैव परिलिप्यते ।	015a  
पार्थिवोऽयं तथा देहो मृद्विकारान्न नश्यति ॥	015c  
मधु तैलं पयः सर्पिर्मांसानि लवणं गुडः ।	016a  
धान्यानि फलमूलानि मृद्विकाराः सहाम्भसा ॥	016c  
यद्वत्कान्तारमातिष्ठन्नौत्सुक्यं समनुव्रजेत् ।	017a  
ग्राम्यमाहारमादद्यादस्वाद्वपि हि यापनम् ॥	017c  
तद्वत्संसारकान्तारमातिष्ठञ्श्रमतत्परः ।	018a  
यात्रार्थमद्यादाहारं व्याधितो भेषजं यथा ॥	018c  
\'भक्षणे श्वापदैर्मार्गादिति चारं करोति चेत् ।	019a  
एवं संसारमार्गेण यात्रार्थं विषयाणि च ॥	019c  
न गच्छेद्भोगविज्ञानादुन्मार्गे पद्यते तदा ।	020a  
तस्माददुःखतो मार्गमास्थितस्तमनुस्मरेत् ॥	020c  
नानापर्णफला वृक्षा बहवः सन्ति तत्र हि ।	021a  
भोक्तारो मुनयश्चैव तस्मात्परतरं वनम् ॥	021c  
अनुमानैस्तथाशास्त्रैर्यशसा विक्रमेण च ।\'	022a  
सत्यशौचार्जवत्यागैर्वर्चसा विक्रमेण च ।	022c  
क्षान्त्या धृत्या च बुद्ध्या च मनसा तपसैव च ॥	022e  
भावान्सर्वान्यथावृत्तान्संवसेत यथाक्रमम् ।	023a  
शान्तिमिच्छन्नदीनात्मा संयच्छेदिन्द्रियाणि च ॥	023c  
सत्त्वेन रजसा चैव तमसा चैव मोहिताः ।	024a  
चक्रवत्परिवर्तन्ते ह्यज्ञानाज्जन्तवो भृशम् ॥	024c  
तस्मात्सम्यक्परीक्षेत दोषानज्ञानसम्भवान् ।	025a  
अज्ञानप्रभवं नित्यमहङ्कारं परित्यजेत् ॥	025c  
महाभूतानीन्द्रियाणि गुणाः सत्त्वं रजस्तमः ।	026a  
\'देहमूलं विजानीहि नैतानि भगवानतः ॥	026c  
उपायतः प्रवक्ष्यामि तं च मृत्युं दुरासदम् ।\'	027a  
त्रैलोक्यं सेश्वरं सर्वमहङ्कारे प्रतिष्ठितम् ॥	027c  
यथेह नियतः कालो दर्शयत्यार्तवान्गुणान् ।	028a  
तद्वद्भूतेष्वहङ्कारं विद्याद्भूतप्रवर्तकम् ॥	028c  
सम्मोहकं तमो विद्यात्कृष्णमज्ञानसम्भवम् ।	029a  
प्रकृतेर्गुणसञ्जातो महानहङ्क्रिया ततः ॥	029c  
अहङ्कारात्पुनः पश्चाद्भूतग्राममुदाहृतम् ।	030a  
अव्यक्तस्य गुणेभ्यस्तु तद्गुणांश्च निबोध तान् ॥	030c  
प्रीतिदुःखनिबद्धांश्च समस्तांस्त्रीनथो गुणान् ।	031a  
सत्त्वस्य रजसश्चैव तमसश्च निबोध तान् ॥	031c  
प्रसादो हर्षजा प्रीतिरसन्देहो धृतिः स्मृतिः ।	032a  
एतान्सत्त्वगुणान्विद्यादिमान्राजसतामसान् ॥	032c  
\'असन्तोषोऽक्षमाऽधैर्यमतृप्तिर्विषयादिषु ।	033a  
राजसाश्च गुणा ह्येते तत्परं तामसाञ्शृणु ॥	033c  
मोहस्तन्द्री तथा दुःखं निद्राऽऽलस्यं प्रमादता ।	034a  
विषादी दीर्घसूत्रश्च तत्तामसमुदाहृतम् ॥\'	034c  
कामक्रोधौ प्रमादश्च लोभमोहौ भयं क्लमः ।	035a  
विषादशोकावरतिर्मानदर्पावनार्यता ॥	035c  
दोषाणामेवमादीनां परीक्ष्य गुरुलाघवम् ।	036a  
विमृशेदात्मसंस्थानमेकैकमनुसन्ततम् ॥	036c  
\'यस्मिन्प्रतिष्ठितं चेदं यस्मिन्सज्ज्ञाननिर्गतिः ।	037a  
सर्वभूताधिकं नित्यमहङ्कारं विलोकयेत् ॥	037c  
विलोकमानः स तदा स्वबुद्ध्या सूक्ष्मया पुनः ।	038a  
तदेव भाति तद्रूपमात्मना यत्सुनिर्मलम् ॥\'	038c  
शिष्य उवाच 	039  
के दोषा मनसा त्यक्ताः के बुद्ध्या शिथिलीकृताः |	039a  
के पुनः पुनरायान्ति के मोहादचला इव ॥	039c  
केषां बलाबलं बुद्ध्या हेतुभिर्विमृशेद्बुधः ।	040a  
\'एतन्मे सर्वमाचक्ष्व यथा विद्यामहं विभो ।	040c  
मह्यं शुश्रूषवे विद्वन्वक्ष्येतद्बुद्धिनिश्चितम् ॥	040e  
शान्तत्वादपरान्ताच्च आरम्भादपि चैकतः ।	041a  
प्रोक्तो ह्यत्र यथा हेतुरेवमाहुर्मनीषिणः ॥	041c  
गुरुरुवाच\'	042  
दोषैर्मूलादवच्छिन्नैर्विशुद्धात्मा विमुच्यते ।	042a  
विनाशयति सम्भूतमयस्मयमयो यथा ।	042c  
तथा कृतात्मा सहजैर्दोषैर्नश्यति राजसैः ॥	042e  
\'सहजैरविशुद्धात्मा दोषैर्नश्यति तामसैः ।\'	043a  
राजसं तामसं चैव शुद्धात्मा कालसम्भवम् ॥	043c  
\'शमयेत्सत्त्वमास्थाय बुद्ध्या केवलया द्विजः ।	044a  
त्यजेच्च मनसा चेतः शुद्धात्मा बुद्धिमास्थितः |\'	044c  
तत्सर्वं देहिनां बीजं सत्त्वमात्मवतः समम् ।	045a  
तस्मादात्मवता वर्ज्यं रजश्च तम एव च ॥	045c  
रजस्तमोभ्यां निर्मुक्तं सत्त्वं निर्मलतामियात् ।	046a  
\'आहारान्वर्जयेन्नित्यं राजसांस्तामसानपि ॥	046c  
ते ब्रह्म पुनरायान्ति न मोहादचला इव ।\'	047a  
अथवा मन्त्रवद्ब्रूयुर्मांसादीनां यजुष्कृतम् ॥	047c  
स वै हेतुरनादाने शुद्धधर्मानुपालने ।	048a  
रजसा कामयुक्तानि कार्याण्यपि समाप्नुते ॥	048c  
अर्थयुक्तानि चात्यर्थं कामान्सर्वांश्च सेवते ।	049a  
तमसा लोभयुक्तानि क्रोधजानि च सेवते ।	049c  
हिंसाविहाराभिरतस्तन्द्रीनिद्रासमन्वितः ॥	049e  
सत्वस्थः सात्विकान्भावाञ्शुद्धान्पश्यति संश्रितः ।	050a  
स देही विमलः श्रीमाञ्श्रद्धाविद्यासमन्वितः ॥ 	050c  

इति श्रीमन्महाभारते शान्तिप्रवणि मोक्षधर्मपर्वणि चतुर्दशाधिकद्विशततमोऽध्यायः ॥ 214 ॥

12-214-9 प्रयोजनमत्तत्त्वात्तु इति ट. थ. पाठः ॥ 12-214-15 मृद्विकारैर्विलिप्यते इति ध. पाठः ॥ 12-214-23 यथावृत्तान्समीक्ष्य विषयात्मकान् इति झ. पाठः ॥ 12-214-40 वक्षि ब्रूहि । वच परिभाषण इति धातोर्लोटि मध्यमपुरुषैकवचनम् ॥
