अध्यायः 165

स्वस्वाभिमतार्थकथनाय चोदितैर्विदुरार्जुनभीमसेनैः क्रमेण धर्मार्थकामेषु अभिष्टुतेषु युधिष्ठिरेण मोक्षप्रशंसनम् ॥ 1 ॥
वैशम्पायन उवाच 	001  
इत्युक्तवति भीष्मे तु तूष्णीम्भूते युधिष्ठिरः ।	001a  
पप्रच्छावसथं गत्वा भ्रातॄन्विदुरपञ्चमान् ॥	001c  
धर्मे चार्थे च कामे च लोकवृत्तिः समाहिता ।	002a  
तेषां गरीयान्कतमो मध्यमः को लघुश्च कः ॥	002c  
कस्मिंश्चात्मा नियन्तव्यस्त्रिवर्गविजयाय वै ।	003a  
सम्पृष्टा नैष्ठिकं वाक्यं यथावद्वक्तुमर्हथ ॥	003c  
ततोऽर्थगतितत्त्वज्ञः प्रथमं प्रतिभानवान् ।	004a  
जगाद विदुरो वाक्यं धर्मशास्त्रमनुस्मरन् ॥	004c  
विदुर उवाच 	005  
बहुश्रुतं तपस्त्यागः श्रद्धा यज्ञक्रिया क्षमा ।	005a  
भावशुद्धिर्दया सत्यं संयमश्चात्मसम्पदः ॥	005c  
एतदेवाभिपद्यस्व मा ते भूच्चलितं मनः ।	006a  
एतन्मूलौ हि धर्मार्थावेतदेकपदं हितम् ॥	006c  
धर्मेणैवर्षयस्तीर्णा धर्मे लोकाः प्रतिष्ठिताः ।	007a  
धर्मेण देवा दिवि च धर्मे चार्थः समाहितः ॥	007c  
धर्मो राजन्गुणः श्रेष्ठो मध्यमो ह्यर्थ उच्यते ।	008a  
कामो यवीयानिति च प्रवदन्ति मनीषिणः ॥	008c  
तस्माद्धर्मप्रधानेन भवितव्यं यतात्मना ।	009a  
तथा च सर्वभूतेषु वर्तितव्यं यतात्मना ॥	009c  
वैशम्पायन उवाच 	010  
समाप्तवचने तस्मिन्भीमकर्मा धनञ्जयः ।	010a  
ततोऽर्थगतितत्त्वज्ञो जगौ वाक्यं प्रचोदितः ॥	010c  
कर्मभूमिरियं राजन्निह वार्ता प्रशस्यते ।	011a  
कृषिर्वाणिज्यगोरक्षं शिल्पानि विविधानि च ॥	011c  
अर्थ इत्येव सर्वेषां कर्मणामव्यतिक्रमः ।	012a  
निवृत्तेऽर्थे न वर्तेते धर्मकामाविति श्रुतिः ॥	012c  
विषहेतार्थवान्धर्ममाराधयितुमुत्तमम् ।	013a  
कामं च चरितुं शक्तो दुष्प्रापमकृतात्मभिः ॥	013c  
अर्थस्यावयवावेतौ धर्मकामाविति श्रुतिः ।	014a  
अर्थसिद्ध्या विनिर्वृत्तावुभावेतौ भविष्यतः ॥	014c  
तद्गतार्थं हि पुरुषं विशिष्टतरयोनयः ।	015a  
ब्रह्माणमिव भूतानि सततं पर्युपासते ॥	015c  
जटाजिनधरा दान्ताः पङ्कदिग्धा जितेन्द्रियाः ।	016a  
मुण्डा निस्तन्तवश्चापि वसन्त्यर्थार्थिनः पृथक् ॥	016c  
काषायवसनाश्चान्ये श्मश्रुला हि सुसंयताः ।	017a  
विद्वांसश्चैव शान्ताश्च मुक्ताः सर्वपरिग्रहैः ॥	017c  
\'अर्थार्थिनः सन्ति नित्यं परितप्यन्ति कर्मभिः ।\'	018a  
अर्थार्थिनः सन्ति केचिदपरे स्वर्गकाङ्क्षिणः ।	018c  
कुलप्रत्यागमाश्चैके स्वंस्वं धर्ममनुष्ठिताः ॥	018e  
आस्तिका नास्तिकाश्चैव नियताः संयमे परे ।	019a  
अप्रज्ञानं तमोभूतं प्रज्ञानं तु प्रकाशिता ॥	019c  
भृत्यान्भोगैर्द्विषो दण्डैर्यो योजयति सोऽर्थवान् ।	020a  
एतन्मतिमतांश्रेष्ठ मतं मम यथातथम् ।	020c  
अनयोस्तु विबोध त्वं वचनं शक्रकण्वयोः ॥	020e  
वैशम्पायन उवाच 	021  
तथा धर्मार्थकुशलौ माद्रीपुत्रावनन्तरम् ।	021a  
नकुलः सहदेवश्च वाक्यमूचतुरुत्तमम् ॥	021c  
आसीनश्च शयानश्च विचरन्नपि वा स्थितः ।	022a  
अर्थयोगं दृढं कुर्याद्योगैरुच्चावचैरपि ॥	022c  
अस्मिंस्तु वै विनिर्वृत्ते दुर्लभे परमप्रिये ।	023a  
इह कामानवाप्नोति प्रत्यक्षं नात्र संशयः ॥	023c  
योऽर्थो धर्मेण संयुक्तो धर्मो यश्चार्थसंयुतः ।	024a  
मध्विवामृतसंसृष्टं तस्मादेतौ मताविह ॥	024c  
अनर्थस्य न कामोस्ति तथाऽर्थोऽधर्मिणः कुतः ।	025a  
तस्मादुद्विजलते लोको धर्मार्थाभ्यां बहिष्कृतात् ॥	025c  
तस्माद्धर्मप्रधानेन साध्योऽर्थः संयतात्मना ।	026a  
विश्वस्तेषु हि भूतेषु कल्पते सर्वमेव हि ॥	026c  
धर्मं समाचरेत्पूर्वं ततोऽर्थं धर्मसंयुतम् ।	027a  
ततः कामं चरेत्पश्चात्सिद्धार्थस्य हि तत्फलम् ॥	027c  
वैशम्पायन उवाच 	028  
विरेमतुस्तु तद्वाक्यमुक्त्वा तावश्विनोः सुतौ ।	028a  
भीमसेनस्ततो वाक्यमिदं वक्तुं प्रचक्रमे ॥	028c  
नाकामः कामयत्यर्थं नाकामो धर्ममिच्छति ।	029a  
नाकामः कामयानोऽस्ति तस्मात्कामो विशिष्यते ॥	029c  
कामेन युक्ता ऋषयस्तपस्येव समाहिताः ।	030a  
पलाशाः शाकमूलाशा वायुभक्षाः सुसंयताः ॥	030c  
वेदोपवेदेष्वपरे युक्ताः स्वाध्यायपारगाः ।	031a  
श्राद्धे यज्ञक्रियायां च तथा दानप्रतिग्रहे ॥	031c  
वणिजः कर्षका गोपाः कारवः शिल्पिनस्तथा ।	032a  
देशधर्मकृतश्चैव युक्ताः कामेन कर्मसु ॥	032c  
समुद्रं वा विशन्त्यन्ये नराः कामेन संयुताः ।	033a  
कामो हि विविधाकारः सर्वं कामेन सन्ततम् ॥	033c  
नास्ति नासीन्न भविता भूतं काममृते परम् ।	034a  
एतत्सारं महाराज धर्मार्थावत्र संश्रितौ ॥	034c  
नवनीतं यथा दध्नस्तथा कामोऽर्थधर्मतः ।	035a  
श्रेयस्तैलं न पिण्याको घृतं श्रेय उदश्वितः ॥	035c  
श्रेयः पुष्पफलं काष्ठात्कामो धर्मार्थयोर्वरः ।	036a  
पुष्पतो मध्विव परं कामात्सञ्जायते सुखम् ।	036c  
कामो धर्मार्थयोर्योनिः कामश्चाथ तदात्मकः ॥	036e  
[नाकामतो ब्राह्मणाः स्वन्नमर्थान्नाकामतो ददति ब्राह्मणेभ्यः ।	037a  
नाकामतो विविधा लोकचेष्टा तस्मात्कामः प्राक् त्रिवर्गस्य दृष्टः ॥]	037c  
सुचारुवेषाभिरलङ्कृताभिर्मदोत्कटाभिः प्रियवादिनीभिः ।	038a  
रमस्व योषिद्भिरुपेत्य कामं कामो हि राजन्परमाभिरामः ॥	038c  
बुद्धिर्ममैषा परिखास्थितस्य माभूद्विचारस्तव धर्मपुत्र ।	039a  
स्यात्संहितं सद्भिरफल्गुसारं मसस्तवाक्यं परमानृशंसम् ॥	039c  
धर्मार्थकामाः सममेव सेव्या यो ह्येकभक्तः स नरो जघन्यः ।	040a  
द्वयोस्तु सक्तं प्रवदन्ति मध्यमं स उत्तमो योऽभिरतस्त्रिवर्गे ॥	040c  
प्राज्ञः सुहृच्चन्दनसारलिप्तो विचित्रमाल्याभरणैरुपेतः ।	041a  
ततो वचः सङ्ग्रहविस्तरेण प्रोक्त्वाऽथ वीरान्विरराम भीमः ॥	041c  
ततो मुहूर्तादथ धर्मराजो वाक्यानि तेषामनुचिन्त्य सम्यक् ।	042a  
उवाच वाचाऽवितथं स्मयन्वै बहुश्रुतो धर्मभृतां वरिष्ठः ॥	042c  
निःसंशयं निश्चितसर्वशास्त्राः सर्वे भवन्तो विदितप्रमाणाः ।	043a  
विज्ञातुकामस्य ममेह वाक्यमुक्तं यद्वो नैष्ठिकं तच्छ्रुतं मे ।	043c  
इहानुवंशं गदतो ममापि वाक्यं निबोधध्वमनन्यभावाः ॥	043e  
यो वै न पापे निरतो न पुण्ये नार्थे न धर्मे मनुजो न कामे ।	044a  
विमुक्तदोषः समफल्गुसारो विमुच्यते दुःखसुखात्स सिद्धः ॥	044c  
भूतानि जातीमरणान्वितानि जराविकारैश्च समन्वितानि ।	045a  
भूयश्च तैस्तैरुपसेवितानि मोक्षं प्रशंसन्ति न तं च विद्मः ॥	045c  
स्नेहेन बद्धस्य न सन्ति तानि चैवं स्वयम्भूर्भगवानुवाच ।	046a  
बोधाय निर्वाणपरा भवन्ति तस्मान्न कुर्यात्प्रियमप्रियं च ॥	046c  
एतच्च मुख्यं न तु कामकारो यथा नियुक्तोऽस्मि तथा करोमि ।	047a  
भूतानि सर्वाणि विधिर्नियुङ्क्ते विधिर्बलीयानिति वित्त सर्वे ॥	047c  
न कर्मणाऽप्नोत्यनवाप्यमर्थं यद्भावि तद्वै भवतीति विद्मः ।	048a  
त्रिवर्गहीनोऽपि हि विन्दतेऽर्थं तस्माददो लोकहिताय गुह्यम् ॥	048c  
वैशम्पायन उवाच 	049  
तदग्र्यबुद्धेर्वचनं मनोनुगं समस्तमाज्ञाय तथाहि हेतुमत् ।	049a  
तदा प्रणेदुश्च जहर्षिरे च ते कुरुप्रवीराय च चक्रिरेऽञ्जलिम् ॥	049c  
सुचारुवर्णाक्षरशब्दभूषितां मनोनुगां निर्गतवाक्यकण्टकाम् ।	050a  
निशम्य तां पार्थिवभाषितां गिरं पार्थस्य सर्वे प्रणता बभूवुः ॥	050c  
तथैव राजा प्रशशंस वीर्यवान्पुनश्च पप्रच्छ सरिद्वरासुतम् ।	051a  
धर्मार्थकामेषु विनिश्चयज्ञं ततः परं धर्ममहीनचेतसम् ॥ 	051c  

इति श्रीमन्महाभारते शान्तिपर्वणि आपद्धर्मपर्वणि पञ्चषष्ट्यधिकशततमोऽध्यायः ॥ 165 ॥

12-165-3 त्रिवर्गविजयाय कामक्रोधलोभानां जयाय ॥ 12-165-12 अव्यतिक्रमः मर्यादा ॥ 12-165-16 निस्तन्तवः नैष्ठिकब्रह्मचारिणः ॥ 12-165-17 श्मश्रुला ह्रीनिषेविण इति झ. पाठः ॥ 12-165-20 वचनं शुककण्वयोरिति ड. द. पाठः ॥ 12-165-25 अनर्थस्य अर्थहीस्य । अधर्मिणः धर्महीनस्य ॥ 12-165-27 अत्र धर्मार्थयोः समत्वेऽपि धर्मस्य पूर्वत्वाद्विदुरमतमेवैतदीषद्भेदेन दर्शितम् ॥ 12-165-35 उदश्वितः तक्रात् ॥ 12-165-37 अकामतः कामं विना । केवलार्थात्स्वन्नं मृष्ठान्नं नास्ति ॥ 12-165-39 परिखास्थितस्य परितः खाता परिखा । सर्वतो मूलशोध इत्यर्थः । तत्र स्थितस्य अनृशंसमनिष्टुरम् ॥ 12-165-40 तयोस्तु दाक्ष्यं प्रवदन्तीति झ. पाठः ॥ 12-165-43 नैष्ठिकं सिद्धान्तरूपम् । एतेन पूर्वे सर्वे पूर्वपक्षा एवेत्युक्तम् ॥ 12-165-48 अर्थं मोक्षम् । लोकहिताय मोक्षाय । त्रिवर्गहीनोऽपि गुह्यमर्थं रहस्यं ज्ञानं विन्दते लभते पूर्वोक्तोऽधिकारी ॥
