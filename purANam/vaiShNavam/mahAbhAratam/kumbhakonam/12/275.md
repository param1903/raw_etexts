अध्यायः 275

भीष्मेण युधिष्ठिरम् प्रति गोकपिलसंवादानुवादः ॥ 1 ॥
कपिल उवाच 	001  
एतावदनुपश्यन्तो यतयो यान्ति मार्गगाः ।	001a  
नैषां सर्वेषु लोकेषु कश्चिदस्ति व्यतिक्रमः ॥	001c  
निर्द्वन्द्वा निर्नमस्कारा निराशीर्बन्धना बुधाः ।	002a  
विमुक्ताः सर्वपापेभ्यश्चरन्ति शुचयोऽमलाः ॥	002c  
अपवर्गेऽथ सन्त्यागे बुद्धौ च कृतनिश्चयाः ।	003a  
ब्रह्मिष्ठा ब्रह्मभूताश्च ब्रह्मण्येव कृतालयाः ॥	003c  
येऽशोका नष्टरजसस्तेषां लोकाः सनातनाः ।	004a  
तेषां गतिं परां प्राप्य गार्हस्थ्ये किं प्रयोजनम् ॥	004c  
स्यूमरश्मिरुवाच 	005  
यद्येषां परमा निष्ठा यद्येषां परमा गतिः ।	005a  
गृहस्थानव्यपाश्रित्य नाश्रमोऽन्यः प्रवर्तते ॥	005c  
यथा मातरमाश्रित्य सर्वे जीवन्ति जन्तवः ।	006a  
एवं गार्हस्थ्यमाश्रित्य वर्तन्त इतराश्रमाः ॥	006c  
गृहस्थ एव यजते गृहस्थस्तप्यते तपः ।	007a  
गार्हस्थ्यमस्य धर्मस्य मूलं यत्किञ्चिदेव हि ॥	007c  
प्रजनाद्यभिनिर्वृत्ताः सर्वे प्राणभृतो मुनेः ।	008a  
प्रजनं चाप्युतान्यत्र न कथञ्चन विद्यते ॥	008c  
यास्तु स्युर्बहिरोषध्यो बहिरन्यास्तथाऽद्रिजाः ।	009a  
ओषधिभ्यो बहिर्यस्मात्प्राणी कश्चिन्न विद्यते ॥	009c  
कस्यैषा वाग्भवेत्सत्या मोक्षो नास्ति गृहादिति ।	010a  
अश्रद्दधानैरप्राज्ञैः सूक्ष्मदर्शनवर्जितैः ॥	010c  
निराशैरलसैः श्रान्तैस्तप्यमानैः स्वकर्मभिः ।	011a  
शमस्योपरमो दृष्टः प्रव्रज्यायामपण्डितैः ॥	011c  
त्रैलोक्यस्येव हेतुर्हि मर्यादा शाश्वती ध्रुवा ।	012a  
ब्राह्मणो नाम भगवाञ्जन्मप्रभृति पूज्यते ॥	012c  
प्राग्गर्भाघानमन्त्रा हि प्रवर्तन्ते द्विजातिषु ।	013a  
अविश्वस्तेषु वर्तन्ते विश्वस्तेष्वपि संश्रिताः ॥	013c  
दाहे पुनः संश्रयणे संश्रिते पात्रभोजने ।	014a  
दानं गवां पशूनां वा पिण्डानामप्सु मज्जनम् ॥	014c  
अर्चिष्मन्तो बर्हिषदः क्रव्यादाः पितरस्तथा ।	015a  
मृतस्याप्यनुमन्यन्ते मन्त्रा मन्त्राश्च कारणम् ॥	015c  
एवं क्रोशत्सु वेदेषु कुतो मोक्षोऽस्ति कस्यचित् ।	016a  
ऋणवन्तो यदा मर्त्याः पितृदेवद्विजातिषु ॥	016c  
श्रिया विहीनैरलसैः पण्डितैश्च पलायितम् ।	017a  
वेदवादापरिज्ञानं सत्याभासमिवानृतम् ॥	017c  
न वै पापैर्ह्रियते कृष्यते वा यो ब्राह्मणो यजते वेदशास्त्रैः ।	018a  
ऊर्ध्वं यजन्पशुभिः सार्धमेति ततः पुनस्तर्कयते न कामान् ॥	018c  
न वेदानां परिभवान्न शाठ्येन न मायया ।	019a  
महत्प्राप्नोति पुरुषो ब्राह्मणो ब्रह्म विन्दति ॥	019c  
कपिल उवाच 	020  
दर्शश्च पूर्णमासश्च अग्निहोत्रं च धीमताम् ।	020a  
चातुर्मास्यानि चैवासंस्तेषु यज्ञः सनातनः ॥	020c  
अनारम्भाः सुधृतयः शुचयो ब्रह्मसञ्ज्ञिताः ।	021a  
ब्राह्मणा एव ते देवांस्तर्पन्त्यमृतैरिव ॥	021c  
सर्वभूतात्मभूतस्य सर्वभूतानि पश्यतः ।	022a  
देवाऽपि मार्गे मुह्यन्ति ह्यपदस्य पदैषिणः ॥	022c  
चतुर्द्वारं पुरुषं चर्तुर्मुखं चतुर्मुखो नैनमुपैति निन्दा ।	023a  
बाहुभ्यां पद्भ्यामुदरादुपस्थात्तेषां द्वारं द्वारपालो बुभूषेत् ॥	023c  
नाक्षैर्दीव्येन्नाददीतान्यवित्तं न वाऽयोनीयस्य शृतं प्रगृह्णात् ।	024a  
क्रुद्धो न चैव प्रहरेत धीमांस्तथास्य तत्पाणिपादं सुगुप्तम् ॥	024c  
नाक्रोशमृच्छेन्न वृथा वदेच्च न पैशुनं जनवादं च कुर्यात् ।	025a  
सत्यव्रतो मितभाषोऽप्रमत्तस्तथाऽस्य वाग्द्वारमथो सुगुप्तम् ॥	025c  
नानाशनः स्यान्न महाशनः स्यान्न लोलुपः साधुभिरागतः स्यात् ।	026a  
यात्रार्थमाहारमिहाददीत तथाऽस्य स्याज्जाठरद्वारगुप्तिः ॥	026c  
न वीरपत्नीं विहरेत नारीं न चापि नारीमनृतावाह्वयीत ।	027a  
भार्याव्रतं ह्यात्मनि धारयीत तथास्योपस्थद्वारगुप्तिर्भवेत ॥	027c  
द्वाराणि यस्य सर्वाणि सुगुप्तानि मनीषिणः ।	028a  
उपस्थमुदरं पाणी वाक्चतुर्थी स वै द्विजः ॥	028c  
मोघान्यगुप्तद्वारस्य सर्वाण्येव भवन्त्युत ।	029a  
किं तस्य तपसा कार्यं किं यज्ञेन किमात्मना ॥	029c  
अनुत्तरीयवसनमनुपस्तीर्णशायिनम् ।	030a  
बाहूपधानं शाम्यन्तं तं देवा ब्राह्मणं विदुः ॥	030c  
द्वन्द्वारामेषु सर्वेषु य एको रमते मुनिः ।	031a  
परेषामननुध्यायंस्तं देवा ब्राह्मणं विदुः ॥	031c  
येन सर्वमिदं बुद्धं प्रकृतिर्विकृतिश्च या ।	032a  
गतिज्ञः सर्वभूतानां तं देवा ब्राह्मणं विदुः ॥	032c  
अभयं सर्वभूतेभ्यः सर्वेषामभयं यतः ।	033a  
सर्वभूतात्मभूतो यस्तं देवा ब्राह्मणं विदुः ॥	033c  
नान्तरेणानुजानाति वेदानां यत्क्रियाफलम् ।	034a  
अविज्ञाय च तत्सर्वमन्यद्रोचयते फलम् ॥	034c  
स्वकर्मभिः संश्रितानां तपो घोरत्वमागमत् ।	035a  
तं सदाचारमाश्चर्यं पुराणं शाश्वतं ध्रुवम् ॥	035c  
अशक्नुवन्तश्चरितुं किञ्चिद्धर्मेषु सूत्रितम् ।	036a  
निरापद्धर्म आचारो ह्यप्रमादो पराभवः ॥	036c  
फलवन्ति च कर्माणि व्युष्टिमन्ति ध्रुवाणि च ।	037a  
विगुणानि च पश्यन्ति तथा नैकानि केन च ॥	037c  
गुणाश्चात्र सुदुर्ज्ञेया ज्ञाताश्चात्र सुदुष्कराः ।	038a  
अनुष्ठिताश्चान्तवन्त इति त्वमनुपश्यसि ॥	038c  
स्यूमरश्मिरुवाच 	039  
यथा च वेदप्रामाण्यं त्यागश्च सफलो यथा ।	039a  
तौ पन्थानावुभौ व्यक्तौ भगवंस्तद्ब्रवीहि मे ॥	039c  
कपिल उवाच 	040  
प्रत्यक्षमिह पश्यन्ति भवन्तः सत्पथे स्थिताः ।	040a  
प्रत्यक्षं तु किमत्रास्ति यद्भवन्त उपासते ॥	040c  
स्यूमरश्मिरुवाच 	041  
स्यूमरश्मिरहं ब्रह्मञ्जिज्ञासार्थमिहागतः ।	041a  
श्रेयस्कामः प्रत्यवोचमार्जवान्न विवक्षया ॥	041c  
इमं च संशयं घोरं भगवान्प्रब्रवीतु मे ।	042a  
प्रत्यक्षमिह पश्यन्तो भवन्तः सत्पथे स्थिताः ।	042c  
किमत्र प्रत्यक्षतमं भवन्तो यदुपासते ॥	042e  
अन्यत्र तर्कशास्त्रेभ्य आगमार्थं यथागमम् ।	043a  
आगमो वेदवादास्तु तर्कशास्त्राणि चागमः ॥	043c  
यथाश्रममुपासीत आगमस्तत्र सिध्यति ।	044a  
सिद्धिः प्रत्यक्षरूपा च दृश्यत्यागमनिश्चयात् ॥	044c  
नौर्नावीव निबद्धा हि स्रोतसा सनिबन्धना ।	045a  
ह्रियमाणा कथं विप्र कुबुद्धींस्तारयिष्यति ॥	045c  
एतद्ब्रवीतु भगवानुपपन्नोऽस्म्यधीहि भो ।	046a  
नैव त्यागी न सन्तुष्टो नाशोको न निरामयः ।	046c  
नानिर्विवित्सो नावृत्तो नापवृत्तोऽस्ति कश्चन ॥	046e  
भवन्तोऽपि च हृष्यन्ति शोचन्ति च यथा वयम् ।	047a  
इन्द्रियार्थाश्च भवतां समानाः सर्वजन्तुषु ॥	047c  
एवं चतुर्णां वर्णानामाश्रमाणां प्रवृत्तिषु ।	048a  
एकमालम्बमानानां निर्णये किं निरामयम् ।	048c  
\'एतद्ब्रवीतु भगवानुपपन्नोस्म्यधीहि भो ॥\'	048e  
कपिल उवाच 	049  
यद्यदाचरते शास्त्रमर्थ्यं सर्वप्रवृत्तिषु ।	049a  
यस्य यत्र ह्यनुष्ठानं तस्य तत्तु निरामयम् ॥	049c  
सर्वं प्रापयति ज्ञानं यो ज्ञानं ह्यनुवर्तते ।	050a  
ज्ञानादपेत्य या वृत्तिः सा विनाशयति प्रजाः ॥	050c  
भवन्तो ज्ञानिनो नित्यं सर्वतश्च निरामयाः ।	051a  
ऐकात्म्यं नाम कश्चिद्धि कदाचिदभिपद्यते ॥	051c  
शास्त्रं ह्यबुद्ध्वा तत्त्वेन केचिद्वादबलाज्जनाः ।	052a  
कामद्वेषाभिभूतत्वादहङ्कारवशं गताः ॥	052c  
याथातथ्यमविज्ञाय शास्त्राणां शास्त्रदस्यवः ।	053a  
ब्रह्मस्तेना निरारम्भा अपक्वमनसोऽशिवाः ॥	053c  
नैर्गुण्यमेव पश्यन्ति न गुणाननुयुञ्जते ।	054a  
तेषां तमःशरीराणां तम एव परायणम् ॥	054c  
यो यथाप्रकृतिर्जन्तुः प्रकृतेः स्याद्वशानुगः ।	055a  
तस्य द्वेषश्च कामश्च क्रोधो दम्भोऽनृतं मदः ।	055c  
नित्यमेवानुवर्तन्ते गुणाः प्रकृतिसम्भवाः ॥	055a  
ये तद्बुद्ध्वाऽनुपश्यन्तः सन्त्यजेयुः शुभाशुभम् ।	056c  
परां गतिमभीप्सन्तो यतयः संयमे रताः ॥	056a  
स्यूमरश्मिरुवाच 	057  
सर्वमेतत्त्वया ब्रह्मञ्शास्त्रतः परिकीर्तितम् ।	057a  
न ह्यविज्ञाय शास्त्रार्थं प्रवर्तन्ते प्रवृत्तयः ॥	057c  
यः कश्चिन्न्याय्य आचारः सर्वं शास्त्रमिति श्रुतिः ।	058a  
यदन्याय्यमशास्त्रं तदित्येषा श्रूयते श्रुतिः ॥	058c  
न प्रवृत्तिर्ऋते शास्त्रात्काचिदस्तीति निश्चयः ।	059a  
यदन्यद्वेदवादेभ्यस्तदशास्त्रमिति श्रुतिः ॥	059c  
शास्त्रादपेतं पश्यन्ति बहवोऽत्यर्थमानिनः ।	060a  
शास्त्रदोषान्न पश्यन्ति इह चामुत्र चापरे ।	060c  
[इन्द्रियार्थाश्च भवतां समानाः सर्वजन्तुषु ॥	060e  
एवं चतुर्णां वर्णानामाश्रमाणां प्रवृत्तिषु ।	061a  
एकमालम्बमानानां निर्णये सर्वतो दिशम् ॥	061c  
आनन्त्यं वदमानेन शक्तेनावर्जितात्मना] ।	062a  
अविज्ञानहतप्रज्ञा हीनप्रज्ञास्तमोवृताः ॥	062c  
शक्यं त्वेकेन युक्तेन कृतकृत्येन सर्वशः ।	063a  
पिण्डमात्रं व्यपाश्रित्य चरितुं सर्वतो दिशम् ॥	063c  
\'नात्यन्तं वन्दमानेन शक्तेन विजितात्मना ।\'	064a  
वेदवादं व्यपाश्रित्य मोक्षोऽस्तीति प्रभाषितुम् ।	064c  
अपेतन्यायशास्त्रेण सर्वलोकविगर्हिणा ॥	064e  
इदं तु दुष्करं कर्म कुटुम्बमभिसंश्रितम् ।	065a  
दानमध्ययनं यज्ञः प्रजासन्तानमार्जवम् ॥	065c  
यद्येतदेवं कृत्वाऽपि न विमोक्षोऽस्ति कस्यचित् ।	066a  
धिक्कर्तारं च कार्यं च श्रमश्चायं निरर्थकः ॥	066c  
नास्तिक्यमन्यथा च स्याद्वेदानां पृष्ठतः क्रिया ।	067a  
एतस्यानन्त्यमिच्छामि भगवञ्श्रोतुमञ्जसा ॥	067c  
तत्त्वं वदस्व मे ब्रह्मन्नुपसन्नोस्म्यधीहि भोः ।	068a  
यथा ते विदितो मोक्षस्तथेच्छाम्युपशिक्षितुम् ॥ 	068c  

इति श्रीमन्महाभारते शान्तिपर्वणि मोक्षधर्मपर्वणि पञ्चसप्तत्यधिकद्विशततमोऽध्यायः ॥ 275 ॥

12-275-11 श्रमस्योपरमो दृष्ट इति ट. थ. पाठः ॥ 12-275-14 दानं पुनः सङ्ग्रहणं संश्रिता पात्रभोजनम् । इति ट. थ. पाठः । दाहः पुनः सञ्चयनं संस्थितः पात्रभोजनमिति ध. पाठः ॥ 12-275-19 ब्रह्म ब्रह्मणि विन्दतीति ट. थ. पाठः ॥ 12-275-20 तेषु धर्मः सनातन इति झ. पाठः ॥ 12-275-22 सर्वज्ञानेन पश्यतः इति ट. पाठः ॥ 12-275-24 नायोनिजस्येह स्रुवं प्रगृह्णादिति ट. थ. पाठः । नायोनिजस्यैव सुतां प्रगृह्णादिति ध. पाठः ॥ 12-275-26 साधुरनागसः स्यादिति ट. थ. पाठः ॥ 12-275-27 धैर्यव्रतं ह्यात्मनीति ध. पाठः ॥ 12-275-39 यथा च देवब्राह्मण्यमत्यागश्च कलौ यथेति थ. पाठः ॥ 12-275-44 यथागममुपासीतेति थ. पाठः यथाकाममुपासीतेति ध. पाठः ॥
