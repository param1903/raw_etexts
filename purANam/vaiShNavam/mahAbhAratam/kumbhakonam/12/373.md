अध्यायः 373

नागेन ब्राह्मणम् प्रति सूर्येण स्वम् प्रति तद्बिम्बप्रविष्टतेजस उञ्छवृत्तिमुनिस्वरूपत्वकथनकथनम् ॥ 1 ॥
सूर्य उवाच 	001  
नैष देवोऽनिलसखो नासुरो न च पन्नगः ।	001a  
उञ्छवृत्तिव्रते सिद्धो मुनिरेष दिवं गतः ॥	001c  
एष मूलफलाहारः शीर्णपर्णाशनस्तथा ।	002a  
अब्भक्षो वायुभक्षश्च आसीद्विप्रः समाहितः ॥	002c  
भवश्चानेन विप्रेण संहिताभिरभिष्टुतः ।	003a  
स्वर्गद्वारे कृतोद्योगो येनासौ त्रिदिवं गतः ॥	003c  
असङ्गतिरनाकाङ्क्षी नित्यमुञ्छशिलाशनः ।	004a  
सर्वभूतहिते युक्त एष विप्रो भुजङ्गमाः ॥	004c  
न हि देवा न गन्धर्वा नासुरा न च पन्नगाः ।	005a  
प्रभवन्तीह भूतानां प्राप्तानामुत्तमां गतिम् ॥	005c  
एतदेवंविधं दृष्टमाश्चर्यं तत्र मे द्विज ।	006a  
संसिद्धो मानुषः कामं योसौ सिद्धगतिं गतः ।	006c  
सूर्येण सहितो ब्रह्मन्पृथिवीं परिवर्तते ॥ 	006e  

इति श्रीमन्महाभारते शान्तिपर्वणि मोक्षधर्मपर्वणि त्रिसप्तत्यधिकत्रिशततमोऽध्यायः ॥ 373 ॥

12-373-1 अनिलसखो वह्निः ॥
