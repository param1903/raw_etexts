अध्यायः 111

भीष्मेण युधिष्ठिरम् प्रति परीक्षायाः सौम्यासौम्यत्वनिर्धारणसाधनताप्रतिपादकव्याघ्रगोमायुचरितकथनम् ॥ 1 ॥
युधिष्ठिर उवाच 	001  
असौम्याः सौम्यरूपेण सौम्याश्चासौम्यरूपिणः ।	001a  
तादृशान्पुरुषांस्तात कथं विद्यामहे वयम् ॥	001c  
भीष्म उवाच 	002  
अत्राप्युदाहरन्तीममितिहासं पुरातनम् ।	002a  
व्याघ्रगोमायुसंवादं तं निबोध युधिष्ठिर ॥	002c  
पुरिकायां पुरि पुरा श्रीमत्यां पौरिको नृपः ।	003a  
परहिंसापरः क्रूरो बभूव पुरुषाधमः ॥	003c  
स त्वायुषि परिक्षीणे जगामानीप्सितां गतिम् ।	004a  
गोमायुत्वं च सम्प्राप्तो दूषितः पूर्वकर्मणा ॥	004c  
संस्मृत्य पूर्वजातिं स्वां निर्वेदं परमं गतः ।	005a  
न भक्षयति मांसानि परैरुपहृतान्यपि ॥	005c  
अहिंसा सर्वभूतेषु सत्यवाक् सुदृढव्रतः ।	006a  
चकार च यथाकालमाहारं पतितैः फलैः ॥	006c  
\'पर्णाहारः कदाचिच्च नियमव्रतवानपि ।	007a  
कदाचिदुदकेनापि वर्तयन्न तु यन्त्रितः ॥\'	007c  
श्मशाने तस्य चावासो गोमायोः सम्मतोऽभवत् ।	008a  
जन्मभूम्यनुरोधाच्च नान्यं वा समरोचयत् ॥	008c  
तस्य शौचममृष्यन्तस्ते सर्वे सहजातयः ।	009a  
चालयन्ति स्म तां बुद्धिं वचनैः प्रश्रयोत्तरैः ॥	009c  
वसन्पितृवने रौद्रे शौचं लम्भितुमिच्छसि ।	010a  
इयं विप्रतिपत्तिस्ते यदा त्वं पिशिताशनः ॥	010c  
तत्समानो भवास्माभिर्भक्ष्यं दास्यामहे वयम् ।	011a  
भुङ्क्ष्व शौचं परित्यज्य यद्धि भुक्तं तदस्ति ते ॥	011c  
इति तेषां वचः श्रुत्वा प्रत्युवाच समाहितः ।	012a  
मधुरैः प्रश्रितैर्वाक्यैर्हेतुमद्भिरनिष्ठुरैः ॥	012c  
अप्रमाणा प्रसूतिर्मे शीलतः क्रियते कुलम् ।	013a  
प्रार्थयामि च तत्कर्म येन विस्तीर्यते यशः ॥	013c  
श्मशाने यदि मे वासः समाधिर्मे निशाम्यताम् ।	014a  
आत्मा फलति कर्माणि नाश्रमो धर्मलक्षणम् ॥	014c  
आश्रमे यो द्विजं हन्याद्दानं दद्यादनाश्रमे ।	015a  
किन्तु तत्पातकं न स्यात्तद्वा दानं वृथा भवेत् ॥	015c  
भवन्तः स्वार्थलोभेन केवलं भक्षणे रताः ।	016a  
अनुबन्धेषु ये दोषास्तान्न पश्यन्ति मोहिताः ॥	016c  
अप्रत्ययकृतां गर्ह्यामर्थापनयदूषिताम् ।	017a  
इह चामुत्र चानिष्टां तस्माद्वृत्तिं न रोचये ॥	017c  
तं शुचिं पण्डितं मत्वा शार्दूलः ख्यातविक्रमः ।	018a  
कृत्वाऽऽत्मसदृशीं पूजां साचिव्येऽवरयत्स्वयम् ॥	018c  
शार्दूल उवाच 	019  
सौम्य विज्ञातरूपस्त्वं गच्छ यात्रां मया सह ।	019a  
व्रियन्तामीप्सिता भोगाः परिहार्याश्च पुष्कलाः ॥	019c  
तीक्ष्णा इति वयं ख्याता भवन्तं ज्ञापयामहे ।	020a  
मृदुपूर्वं प्रशाधि त्वं श्रेयश्चाधिगमिष्यसि ॥	020c  
भीष्म उवाच 	021  
अथ सम्पूज्य तद्वाक्यं मृगेन्द्रस्य महात्मनः ।	021a  
गोमायुः प्रश्रितं वाक्यं बभाषे किञ्चिदानतः ॥	021c  
सदृशं मृगराजैतत्तव वाक्यं मदन्तरे ।	022a  
यत्सहायान्मृगयसे धर्मार्थकुशलाञ्शुचीन् ॥	022c  
न शक्यं ह्यनमात्येन महत्त्वमनुशासितुम् ।	023a  
दुष्टामात्येन वा वीर शरीरपरिपन्थिना ॥	023c  
सहायाननुरक्तांश्च नयज्ञानुपसंहितान् ।	024a  
परस्परमसन्तुष्टान्विजिगीषूनलोलुपान् ॥	024c  
अनतीतोपदान्प्राज्ञान्हिते युक्तान्मनस्विनः ।	025a  
पूजयेथा महाभाग यथा भ्रातॄन्यथा पितॄन् ॥	025c  
न त्वेव मम सन्तोषाद्रोचतेऽन्यन्मृगाधिप ।	026a  
न कामये सुखान्भोगानैश्वर्यं वा त्वदाश्रयम् ॥	026c  
न योक्ष्यति हि मे शीलं तव भृत्यैः पुरातनैः ।	027a  
ते त्वां विभेदयिष्यन्ति दुःखशीला मदन्तरे ॥	027c  
संश्रयः श्लाघनीयस्त्वमन्येषामपि भास्वताम् ।	028a  
कृतात्मा सुमहाभागः पापकेष्वप्यदारुणः ॥	028c  
दीर्घदर्शी महोत्साहः स्थूललक्षो महाबलः ।	029a  
कृते चामोघकर्ताऽसि भाग्यैश्च समलङ्कृतः ॥	029c  
किन्तु स्वेनास्मि सन्तुष्टो दुःखा वृत्तिरनुष्ठिता ।	030a  
सेवायां चापि नाभिज्ञः स्वच्छन्देन वनेचरः ॥	030c  
प्राज्ञोपक्रोशदोषाश्च सर्वे संश्रयवासिनाम् ।	031a  
वनचर्या तु निःसङ्गा निर्भया विरवग्रहा ॥	031c  
नृपेण ह्रियमाणस्य यत्तिष्ठति भयं हृदि ।	032a  
न तत्तिष्ठति तुष्टानां वने मूलफलाशिनाम् ॥	032c  
पानीयं वा निरायासं स्वाद्वन्नं वा गुणोत्तरम् ।	033a  
विचार्य खलु पश्यामि तत्सुखं यत्र निर्वृतिः ॥	033c  
अपराधैर्न तावन्तो भृत्याः शिष्टा नराधिपैः ।	034a  
उपघातैर्यथा भृत्या दूषिता निधनं गताः ॥	034c  
यदि वा तन्मया कार्यं मृगेन्द्र यदि मन्यसे ।	035a  
समयं कृतमिच्छामि वर्तितव्यं यथाविधि ॥	035c  
मदीया माननीयास्ते श्रोतव्यं च हितं वचः ।	036a  
कल्पिता या च मे वृत्तिः सा भवेत्त्वयि सुस्थिरा ॥	036c  
न मन्त्रणीयमन्यैस्ते सचिवैः सह कर्हिचित् ।	037a  
नीतिमन्तः परीप्सन्तो वृथा ब्रूयुः परे मयि ॥	037c  
एक एकेन सङ्गम्य रहो ब्रूयां हितं वचः ।	038a  
न च ते ज्ञातिकार्येषु प्रष्टव्योऽस्मि हिताहिते ॥	038c  
मया सम्मन्त्र्य पश्चाच्च न हिंस्याः सचिवास्त्वया ।	039a  
मदीयानां च कुपितो मा त्वं दण्डं निपातयेः ॥	039c  
भीष्म उवाच 	040  
एवमस्त्विति तेनासौ मृगेन्द्रेणाभिपूजितः ।	040a  
प्राप्तवान्मतिसाचिव्यं गोमायुर्व्याघ्रचोदितः ॥	040c  
तं तथा सत्कृतं दृष्ट्वा युज्यमानं च कर्मसु ।	041a  
प्राद्विषन्कृतसङ्घाताः पूर्वभृत्या मुहुर्मुहुः ॥	041c  
मित्रबुद्ध्या च गोमायुं सान्त्वयित्वा प्रवेश्य च ।	042a  
दोषेषु समयान्नेतुमिच्छन्त्यशुभबुद्धयः ॥	042c  
अन्यथा ह्युषिताः पूर्वं परद्रव्यापहारिणः ।	043a  
अशक्ताः किञ्चिदाहर्तुं द्रव्यं गोमायुयन्त्रिताः ॥	043c  
व्युत्थानं चात्र काङ्क्षद्भिः कथाभिः प्रतिलोभ्यते ।	044a  
धनेन महता चैव बुद्धिरस्य विलोभ्यते ॥	044c  
न चापि स महाप्राज्ञस्तस्माद्धैर्याच्चचाल ह ।	045a  
अथास्य समयं कृत्वा विनाशाय स्थिताः परे ॥	045c  
ईप्सितं तु मृगेन्द्रस्य मांसं यत्तत्र संस्कृतम् ।	046a  
अपनीय स्वयं तद्धि तैर्न्यस्तं तस्य वेश्मनि ॥	046c  
यदर्थं चाप्यपहृतं येन तच्चैव मन्त्रितम् ।	047a  
तस्य तद्विदितं सर्वं कारणार्थं च मर्षितम् ॥	047c  
समयोऽयं कृतस्तेन साचिव्यमुपगच्छता ।	048a  
नोपघातस्त्वया कार्यो राजन्मैत्रीमिहेच्छता |	048c  
\'इति तस्य च मन्त्रस्य स्थित्यर्थं तदुपेक्षितम् ॥\'	048e  
[क्षुधितस्य मृगेन्द्रस्य भोक्तुमभ्युत्थितस्य च]	049a  
भोजने चोपहर्तव्ये तन्मांसं नह्यदृश्यत ।	049c  
मृगराजेन चाज्ञप्तं मृग्यतां चोर इत्युत ॥	049e  
कृतकैश्चापि तन्मांसं मृगेन्द्राय निवेदितम् ।	050a  
सचिवेनापनीतं ते विदुषा प्राज्ञमानिना ॥	050c  
सरोषस्त्वथ शार्दूलः श्रुत्वा गोमायुचापलम् ।	051a  
बभूवामर्षितो राजा वधं चास्य व्यरोचयत् ॥	051c  
छिद्रं तु तस्य तदृष्ट्वा प्रोचुस्ते पूर्वमन्त्रिणः ।	052a  
सर्वेषामेव सोऽस्माकं वृत्तिभङ्गे प्रवर्तते ।	052c  
निश्चित्यैवं पुनस्तस्य ते तत्कर्मण्यवर्तयन् ॥	052e  
इदं तस्येदृशं कर्म किं तेन न कृतं भवेत् ।	053a  
श्रुतश्च स्वामिना पूर्वं यादृशो नैव तादृशः ॥	053c  
वाङ्भात्रेणैव धर्मिष्ठः स्वभावेन तु दारुणः ।	054a  
धर्मच्छद्मा ह्ययं पापो वृथाचारपरिग्रहः ॥	054c  
कार्यार्थं भोजनाद्येषु व्रतेषु कृतवाञ्श्रमम् ।	055a  
यदि विप्रत्ययो ह्येष तदिदं दर्शयाम ते ॥	055c  
तन्मांसं तैश्च गोमायोस्तत्क्षणादाशु ढौकितम् ॥		056ac  
मांसापनयनं श्रुत्वा व्याघ्रस्तेषां च तद्वचः ।	057a  
आज्ञापयामास तदा गोमायुर्वध्यतामिति ॥	057c  
गोमायोर्व्यसनं श्रुत्वा शार्दूलजननी ततः ।	058a  
मृगराजं हितैर्वाक्यैः सम्बोधयितुमागमत् ॥	058c  
पुत्र नैतत्त्वया ग्राह्यं कपटारम्भसंयुतम् ।	059a  
कर्म सङ्घर्षजैर्दोषैर्दुष्येताशुचिभिः शुचिः ॥	059c  
नोच्छ्रितं सहते कश्चित्प्रक्रिया वैरकारिका ।	060a  
शुचेरपि हि युक्तस्य दोष एव निपात्यते ॥	060c  
[मुनेरपि वनस्थस्य स्वानि कर्माणि कुर्वतः	061a  
उत्पाद्यन्ते त्रयः पक्षा मित्रोदासीनशत्रवः ॥]	061c  
लुब्धानां शुचयो द्वेष्याः कातराणां तरस्विनः ।	062a  
मूर्खाणां पण्डिता द्वेष्या दरिद्राणां महाधनाः ।	062c  
अधार्मिकाणां धर्मिष्ठा विरूपाणां सुरूपिणः ॥	062e  
बहवो पण्डिता मूर्खा लुब्धा मायोपजीविनः ।	063a  
आहुर्दोषमदोषस्य बृहस्पतिमतेरपि ॥	063c  
सुन्यस्तं ते गृहे मांसं यदद्यापहृतं तव ।	064a  
नेच्छते दीयमानं च साधु तावद्विधीयताम् ॥	064c  
असत्याः सत्यसङ्काशाः सत्याश्चासत्यदर्शनाः ।	065a  
दृश्यन्ते विविधा भावास्तेषु युक्तं परीक्षणम् ॥	065c  
तलवद्दृश्यते व्योम खद्योतो हव्यवाडिव ।	066a  
न चैवास्ति तलं व्योम्नि खद्योते न हुताशनः ॥	066c  
तस्मात्प्रत्यक्षदृष्टोऽपि युक्तो ह्यर्थः परीक्षितुम् ।	067a  
परीक्ष्य ज्ञापयन्नर्थान्न पश्चात्परितप्यते ॥	067c  
न दुष्करमिदं पुत्रं यत्प्रभुर्घातयेत्परम् ।	068a  
श्लाघनीया यशस्या च लोके प्रभवतां क्षमा ॥	068c  
स्थापितोऽयं त्वया पुत्र सामन्तेष्वपि विश्रुतः ।	069a  
दुःखेनासाद्यते पात्रं धार्यतामेष ते सुहृत् ॥	069c  
दूषितं परदोषैर्हि गृह्णीते योऽन्यथा शुचिम् ।	070a  
स्वयं सन्दूषितामात्यः क्षिप्रमेव विनश्यति ॥	070c  
एतस्मादरिसङ्घाताद्गोमायोः कश्चिदागतः ।	071a  
धर्मात्मा तेन चाख्यातं यथैतत्कपटं कृतम् ॥	071c  
ततो विज्ञातचारित्रः सत्कृत्य स विमोक्षितः ।	072a  
परिष्वक्तश्च सस्नेहं मृगेन्द्रेण पुनः पुनः ॥	072c  
अनुज्ञाय मृगेन्द्रं तु गोमायुर्नीतिशास्त्रवित् ।	073a  
तेनामर्षेण सन्तप्तः प्रायमासितुमैच्छत ॥	073c  
गोमायुं तु स शार्दूलः स्नेहात्प्रसृतलोचनः ।	074a  
न्यवारयत्स धर्मिष्ठं पूजया प्रतिपूजयन् ॥	074c  
तं स गोमायुरालोक्य स्नेहादागतसम्भ्रमः ।	075a  
बभाषे प्रणतो वाक्यं बाष्पगद्गदया गिरा ॥	075c  
पूजितोऽहं त्वया पूर्वं पश्चाच्चैव विमानितः ।	076a  
परेषामास्पदं नीतो वस्तुं नार्हाम्यहं त्वयि ॥	076c  
असन्तुष्टाश्च्युताः स्थानान्मानात्प्रत्यवरोपिताः ।	077a  
स्वयं चोपद्रुता भृत्या ये चाप्युपहिताः परैः ॥	077c  
परिक्षीणाश्च लुब्धाश्च क्रुद्धा भीताः प्रतारिताः ।	078a  
हृतस्वा मानिनो ये च त्यक्तोपात्ता महेप्सवः ॥	078c  
संलालिताश्च ये केचिद्व्यसनौघप्रतीक्षिणः ।	079a  
अन्तर्हिताः सोहपृतास्ते सर्वेऽपरसाधनाः ॥	079c  
अवमानेन युक्तस्य स्थापितस्य च मे पुनः ।	080a  
कथं यास्यसि विश्वासमहमेष्वामि वा कथम् ॥	080c  
समर्थ इति सङ्गृह्य स्थापयित्वा परीक्षितः ।	081a  
कृतं च समयं भित्त्वा त्वयाऽहमवमानितः ॥	081c  
प्रथमं यः समाख्यातः शीलवानिति संसदि ।	082a  
न वाच्यं तस्य वैगुण्यं प्रतिज्ञां परिरक्षता ॥	082c  
एवं चावमतस्येह विश्वासं मे न यास्यसि ।	083a  
त्वयि चापेतविश्वासे ममोद्वेगो भविष्यति ॥	083c  
शङ्कितस्त्वमहं भीतः परे च्छिद्रानुसारिणः ।	084a  
अस्निग्धाश्चैव दुस्तोषाः कर्म चैतद्बहुच्छलम् ॥	084c  
दुःखेन श्लिष्यते भिन्नं श्लिष्टं दुःखेन भिद्यते ।	085a  
भिन्नश्लिष्टे तु या प्रीतिर्न सा स्नेहेन वर्धते ॥	085c  
कश्चित्तव हिते भर्तुर्दृश्यते न परात्मनः ।	086a  
कार्यापेक्षा हि वर्न्तते भावस्निग्धाः सुदुर्लभाः ॥	086c  
सुदुःखं पुरुषज्ञानं चित्तं ह्येषां चलाचलम् ।	087a  
समर्थो वाप्यशङ्को वा शतेष्वेकोऽधिगम्यते ॥		087c  
अकस्मात्प्रक्रिया नॄणामकस्माच्चापकर्षणम् ।	088a  
शुभाशुभे महत्त्वं च प्रहर्तुं बुद्धिलाघवम् ॥	088c  
भीष्म उवाच 	089  
एवंविधं सान्त्वमुक्त्वा धर्मकामार्थहेतुमत् ।	089a  
प्रसादयित्वा राजानं गोमायुर्वनमभ्यगात् ॥	089c  
अगृह्यानुनयं तस्य मृगेन्द्रस्य च बुद्धिमान् ।	090a  
गोमायुः प्रायमासीनस्त्यक्त्वा देहं दिवं ययौ ॥ 	090c  

इति श्रीमन्महाभारते शान्तिपर्वणि राजधर्मपर्वणि एकादशाधिकशततमोऽध्यायः ॥ 111 ॥

12-111-10 विप्रतिपत्तिर्विपरीता बुद्धिः ॥ 12-111-16 अनुबन्धेषु परिणामेषु ॥ 12-111-17 अप्रत्ययोऽसन्तोषस्तेन कृताम् । अर्थापनयो धर्महानिः ॥ 12-111-19 यात्रां राजकार्यं गच्छ प्राप्नुहि । परिहार्याश्चानीप्सिताः ॥ 12-111-20 ज्ञापयामहे सूचयामहे ॥ 12-111-22 मदन्तरे मन्निमित्तम् ॥ 12-111-23 न शक्यम् । राज्ञेति शेषः ॥ 12-111-26 न त्वेष मम सन्तोषादिति ट. ड. थ. द. पाठः ॥ 12-111-27 योक्ष्यति योगं प्राप्स्यति । दुःखशीला भविष्यन्ति ॥ 12-111-29 स्थूललक्षो बहुप्रदः ॥ 12-111-31 उपक्रोशो निन्दा तज्जा दोषा उपक्रोशदोषाः सन्ति ॥ 12-111-33 यत्र निर्वृतिः सुखं तत्खलु सुखं स्वर्गं पश्यामि । निर्वृतिः सुस्थितिरिति वा ॥ 12-111-34 शिष्टाः कृतदण्डाः ॥ 12-111-46 तस्य गोमायोर्वेश्मनि ॥ 12-111-47 तस्य गोमायोः । कारणार्थं स्वस्य बन्धविच्छेदो भवत्विति हेतोरित्यर्थः ॥ 12-111-51 परोक्षस्त्वथ इति ट. द. पाठः ॥ 12-111-55 विप्रत्ययोऽविश्वासः ॥ 12-111-56 गोमायोर्गृहे ढौकीतं प्रवेशितं मांसं प्रदर्शयामासुरित्यर्थः । तत्क्षणादेव दर्शितम् इति द. पाठः ॥ 12-111-58 शार्दूलस्य वचः श्रुत्वा इति झ. पाठः ॥ 12-111-59 सङ्घर्षजैः स्पर्धोत्थैः ॥ 12-111-60 प्रक्रिया प्रकृष्टं कर्म ॥ 12-111-66 तलवत् अवाङ्मुखकटाहगर्भवत् ॥ 12-111-68 प्रभवतां प्रभूणाम् ॥ 12-111-71 गोमायोश्चारः ॥ 12-111-73 प्रायं मरणार्थमुपवेशनम् आसितुम् आचरितुम् ॥ 12-111-76 वक्तुं नार्होस्म्यहं त्वया इति ट. ड. द. पाठः ॥ 12-111-79 अपरसाश्च अधनाश्चेति अपरसाधनाः । प्रीतिशून्या निर्घनाश्चेत्यर्थः ॥ 12-111-84 छिद्रानुदर्शिनः इति झ. पाठः ॥ 12-111-87 पुरुषज्ञानं सुदुःखं दुर्लभं यत एषां नृपाणां चित्तं चलाचलमस्थिरं गम्यते ज्ञायते सुपुरुषज्ञानं दुर्घटमित्यर्थः ॥ 12-111-88 प्रक्रिया महीकरणं बुद्धेर्लाघवं तुच्छत्वमेव हेतुः ॥ 12-111-89 प्रसादयित्वा प्रसाद्य ॥ 12-111-90 अगृह्य अगृहीत्वा ॥
