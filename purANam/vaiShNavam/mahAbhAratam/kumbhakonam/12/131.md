अध्यायः 131

भीष्मेण युधिष्ठिरम् प्रति आपदि राज्ञा सर्वस्वत्यागेनाप्यात्मनो रक्षणीयत्वकथनम् ॥ 1 ॥
युधिष्ठिर उवाच 	001  
क्षीणस्य दीर्घसूत्रस्य सानुक्रोशस्य बन्धुषु ।	001a  
परिशङ्कितमुख्यस्य दुष्टमन्त्रस्य भारत ॥	001c  
विरक्तराज्यपौरस्य निर्द्रव्यनिचयस्य च ।	002a  
असम्भावितमित्रस्य भिन्नामात्यस्य सर्वतः ॥	002c  
परचक्राभियातस्य दुर्बलस्य बलीयसा ।	003a  
आपन्नचेतसो ब्रूहि किं कार्यमवशिष्यते ॥	003c  
भीष्म उवाच 	004  
बाह्यश्चेद्विजिगीषुः स्याद्धर्मार्थकुशलः शुचिः ।	004a  
जवेन सन्धिं कुर्वीत पूर्वं पूर्वं विमोक्षयेत् ॥	004c  
[योऽधर्मविजिगीषुः स्याद्बलवान्पापनिश्चयः ।]	005a  
आत्मनः सन्निरोधेन सन्धिं तेनापि रोचयेत् ॥	005c  
अपास्य राजधानीं वा तरेदन्येन वाऽऽपदम् ।	006a  
तद्भावभावो द्रव्याणि जीवन्पुनरुपार्जयेत् ॥	006c  
यास्तु कोशबलत्यागाच्छक्यास्तरितुमापदः ।	007a  
कस्तत्राधिकमात्मानं सन्त्यजेदर्थधर्मवित् ॥	007c  
अपराधाज्जुगुप्सेत का सपत्नधने दया ।	008a  
न त्वेवात्मा प्रदातव्यः शक्ये सति कथञ्चन ॥	008c  
युधिष्ठिर उवाच 	009  
आभ्यन्तरे च कुपिते बाह्ये चोपनिपीडिते ।	009a  
क्षीणे कोशे श्रुते मन्त्रे किं कार्यमवशिष्यते ॥	009c  
भीष्म उवाच 	010  
क्षिप्रं वा सन्धिकामः स्यात्क्षिप्रं वा तीक्ष्णविक्रम ।	010a  
यदाऽपनयनं क्षिप्रमेतद्वै साम्परायिकम् ॥	010c  
अनुरक्तेन पुष्टेन हृष्टेन जगतीपतिः ।	011a  
अल्पेनापि स्वसैन्येन भूमिं जयति भूमिपः ॥	011c  
हतो वा दिवमारोहेद्धत्वा वा सुखमावहेत् ।	012a  
युद्धे हि सन्त्यजन्प्राणाञ्शक्रस्यैति सलोकताम् ॥	012c  
सर्वलोकागसं कृत्वा मृदुत्वं गन्तुमेव च ।	013a  
विश्वासाद्विनयं कुर्यात्सञ्जह्याद्वाऽप्युपानहौ ॥	013c  
अपचिक्रमिषुः क्षिप्रं सेनां स्वां परिसान्त्वयन् ।	014a  
विलङ्घयित्वा सत्रेण ततः स्वयमुपक्रमेत् ॥ 	014c  

इति श्रीमन्महाभारते शान्तिपर्वणि आपद्धर्मपर्वणि एकत्रिंशदधिकशततमोऽध्यायः ॥ 131 ॥

12-131-1 सानुक्रोशस्य बन्धुक्षयभयात् योद्धुमनिच्छतः । परिशङ्कितमुख्यस्य अमात्येषु शङ्कावतः ॥ 12-131-2 द्रव्याभावादेव न सम्भावितानि आवर्जितानि मित्राणि येन तस्य भिन्नाः शत्रुभिर्वशीकृता अमात्या यस्य ॥ 12-131-3 बलीयसा शत्रुणा आपन्नं व्याकुलीकृतं चेतो यस्य ॥ 12-131-4 मोक्षयेत् साम्नैवेत्यर्थः ॥ 12-131-5 अधर्मप्रधानो विजिगीषुरधर्मविजिगीषुः ॥ 12-131-7 दुष्टतमे तु राज्यधनं त्यक्त्वा आत्मानं रक्षेदित्याह यास्त्विति । यास्तु स्युः केवलत्यागादिति ड. थ. पाठः ॥ 12-131-9 आभ्यन्तरेऽमात्यादौ बाह्ये दुर्गराष्ट्रादौ ॥ 12-131-10 धर्मिष्ठे बाह्ये क्षिप्रं सन्धिः । अधर्मिष्ठे तु तीक्ष्णः पराक्रमः कर्तव्यः । यदा त्वेवं तदा अपनयनं शत्रोर्दूरीकरणं भवति । अथवा साम्परायिकं धर्मयुद्धेन मरणे परलोकहितं भवति ॥ 12-131-13 विश्वासात् विश्वासं प्रापय्य विक्यं कुर्यात् मृदुर्भवेत् । नतु युद्धमेव हठेन श्रयेत् ॥
