अध्यायः 241

भीष्मेण युधिष्ठिरम् प्रति व्यासकृतब्राह्मणधर्मकथनपूर्वकज्ञानप्रशंसनानुवादः ॥ 1 ॥
व्यास उवाच 	001  
त्रयीं विद्यामवेक्षेत वेदेषूत्तमतां गतः ।	001a  
ऋक्सामवर्णाक्षरतो यजुषोऽथर्वणस्तथा ॥	001c  
[तिष्ठत्येतेषु भगवान्षट्सु कर्मसु संस्थितः ।]	002a  
वेदवादेषु कुशला ह्यध्यात्मकुशलाश्च ये ॥	002c  
सत्ववन्तो महाभागाः पश्यन्ति प्रभवाप्ययौ ।	003a  
एवं धर्मेण वर्तेत क्रियाः शिष्टवदाचरेत् ॥	003c  
असंरोधेन भूतानां वृत्तिं लिप्सेत वै द्विजः ।	004a  
सद्भ्य आगतविज्ञानः शिष्टः शास्त्रविचक्षणः ॥	004c  
स्वधर्मेण क्रिया लोके कुर्वाणः सोऽप्यसङ्करः ।	005a  
तिष्ठते तेषु गृहवान्षट्सु कर्मसु स द्विजः ॥	005c  
पञ्चभिः सततं यज्ञैः श्रद्दधानो यजेत च ।	006a  
धृतिमानप्रमत्तश्च दान्तो धर्मविदात्मवान् ।	006c  
वीतहर्षमदक्रोधो ब्राह्मणो नावसीदति ॥	006e  
दानमध्ययनं यज्ञस्तपो ह्रीरार्जवं दमः ।	007a  
एतैर्विवर्धते तेजः पाप्मानं चापकर्षति ॥	007c  
धूतपाप्मा च मेधावी लघ्वाहारो जितेन्द्रियः ।	008a  
कामक्रोधौ वशे कृत्वा निनीषेद्ब्रह्मणः पदम् ॥	008c  
अग्नींश्च ब्राह्मणांश्चार्चेद्देवताः प्रणमेत च ।	009a  
वर्जयेदुशतीं वाचं हिंसां चाधर्मसंहिताम् ॥	009c  
एषा पूर्वतरा वृत्तिर्ब्राह्मणस्य विधीयते ।	010a  
ज्ञानागमेन कर्माणि कुर्वन्कर्मसु सिद्ध्यति ॥	010c  
पञ्चेन्द्रियजलां घोरां लोभकूलां सुदुस्तराम् ।	011a  
मन्युपङ्कामनाधृष्यां नदीं तरति बुद्धिमान् ॥	011c  
कालमभ्युद्यतं पश्येन्नित्यमत्यन्तमोहनम् ॥	012ac  
महता विधिदृष्टेन बलिनाऽप्रतिघातिना ।	013a  
स्वभावस्रोतसा वृत्तमुह्यते सततं जगत् ॥	013c  
कालोदकेन महता वर्षावर्तेन सन्ततम् ।	014a  
मासोर्मिणर्तुवेगेन पक्षोलपतृणेन च ॥	014c  
निमेषोन्मेषफेनेन अहोरात्रजवेन च ।	015a  
कामग्राहेण घोरेण वेदयज्ञप्लवेन च ॥	015c  
धर्मद्वीपेन भूतानां चार्थकामरवेण च ।	016a  
ऋतवाङ्मोक्षतीरेण विहिंसातरुवाहिना ॥	016c  
युगह्रदौघमध्येन ब्रह्मप्रायभवेन च ।	017a  
धात्रा सृष्टानि भूतानि कृष्यन्ते यमसादनम् ॥	017c  
एतत्प्रज्ञामयैर्धीरा निस्तरन्ति मनीषिणः ।	018a  
प्लवैरप्लववन्तो हि किं करिष्यन्त्यचेतसः ॥	018c  
उपपन्नं हि यत्प्राज्ञो निस्तरेन्नेतरो जनः ।	019a  
दूरतो गुणदोषौ हि प्राज्ञः सर्वत्र पश्यति ॥	019c  
संशयात्तु स कामात्मा चलचित्तोऽल्पचेतनः ।	020a  
अप्राज्ञो न तरत्येनं यो ह्यास्ते न स गच्छति ॥	020c  
अप्लवो हि महादोषं मुह्यमानो न गच्छति ।	021a  
कामग्राहगृहीतस्य ज्ञानमप्यस्य न प्लवः ॥	021c  
तस्मादुन्मज्जनस्यार्थे प्रयतेत विचक्षणः ।	022a  
एतदुन्मज्जनं तस्य यदयं ब्राह्मणो भवेत् ॥	022c  
त्र्यवदाते कुले जातस्त्रिसन्देहस्त्रिकर्मकृत् ।	023a  
तस्मादुन्मज्जनं तिष्ठेत्प्रज्ञया निस्तरेद्यथा ॥	023c  
संस्कृतस्य हि दान्तस्य नियतस्य यतात्मनः ।	024a  
प्राज्ञस्यानन्तरा सिद्धिरिह लोके परत्र च ॥	024c  
वर्तेत तेषु गृहवानक्रुध्यन्ननसूयकः ।	025a  
पञ्चभिः सततं यज्ञैर्विघसाशी यजेत च ॥	025c  
सतां धर्मेण वर्तेत क्रियां शिष्टवदाचरेत् ।	026a  
असंरोधेन लोकस्य वृत्तिं लिप्सेदगर्हिताम् ॥	026c  
श्रुतविज्ञानतत्त्वज्ञः शिष्टाचारविचक्षणः ।	027a  
स्वधर्मेण क्रियावांश्च कर्मणा सोऽप्यसङ्करः ॥	027c  
क्रियावाञ्श्रद्दधानो कहि दान्तः प्रायोऽनसूयकः ।	028a  
धमार्धर्मविशेषज्ञः सर्वं तरति दुस्तरम् ॥	028c  
धृतिमानप्रमत्तश्च दान्तो धर्मविदात्मवान् ।	029a  
वीतहर्षमदक्रोधो ब्राह्मणो नावसीदति ॥	029c  
एषा पुरातनी वृत्तिर्ब्राह्मणस्य विधीयते ।	030a  
ज्ञानवृद्ध्यैव कर्माणि कुर्वन्सर्वत्र सिध्यति ॥	030c  
अधर्मं धर्मकामो हि करोति ह्यविचक्षणः ।	031a  
धर्मं वा धर्मसङ्काशं शोचन्निव करोति सः ॥	031c  
धर्मं करोमीति करोत्यधर्ममधर्मकामश्च करोति धर्मम् ।	032a  
उभे बालः कर्मणी न प्रजानन् सञ्जायते म्रियते चापि देही ॥ 	032c  

इति श्रीमन्महाभारते शान्तिपर्वणि मोक्षधर्मपर्वणि एकचत्वारिंशदधिकद्विशततमोऽध्यायः ॥ 241 ॥

12-241-1 वेदेषूक्तामथाङ्गत इति झ. पाठः ॥ 12-241-7 एतैर्वर्धयते इति झ. पाठः ॥ 12-241-12 काममन्यूद्धतं पश्यन्नित्यमत्यन्तमोहितमिति ट. थ. ध. पाठः ॥ 12-241-17 ब्रह्मप्रायभवेन ब्रह्मकार्यभूतेन । स्रोतसा युगभूतेन ब्रह्मप्रायभवेन चेति ट. थ. पाठः ॥ 12-241-23 अवदातेषु शुद्धेषु कुलेष्विति शेषः । त्रिष्वध्यापनयाजनप्रतिग्रहेषु सन्देहवांस्तत्राप्रवृत्त इत्यर्थः । त्रिकर्मकृत् स्वाध्याययजनदानकृत् ॥ 12-241-27 शिष्टशास्त्रविचक्षण इति ट. थ. पाठः ॥
