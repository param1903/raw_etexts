अध्यायः 160

भीष्मेण सत्यप्रशंसनम् ॥ 1 ॥
युधिष्ठिर उवाच 	001  
सत्यं धर्मं प्रशंसन्ति विप्रर्षिपितृदेवताः ।	001a  
सत्यमिच्छाम्यहं ज्ञातुं तन्मे ब्रूहि पितामह ॥	001c  
सत्यं किंलक्षणं राजन्कथं वा तदवाप्यते ।	002a  
सत्यं प्राप्य भवेत्किञ्च कथं चैव तदुच्यताम् ॥	002c  
भीष्म उवाच 	003  
चातुर्वर्ण्यस्य धर्माणां सङ्करो न प्रशस्यते ।	003a  
धर्मः साधारणः सत्यं सर्ववर्णेषु भारत ॥	003c  
सत्यं सत्सु सदा धर्मः सत्यं धर्मः सनातनः ।	004a  
सत्यमेव नमस्येत सत्यं हि परमा गतिः ॥	004c  
सत्यं धर्मस्तपोयोगः सत्यं ब्रह्म सनातनम् ।	005a  
सत्यं यज्ञः परः प्रोक्तः सर्वं सत्ये प्रतिष्ठितम् ॥	005c  
रूपं यदिह सत्यस्य यथावदनुपूर्वशः ।	006a  
लक्षणं च प्रवक्ष्यामि सत्यस्येह पराक्रमम् ॥	006c  
प्राप्यते च यथा सत्यं तच्च वेत्तुमिहार्हसि ।	007a  
सत्यं त्रयोदशविधं सर्वलोकेषु भारत ॥	007c  
सत्यं च समता चैव दमश्चैव न संशयः ।	008a  
अमात्सर्यं क्षमा चैव ह्रीस्तितिक्षाऽनसूयता ॥	008c  
त्यागो ध्यानमथार्यत्वं धृतिश्च सततं दया ।	009a  
अहिंसा चैव राजेन्द्र सत्याकारास्त्रयोदश ॥	009c  
सत्यं नामाव्ययं नित्यमविकारि तथैव च ।	010a  
सर्वधर्माविरुद्धं च योगेनैतदवाप्यते ॥	010c  
आत्मनीष्टे तथाऽनिष्टे रिपौ च समता तथा ।	011a  
इच्छाद्वेषं क्षयं प्राप्य कामक्रोधक्षयं तथा ॥	011c  
दमी नान्यस्पृहा नित्यं गाम्भीर्यं धैर्यमेव च ।	012a  
अशाठ्यं क्रोधदमनं ज्ञानेनैतदवाप्यते ॥	012c  
अमात्सर्यं बुधाः प्राहुर्दाने धर्मे च संयमः ।	013a  
अवस्थितेन नित्यं च सत्येनामत्सरी भवेत् ॥	013c  
अक्षमायाः क्षमायाश्च प्रियाणीहाप्रियाणि च ।	014a  
क्षमते सर्वतः साधुस्ततः प्राप्नोति सत्यताम् ॥	014c  
कल्याणं कुरुते बाढं धीमान्न ग्लायते क्वचित् ।	015a  
प्रशान्तवाङ्मना नित्यं ह्रीस्तु धर्मादवाप्यते ॥	015c  
धर्मार्थहेतोः क्षमते तितिक्षा धर्म उत्तमः ।	016a  
लोकसङ्ग्रहणार्थं वै सा तु धैर्येण लभ्यते ॥	016c  
\'अनसूया तु गाम्भीर्यं दानेनैतदवाप्यते ।\'	017a  
त्यक्तस्नेहस्य यस्त्यागो विषयाणां तथैव च ।	017c  
रागद्वेषप्रहीणस्य त्यागो भवति नान्यथा ॥	017e  
\'ध्यानं च शाठ्यमित्युक्तं मौनेनैतदवाप्यते ।\'	018a  
आर्यता नाम भूतानां यः करोति प्रयत्नतः ।	018c  
शुभं कर्म निराकारो वीतरागस्तथैव च ॥	018e  
धृतिर्नाम सुखे दुःखे यया नाप्नोति विक्रियाम् |	019a  
तां भजेत सदा प्राज्ञो य इच्छेद्भूतिमात्मनः ॥	019c  
सर्वथा क्षमिणा भाव्यं तथा सत्यपरेण च ।	020a  
वीतहर्षभयक्रोधो धृतिमाप्नोति पण्डितः ॥	020c  
अद्रोहः सर्वभूतेषु कर्मणा मनसा गिरा ।	021a  
अनुग्रहश्च दानं च सतां धर्मः सनातनः ॥	021c  
एते त्रयोदशाकाराः पृथक्सत्यैकलक्षणाः ।	022a  
भजन्ते सत्यमेवेह बृंहयन्ते च भारत ॥	022c  
नान्तः शक्यो गुणानां च वक्तुं सत्यस्य पार्थिव ।	023a  
अतः सत्यं प्रशंसन्ति विप्राः सपितृदेवताः ॥	023c  
नास्ति सत्यात्परो धर्मो नानृतात्पातकं परम् ।	024a  
स्थितिर्हि सत्यं धर्मस्य तस्मात्सत्यं न लोपयेत् ॥	024c  
उपैति सत्याद्दानं हि तथा यज्ञाः सदक्षिणाः ।	025a  
त्रेताग्निहोत्रं वेदाश्च ये चान्ये धर्मनिश्चयाः ॥	025c  
अश्वमेधसहस्त्रं च सत्यं च तुलया धृतम् ।	026a  
अश्वमेधसहस्राद्धि सत्यमेव विशिष्यते ॥ 	026c  

इति श्रीमन्महाभारते शान्तिपर्वणि आपद्धर्मपर्वणि षष्ट्यधिकशततमोऽध्यायः ॥ 160 ॥

12-160-14 अक्षमाया विषये तथा क्षमाया इति दृष्टान्तार्थम् ॥
