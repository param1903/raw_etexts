अध्यायः 156

भीष्मेण युधिष्ठिरम् प्रति लोभादीनामनर्थहेतुत्वकथपूर्वकं तद्वतां गर्हणम् ॥ 1 ॥ तथा सत्सङ्गस्य लोभादिजयोपायत्वसूचनाय सताम् प्रशंसनपूर्वकं तत्पूजाविधानम् ॥ 2 ॥
युधिष्ठिर उवाच 	001  
पापस्य यदधिष्ठानं यतः पापं प्रवर्तते ।	001a  
एतदिच्छाम्यहं श्रोतुं तत्त्वेन भरतर्षभ ॥	001c  
भीष्म उवाच 	002  
पापस्य यदधिष्ठानं तच्छृणुष्व नराधिप ।	002a  
एको लोभो महाग्राहो लोभात्पापं प्रवर्तते ॥	002c  
अतः पापमधर्मश्च तथा दुःखमनुत्तमम् ।	003a  
निकृत्या मूलमेतद्धि येन पापकृतो जनाः ॥	003c  
लोभात्क्रोधः प्रभवति लोभात्कामः प्रवर्तते ।	004a  
लोभान्मोहश्च माया च मानस्तम्भः परासुता ॥	004c  
अक्षमा ह्रीपरित्यागः श्रीनाशो धर्मसङ्क्षयः ।	005a  
अभिध्याऽप्रख्यता चैव सर्वं लोभात्प्रवर्तते ॥	005c  
अत्यागश्च कुतर्कश्च विकर्मसु च याः क्रियाः ।	006a  
कुलविद्यामदश्चैव रूपैश्वर्यमदस्तथा ॥	006c  
सर्वभूतेष्वभिद्रोहः सर्वभूतेष्वसत्कृतिः ।	007a  
सर्वभूतेष्वविश्वासः सर्वभूतेष्वनार्जवम् ॥	007c  
हरणं परवित्तानां परदाराभिमर्शनम् ।	008a  
वाग्वेगो मनसो वेगो निन्दावेगस्तथैव च ॥	008c  
उपस्थोदरयोर्वेगो मृत्युवेगश्च दारुणः ।	009a  
ईर्ष्यावेगश्च बलवान्मिथ्यावेगश्च दुर्जयः ॥	009c  
रसवेगश्च दुर्वार्यः श्रोत्रवेगश्च दुःसह ।	010a  
कुत्सा विकत्था मात्सर्यं पापं दुष्कर्मकारिता ।	010c  
साहसानां च सर्वेषामकार्याणां क्रियास्तथा ॥	010e  
जातौ बाल्ये च कौमारे यौवने चापि मानवाः ।	011a  
न त्यजन्त्यात्मकर्मैकं यन्न जीर्यति जीर्यतः ॥	011c  
यो न पूरयितुं शक्यो लोभः प्रीत्या कथञ्चन ।	012a  
नित्यं गम्भीरतोयाभिरापगाभिरिवोदधिः ॥	012c  
न प्रहृष्यति यो लोभैः कामैर्यश्च न तृप्यति ।	013a  
यो न देवैर्न गन्धर्वैर्नासुरैर्न महोरगैः ॥	013c  
ज्ञायते नृप तत्त्वेन सर्वैर्भूतगणैस्तथा ।	014a  
स लोभः सह मोहेन विजेतव्यो जितात्मना ॥	014c  
दम्भो द्रोहश्च निन्दा च पैशून्यं मत्सरस्तथा ।	015a  
भवन्त्येतानि कौरव्य लुब्धानामकृतात्मनाम् ॥	015c  
सुमहान्त्यपि शास्त्राणि धारयन्तो बहुश्रुताः ।	016a  
छेत्तारः संशयानां च क्लिश्यन्तीहाल्पबुद्धयः ॥	016c  
द्वेषक्रोधप्रसक्ताश्च शिष्टाचारबहिष्कृताः ।	017a  
अन्तःक्षुरा वाङ्मधुराः कृपाश्छन्नास्तृणैरिव ॥	017c  
धर्मवैतंसिकाः क्षुद्रा मुष्णन्ति ध्वजिनो जगत् ।	018a  
कुर्वते च बहून्मार्गांस्तान्हेतुबलमाश्रिताः ।	018c  
सर्वमार्गान्विलुम्पन्ति लोभज्ञानेष्ववस्थिताः ॥	018e  
धर्मस्य ह्रियमाणस्य लोभग्रस्तैर्दुरात्मभिः ।	019a  
याया विक्रियते संस्था ततः साऽपि प्रपद्यते ॥	019c  
दर्पः क्रोधो मदः स्वप्नो हर्षः शोकोऽभिमानिता ।	020a  
एत एव हि कौरव्य दृश्यन्ते लुब्धबुद्धिषु ॥	020c  
एतानरिष्टान्बुध्यस्व नित्यं लोभसमन्वितान् ।	021a  
शिष्टांस्तु परिपृच्छेथा यान्वक्ष्यामि शुचिव्रतान् ॥	021c  
येष्वावृत्तिभयं नास्ति परलोकभयं न च ।	022a  
नामिषेषु प्रसङ्गोऽस्ति न प्रियेष्वप्रियेषु च ॥	022c  
शिष्टाचारः प्रियो येषु दमो येषु प्रतिष्ठितः ।	023a  
सुखं दुःखं समं येषां सत्यं येषां परायणम् ॥	023c  
दातारो न ग्रहीतारो दयावन्तस्तथैव च ।	024a  
पितृदेवातिथेयाश्च नित्योद्युक्तास्तथैव च ॥	024c  
सर्वोपकारिणो वीराः सर्वधर्मानुपालकाः ।	025a  
सर्वभूतहिताश्चैव सर्वदेयाश्च भारत ॥	025c  
न ते चालयितुं शक्या धर्मव्याहारकारिणः ।	026a  
न तेषां भिद्यते वृत्तं यत्पुरा साधुभिः कृतम् ॥	026c  
न त्रासिनो न चपला न रौद्राः सत्पथे स्थिताः ।	027a  
ते सेव्याः साधुभिर्नित्यमसाधूंश्च विवर्जयेत् ॥	027c  
कामक्रोधव्यपेता ये निर्ममा निरहङ्कृताः ।	028a  
सुव्रताः स्थिरमर्यादास्तानुपास्व च पृच्छ च ॥	028c  
न वागर्थं यशोर्थं वा धर्मस्तेषां युधिष्ठिर |	029a  
अवश्यं कार्य इत्येव शरीरस्य क्रियास्तथा ॥	029c  
न भयं क्रोधचापल्ये न शोकस्तेषु विद्यते ।	030a  
न धर्मध्वजिनश्चैव न गुह्यं किञ्चिदास्थिताः ॥	030c  
येष्वलोभस्तथाऽमोहो ये च सत्यार्जवे स्थिताः ।	031a  
तेषु कौन्तेय रज्येथा येषां न भ्रश्यते पुनः ॥	031c  
ये न हृष्यन्ति लाभेषु नालाभेषु व्यथन्ति च ।	032a  
निर्ममा निरहङ्काराः सत्वस्थाः समदर्शिनः ॥	032c  
लाभालाभौ सुखदुःखे च तात प्रियाप्रिये मरणं जीवितं च ।	033a  
समानि येषां स्थिरविक्रमाणां बुभुत्सतां सत्यपथे स्थितानाम् ॥	033c  
धर्मप्रियांस्तान्सुमहानुभावान्दान्तोऽप्रमत्तश्च समर्चयेथाः ।	034a  
दैवात्सर्वे गुणवन्तो भवन्ति शुभाशुभे वाक्प्रलापास्तथाऽन्ये ॥ 	034c  

इति श्रीमन्महाभारते शान्तिपर्वणि आपद्धर्मपर्वणि षट्पञ्चाशदधिकशततमोऽध्यायः ॥ 156 ॥

12-156-2 ग्राह इव ग्राहो ग्रासकर्ता ॥ 12-156-3 येन लोभेन जनाः पापकृतो भवन्ति ॥ 12-156-4 परासुता पराधीनप्राणत्वम् ॥ 12-156-5 अभिध्या चिन्ता । अप्रख्यता अप्रकीर्तिः । अभिध्याऽप्राज्ञता चैवेति ड. थ. पाठः ॥ 12-156-6 अत्यागादयोऽकार्यक्रियान्ताः सर्वे दोषाः लोभात् प्रवर्तन्त इति पूर्वेणान्वयः ॥ 12-156-11 जातौ जन्मनि ॥ 12-156-12 यो न पूरयितुं शक्य इत्यादीनां स लोभो जेतव्य इति तृतीयेनान्वयः ॥ 12-156-16 अल्पेऽपि धनादौ बुद्धिर्येषां तेऽल्पबुद्धयो लुब्धा इत्यर्थः ॥ 12-156-18 धर्मवैतंसिकाः धर्मव्याजेनेतरान् हिंसन्तः । ध्वजिनो धर्मख्यापकाः । हेतुबलमिति अन्यं सन्तोषहेतुतया पारदार्यादेरपि धर्मत्वं वर्णयन्तीति भावः ॥ 12-156-19 संस्था स्थितिः । विक्रियतेऽन्यथा भवति ॥ 12-156-25 सर्वं प्राणपर्यन्तमपि देयं परार्थे दातुं योग्यं येषां ते ॥ 12-156-28 पृच्छ च धर्ममिति शेषः ॥ 12-156-29 क्रिया आहारादयः । न धनार्थमिति झ. पाठः ॥ 12-156-30 गुह्यं गोपनीयम् ॥ 12-156-31 अमोह इति च्छेदः । येषां वृत्तमिति शेषः ॥ 12-156-34 हे शुभ हे भद्र, सर्वे वाक्प्रलापा गुणवन्तो भवन्ति । अन्ये तु मूढानां वाक्प्रलापा अशुभेऽशुभार्थमेव भवन्तीति शेषः ॥
