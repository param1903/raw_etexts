अध्यायः 287

भीष्मेण युधिष्ठिरम् प्रति शक्रवृत्रयुद्धवर्णनम् ॥ 1 ॥
युधिष्ठिर उवाच 	001  
अहो धर्मिष्ठता तस्य वृत्रस्यामिततेजसः ।	001a  
यस्य विज्ञानमतुलं विष्णोर्भक्तिश्च तादृशी ॥	001c  
दुर्विज्ञेयमिदं तस्य विष्णोरमिततेजसः ।	002a  
कथं वा राजशार्दूल पदं तु ज्ञातवानसौ ॥	002c  
भवता कथितं ह्येतच्छ्रद्दधे चाहमच्युत ।	003a  
भूयश्च मे समुत्पन्ना बुद्धिरव्यक्तदर्शना ॥	003c  
कथं विनिहतो वृत्रः शक्रेण भरतर्षभ ।	004a  
धार्मिको विष्णुभक्तश्च तत्त्वज्ञश्च तदन्वये ॥	004c  
एतन्मे संशयं ब्रूहि पृच्छते भरतर्षभ ।	005a  
वृत्रः स राजशार्दूल यथा शक्रेण निर्जितः ॥	005c  
यथा चैवाभवद्युद्धं तच्चाचक्ष्व पितामह ।	006a  
विस्तरेण महाबाहो परं कौतूहलं हि मे ॥	006c  
भीष्म उवाच 	007  
रथेनेन्द्रः प्रयातो वै सार्धं सुरगणैः पुरा ।	007a  
ददर्शाथाग्रतो वृत्रं धिष्ठितं पर्वतोपमम् ॥	007c  
योजनानां शतान्यूर्ध्वं पञ्चोच्छ्रितमरिन्दम ।	008a  
शतानि विस्तरेणाथ त्रीणि चाभ्यधिकानि वै ॥	008c  
तत्प्रेक्ष्य तादृशं रूपं त्रैलोक्येनापि दुर्जयम् ।	009a  
वृत्रस्य देवाः सन्त्रस्ता न शान्तिमुपलेभिरे ॥	009c  
शक्रस्य तु तदा राजन्नूरुस्तम्भो व्यजायत ।	010a  
भयाद्वृत्रस्य सहसा दृष्ट्वा तद्रूपमुत्तमम् ॥	010c  
ततो नादः समभवद्वादित्राणां च निःस्वनः ।	011a  
देवासुराणां सर्वेषां तस्मिन्युद्धे ह्युपस्थिते ॥	011c  
अथ वृत्रस्य कौरव्य दृष्ट्वा शक्रमवस्थितम् ।	012a  
न सम्भ्रमो न भीः काचिदास्था वा समजायत ॥	012c  
ततः समभवद्युद्धं त्रैलोक्यस्य भयङ्करम् ।	013a  
शक्रस्य च सुरेन्द्रस्य वृत्रस्य च महात्मनः ॥	013c  
असिभिः पट्टसैः शूलैः शक्तितोमरमुद्गरैः ।	014a  
शिलाभिर्विविधाभिश्च कार्मुकैश्च महास्वनैः ॥	014c  
अस्त्रैश्च विविर्धैर्दिव्यैः पावकोल्काभिरेव च ।	015a  
देवासुरैस्ततः सैन्यैः सर्वमासीत्समाकुलम् ॥	015c  
पितामहपुरोगाश्च सर्वे देवगणास्तदा ।	016a  
ऋषयश्च महाभागास्तद्युद्धं द्रष्टुमागमन् ॥	016c  
विमानाग्र्यैर्महाराज सिद्धाश्च भरतर्षभ ।	017a  
गन्धर्वाश्च विमानाग्रैरप्सरोभिः समागमन् ॥	017c  
ततोऽन्तरिक्षमावृत्य वृत्रो धर्मभृतां वरः ।	018a  
अश्मवर्षेण देवेन्द्रं सर्वतः समवाकिरत् ॥	018c  
ततो देवगणाः क्रुद्धाः सर्वतः शरवृष्टिभिः ।	019a  
अश्मवर्षमपोहन्त वृत्रप्रेरितमाहवे ॥	019c  
वृत्रस्तु कुरुशार्दूल महामायो महाबलः ।	020a  
मोहयामास देवेन्द्रं मायायुद्धेन सर्वशः ॥	020c  
तस्य वृत्रार्दितस्याथ मोह आसीच्छतक्रतोः ।	021a  
रथन्तरेण तं तत्र वसिष्ठः समबोधयत् ॥	021c  
वसिष्ठ उवाच 	022  
देवश्रेष्ठोऽसि देवेन्द्र दैत्यासुरनिबर्हण ।	022a  
त्रैलोक्यबलसंयुक्तः कस्माच्छक्र विषीदसि ॥	022c  
एष ब्रह्मा च विष्णुश्च शिवश्चैव जगत्पतिः ।	023a  
सोमश्च भगवान्देवः सर्वे च परमर्षयः ॥	023c  
\'समुद्विग्नं समीक्ष्य त्वां स्वस्तीत्यूचुर्जयाय ते ।\'	024a  
मा कार्षीः कश्मलं शक्र कश्चिदेवेतरो यथा ।	024c  
आर्यां युद्धे मतिं कृत्वा जहि शत्रून्सुराधिप ॥	024e  
एष लोकगुरुस्त्र्यक्षः सर्वलोकनमस्कृतः ।	025a  
निरीक्षते त्वां भगवांस्त्यज मोहं सुराधिप ॥	025c  
एते ब्रह्मर्षयश्चैव बृहस्पतिपुरोगमाः ।	026a  
स्तवेन शक्र दिव्येन स्तुवन्ति त्वां जयाय वै ॥	026c  
भीष्म उवाच 	027  
एवं सम्बोध्यमानस्य वसिष्ठेन महात्मना ।	027a  
अतीव वासवस्यासीद्बलमुत्तमतेजसः ॥	027c  
ततो बुद्धिमुपागम्य भगवान्पाकशासनः ।	028a  
योगेन महता युक्तस्तां मायां व्यपकर्षत ॥	028c  
ततोऽङ्गिरःसुतः श्रीमांस्ते चैव सुमहर्षयः ।	029a  
दृष्ट्वा वृत्रस्य विक्रान्तुमुपागम्य महेश्वरम् ॥	029c  
ऊचुर्वृत्रविनाशार्थं लोकानां हितकाम्यया ।	030a  
ततो भगवतस्तेजो ज्वरो भूत्वा जगत्पतेः ॥	030c  
समाविशत्तदा रौद्रं वृत्रं लोकपतिं तदा ।	031a  
विष्णुश्च भगवान्देवः सर्वलोकाभिपूजितः ॥	031c  
ऐन्द्रं समाविशुद्वज्रं लोकसंरक्षणे रतः ।	032a  
ततो बृहस्पतिर्धीमानुपागम्य शतक्रतुम् ।	032c  
वसिष्ठश्च महातेजाः सर्वे च परमर्षयः ॥	032e  
ते समासाद्य वरदं वासवं लोकपूजितम् ।	033a  
ऊचुरेकाग्रमनसो जहि वृत्रमिति प्रभो ॥	033c  
महेश्वर उवाच 	034  
एष वृत्रो महाञ्शक्रे बलेन महता वृतः ।	034a  
विश्वात्मा सर्वगश्चैव बहुमायश्च विश्रुतः ॥	034c  
तदेनमसुरश्रेष्ठं त्रैलोक्येनापि दुर्जयम् ।	035a  
जहि त्वं योगमास्थाय मावमंस्थाः सुरेश्वर ॥	035c  
अनेन हि तपस्तप्तं बलार्थममराधिप ।	036a  
षष्टिं वर्षसहस्राणि ब्रह्मा चास्मै वरं ददौ ॥	036c  
महत्त्वं योगिनां चैव महामायत्वमेव च ।	037a  
महाबलत्वं च तथा तेजश्चाग्र्यं सुरेश्वर ॥	037c  
एतत्त्वां मामकं तेजः समाविशति वासव ।	038a  
वृत्रमेवं त्ववध्यं तं वज्रेण जहि दानवम् ॥	038c  
शक्र उवाच 	039  
भगवंस्त्वत्प्रसादेन दितिजं सुदुरासदम् ।	039a  
वज्रेण निहनिष्यामि पश्यतस्ते सुरर्षभ ॥	039c  
भीष्म उवाच 	040  
आविश्यमाने दैत्ये तु ज्वरेणाथ महासुरे ।	040a  
देवतानामृषीणां च हर्षान्नादो महानभूत् ॥	040c  
ततो दुन्दुभयश्चैव शङ्ख्याश्च सुमहास्वनाः ।	041a  
मुरजा डिण्डिभाश्चैव प्रावाद्यन्त सहस्रशः ॥	041c  
असुराणां तु सर्वेषां स्मृतिलोपो महानभूत् ।	042a  
मायानाशश्च बलवान्क्षणेन समपद्यत ॥	042c  
तमाविष्टमथो ज्ञात्वा ऋषयो देवतास्तथा ।	043a  
स्तुवन्तः शक्रमीशानं तथा प्राचोदयन्नपि ॥	043c  
रथस्थस्य हि शक्रस्य युद्धकाले महात्मनः ।	044a  
ऋषिभिः स्तूयमानस्य रूपमासीत्सुदुर्दृशम् ॥ 	044c  

इति श्रीमन्महाभारते शान्तिपर्वणि मोक्षधर्मपर्वणि सप्ताशीत्यधिकद्विशततमोऽध्यायः ॥ 287 ॥

12-287-21 अथान्तरे च तं तत्रेति ध. पाठः ॥ 12-287-22 सुरारातिनिबर्हणेति थ. पाठः ॥ 12-287-24 कश्चिदेव नरो यथेति ध. पाठः ॥ 12-287-25 एष देवगुरुस्त्वद्येति ध. पाठः ॥ 12-287-26 स्तुवन्त्यात्मजयाय वै इति ध. पाठः ॥ 12-287-34 बहुमायासु विश्रुत इति थ. पाठः ॥ 12-287-42 धृतिलोपो महानभूत् इति थ. पाठः ॥
