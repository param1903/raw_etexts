अध्यायः 017
भीमम् प्रति युधिष्ठिरवचनम् ॥ 1 ॥
युधिष्ठिर उवाच 	001  
असन्तोषः प्रमादश्च मदो रागोऽप्रशान्तता ।	001a  
बलं मोहोऽभिमानश्चाप्युद्वेगश्चैव सर्वशः ॥	001c  
एभिः पाप्मभिराविष्टो राज्यं त्वमभिकाङ्क्षसे ।	002a  
निरामिषो विनिर्मुक्तः प्रशान्तः सुसुखी भव ॥	002c  
य इमामखिलां भूमिं शिष्यादेको महीपतिः ।	003a  
तस्याप्युदरमेकं वै किमिदं त्वं प्रशंससि ॥	003c  
नाह्ना पूरयितुं शक्यां न मासैर्भरतर्षभ ।	004a  
अपूर्यां पूरयन्निच्छामायुषाऽपि न शक्नुयात् ॥	004c  
यथेद्धः प्रज्वलत्यग्निरसमिद्धः प्रशाम्यति ।	005a  
अल्पाहारतयाग्निं त्वं शमयौदर्यमुत्थितम् ॥	005c  
आत्मोदरकृतेऽप्राज्ञः करोति विशसं बहु ।	006a  
जयोदरं पृथिव्या ते श्रेयो निर्जितया जितम् ॥	006c  
मानुषान्कामभोगांस्त्वमैश्वर्यं च प्रशंससि ।	007a  
अभोगिनोऽबलाश्चैव यान्ति स्थानमनुत्तमम् ॥	007c  
योगः क्षेमश्च राष्ट्रस्य धर्माधर्मौ त्वयि स्थितौ ।	008a  
मुच्यस्व महतो भारात्त्यागमेवाभिसंश्रय ॥	008c  
एकोदरकृते व्याघ्रः करोति विशसं बहु ।	009a  
तमन्येऽप्युपजीवन्ति मन्दवेगतरा मृगाः ॥	009c  
विषयान्प्रतिसङ्गृह्य सन्न्यासे कुरुते मतिम् ।	010a  
न च तुष्यन्ति राजानः पश्य बुद्ध्यन्तरं यथा ॥	010c  
पत्राहारैरश्मकुट्टैर्दन्तोलूखलिकैस्तथा ।	011a  
अब्भक्षैर्वायुभक्षैश्च तैरयं नरको जितः ॥	011c  
यस्त्विमां वसुधां कृत्स्नां प्रशासेदखिलां नृपः ।	012a  
तुल्याश्मकाञ्चनो यश्च स कृतार्थो न पार्थिवः ॥	012c  
सङ्कल्पेषु निरारम्भो निराशीर्निर्ममो भव ।	013a  
अशोकं स्थानमातिष्ठ इह चामुत्र चाव्ययम् ॥	013c  
निरामिषा न शोचन्ति शोचन्ति त्वामिषैषिणः ।	014a  
परित्यज्यामिषं सर्वं मृषावादात्प्रमोक्ष्यसे ॥	014c  
पन्थानौ पितृयानश्च देवयानश्च विश्रुतौ ।	015a  
ईजानाः पितृयानेन देवयानेन मोक्षिणः ॥	015c  
तपसा ब्रह्मचर्येण स्वाध्यायेन महर्षयः ।	016a  
विमुच्य देहांस्ते यान्ति मृत्योरविषयं गताः ॥	016c  
आमिषं बन्धनं लोके कर्मेहोक्तं तथाऽऽमिषम् ।	017a  
ताभ्यां विमुक्तः पापाभ्यां पदमाप्नोति तत्परम् ॥	017c  
अपि गाथां पुरा गीतां जनकेन वदन्त्युत ।	018a  
निर्द्वन्द्वेन विमुक्तेन मोक्षं समनुपश्यता ॥	018c  
अनन्तं बत मे वित्तं यस्य मे नास्ति किञ्चन ।	019a  
मिथिलायां प्रदीप्तायां न मे किञ्चित्प्रदह्यते ॥	019c  
प्रज्ञाप्रासादमारुह्य न शोचेच्छोचतो जनान् ।	020a  
जगतीस्थोऽथवाऽद्रिस्थो मन्दबुद्धिर्नचेक्षते ॥	020c  
दृश्यं पश्यति यः पश्यन्स चक्षुष्मान्स बुद्धिमान् ।	021a  
अज्ञातानां च विज्ञानात्सम्बोधाद्बुद्धिरुच्यते ॥	021c  
यस्तु मानं विजानाति बहुमानमियात्स वै ।	022a  
ब्रह्मभावप्रभूतानां वैद्यानां भावितात्मनाम् ॥	022c  
यदा भूतपृथग्भावमेकस्थमनुपश्यति ।	023a  
तत एव च विस्तारं ब्रह्म सम्पद्यते तदा ॥	023c  
ते जनास्तां गतिं यान्ति नाविद्वांसोऽल्पचेतसः ।	024a  
नाबुद्धयो नातपसः सर्वं बुद्धौ प्रतिष्ठितम् ॥ 	024c  

इति श्रीमन्महाभारते शान्तिपर्वणि राजधर्मपर्वणि सप्तदशोऽध्यायः ॥ 17 ॥

12-17-5 इद्धः प्रदीप्तः ॥ 12-17-6 विशसं विशसनम् ॥ 12-17-7 अबलास्तपःकृशाः ॥ 12-17-8 अलब्धलाभो योगः । लब्धसंरक्षणं क्षेमः ॥ 12-17-21 दृश्यं द्रष्टुं योग्यं कर्तव्यमकर्तव्यं च ॥ 12-17-22 यस्तु वाचं विजानातीति झ. पाठः ॥ 12-17-24 ते बुद्धिमन्तः ॥
