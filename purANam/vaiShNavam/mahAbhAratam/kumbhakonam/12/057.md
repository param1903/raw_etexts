अध्यायः 057

भीष्मेण युधिष्ठिराय प्रथमदिने राजधर्मकथनम् ॥ 1 ॥ ततः सायं कृष्णादीनां स्वस्वावासगमनम् ॥ 2 ॥
भीष्म उवाच 	001  
एतत्ते राजधर्माणां नवनीतं युधिष्ठिर ।	001a  
बृहस्पतिर्हि भगवान्नान्यं धर्मं प्रशंसति ॥	001c  
विशालाक्षश्च भगवान्काव्यश्चैव महातपाः ।	002a  
सहस्राक्षो महेन्द्रश्च तथा प्राचेतसो मनुः ॥	002c  
भरद्वाजश्च भगवांस्तथा गौरशिरा मुनिः ।	003a  
राजशास्त्रप्रणेतारो ब्राह्मणा ब्रह्मवादिनः ॥	003c  
रक्षामेव प्रशंसन्ति धर्मं धर्मभृतां वर ।	004a  
राज्ञां राजीवताम्राक्ष साधनं चात्र मे शृणु ॥	004c  
चारश्च प्रणिधिश्चैव काले दानममत्सरः ।	005a  
युक्त्या दानं न चादानमयोगेन युधिष्ठिर ॥	005c  
सतां सङ्ग्रहणं शौर्यं दाक्ष्यं सत्यं प्रजाहितम् ।	006a  
अनार्जवैरार्जवैश्च शत्रुपक्षाविवर्धनम् ॥	006c  
केतनानां च जीर्णानामवेक्षा चैव सीदताम् ।	007a  
द्विविधस्य च दण्डस्य प्रयोगः कालचोदितः ॥	007c  
साधूनामपरित्यागः कुलीनानां च धारणम् ।	008a  
निचयश्च निचेयानां सेवा बुद्धिमतामपि ॥	008c  
बलानां हर्षणं नित्यं प्रजानामन्ववेक्षणम् ।	009a  
कार्येष्वखेदः कोशस्य तथैव च विवर्धनम् ॥	009c  
पुरगुप्तिरविश्वासः पौरसङ्घातभेदनम् ।	010a  
अरिमध्यस्थमित्राणां यथावच्चान्ववेक्षणम् ॥	010c  
उपजापश्च भृत्यानामात्मनः पुरदर्शनम् ।	011a  
अविश्वासः स्वयं चैव परस्याश्वासनं तथा ॥	011c  
नीतिवर्त्मानुसारेण नित्यमुत्थानमेव च ।	012a  
रिपूणामनवज्ञानं नित्यं चानार्यवर्जनम् ॥	012c  
उत्थानं हि नरेन्द्राणां बृहस्पतिरभाषत ।	013a  
राजधर्मस्य यन्मूलं श्लोकांश्चात्र निबोध मे ॥	013c  
उत्थानेनामृतं लब्धमुत्थानेनासुरा हताः ।	014a  
उत्थानेन महेन्द्रेण श्रैष्ठ्यं प्राप्तं दिवीह च ॥	014c  
उत्थानधीरः पुरुषो वाग्धीरानधितिष्ठति ।	015a  
उत्थानवीरान्वाग्वीरा रमयन्त उपासते ॥	015c  
उत्थानहीनो राजा हि बुद्धिमानपि नित्यशः ।	016a  
प्रधर्षणीयः शत्रूणां भुजङ्ग इव निर्विषः ॥	016c  
न च शत्रुरवज्ञेयो दुर्बलोऽपि बलीयसा ।	017a  
अल्पोऽपि हि दहत्यग्निर्विषमल्पं हिनस्ति च ॥	017c  
एकाङ्गेनापि सम्भूतः शत्रुर्दुर्गमुपाश्रितः ।	018a  
सर्वं तापयते देशमपि राज्ञः समृद्धिनः ॥	018c  
राज्ञो रहस्यं यद्वाक्यं जयार्थे लोकसङ्ग्रहः ।	019a  
हृदि यच्चास्य जिह्मं स्यात्कारणार्थं च यद्भवेत् ॥	019c  
यच्चास्य कार्यं वृजिनं मार्दवेनैव धार्यते ।	020a  
रञ्जनार्थं च लोकस्य धर्मिष्ठामाचरेत्क्रियाम् ॥	020c  
राज्यं हि सुमहत्तत्र दुर्धार्यमकृतात्मभिः ।	021a  
न शक्यं मृदुना वोढुमाघातस्थानमुल्बणम् ॥	021c  
राज्यं सर्वामिषं नित्यमार्जवेनैव धार्यते ।	022a  
तस्मान्मिश्रेण सततं वर्तितव्यं युधिष्ठिर ॥	022c  
यद्यप्यस्य विपत्तिः स्याद्रक्षमाणस्य वै प्रजाः ।	023a  
सोप्यस्य विपुलो धर्म एवंवृत्ता हि भूमिपाः ॥	023c  
एष ते राजधर्माणां लेशः समनुवर्णितः ।	024a  
भूयस्ते यत्र सन्देहस्तद्ब्रूहि कुरुसत्तम ॥	024c  
वैशम्पायन उवाच 	025  
ततो व्यासश्च भगवान्देवस्थानोऽश्म एव च ।	025a  
वासुदेवः कृपश्चैव सात्यकिः सञ्जयस्तथा ॥	025c  
साधुसाध्विति संहृष्टा घुष्यमाणैरिवाननैः ।	026a  
अस्तुवंश्च नरव्याघ्रं भीष्मं धर्मभृतां वरम् ॥	026c  
ततो दीनमना भीष्ममुवाच कुरुनन्दनः ।	027a  
नेत्राभ्यामश्रुपूर्णाभ्यां पादौ तस्य शनैः स्पृशन् ॥	027c  
श्व इदानीं स्वसन्देहं प्रवक्ष्यामि पितामह ।	028a  
उपैति सविता ह्यस्तं रसमापीय पार्थिवम् ॥	028c  
ततो द्विजातीनभिवाद्य केशवः कृपश्च ते चैव युधिष्ठिरादयः ।	029a  
प्रदक्षिणीकृत्य महानदीसुतं ततो रथानारुरुहुर्मुदान्विताः ॥	029c  
दृषद्वतीं चाप्यवगाह्य सुव्रताः कृतोदकार्थाः कृतजप्यमङ्गलाः ।	030a  
उपास्य सन्ध्यां विधिवत्परन्तपास्ततः पुरं ते विविशुर्गजाह्वयम् ॥ 	030c  

इति श्रीमन्महाभारते शान्तिपर्वणि राजधर्मपर्वणि सप्तपञ्चाशोऽध्यायः ॥ 57 ॥

12-57-1 एतद्रक्षणं नवनीतं नवनीतवत्सर्वधर्मसारम् । न्याय्यं धर्मं प्रशंसतीति झ. पाठः ॥ 12-57-5 चारो गुप्तस्पशः । प्रणिधिः प्रकटस्पशः । दानं भक्तवेतनयोः युक्तेरादानम् । अयोगेनानुपायेन आदानं करग्रहणं नच ॥ 12-57-7 केतनानां गृहादीनाम् । द्विविधस्य शारीरदण्डोऽर्थदण्डश्चेति भेदात् ॥ 12-57-8 निचेयानां सङ्ग्राह्याणां धान्यादीनां निचयः सङ्ग्रहः ॥ 12-57-10 अविश्वासो यामिकादीनामपि ॥ 12-57-11 अविश्वासो भृत्यानामेव ॥ 12-57-12 उत्थानमुद्योगः । अनार्यं हीनकर्म कदर्यत्वादि तद्वर्जनम् ॥ 12-57-15 वाग्वीरान् पण्डितान् । उत्थानमेव महत्पाण्डित्यमित्यर्थः ॥ 12-57-18 एकाङ्गेन हस्त्यश्वरथपादातानामन्यतमेनापि सम्भूतः सम्पन्नः । समृद्धिनः समृद्धिमतः ॥ 12-57-21 अकृतात्मभिः क्रूरैः ॥ 12-57-22 मिश्रेण क्रौर्यमार्दवाभ्याम् ॥ 12-57-28 प्रक्ष्यामि त्वां पितामह इति झ. पाठः ॥
