अध्यायः 352

श्रीकृष्णेनार्जुनम् प्रति हृषीकेशादिस्वनामनिर्वचनम् ॥ 1 ॥ तथा रुद्रनारायणयुद्धवर्णनम् ॥ 2 ॥
\'भगवानुवाच 	001  
नाम्नां निरुक्तं वक्ष्यामि शृणुष्वैकाग्रमानसः ।	001a  
सूर्याचन्द्रमसौ शश्वत्केशैर्मे अंशुसञ्ज्ञितैः ।\'	001c  
बोधयंस्तापयंश्चैव जगदुत्तिष्ठते पृथक् ॥	001e  
बोधनात्तापनाच्चैव जगतो हर्षणं भवेत् ।	002a  
अग्नीषोमकृतैरेभिः कर्मभिः पाण्डुनन्दन ।	002c  
हृषीकेशोऽहमीशानो वरदो लोकभावनः ॥	002e  
इलोपहूतं गेहेषु हरे भागं क्रतुष्वहम् ।	003a  
वर्णो मे हरितः श्रेष्ठस्तस्माद्धरिरहं स्मृतः ॥	003c  
धामसारो हि लोकानामृतं चैव विचारितम् ।	004a  
ऋतधामा ततो विप्रैः सद्यश्चाहं प्रकीर्तितः ॥	004c  
नष्टां च धरणीं पूर्वमविन्दं वै गुहागताम् ।	005a  
गोविन्द इति तेनाहं देवैर्वाग्भिरभिष्टुतः ॥	005c  
शिपिविष्टेति चाख्यायां हीनरोमा च यो भवेत् ।	006a  
तेनाविष्ट तु यत्किञ्चिच्छिपिविष्टेति च स्मृतः ॥	006c  
यास्को मामृषिरव्यग्रो नैकयज्ञेषु गीतवान् ।	007a  
शिपिविष्ट इति ह्यस्माद्गुह्यनामधरो ह्यहम् ॥	007c  
स्तुत्वा मां शिपिविष्टेति यास्क ऋषिरुदारधीः ।	008a  
मत्प्रसादादधो नष्टं निरुक्तमभिजग्मिवान् ॥	008c  
न हि जातो न जायेयं न जनिष्ये कदाचन ।	009a  
क्षेत्रज्ञः सर्वभूतानां तस्मादहमजः स्मृतः ॥	009c  
नोक्तपूर्वं मया क्षुद्रमश्लीलं वा कदाचन ।	010a  
ऋता ब्रह्मसुता सा मे सत्यदेवी सरस्वती ॥	010c  
सच्चासच्चैव कौन्तेय मया वेशितमात्मनि ।	011a  
पौष्करे ब्रह्मसदने सत्यं मामृषयो विदुः ॥	011c  
सत्वान्न च्युतपूर्वोऽहं सत्यं वै विद्धि मत्कृतम् ।	012a  
जन्मनीहाभवेत्सत्वं पौर्विकं मे धनञ्जय ॥	012c  
निराशीः कर्मसंयुक्तः सत्वतश्चाप्यकल्मषः ।	013a  
सात्वतज्ञानदृष्टोऽहं सत्वतामिति सात्वतः ॥	013c  
कृषामि मेदिनीं पार्थ भूत्वा कार्ष्णायसो महान् ।	014a  
कृष्णो वर्णश्च मे यस्मात्तस्मात्कृष्णोऽहमर्जुन ॥	014c  
मया संश्लेषिता भूमिरद्भिर्व्योम च वायुना ।	015a  
वायुश्च तेजसा सार्धं वैकुण्ठत्वं ततो मम ॥	015c  
निर्वाणं परमं ब्रह्म धर्मोऽसौ पर उच्यते ।	016a  
तस्मान्न च्युतपूर्वोऽहमच्युतस्तेन कर्मणा ॥	016c  
पृथिवीनभसी चोभे विश्रुते विश्वतोमुखे ।	017a  
तयोः सन्धारणार्थं हि मामधोक्षजमञ्जसा ॥	017c  
निरुक्तं वेदविदुषो वेदशब्दार्थचिन्तकाः ।	018a  
ते मां गायन्ति प्राग्वंशे अधोक्षज इति स्मृतः ॥	018c  
शब्द एकमतैरेष व्याहृतः परमर्षिभिः ।	019a  
नान्यो ह्यधोक्षजो लोके ऋते नारायणं प्रभुम् ॥	019c  
घृतं ममार्चिषो लोके जन्तूनां प्राणधारणम् ।	020a  
घृतार्चिरहमव्यग्रैर्वेदज्ञैः परिकीर्तितः ॥	020c  
त्रयो हि धातवः ख्याताः कर्मजा इति ये स्मृताः ।	021a  
पित्तं श्लेष्मा च वायुश्च एष सङ्घात उच्यते ॥	021c  
एतैश्च धार्यते जन्तुरेतैः क्षीणैश्च क्षीयते ।	022a  
आयुर्वेदविदस्तस्मात्त्रिधातुं मां प्रचक्षते ॥	022c  
वृषो हि भगवान्धर्मः ख्यातो लोकेषु भारत ।	023a  
नैघण्टुकपदाख्याने विद्धि मां वृषमुत्तमम् ॥	023c  
कपिर्वराहः श्रेष्ठश्च धर्मश्च वृष उच्यते ।	024a  
त्समाद्वृषाकपिं प्राह कश्यपो मां प्रजापतिः ॥	024c  
न चादिं न मध्यं तथा चैव नान्तं कदाचिद्विमन्ते द्विजा मे सुराश्च ।	025a  
अनाद्यो ह्यमध्यस्तथा चाप्यनन्तः प्रगीतोऽहमीशो विभुर्लोकसाक्षी ॥	025c  
शुचीनि श्रवणीयानि शृणोमीह धनञ्जय ।	026a  
न च पापानि गृह्णामि ततोऽहं वै शुचिश्रवाः ॥	026c  
एकशृङ्गः पुरा भूत्वा वराहो नन्दिवर्धनः ।	027a  
इमां चोद्धृतवान्भूमिमेकशृङ्गस्ततो ह्यहम् ॥	027c  
तथैवासं त्रिककुदो वाराहं रूपमास्थितः ।	028a  
त्रिककुत्तेन विख्यातः शरीरस्य तु मापनात् ॥	028c  
विरिञ्च इति यत्प्रोक्तं कापिलं ज्ञानचिन्तकैः ।	029a  
स प्रजापतिरेवाहं चेतनात्सर्वलोककृत् ॥	029c  
विद्यासहायवन्तं मामादित्यस्थं सनातनम् ।	030a  
कपिलं प्राहुराचार्याः साङ्ख्या निश्चितनिश्चयाः ॥	030c  
हिरण्यगर्भो द्युतिमान्य एष च्छन्दसि स्तुतः ।	031a  
योगैः सम्पूज्यते नित्यं स एवाहं विभुः स्मृतः ॥	031c  
एकविंशतिसाहस्रम् ऋग्वेदं मां प्रचक्षते ।	032a  
सहस्रशाखं यत्साम ये वै वेदविदो जनाः ।	032c  
गायन्त्यारण्यके विप्रा मद्भक्तास्ते हि दुर्लभाः ॥	032e  
षट्पञ्चाशतमष्टौ च सप्तत्रिंशतमित्युत ।	033a  
यस्मिञ्शाखा यजुर्वेदे सोहमाध्वर्यवे स्मृतः ॥	033c  
पञ्चकल्पमथर्वाणं कृत्याभिः परिबृंहितम् ।	034a  
कल्पयन्ति हि मां विप्रा अथर्वाणविदस्तथा ॥	034c  
शाखाभेदाश्च ये केचिद्याश्च शाखासु गीतयः ।	035a  
स्वरवर्णसमुच्चाराः सर्वांस्तान्विद्धि मत्कृतान् ॥	035c  
यत्तद्धयशिरः पार्थ समुदेति वरप्रदम् ।	036a  
सोहमेवोत्तरे भागे क्रमाक्षरविभागवित् ॥	036c  
रामादेशितमार्गेण मत्प्रसादान्महात्मना ।	037a  
पाञ्चालेन क्रमः प्राप्तस्तस्माद्भूतात्सनातनात् ॥	037c  
बाभ्रव्यगोत्रः स बभौ प्रथमं क्रमपारगः ।	038a  
नारायणाद्वरं लब्ध्वा प्राप्य योगमनुत्तमम् ।	038c  
क्रमं प्रणीय शिक्षां च प्रणयित्वा स गालवः ॥	038e  
पुण्डरीकोऽथ राजा च ब्रह्मदत्तः प्रतापवान् ।	039a  
जातीमरणजं दुःखं स्मृत्वास्मृत्वा पुनः पुनः ।	039c  
सप्तजातिषु मुख्यत्वाद्योगानां सम्पदं गतः ॥	039e  
पुराऽहमात्मजः पार्थ प्रथितः कारणान्तरे ।	040a  
धर्मस्य कुरुशार्दूल ततोऽहं धर्मजः स्मृतः ॥	040c  
नरनारायणौ पूर्वं तपस्तेपतुरव्ययम् ।	041a  
धर्मयानं समारूढौ पर्वते गन्धमादने ॥	041c  
तत्कालसमये चैव दक्षयज्ञो बभूव ह ।	042a  
न चैवाकल्पयद्भागं दक्षो रुद्रस्य भारत ॥	042c  
ततो दधीचिवचनाद्दक्षयज्ञमपाहरत् ।	043a  
ससर्ज शूलं कोपेन प्रज्वलन्तं मुहुर्मुहुः ॥	043c  
तच्छूलं भस्मसात्कृत्वा दक्षयज्ञं सविस्तरम् ।	044a  
आवयोः सहसाऽगच्छद्बदर्याश्रममन्तिकात् ।	044c  
वेगेन महता पार्थ पतन्नारायणोरसि ॥	044e  
तत्तस्यतेजसाऽऽविष्टाः केशा नारायणस्य ह ।	045a  
बभूवुर्मुञ्जवर्णास्तु ततोऽहं मुञ्जकेशवान् ॥	045c  
तच्च शूलं विनिर्धूतं हुङ्कारेण महात्मना ।	046a  
जगाम शङ्करकरं नारायणसमाहतम् ॥	046c  
अथ रुद्र उपाधावत्तावृषी तपसाऽन्वितौ ॥	047a  
तत एनं समुद्धूतं कण्ठे जग्राह पाणिना ।	048c  
नारायणः स विश्वात्मा तेनास्य शितिकण्ठता ॥	048a  
अथ रुद्रविघातार्थमिषीकां नर उद्धरन् ।	049a  
मन्त्रैश्च संयुयोजाशु सोऽभवत्परशुर्महान् ॥	049c  
क्षिप्तश्च सहसा तेन खण्डनं प्राप्तवांस्तदा ।	050a  
ततोऽहं खण्डपरशुः स्मृतः परशुखण्डनात् ॥	050c  
\'रुद्रस्य भागं प्रददुर्भागमुच्छेषणं पुनः ।	051a  
श्रुतिरप्यत्र भवति वेदैरुक्तस्तथा पुनः ॥	051c  
उच्छेषणभागो वै रुद्रस्तस्योच्छेषणेन होतव्यमिति सर्वे गम्यरूपेण तदा ॥\'	052AB  
अर्जुन उवाच 	053  
अस्मिन्युद्धे तु वार्ष्णेय त्रैलोक्यशमने तदा ।	053a  
को जयं प्राप्तवांस्तत्र शंसैतन्मे जनार्दन ॥	053c  
श्रीभगवानुवाच 	054  
तयोः संरब्धयोर्युद्धे रुद्रनारायणात्मनोः ।	054a  
उद्विग्नाः सहसा कृत्स्नाः सर्वे लोकास्तदाऽभवन् ॥	054c  
नागृह्णात्पावकः शुभ्रं मुखेषु सुहुतं हविः ।	055a  
वेदा न प्रतिभान्ति स्म ऋषीणां भावितात्मनाम् ॥	055c  
देवान्रजस्तमश्चैव समाविविशतुस्तदा ।	056a  
वसुधा सञ्चकम्पे च नभश्च विपफाल ह ॥	056c  
निष्प्रभाणि च तेजांसि ब्रह्मा चैवासनच्युतः ।	057a  
अगाच्छोषं समुद्रश्च हिमवांश्च व्यशीर्यत ॥	057c  
तस्मिन्नेवं समुत्पन्ने निमित्ते पाण्डुनन्दन ।	058a  
ब्रह्मा वृतो देवगणैर्ऋषिभिश्च महात्मभिः ।	058c  
आजगामाशु तं देशं यत्र युद्धमवर्तत ॥	058e  
सोऽञ्जलिप्रग्रहो भूत्वा चतुर्वक्त्रो निरुक्तगः ।	059a  
उवाच वचनं रुद्रं लोकानामस्तु वै शिवम् ।	059c  
त्यजायुधानि विश्वेश जगतो हितकाम्यया ॥	059e  
यदक्षरमथाव्यक्तमीशं लोकस्य भावनम् ।	060a  
कूटस्थं कर्तृनिर्द्वन्द्वमकर्तेति च यं विदुः ।	060c  
व्यक्तिभावगतस्यास्य एका मूर्तिरियं शुभा ॥	060e  
नरो नारायणश्चैव जातौ धर्मकुलोद्वहौ ।	061a  
तपसा महता युक्तौ देवश्रेष्ठौ महाव्रतौ ॥	061c  
अहं प्रसादजस्तस्य कुतश्चित्कारणान्तरे ।	062a  
त्वं चैव क्रोधजस्तात पूर्वसर्गे सनातनः ॥	062c  
मया च सार्धं वरद विबुधैश्च महर्षिभिः ।	063a  
प्रसादयाशु लोकानां शान्तिर्भवतु माचिरम् ॥	063c  
ब्रह्मणा त्वेवमुक्तस्तु रुद्रः क्रोधाग्निमुत्सृजन् ।	064a  
प्रसादयामास ततो देवं नारायणं प्रभुम् ।	064c  
शरणं च जगामाद्यं वरेण्यं वरदं हरिम् ॥	064e  
ततोऽथ वरदो देवो जितक्रोधो जितेन्द्रियः ।	065a  
प्रीतिमानभवत्तत्र रुद्रेण सह सङ्गतः ॥	065c  
ऋषिभिर्ब्रह्मणा चैव विबुधैश्च सुपूजितः ।	066a  
उवाच देवमीशानमीशः स जगतो हरिः ॥	066c  
यस्त्वां वेत्ति स मां वेत्ति यस्त्वामनु स मामनु ।	067a  
नावयोरन्तरं किञ्चिन्मा तेऽभूद्बुद्धिरन्यथा ॥	067c  
अद्यप्रभृति श्रीवत्सः शूलाङ्को मे भवत्वयम् ।	068a  
मम पाण्यङ्कितश्चापि श्रीकण्ठस्त्वं भविष्यसि ॥	068c  
श्रीभगवानुवाच 	069  
एवंलक्षणमुत्पाद्य परस्परकृतं तदा ।	069a  
सख्यं चैवातुलं कृत्वा रुद्रेण सहितावृषी ।	069c  
तपस्तेपतुरव्यग्रौ विसृज्य त्रिदिवौकसः ॥	069e  
एष ते कथितः पार्थ नारायणजयो मृधे ।	070a  
नामानि चैव गुह्यानि निरुक्तानि च भारत ।	070c  
ऋषिभिः कथितानीह यानि सङ्कीर्तितानि ते ॥	070e  
एवं बहुविधै रूपैश्चरामीह वसुन्धराम् ।	071a  
ब्रह्मलोकं च कौन्तेय गोलोकं च सनातनम् ॥	071c  
मया त्वं रक्षितो युद्धे महान्तं प्राप्तवाञ्जयम् ॥	072ac  
यस्तु ते सोग्रतो याति युद्धे सम्प्रत्युपस्थिते ।	073a  
तं विद्धि रुद्रं कौन्तेय देवदेवं कपर्दिनम् ॥	073c  
कालः स एव विहितः क्रोधजेति मया तव ।	074a  
निहतांस्तेन वै पूर्वं हतवानसि यान्रिपून् ॥	074c  
अप्रमेयप्रभावं तं देवदेवमुमापतिम् ।	075a  
नमस्व देवं प्रयतो विश्वेशं हरमक्षयम् ॥	075c  
यश्च ते कथितः पूर्वं क्रोधजेति पुनः पुनः ।	076a  
तस्य प्रभाव एवाग्रे यच्छ्रुतं ते धनञ्जय ॥ 	076c  

इति श्रीमन्महाभारते शान्तिपर्वणि मोक्षधर्मपर्वणि नारायणीये द्विपञ्चाशदधिकत्रिशततमोऽध्यायः ॥ 352 ॥

12-352-1 बोधयन्स्थापयंश्चैवेति ट. पाठः ॥ 12-352-2 बोधनात्स्थापनाच्चैवेति ट. पाठः ॥ 12-352-3 इलोपहूतं योगेनेति झ. पाठः ॥ 12-352-6 शिपिविष्टं हि तत्स्मृतमिति ट. ध. पाठः ॥ 12-352-11 पौष्करे मन्नाभिकमलोत्थे ॥ 12-352-13 निराशीः कर्म निष्कामकर्म ॥ 12-352-15 विगता कुण्ठा पञ्चानां भूतानां मेलने असामर्थ्यं यस्य स विकुण्ठः स एव वैकुण्ठः ॥ 12-352-17 अधइति पृथिवी । अक्षू व्याप्तावित्यतोऽक् आकाशः । ते उभे सञ्जयति सङ्गेन धारयतीत्यधोक्षज इत्यर्थः ॥ 12-352-18 प्राग्वंशे यज्ञशालैकदेशे ॥ 12-352-20 मम वह्निस्वरूपस्यार्चिषो वर्धकमिति शेषः ॥ 12-352-28 शरीरस्य प्रकोपनादिति ध. पाठः ॥ 12-352-29 कालिविज्ञानचिन्तकैरिति ट. पाठः । रेचनात्सर्वलोककृदिति ध. पाठः ॥ 12-352-43 अपाहरन्नाशितवान् रुद्र इति शेषः ॥ 12-352-44 तच्छूलं कर्तृ ॥ 12-352-45 तत्तेजसा शूलतेजसा ॥ 12-352-48 एनं समुद्धूतमुड्डीयागतं रुद्रम् ॥ 12-352-50 क्षिप्त आक्षिप्तस्तेन रुद्रशूलेन रुद्रेण वा ॥ 12-352-64 वरदं हर इति ट. पाठः ॥
