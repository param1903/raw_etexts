अध्यायः 063

भीष्मेण युधिष्ठिरम् प्रति राजधर्मप्रशंसकेन्द्रमान्धातृसंवादानुवादः ॥ 1 ॥
भीष्म उवाच 	001  
चातुराश्रम्यधर्माश्च यतिधर्माश्च पाण्डव ।	001a  
लोकवेदोत्तराश्चैव क्षात्रधर्मे समाहिताः ॥	001c  
सर्वाण्येतानि कर्माणि क्षात्रे भरतसत्तम ।	002a  
निराशिषो जीवलोकाः क्षत्रधर्मे व्यवस्थिते ॥	002c  
अप्रत्यक्षं बहुफलं धर्ममाश्रमवासिनाम् ।	003a  
प्ररूपयन्ति तद्भावमागमैरेव शाश्वतम् ॥	003c  
अपरे वचनैः पुण्यैर्वादिनो लोकनिश्चये ।	004a  
अनिश्चयज्ञा धर्माणामदृष्टान्ते परे रताः ॥	004c  
प्रत्यक्षं फलभूयिष्ठमात्मसाक्षिकमच्छलम् ।	005a  
सर्वलोकहितं धर्मं क्षत्रियेषु प्रतिष्ठितम् ॥	005c  
धर्माश्रमेऽध्यवसिनां ब्राह्मणानां युधिष्ठिर ।	006a  
यथा त्रयाणां वर्णानां सङ्ख्यातोपश्रुतिः पुरा ।	006c  
राजधर्मेष्वनुमता लोकाः सुचरितैः सह ॥	006e  
उदाहृतं ते राजेन्द्र यथा विष्णुं महौजसम् ।	007a  
सर्वभूतेश्वरं देवं ब्राह्मं नारायणं पुरा ।	007c  
जग्मुः सुबहुशः शूरा राजानो दण्डनीतये ॥	007e  
एकैकमात्मनः कर्म तुलयित्वाश्रमं पुरा ।	008a  
राजानः पर्युपासन्त दृष्टान्तवचने स्थिताः ॥	008c  
साध्या देवा वसवश्चाश्विनौ च रुद्राश्च विश्वे मरुतां गणाश्च ।	009a  
सृष्टाः पुरा ह्यादिदेवेन देवाः क्षात्रे धर्मे वर्तयन्ते च सिद्धाः ॥	009c  
अत्र ते वर्तयिष्यामि धर्ममर्थविनिश्चये ।	010a  
निर्मर्यादे वर्तमाने दानवैकार्णवे पुरा ॥	010c  
बभूव राजा राजेन्द्र मान्धाता नाम वीर्यवान् ।	011a  
पुरा वसुमतीपालो यज्ञं चक्रे दिदृक्षया ॥	011c  
अनादिमध्यनिधनं देवं नारायणं प्रभुम् ।	012a  
स राजा राजशार्दूल मान्धाता परमेश्वरम् ॥	012c  
जगाम शिरसा पादौ यज्ञे विष्णोर्महात्मनः ।	013a  
दर्शयामास तं विष्णू रूपमास्थाय वासवम् ॥	013c  
स पार्थिवैर्वृतः सद्भिरर्चयामास तं प्रभुम् ।	014a  
तस्य पार्थिवसङ्घस्य तस्य चैव महात्मनः ।	014c  
संवादोऽयं महानासीद्विष्णुं प्रति महाद्युतिम् ॥	014e  
इन्द्र उवाच 	015  
किमिष्यसे धर्मभूतां वरिष्ठ यं द्रष्टुकामोऽसि तमप्रमेयम् ।	015a  
अनन्तमायामितमन्त्रवीर्यं नारायणं ह्यादिदेवं पुराणम् ॥	015c  
नासौ देवो विश्वरूपो मयाऽपि शक्यो द्रष्टुं ब्रह्मणा वाऽपि साक्षात् |	016a  
येऽन्ये कामास्तव राजन्हृदिस्था दास्ये चैतांस्त्वं हि मर्त्येषु राजा ॥	016c  
सत्ये स्थितो धर्मपरो जितेन्द्रियः शूरो दृढप्रीतिरतः सुराणाम् ।	017a  
बुद्ध्या भक्त्या चोत्तमः श्रद्धया च ततस्तेऽहं दद्मि वरान्यथेष्टम् ॥	017c  
मान्धातोवाच 	018  
असंशयं भगवन्नादिदेवं वक्ष्यामि त्वाऽहं शिरसा सम्प्रसाद्य ।	018a  
त्यक्त्वा कामान्धर्मकामो ह्यरण्यमिच्छे गन्तुं सत्पथं साधुजुष्टम् ॥	018c  
क्षात्राद्धर्माद्विपुलादप्रमेयाल्लोकाः प्राप्ताः स्थापितं स्वं यशश्च ।	019a  
धर्मो योऽसावादिदेवात्प्रवृत्तो लोकश्रेष्ठं तं न जानामि कर्तुम् ॥	019c  
इन्द्र उवाच 	020  
असैनिका धर्मपराश्च धर्मे परां गतिं न नयन्ते ह्ययुक्तम् ।	020a  
क्षात्रो धर्मो ह्यादिदेवात्प्रवृत्तः पश्चादन्ये शेषभूताश्च धर्माः ॥	020c  
शेषाः सृष्टा ह्यन्तवन्तो ह्यनन्ताः सप्रस्थानाः क्षात्रधर्मा विशिष्टाः ।	021a  
अस्मिन्धर्मे सर्वधर्माः प्रविष्टाः क्षात्रं धर्मं श्रेष्ठतमं वदन्ति ॥	021c  
कर्मणा वै पुरा देवा ऋषयश्चामितौजसः ।	022a  
त्राताः सर्वे प्रसह्यारीन्क्षत्रधर्मेण विष्णुना ॥	022c  
यदि ह्यसौ भगवन्नाहनिष्यद्रिपून्सर्वानसुरानप्रमेयः ।	023a  
न च ब्रह्मा नैव लोकादिकर्ता सन्तो धर्माश्चादिधर्माश्च न स्युः ॥	023c  
इमामुर्वीं नाजयद्विक्रमेण देवश्रेष्ठः सासुरामादिदेवः ।	024a  
चातुर्वर्ण्यं चातुराश्रम्यधर्माः सर्वे न स्युर्ब्राह्मणानां विनाशात् ॥	024c  
नष्टा धर्माः शतधा शाश्वतास्ते क्षात्रेण धर्मेण पुनः प्रवृद्धाः ।	025a  
युगेयुगे ह्यादिधर्माः प्रवृत्ता लोकज्येष्ठं क्षात्रधर्मं वदन्ति ॥	025c  
आत्मत्यागः सर्वभूतानुकम्पा लोकज्ञानं पालनं मोक्षणं च ।	026a  
विषण्णानां मोक्षणं पीडितानां क्षात्रे धर्मे विद्यते पार्थिवानाम् ॥	026c  
निर्मर्यादाः काममन्युप्रवृत्ता भीता राज्ञो नाधिगच्छन्ति पापम् ।	027a  
शिष्टाश्चान्ये सर्वधर्मोपपन्नाः साध्वाचाराः साधुधर्मं वदन्ति ॥	027c  
पुत्रवत्पाल्यमानानि धर्मलिङ्गानि पार्थिवैः ।	028a  
लोके भूतानि सर्वाणि चरन्ते नात्र संशयः ॥	028c  
सर्वधर्मपरं क्षात्रं लोकश्रेष्ठं सनातनम् ।	029a  
शश्वदक्षरपर्यन्तमक्षरं सर्वतोमुखम् ॥ 	029c  

 श्रीमन्महाभारते शान्तिपर्वणि राजधर्मपर्वणि त्रिषष्टितमोऽध्यायः ॥ 63 ॥

12-63-1 राजधर्माश्च पाण्डव । लोकालोकोत्तराश्चैव धर्माः क्षात्रे समर्पिता इति ट. ड. द. पाठः ॥ 12-63-3 बहुद्वारमिति झ. पाठः ॥ 12-63-4 अदृष्टान्ते न दृष्टोऽन्तो यस्य तस्मिन् ॥ 12-63-5 सुखभूयिष्ठमिति झ. पाठः ॥ 12-63-6 धर्माश्रमे गार्हस्थ्ये वर्णानां धर्माणाम् उपश्रुतिरन्तर्भावः सङ्ख्याता प्रकटा । तथा राजधर्मेषु धर्मैः सह लोका अन्तर्भूताः । अनुलोमा राजधर्मो लोके सुचरितैरिहेति थ. द. पाठः ॥ 12-63-8 आश्रमम् आश्रमविहितं तुलयित्वा किं दण्डनीतिजो धर्मो महान् उत आश्रमधर्म इति सन्दिह्य दृष्टान्तवचने सिद्धान्तं श्रोतुम् ॥ 12-63-13 वासयं ऐन्द्रं रूपम् ॥ 12-63-20 न सन्ति सैनिका येषां ते असैनिकाः अराजानः युक्तम् अभिनिवेशशून्यं यथा स्यात्तथा हेलयैव न नयन्ते इत्यर्थः । शेषभूताः अङ्गभूताः ॥ 12-63-26 आत्मत्यागो युद्धे मरणम् 12-63-29 अक्षरपर्यन्तं मोक्षावसानम् ॥
