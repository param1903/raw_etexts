अध्यायः 107

भीष्मेण युधिष्ठिरम् प्रति गणवृद्धिप्रकारादिकथनम् ॥ 1 ॥
युधिष्ठिर उवाच 	001  
ब्राह्मणक्षत्रियविशां शूद्राणां च परन्तप ।	001  
धर्मवृत्तं च वित्तं च वृत्त्युपायाः फलानि च ॥	001  
राज्ञां वृत्तं च कोशं च कोशसञ्चयनं जयः ।	002  
अमात्यगुणवृत्तिश्च प्रकृतीनां च वर्धनम् ॥	002  
षाड्गुण्यगुणकल्पश्च सेनानीतिस्तथैव च ।	003  
दुष्टस्य च परिज्ञानमदुष्टस्य च लक्षणम् ॥	003  
समहीनाधिकानां च यथावल्लक्षणं च यत् ।	004  
मध्यमस्य च तुष्ट्यर्थं यथा स्थेयं विवर्धता ॥	004  
क्षीणग्रहणवृत्तिश्च यथा धर्मं प्रकीर्तितम् ।	005  
लघुनाऽदेशरूपेण ग्रन्थयोगेन भारत ॥	005  
विजिगीषोस्तथा वृत्तमुक्तं चैव तथैव ते ।	006  
गणानां वृत्तिमिच्छामि श्रोतुं मतिमतां वर ॥	006  
यथा गणाः प्रवर्धन्ते न भिद्यन्ते च भारत ।	007  
अरींश्च विजिगीषन्ते सुहृदः प्राप्नुवन्ति च ॥	007  
भेदमूलो विनाशो हि गणानामुपलक्षये ।	008  
मन्त्रसंवरणं दुःखं बहूनामिति मे मतिः ॥	008  
एतदिच्छाम्यहं श्रोतुं निखिलेन परन्तप ।	009  
यथा च ते न भिद्येरंस्तच्च मे वद भारत ॥	009  
भीष्म उवाच 	010  
गणानां च कुलानां च राज्ञां भरतसत्तम ।	010  
वैरसन्दीपनावेतौ लोभामर्षौ नराधिप ॥	010  
लोभमेको हि वृणुते ततोऽमर्षमनन्तरम् ।	011  
ततो ह्यमर्षसंयुक्तावन्योन्यजनिताशयौ ॥	011  
चारमन्त्रबलादानैः सामदानविभेदनैः ।	012  
क्षयव्ययभयोपायैः प्रकर्षन्तीतरेतरम् ॥	012  
तत्रादानेन भिद्यन्ते गणाः सङ्घातवृत्तयः ।	013  
भिन्ना विमनसः सर्वे गच्छन्त्यरिवशं भयात् ॥	013  
भेदे गणा विनश्युर्हि भिन्नास्तु सुजयाः परैः ।	014  
तस्मात्सङ्घातयोगेन प्रयतेरन्गणाः सदा ॥	014  
अर्थाश्चैवाधिगम्यन्ते सङ्घातबलपौरुषैः ।	015  
ब्राह्माश्च मैत्रीं कुर्वन्ति तेषु सङ्घातवृत्तिषु ॥	015  
ज्ञानवृद्धाः प्रशंसन्ति शुश्रूषन्तः परस्परम् ।	016  
विनिवृत्ताभिसन्धानाः सुखमेधन्ति सर्वशः ॥	016  
धर्मिष्ठान्व्यवहारांश्च स्थापयन्तश्च शास्त्रतः ।	017  
यथावत्प्रतिपश्यन्तो विवर्धन्ते गणोत्तमाः ॥	017  
पुत्रान्भ्रातॄन्निगृह्णन्तो विनयन्तश्च तान्सदा ।	018  
विनीतांश्च प्रगृह्णन्तो विवर्धन्ते गणोत्तमाः ॥	018  
चारमन्त्रविधानेषु कोशसन्निचयेषु च ।	019  
नित्ययुक्ता महाबाहो वर्धन्ते सर्वतो गणाः ॥	019  
प्राज्ञांश्चारान्महोत्साहान्कर्मसु स्थिरपौरुषान् ।	020  
मानयन्तः सदा युक्ता विवर्धन्ते गणा नृप ॥	020  
द्रव्यवन्तश्च शूराश्च शस्त्रज्ञाः शास्त्रपारगाः ।	021  
कृच्छ्रास्वापत्सु सम्मूढान्गणाः सन्तारयन्ति ते ॥	021  
क्रोधो भेदो भयं दण्डः कर्षणं निग्रहो वधः ।	022  
नयत्यरिवशं सद्यो गणान्भरतसत्तम ॥	022  
तस्मान्मानयितव्यास्ते गणमुख्याः प्रधानतः ।	023  
लोकयात्रा समायत्ता भूयसी तेषु पार्थिव ॥	023  
मन्त्रगुप्तिः प्रधानेषु चारश्चामित्रकर्षण ।	024  
न गणाः कृत्स्नशो मन्त्रं श्रोतुमर्हन्ति भारत ॥	024  
गणमुख्यैस्तु सम्भूय कार्यं गणहितं मिथः ॥	025  
पृथग्गणस्य भिन्नस्य विततस्य ततोऽन्यथा ।	026  
अर्थाः प्रत्यवसीदन्ति तथाऽनर्था भवन्ति व ॥	026  
तेषामन्योन्यभिन्नानां स्वशक्तिमनुतिष्ठताम् ।	027  
निग्रहः पण्डितैः कार्यः क्षिप्रमेव प्रधानतः ॥	027  
कुलेषु कलहा जाताः कुलवृद्धैरुपेक्षिताः ।	028  
गोत्रस्य नाशं कुर्वन्ति गणभेदस्य कारकम् ॥	028  
आभ्यन्तरं भयं रक्ष्यमसारं बाह्यतो भयम् ।	029  
आभ्यन्तरं भयं राजन्सद्यो मूलानि कृन्तति ॥	029  
अकस्मात्क्रोधमोहाभ्यां लोभाद्वाऽपि स्वभावजात् ।	030  
अन्योन्यं नाभिभाषन्ते तत्पराभवलक्षणम् ॥	030  
जात्या च सदृशाः सर्वे कुलेन सदृशास्तथ ।	031  
न चोद्योगेन बुद्ध्या वा रूपद्रव्येण वा पुनः ॥	031  
भेदाच्चैव प्रदानाच्च नाम्यन्ते रिपुभिर्गणाः ।	032  
तस्मात्सङ्घातमेवाहुर्गणानां शरणं महत् ॥ 	032  

इति श्रीमन्महाभारते शान्तिपर्वणि राजधर्मपर्वणि सप्ताधिकशततमोऽध्यायः ॥ 107 ॥

12-107-5 क्षीणस्य ग्रहणं वृत्तिर्जीविका च । लघुना सुगमेन । आदेशरूपेणोपदेशात्मकेन ॥ 12-107-6 गणानां शूरजनस्तेमानाम् ॥ 12-107-11 एको राजा लोभं वृणुते । गणस्तदाऽस्मभ्यं न ददातीत्यमर्षं वृणुते ॥ 12-107-12 इतरेतरं गणा राजानश्च प्रकर्षन्ति ॥ 12-107-14 सङ्घातयोगेनैकमत्यप्रयोगेण ॥
