अध्यायः 216

भीष्मेण युधिष्ठिरम् प्रति ब्रह्मचर्योपायादिप्रतिपादकवार्ष्णेयाध्यात्मानुवादः ॥ 1 ॥
गुरुरुवाच 	001  
अत्रोपायं प्रवक्ष्यामि यथावच्छास्त्रचक्षुषा ।	001a  
तत्त्वज्ञानाच्चरन्राजन्प्राप्नुयात्परमां गतिम् ॥	001c  
सर्वेषामेव भूतानां पुरुषः श्रेष्ठ उच्यते ।	002a  
पुरुषेभ्यो द्विजानाहुर्द्विजेभ्यो मन्त्रदर्शिनः ॥	002c  
सर्वभूतात्मभूतास्ते सर्वज्ञाः सर्वदर्शिनः ।	003a  
ब्राह्मणा वेदशास्त्रज्ञास्तत्त्वार्थगतनिश्चयाः ॥	003c  
नेत्रहीनो यथा ह्येकः कृच्छ्राणि लभतेऽध्वनि ।	004a  
ज्ञानहीनस्तथा लोके तस्माज्ज्ञानविदोऽधिकाः ॥	004c  
तांस्तानुपासते धर्मान्धर्मकामा यथागमम् ।	005a  
न त्वेषामर्थसामान्यमन्तरेण गुणानिमान् ॥	005c  
वाग्देहमनसां शौचं क्षमा सत्यं धृतिः स्मृतिः ।	006a  
सर्वधर्मेषु धर्मज्ञा ज्ञापयन्ति गुणाञ्छुभान् ॥	006c  
यदिदं ब्रह्मणो रूपं ब्रह्मचर्यमिति स्मृतम् ।	007a  
परं तत्सर्वधर्मेभ्यस्तेन यान्ति परां गतिम् ॥	007c  
लिङ्गसंयोगहीनं यच्छब्दस्पर्शविवर्जितम् ।	008a  
श्रोत्रेण श्रवणं चैव चक्षुषा चैव दर्शनम् ॥	008c  
वाक्सम्भाषाप्रवृत्तं यत्तन्मनः परिवर्जितम् ।	009a  
बुद्ध्या चाध्यवसीयीत ब्रह्मचर्यमकल्मषम् ॥	009c  
सम्यग्वृत्तिर्ब्रह्मलोकं प्राप्नुयान्मध्यमः सुरान् ।	010a  
द्विजाग्र्यो जायते विद्वान्कन्यसीं वृत्तिमास्थितः ॥	010c  
सुदुष्करं ब्रह्मचर्यमुपायं तत्र मे शृणु ।	011a  
सम्प्रदीप्तमुदीर्णं च निगृह्णीयाद्द्विजो मनः ॥	011c  
योषितां न कथा श्राव्या न निरीक्ष्या निरम्बराः ।	012a  
कथञ्चिद्दर्शनादासां दुर्बलानां विशेद्रजः ॥	012c  
रागोत्पन्नश्चेरत्कृच्छ्रमह्नस्त्रिः प्रविशेदपः ।	013a  
मग्नस्त्वप्स्वेव मनसा त्रिर्जपेदघमर्षणम् ॥	013c  
पाप्मानं निर्दहेदेवमन्तर्भूतरजोमयम् ।	014a  
ज्ञानयुक्तेन मनसा सन्ततेन विचक्षणः ॥	014c  
कुणपामेध्यसंयुक्तं यद्वदच्छिद्रबन्धनम् ।	015a  
तद्वद्देहगतं विद्यादात्मानं देहबन्धनम् ॥	015c  
\'अमेध्यपूर्णं यद्भाण्डं श्लेष्मान्तकलिलावृतम् ।	016a  
नेच्छते वीक्षितुं भाण्डं कुतः स्प्रष्टुं प्रवर्तते ॥	016c  
देहभाण्डं मलैः पूर्णं बहिः स्वेदजलावृतम् ।	017a  
बीभत्सं नरनारीणां ज्ञानिनां नरकं मतम् ॥	017c  
छिद्रकुम्भो यथा स्रावं सृजते तद्गतं दृढम् ।	018a  
अन्तस्थं स्रंसते तद्वज्जलं देहेषु देहिनाम् ॥	018c  
श्लेष्माश्रुमूत्रकलिलं पुरीषं शुक्लमेव च ।	019a  
कफजालविनिर्यासः सरसश्चित्त मुञ्चय ॥\'	019c  
वातपित्तकफान्रक्तं त्वङ्मांसं स्नायुमस्थि च ।	020a  
मज्जां देहं सिराजालैस्तर्पयन्ति रसा नृणाम् ॥	020c  
दश विद्याद्धमन्योऽत्र पञ्चेन्द्रियगुणावहाः ।	021a  
याभिः सूक्ष्माः प्रजायन्ते धमन्योऽन्याः सहस्रशः ॥	021c  
एवमेताः सिरा नद्यो रसोदा देहसागरम् ।	022a  
तर्पयन्ति यथाकालमापगा इव सागरम् ॥	022c  
मध्ये च हृदयस्यैका सिरा तत्र मनोवहा ।	023a  
शुक्रं सङ्कल्पजं नॄणां सर्वगात्रैर्विमुञ्चति ॥	023c  
सर्वगात्रप्रतायिन्यस्तस्या ह्यनुगताः सिराः ।	024a  
नेत्रयोः प्रतिपद्यन्ते वहन्त्यस्तैजसं गुणम् ॥	024c  
पयस्यन्तर्हितं सर्पिर्यद्वन्निर्मथ्यते खजैः ।	025a  
शुक्रं निर्मथ्यते तद्वद्देहसङ्कल्पजैः खजैः ॥	025c  
स्वप्नेऽप्येवं यथाऽभ्येति मनः सङ्कल्पजं रजः ।	026a  
शुक्रमस्पर्शजं देहात्सृजन्त्यस्य मनोवहाः ॥	026c  
महर्षिर्भगवानत्रिर्वेद तच्छ्रुक्रसम्भवम् ।	027a  
नृबीजमिन्द्रदैवत्यं तस्मादिन्द्रियमुच्यते ॥	027c  
ये वै शुक्रगतिं विद्युर्भूतसङ्करकारिकाम् ।	028a  
विरागा दग्धदोषास्ते नाप्नुयुर्देहसम्भवम् ॥	028c  
गुणानां साम्यमागम्य मनसैव मनोवहम् ।	029a  
देहकर्म नुदन्प्राणानन्तकाले विमुच्यते ॥	029c  
भविता मनसो ज्ञानं मन एव प्रजायते ।	030a  
ज्योतिष्मद्विरजो नित्यं मन्त्रसिद्धं महात्मनाम् ॥	030c  
तस्मात्तदभिघाताय कर्म कुर्यादकल्मषम् ।	031a  
देहबीजं समुत्पन्नमस्मिन्कर्मणि विद्यते ॥	031c  
न स्मरेन्न प्रयुञ्जीत ज्ञानी तत्कर्म बुद्धिमान् ।	032a  
रजस्तमश्च हित्वेह न तिर्यग्गतिमाप्नुयात् ॥	032c  
तरुणाधिगतं ज्ञानं जरादुर्बलतां गतम् ।	033a  
विपक्वबुद्धिः कालेन आदत्ते मानसं बलम् ॥	033c  
\'एव पुत्रकलत्रेषु ज्ञातिसम्बन्धिबन्धुषु ।	034a  
आदत्ते हृदये कामं व्याध्यादिभिरभिप्लुतः ॥	034c  
यतस्ततः परिपतन्नविन्दन्सुखमण्वपि ।	035a  
बहुदुःखसमापन्नः पश्चान्निर्वेदमास्थितः ।	035c  
ज्ञानवृक्षं समाश्रित्य पश्चान्निर्वृतिमश्नुते ॥\'	035e  
सुदुर्गमिव पन्थानमतीत्य गुणबन्धनम् ।	036a  
यथा पश्येत्तथा दोषानतीत्यामृतमश्नुते ॥ 	036c  

इति श्रीमन्महाभारते शान्तिपर्वणि मोक्षधर्मपर्वणि षोडशाधिकद्विशततमोऽध्यायः ॥ 216 ॥

12-216-10 कन्यसीं कनीयसीम् ॥ 12-216-11 निगृह्णीयाच्चलं मन इति ध. पाठः ॥ 12-216-12 रजो रागः ॥ 12-216-20 सिरानाड्यस्तासां जालैः ॥ 12-216-21 धमन्यो नाड्यः । याभिः सूक्ष्माः प्रतायन्ते इति झ. पाठः ॥ 12-216-24 सर्वगात्रप्रवाहिन्यः इति ध. पाठः ॥ 12-216-25 खजैर्मन्थनदण्डैः । देहस्थात् सङ्कल्पात् खेभ्य इन्द्रियेभ्यश्च जातैः सङ्कल्पजैः खजैः स्त्रीदर्शनस्पर्शनादिभिः ॥ 12-216-26 शुक्रं सङ्कल्पजं देहात्सृजत्यस्य मनोवहा इति झ. पाठः ॥ 12-216-27 त्रिबीजमिन्द्रदैवत्यं इति झ. पाठः ॥ 12-216-31 तदभिघाताय मनोनाशाय । अकल्मषं निवृत्तिरूपम् ॥ 12-216-32 यथेष्टां गतिमाप्नुयात् इति झ. पाठः । तत्र यथा येन प्रकारेण इष्टां गतिं मोक्षम् ॥ 12-216-33 जरया दुर्बलता ताम् । तृतीया तत्कृतार्थेनेति समासः । मानसं बलं सङ्कल्पमादत्ते संहरति । काले पूर्वभाग्येन नतु दृष्टयोग्यतया ॥ 12-216-36 गुणा देहेन्द्रियादयस्तदेव बन्धनम् ॥
