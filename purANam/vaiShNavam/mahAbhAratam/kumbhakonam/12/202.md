अध्यायः 202

भीष्मेण युधिष्ठिरम् प्रति मनुबृहस्पतिसंवादानुवादः ॥ 1 ।
मनुरुवाच 	001  
यथा व्यक्तमिदं शेते स्वप्ने चरति चेतनम् ।	001a  
ज्ञानमिन्द्रियसंयुक्तं तद्वत्प्रेत्य भवाभवौ ॥	001c  
यथाऽम्भसि प्रसन्ने तु रूपं पश्यति चक्षुषा ।	002a  
तद्वत्प्रसन्नेन्द्रियवाञ्ज्ञेयं ज्ञानेन पश्यति ॥	002c  
स एव लुलिते तस्मिन्यथा रूपं न पश्यति ।	003a  
तथेन्द्रियाकुलीभावे ज्ञेयं ज्ञाने न पश्यति ॥	003c  
अबुद्धिरज्ञानकृता अबुद्ध्या दूष्यते मनः ।	004a  
दुष्टस्य मनसः पञ्च सम्प्रदुष्यन्ति मानसाः ॥	004c  
अज्ञानतृप्तो विषयेष्ववगाढो न पश्यति ।	005a  
स दृष्ट्वैव तु पूतात्मा विषयेभ्यो निवर्तते ॥	005c  
तर्षच्छेदो न भवति पुरुषस्येह कल्मषात् ।	006a  
निवर्तते तदा तर्षः पापमन्तर्गतं यदा ॥	006c  
\'अन्तर्गतेन पापेन दह्यमानेन चेतसा ।	007a  
शुभाशुभविकारेण न स भूयोऽभिजायते ॥\'	007c  
विषयेषु तु संसर्गाच्छाश्वतस्य तु संश्रयात् ।	008a  
मनसा चान्यथा काङ्क्षन्परं न प्रतिपद्यते ॥	008c  
ज्ञानमुत्पद्यते पुंसां क्षयात्पापस्य कर्मणः ।	009a  
अथादर्शतलप्रख्ये पश्यत्यात्मानमात्मनि ॥	009c  
प्रसृतैरिन्द्रियैर्दुःखी तैरेव नियतैः सुखी ।	010a  
तस्मादिन्द्रियचोरेभ्यो यच्छेदात्मानमात्मना ॥	010c  
इन्द्रियेभ्यो मनः पूर्वं बुद्धिः परतरा ततः ।	011a  
बुद्धेः परतरं ज्ञानं ज्ञानात्परतरं परम् ॥	011c  
अव्यक्तात्प्रसृतं ज्ञानं ततो बुद्धिस्ततो मनः ।	012a  
मनः श्रोत्रादिभिर्युक्तं शब्दादीन्साधु पश्यति ॥	012c  
यस्तांस्त्यजति शब्दादीन्सर्वाश्च व्यक्तयस्तथा ।	013a  
\'प्रसृतानीन्द्रियाण्येव प्रतिसंहरति कूर्मवत् ।\'	013c  
विमुञ्चत्याकृतिग्रामांस्तान्मुक्त्वाऽमृतमश्नुते ॥	013e  
उद्यन्हि सविता यद्वत्सृजते रश्मिमण्डलम् ।	014a  
\'दृश्यते मण्डलं तस्य न च दृश्येत मण्डली ।	014c  
तद्वद्देहस्तु सन्दृश्य आत्माऽदृश्यः परः सदा ॥	014e  
ग्रस्तं ह्युद्गिरते नित्यमुद्गीथं वेत्ति नित्यशः ।	015a  
बाल्ये रथाभ्यां योगेन तत्वज्ञानं तु सम्मतम् ॥\'	015c  
स एवास्तमुपागच्छंस्तदेवात्मनि यच्छति ।	016a  
\'आदत्ते सर्वभूतानां रसभूतं विकासवान् ॥\'	016c  
अन्तरात्मा तथा देहमाविश्येन्द्रियरश्मिभिः ।	017a  
प्राप्येन्द्रियगुणान्पञ्च सोऽस्तमावृत्त्य गच्छति ।	017c  
\'रश्मिमण्डलहीनस्तु न चासौ नास्ति तावता ॥\'	017e  
प्रणीतं कर्मणा मार्गं नीयमानः पुनः पुनः ।	018a  
प्राप्नोत्ययं कर्मफलं प्रवृत्तं धर्ममाप्तवान् ॥	018c  
विषया विनिवर्तन्ते निराहारस्य देहिनः ।	019a  
रसवर्जं रसोऽप्यस्य परं दृष्ट्वा निवर्तते ॥	019c  
बुद्धिः कर्मगुणैर्हीना यदा मनसि वर्तते ।	020a  
तदा सम्पद्यते ब्रह्म तत्रैव प्रलयं गतम् ॥	020c  
अस्पर्शनमशृण्वानमनास्वादमदर्शनम् ।	021a  
अघ्राणमवितर्कं च सत्वं प्रविशते परम् ॥	021c  
\'अव्यक्तात्प्रसृतं ज्ञानं ततो बुद्धिस्ततो मनः ।	022a  
आत्मनः प्रसृता बुद्धिरव्यक्तं ज्ञानमुच्यते ॥	022c  
तस्माद्बुद्धिः स्मृता तज्ज्ञैर्मनस्तस्मात्ततः स्मृतम् ।	023a  
तस्मादाकृतयः पञ्च मनः परममुच्यते ॥	023c  
तस्मात्परतरा बुद्धिर्ज्ञानं तस्मात्परं स्मृतम् ।	024a  
ततः सूक्ष्मस्ततो ह्यात्मा तस्मात्परतरं न च ।	024c  
इन्द्रियाणि निरीक्षन्ते मनसैतानि सर्वशः ॥\'	024e  
मनस्याकृतयो मग्ना मनस्त्वभिगतं मतिम् ।	025a  
मतिस्त्वभिगता ज्ञानं ज्ञानं चाभिगतं महत् ॥	025c  
नेन्द्रियैर्मनसः सिद्धिर्न बुद्धिं बुध्यते मनः ।	026a  
न बुद्धिर्बुध्यतेऽव्यक्तं सूक्ष्मं त्वेतानि पश्यति ॥ 	026c  

इति श्रीमन्महाभारते शान्तिपर्वणि मोक्षधर्मपर्वणि द्व्यधिकद्विशततमोऽध्यायः ॥ 202 ॥

12-202-5 अज्ञानदुष्टो विषयेष्ववगाढो न दृश्यते इति ध. पाठः ॥ 12-202-21 अघ्राणमवितर्षं चेति थ. पाठः ॥
