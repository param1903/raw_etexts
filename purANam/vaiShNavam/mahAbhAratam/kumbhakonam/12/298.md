अध्यायः 298

भीष्मेण युधिष्ठिरम् प्रति यथाविभवशक्तिधर्माचरणस्य श्रेयःसाधनताप्रतिपादकपराशरगीतानुवादः ॥ 1 ॥
पराशर उवाच 	001  
कः कस्य चोपकुरुते कश्च कस्मै प्रयच्छति ।	001a  
प्राणी करोत्ययं कर्म सर्वमात्मार्थमात्मना ॥	001c  
गौरवेण परित्यक्तं निःस्नेहं परिवर्जयेत् ।	002a  
सोदर्यं भ्रातरमपि किमुतान्यं पृथग्जनम् ॥	002c  
विशिष्टस्य विशिष्टाच्च तुल्यौ दानप्रतिग्रहौ ।	003a  
तयोः पुण्यतरं दानं तद्द्विजस्य प्रयच्छतः ॥	003c  
न्यायागतं धनं वर्णैर्न्यायेनैव विवर्धितम् ।	004a  
संरक्ष्यं यत्नमास्थाय धर्मार्थमिति निश्चयः ॥	004c  
न धर्मार्थी नृशंसेन कर्मणा धनमार्जयेत् ।	005a  
शक्तितः सर्वकार्याणि कुर्यान्नर्द्धिमनुस्मरन् ॥	005c  
अपो हि प्रयताः शीतास्तापिता ज्वलनेन वा ।	006a  
शक्तितोऽतिथये दत्त्वा क्षुधार्तायाऽश्नुते फलम् ॥	006c  
रन्तिदेवेन लोकेष्टा सिद्धिः प्राप्ता महात्मना ।	007a  
फलपत्रैरथो मूलैर्मुनीनर्चितवांश्च सः ॥	007c  
तैरेव फलपत्रैश्च स माठरमतोषयत् ।	008a  
तस्माल्लेभे परं स्थानं शैब्योऽपि पृथिवीपतिः ॥	008c  
देवतातिथिभृत्येभ्यः पितृभ्यश्चात्मनस्तथा ।	009a  
ऋणवाञ्जायते मर्त्यस्तस्मादनृणतां व्रजेत् ॥	009c  
स्वाध्यायेन महर्षिभ्यो देवेभ्यो यज्ञकर्मणा ।	010a  
पितृभ्यः श्राद्धदानेन नृणामभ्यर्चनेन च ॥	010c  
पाकशेषावहार्येण पालनेनात्मनोऽपि च ।	011a  
यथावद्भृत्यवर्गस्य चिकीर्षेत्कर्म आदितः ॥	011c  
प्रयत्नेन च संसिद्धा धनैरपि विवर्जिताः ।	012a  
सम्यग्घुत्वा हुतवहं मुनयः सिद्धिमागताः ॥	012c  
विश्वामित्रस्य पुत्रत्वमृचीकतनयोऽगमत् ।	013a  
ऋग्भिः स्तुत्वा महाबाहो देवान्वै यज्ञभागिनः ॥	013c  
गतः शुक्रत्वमुशना देवदेवप्रसादनात् ।	014a  
देवीं स्तुत्वा तु गगने मोदते तेजसा वृतः ॥	014c  
असितो देवलश्चैव तथा नारदपर्वतौ ।	015a  
कक्षीवाञ्जामदग्न्यश्च रामस्ताण्ड्यस्तथाऽऽत्मवान् ॥	015c  
वसिष्ठो जमदग्निश्च विश्वामित्रोऽत्रिरेव च ।	016a  
भरद्वाजो हरिश्मश्रुः कुण्डधारः श्रुतश्रवाः ॥	016c  
एते महर्षयः स्तुत्वा विष्णुमृग्भिः समाहिताः ।	017a  
लेभिरे तपसा सिद्धिं प्रसादात्तस्य धीमतः ॥	017c  
अनर्हाश्चार्हतां प्राप्ताः सन्तः स्तुत्वा तमेव ह ।	018a  
न तु वृद्धिमिहान्विच्छेत्कर्म कृत्वा जुगुप्सितम् ॥	018c  
येऽर्था धर्मेण ते सत्या येऽधर्मेण धिगस्तु तान् ।	019a  
धर्मं वै शाश्वतं लोके न जह्याद्धनकाङ्क्षया ॥	019c  
आहिताग्निर्हि धर्मात्मा यः स पुण्यकृदुत्तमः ।	020a  
वेदा हि सर्वे राजेन्द्र स्थितास्त्रिष्वग्निषु प्रभो ॥	020c  
स चाप्यग्न्याहितो विप्रः क्रिया यस्य न हीयते ।	021a  
श्रेयो ह्यनाहिताग्नित्वमग्निहोत्रं न निष्क्रियम् ॥	021c  
अग्निरात्मा च माता च पिता जनयिता तथा ।	022a  
गुरुश्च नरशार्दूल परिचर्या यथातथम् ॥	022c  
मानं त्यक्त्वा यो नरो वृद्धसेवी विद्वान्क्लीबः पश्यति प्रीतियोगात् ।	023a  
दाक्ष्येण हीनो धर्मयुक्तो न दान्तो लोकेऽस्मिन्वै पूज्यते सद्भिरार्यः ॥ 	023c  

इति श्रीमन्महाभारते शान्तिपर्वणि मोक्षधर्मपर्वणि अष्टनवत्यधिकद्विशततमोऽध्यायः ॥ 298 ॥

12-298-2 सोदर्यं वा सुतमपीति थ. ध. पाठः ॥ 12-298-8 स मातुरमतोषयदिति थ. ध ॥ 12-298-9 देवर्ष्यतिथिभृत्येभ्य इति थ. ध. पाठः ॥ 12-298-11 वाचा शेषावहार्येणेति झ. पाठः । चिकीर्षेद्धर्ममाश्रित इति ध. पाठः ॥ 12-298-14 मोदते यशसा वृत इति झ. पाठः ॥
