अध्यायः 056

भीष्मेण युधिष्ठिराय राजधर्मकथनम् ॥ 1 ॥
भीष्म उवाच 	001  
नित्योद्युक्तेन वै राज्ञा भवितव्यं युधिष्ठिर ।	001a  
प्रशस्यते न राजा हि नारीवोद्यमवर्जितः ॥	001c  
भगवानुशना चाह श्लोकमत्र विशाम्पते ।	002a  
तदिहैकमना राजन्गदतस्तं निबोध मे ॥	002c  
द्वाविमौ ग्रसते भूमिः सर्पो बिलशयानिव ।	003a  
राजानं चाविरोद्धारं ब्राह्मणं चाप्रवासिनम् ॥	003c  
तदेतन्नरशार्दूल हृदि त्वं कर्तुमर्हसि ।	004a  
सन्धेयानभिसन्धत्स्व विरोध्यांश्च विरोधय ॥	004c  
सप्ताङ्गस्य च राज्यस्य विपरीतं य आचरेत् ।	005a  
गुरुर्वा यदि वा मित्रं प्रतिहन्तव्य एव सः ॥	005c  
मरुत्तेन हि राज्ञा वै गीतः श्लोकः पुरातनः ।	006a  
राज्याधिकारे राजेन्द्र बृहस्पतिमतः पुरा ॥	006c  
गुरोरप्यवलिप्तस्य कार्याकार्यमजानतः ।	007a  
उत्पथं प्रतिपन्नस्य परित्यागो विधीयते ॥	007c  
बाहोः पुत्रेण राज्ञा च सगरेण च धीमता ।	008a  
असमञ्जः सुतो ज्येष्ठस्त्यक्तः पौरहितैषिणा ॥	008c  
असमञ्जः सरय्वां स पौराणां बालकान्नृप ।	009a  
न्यमज्जयदतः पित्रा निर्भर्त्स्य स विवासितः ॥	009c  
ऋषिणोद्दालकेनापि श्वेतकेतुर्महातपाः ।	010a  
मिथ्या विप्रानुपचरन्सन्त्यक्तो दयितः सुतः ॥	010c  
लोकरञ्जनमेवात्र राज्ञां धर्मः सनातनः ।	011a  
सत्यस्य रक्षणं चैव व्यवहारस्य चार्जवम् ॥	011c  
न हिंस्यात्परवित्तानि देयं काले च दापयेत् ।	012a  
विक्रान्तः सत्यवाक्क्षान्तो नृपो न चलते पथः ॥	012c  
गुप्तमन्त्रो जितक्रोधः शास्त्रार्थकृतनिश्चयः ।	013a  
धर्मे चार्थे च कामे च मोक्षे च सततं रतः ॥	013c  
त्रय्या संवृतमन्त्रश्च राजा भवितुर्महति ।	014a  
वृजिनं च नरेन्द्राणां नान्यच्चारक्षणात्परम् ॥	014c  
चातुर्वर्ण्यस्य धर्माश्च रक्षितव्या महीक्षिता ।	015a  
धर्मसङ्कररक्षा च राज्ञां धर्मः सनातनः ॥	015c  
न विश्वसेच्च नृपतिर्न चात्यर्थं च विश्वसेत् ।	016a  
षाड्गुण्यगुणदोषांश्च नित्यं बुद्ध्याऽवलोकयेत् ॥	016c  
अच्छिद्रदर्शी नृपतिर्नित्यमेव प्रशस्यते ।	017a  
त्रिवर्गे विदितार्थश्च युक्ताचारपथश्च यः ॥	017c  
कोशस्योपार्जनरतिर्यमवैश्रवणोपमः ।	018a  
वेत्ता च दशवर्गस्य स्थानवृद्धिक्षयात्मनः ॥	018c  
अभृतानां भवेद्भर्ता भृतानामन्ववेक्षकः ।	019a  
नृपतिः सुमुखश्च स्यात्स्मितपूर्वाभिभाषिता ॥	019c  
उपासिता च वृद्धानां जिततन्द्रिरलोलुपः ।	020a  
सतां वृत्ते स्थितमतिः सतां ह्याचारदर्शनः ॥	020c  
न चाददीत वित्तानि सतां हस्तात्कदाचन ।	021a  
असद्भ्यश्च समादाय सद्भ्यस्तु प्रतिपादयेत् ॥	021c  
स्वयं प्रहर्ता दाता च वश्यात्मा वश्यसाधनः ।	022a  
काले दाता च भोक्ता च शुद्धाचारस्तथैव च ॥	022c  
शूरान्भक्तानसंहार्यान्कुले जातानरोगिणः ।	023a  
शिष्टाञ्शिष्टाभिसम्बन्धान्मानिनोऽनवमानिनः ॥	023c  
विद्याविदो लोकविदः परलोकान्ववेक्षकान् ।	024a  
धर्मे च निरतान्साधूनचलानचलानिव ।	024c  
सहायान्सततं कुर्याद्राजा भूतिपरिष्कृतान् ।	025a  
तैश्च तुल्यो भवेद्भोगैश्छत्रमात्राज्ञयाऽधिकः ॥	025c  
प्रत्यक्षा च परोक्षा च वृत्तिश्चास्य भवेत्समा ।	026a  
एवं कुर्वन्नरेन्द्रो हि न खेदमिह विन्दति ॥	026c  
सर्वाभिशङ्की नृपतिर्यश्च सर्वहरो भवेत् ।	027a  
स क्षिप्रमनृर्जुर्लुब्धः स्वजनेनैव बाध्यते ॥	027c  
शुचिस्तु पृथिवीपालो लोकस्यानुग्रहे रतः ।	028a  
न पतत्यरिभिर्ग्रस्तः पतितश्चाधितिष्ठति ॥	028c  
अक्रोधनो ह्यव्यसनी मृदुदण्डो जितेन्द्रियः ।	029a  
राजा भवति भूतानां विश्वास्यो हिमवानिव ॥	029c  
प्राज्ञो न्यायगुणोपेतः पररन्ध्रेषु लालसः ।	030a  
सुदर्शः सर्ववर्णानां नयापनयवित्तथा ॥	030c  
क्षिप्रकारी जितक्रोधः सुप्रसादो महामनाः ।	031a  
अरोगप्रकृतिर्युक्तः क्रियावानविकत्थनः ॥	031c  
आरब्धान्येव कार्याणि न पर्यवसितान्यपि ।	032a  
यस्य राज्ञः प्रदृश्यन्ते स राजा राजसत्तमः ॥	032c  
पुत्रा इव पितुर्गेहे विषये यस्य मानवाः ।	033a  
निर्भया विचरिष्यन्ति स राजा राजसत्तमः ॥	033c  
अगूढविभवा यस्य पौरा राष्ट्रनिवासिनः ।	034a  
नयापनयवेत्तारः स राजा राजसत्तमः ॥	034c  
स्वधर्मनिरता यस्य जना विषयवासिनः ।	035a  
असङ्घातरता दान्ताः पाल्यमाना यथाविधि ॥	035c  
वश्या यत्ता विनीताश्च न च सङ्घर्षशीलिनः ।	036a  
विषये दानरुचयो नरा यस्य स पार्थिवः ॥	036c  
न यस्य कूटं कपटं न माया न च मत्सरः ।	037a  
विषये भूमिपालस्य तस्य धर्मः सनातनः ॥	037c  
यः सत्करोति ज्ञानानि श्रेयान्परहिते रतः ।	038a  
सतां वर्त्मानुगस्त्यागी स राजा स्वर्गमर्हति ॥	038c  
यस्य चाराश्च मन्त्राश्च नित्यं चैव कृताकृताः ।	039a  
न ज्ञायन्ते हि रिपुभिः स राजा राज्यमर्हति ॥	039c  
श्लोकद्वयं पुरा गीतं भार्गवेण महात्मना ।	040a  
आख्याते राजचरिते नृपतिं प्रति भारत ॥	040c  
राजानं प्रथमं विन्देत्ततो भार्यां ततो धनम् ।	041a  
राजन्यसति लोकेऽस्मिन्कुतो भार्या कुतो धनम् ॥	041c  
तद्राज्ये राज्यकामानां नान्यो धर्मः सनातनः ।	042a  
ऋते रक्षां तु विस्पष्टां रक्षा लोकस्य धारिणी ॥	042c  
प्राचेतसेन मनुना श्लोकौ चेमावुदाहृतौ ।	043a  
राजधर्मेषु राजेन्द्र ताविहैकमनाः शृणु ॥	043c  
षडेतान्पुरुषो जह्याद्भिन्नां नावमिवार्णवे ।	044a  
अप्रवक्तारमाचार्यमनधीयानमृत्विजम् ॥	044c  
अरक्षितारं राजानं भार्यां चाप्रियवादिनीम् ।	045a  
ग्रामकामं च गोपालं वनकामं च नापितम् ॥ 	045c  

इति श्रीमन्महाभारते शान्तिपर्वणि राजधर्मपर्वणि षट्पञ्चाशोऽध्यायः ॥ 56 ॥

12-56-3 अप्रवासिनं वेदाध्ययनार्थम् ॥ 12-56-5 सप्त स्वाम्यमात्यसुहृत्कोशराष्ट्रदुर्गबलानि अङ्गानि यस्य तस्य सप्ताङ्गस्य ॥ 12-56-12 न हिंस्यात् करार्थं क्षेत्रेषु धान्यानि रुद्धा वृष्ट्यादिना न नाशयेत् । देयं भृत्यानां वेतनम् ॥ 12-56-14 वृजिनं सङ्कटम् अरक्षणात् मन्त्रस्यागोपनादन्यन्नास्ति ॥ 12-56-15 धर्माणां सङ्करोव्यत्ययस्तस्मात्प्रजानां रक्षा धर्मसङ्कररक्षा ॥ 12-56-16 न विश्वसेत् । चात् विश्वसेदप्याप्तेषु । तेष्वपि अत्यर्थं न विश्वसेत् ॥ 12-56-23 शूरान्सहायान् कुर्यादिति तृतीयेनान्वयः । असंहार्यान्परैरप्रतार्यान् । शिष्टाभिसम्बन्धान् शिष्टपरिवारान् । अनवमानिनः अवमानं परस्याकुर्वतः ॥ 12-56-24 अचलान् स्थिरान् अचलानिव पर्वतानिव ॥ 12-56-25 छत्रमात्रेण सहिता या आज्ञा इदमित्थं कुरु इदं नेति तयाधिकः । अन्यत्सर्वं शूरैः समानं भुञ्जीत ॥ 12-56-32 सुपर्यवसितानि च इति झ. पाठः ॥ 12-56-35 असङ्घातरताः सङ्घाते शरीरे प्रीतिमन्तो न भवन्ति किन्तु तत्साध्ये धर्मे एवेत्यर्थः ॥ 12-56-36 सङ्घर्षः पराभिभवस्तच्छीलिनो न ॥ 12-56-37 कूटं दम्भः । कपटमनृतम् । मत्सरः परोत्कर्षासहिष्णुत्वम् ॥ 12-56-38 ज्ञेये परहिते इति झ. पाठः । ज्ञेयः पौरहिते इति थ. द. पाठः । राज्यमर्हतीति झ. पाठः । ज्ञानानि ज्ञानयुक्तान्पण्डितान् ॥ 12-56-39 कृता अप्यकृता इवेति कृताकृताः ॥ 12-56-41 प्रथमं श्रेष्ठम् असत्यशुभे ॥
