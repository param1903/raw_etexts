अध्यायः 030
नारदेन युधिष्ठिरम् प्रति सुवर्णष्ठीविचरितवर्णनम् ॥ 1 ॥
वैशम्पायन उवाच 	001  
ततो राजा पाण्डुसुतो नारदं प्रत्यभाषत ।	001a  
भगवञ्छ्रोतुमिच्छामि सुवर्णष्ठीविसम्भवम् ॥	001c  
एवमुक्तस्तु स मुनिर्धर्मराजेन नारदः ।	002a  
आचचक्षे यथावृत्तं सुवर्णष्ठीविनं प्रति ॥	002c  
नारद उवाच 	003  
एवमेतन्महाबाहो यथाऽयं केशवोऽब्रवीत् ।	003a  
कार्यस्यास्य तु यच्छेषं तत्ते वक्ष्यामि पृच्छतः ॥	003c  
अहं च पर्वतश्चैव स्वस्रीयो मे महामुनिः ।	004a  
वस्तुकामावभिगतौ सृञ्जयं जयतां वरम् ॥	004c  
तत्रावां पूजितौ तेन विधिदृष्टेन कर्मणा ।	005a  
सर्वकामैः सुविहितौ निवसावोऽस्य वेश्मनि ॥	005c  
व्यतिक्रान्तासु वर्षासु समये गमनस्य च ।	006a  
पर्वतो मामुवाचेदं काले वचनमर्थवत् ॥	006c  
आवामस्य नरेन्द्रस्य गृहे परमपूजितौ ।	007a  
उषितौ समये ब्रह्मंस्तद्विचिन्तय साम्प्रतम् ॥	007c  
ततोऽहमब्रुवं राजन्पर्वतं शुभदर्शनम् ।	008a  
सर्वमेतत्त्वयि विभो भागिनेयोपपद्यते ॥	008c  
वरेण च्छन्द्यतां राजा लभतां यद्यदिच्छति ।	009a  
आवयोस्तपसा सिद्धिं प्राप्नोतु यदि मन्यसे ॥	009c  
तत आहूय राजानं सृञ्जयं जयतां वरम् ।	010a  
पर्वतोऽनुमतो वाक्यमुवाच कुरुपुङ्गव ॥	010c  
प्रीतौ स्वो नृप सत्कारैर्भवदार्जवसम्भृतैः ।	011a  
आवाभ्यामभ्यनुज्ञातो वरं नृवर चिन्तय ॥	011c  
देवानामविहिंसायां न भवेन्मानुषे क्षमम् ।	012a  
तद्गृहाण महाराज पूजार्हो नौ मतो भवान् ॥	012c  
सृञ्जय उवाच 	013  
प्रीतौ भवन्तौ यदि मे कृतमेतावता मम ।	013a  
एष एव परो लाभो निर्वृत्तो मे महाफलः ॥	013c  
तमेवंवादिनं भूयः पर्वतः प्रत्यभाषत ।	014a  
शृणु राजन्सुसङ्कल्पं यत्ते हृदि चिरं स्थितम् ॥	014c  
अभीप्ससि सुतं वीरं वीर्यवन्तं दृढव्रतम् ।	015a  
आयुष्मतं महाभागं देवराजसमद्युतिम् ॥	015c  
भविष्यत्येष ते कामो न त्वायुष्मान्भविष्यति ।	016a  
देवराजाभिभूत्यर्थं सङ्कल्पो ह्येष ते हृदि ॥	016c  
सुवर्णष्ठीवनाच्चैव स्वर्णष्ठीवी भविष्यति ।	017a  
रक्ष्यश्च देवराजात्स देवराजसमद्युतिः ॥	017c  
तच्छ्रुत्वा सृञ्जयो वाक्यं पर्वतस्य महात्मनः ।	018a  
प्रसादयामास तदा नैतदेवं भवेदिति ॥	018c  
आयुष्मान्मे भवेत्पुत्रो भवतोस्तपसा मुने ।	019a  
न च तं पर्वतः किञ्चिदुवाचेन्द्रव्यपेक्षया ॥	019c  
तमहं नृपतिं दीनमब्रवं पुनरेव च ।	020a  
स्मर्तव्योऽस्मि महाराज दर्शयिष्यामि ते सुतम् ॥	020c  
अहं ते दयितं पुत्रं प्रेतराजवशं गतम् ।	021a  
पुनर्दास्यामि तद्रूपं मा शुचः पृथिवीपते ॥	021c  
एवमुक्त्वा तु नृपतिं प्रयातौ स्वो यथेप्सितम् ।	022a  
सृञ्जयश्च यथाकामं प्रविवेश स्वमन्दिरम् ॥	022c  
सृञ्जयस्याथ राजर्षेः कस्मिंश्चित्कालपर्यये ।	023a  
जज्ञे पुत्रो महावीर्यस्तेजसा प्रज्वलन्निव ॥	023c  
ववृधे स यथाकालं सरसीव महोत्पलम् ।	024a  
बभूव काञ्चनष्ठीवी यथार्थं नाम तस्य तत् ॥	024c  
तदद्भुततमं लोके पप्रथे कुरुसत्तम ।	025a  
बुबुधे तच्च देवेन्द्रो वरदानं मनीषिणोः ॥	025c  
ततः स्वाभिभवाद्भीतो बृहस्पतिमते स्थितः ।	026a  
कुमारस्यान्तरप्रेक्षी नित्यमेवाभ्यवर्तत ॥	026c  
चोदयामास तद्वज्रं दिव्यास्त्रं मूर्तिमत्स्थितम् ।	027a  
व्याघ्रो भूत्वा जहीमं त्वं राजपुत्रमिति प्रभो ॥	027c  
प्रवृद्धः किल वीर्येण मामेषोऽभिभविष्यति ।	028a  
सृञ्जयस्य सुतो वज्र यथैनं पर्वतोऽब्रवीत् ॥	028c  
एवमुक्तस्तु शक्रेण वज्रः परपुरञ्जयः ।	029a  
कुमारमन्तरप्रेक्षी नित्यमेवान्वपद्यत ॥	029c  
सृञ्जयोऽपि सुतं प्राप्य देवराजसमद्युतिम् ।	030a  
हृष्टः सान्तःपुरो राजा वननित्यो बभूव ह ॥	030c  
ततो भागीरथीतीरे कदाचिन्निर्जने वने ।	031a  
धात्रीद्वितीयो बालः स क्रीडार्थं पर्यधावत ॥	031c  
पञ्चवर्षकदेशीयो बालो नागेन्द्रविक्रमः ।	032a  
सहसोत्पतितं व्याघ्रमाससाद महाबलम् ॥	032c  
स बालस्तेन निष्पिष्टो वेपमानो नृपात्मजः ।	033a  
व्यसुः पपात मेदिन्यां ततो धात्री विचुक्रुशे ॥	033c  
हत्वा तु राजपुत्रं स तत्रैवान्तरधीयत ।	034a  
शार्दूलो देवराजस्य माययान्तर्हितस्तदा ॥	034c  
धात्र्यास्तु निनदं श्रुत्वा रुदत्याः परमार्तवत् ।	035a  
अभ्यधावत तं देशं स्वयमेव महीपतिः ॥	035c  
स ददर्श शयानं तं गतासुं पीतशोणितम् ।	036a  
कुमारं विगतानन्दं निशाकरमिव च्युतम् ॥	036c  
स तमुत्सङ्गमारोप्य परिपीडितवक्षसम् ।	037a  
पुत्रं रुधिरसंसिक्तं पर्यदेवयदातुरः ॥	037c  
ततस्ता मातरस्तस्य रुदत्यः शोककर्शिताः ।	038a  
अभ्यधावन्त तं देशं यत्र राजा स सृञ्जयः ॥	038c  
ततः स राजा सस्मार मामेव गतमानसः ।	039a  
तदाऽहं चिन्तनं ज्ञात्वा गतवांस्तस्य दर्शनम् ॥	039c  
मयैतानि च वाक्यानि श्रावितः शोकलालसः ।	040a  
यानि ते यदुवीरेण कथितानि महीपते ॥	040c  
सञ्जीवितश्चापि पुनर्वासवानुमते तदा ।	041a  
भवितव्यं तथा तच्च न तच्छक्यमतोऽन्यथा ॥	041c  
तत ऊर्ध्वं कुमारस्तु स्वर्णष्ठीवी महायशाः ।	042a  
चित्तं प्रसादयामास पितुर्मातुश्च वीर्यवान् ॥	042c  
कारयामास राज्यं च पितरि स्वर्गते नृप ।	043a  
वर्षाणां शतमेकं च सहस्रं भीमविक्रमः ॥	043c  
तत ईजे महायज्ञैर्बहुभिर्भूरिदक्षिणैः ।	044a  
तर्पयामास देवांश्च पितॄंश्चैव महाद्युतिः ॥	044c  
उत्पाद्य च बहून्पुत्रान्कुलसन्तानकारिणः ।	045a  
कालेन महता राजन्कालधर्ममुपेयिवान् ॥	045c  
स त्वं राजेन्द्र सञ्जातं शोकमेकं निवर्तय ।	046a  
यथा त्वं केशवः प्राह व्यासश्च सुमहातपाः ॥	046c  
पितृपैतामहं राज्यमास्थाय धुरमुद्वह ।	047a  
इष्ट्वा पुण्यैर्महायज्ञैरिष्टं लोकमवाप्स्यसि ॥ 	047c  

इति श्रीमन्महाभारते शान्तिपर्वणि राजधर्मपर्वणि त्रिंशोऽध्यायः ॥ 30 ॥*

* द्रोणपर्वणि स्वर्णष्ठीविचरितमन्यादृशमत्र पर्वणित्वन्यादृशम् । 12-30-7 साम्प्रतं कल्याणम् ॥ 12-30-12 न भवेन्मानुषक्षयमिति झ. पाठः । तत्र येन देवपीडा मनुष्यक्षयश्च न भवति तत्तादृशं वरं गृहाणेति भावः ॥ 12-30-16 देवराजविभूत्यर्थमिति ड. पाठः ॥
