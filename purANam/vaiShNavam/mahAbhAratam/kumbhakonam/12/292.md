अध्यायः 292

भीष्मेण युधिष्ठिरम् प्रति ज्ञानस्य दुःखादिनिवर्तकत्वप्रतिपादकनारदसमङ्गसंवादानुवादः ॥ 1 ॥
युधिष्ठिर उवाच	001  
शोकाद्दुःखाच्च मृत्योश्च त्रसन्ते प्राणिनः सदा ।	001a  
उभयं नो यथा न स्यात्तन्मे ब्रूहि पितामह ॥	001c  
भीष्म उवाच	002  
अत्राप्युदाहरन्तीममितिहासं पुरातनम् ।	002a  
नारदस्य च संवादं समङ्गस्य च भारत ॥	002c  
नारद उवाच	003  
उरसेव प्रणमसे बाहुभ्यां तरसीव च ।	003a  
सम्प्रहृष्टमना नित्यं विशोक इव लक्ष्यसे ॥	003c  
उद्वेगं न हि ते किञ्चित्सुसूक्ष्ममपि लक्षये ।	004a  
नित्यतृप्त इव स्वस्थो बालवच्च विचेष्टसे ॥	004c  
समङ्ग उवाच	005  
भूतं भव्यं भविष्यच्च सर्वभूतेषु नारद ।	005a  
तेषां तत्त्वानि जानामि ततो न विमना ह्यहम् ॥	005c  
उपक्रमानहं वेद पुनरेव फलोदयान् ।	006a  
लोके फलानि चित्राणि ततो न विमना ह्यहम् ॥	006c  
अनाथाश्चाप्रतिष्ठाश्च गतिमन्तश्च नारद ।	007a  
अन्धा जडाश्च जीवन्ति पश्यास्मानपि जीवतः ॥	007c  
विहितेनैव जीवन्ति अरोगाङ्गा दिवौकसः ।	008a  
बलवन्तोऽबलाश्चैव तद्वदस्मान्सभाजय ॥	008c  
सहस्रिणोऽपि जीवन्ति जीवन्ति शतिनस्तथा ।	009a  
शाकेन चान्ये जीवन्ति पश्यास्मानपि जीवतः ॥	009c  
यदा न शोचेमहि किं नु नः स्याद्धर्मेण वा नारद कर्मणा वा ।	010a  
कृतान्तवश्यानि यदा सुखानि दुःखानि वा यन्न विधर्षयन्ति ॥	010c  
यस्मै प्राज्ञाः कथयन्ते मनुष्याः प्रज्ञामूलं हीन्द्रियाणां प्रसादः ।	011a  
मुह्यन्ति शोचन्ति तथेन्द्रियाणि प्रज्ञालाभो नास्ति मूढेन्द्रियस्य ॥	011c  
मूढस्य दर्पः स पुनर्मोह एव मूढस्य नायं न परोऽस्ति लोकः ।	012a  
न ह्येव दुःखानि सदा भवन्ति सुखस्य वा नित्यशो लाभ एव ॥	012c  
भावात्मकं सम्परिवर्तमानं न मादृशः सञ्ज्वरं जातु कुर्यात् ।	013a  
इष्टान्भोगान्नानुरुध्येत्सुखं वा न चिन्तयेद्दुःखमभ्यागतं वा ॥	013c  
समाहितो न स्पृहयेत्परेषां नानागतं चाभिनन्देच्च लाभम् ।	014a  
न चापि हृष्येद्विपुलेऽर्थलाभे तथाऽर्थनाशे च न वै विषीदेत् ॥	014c  
न बान्धवा न च वित्तं न कौल्यं न च श्रुतं न च मन्त्रा न वीर्यम् ।	015a  
दुःखान्त्रातुं सर्व एवोत्सहन्ते परत्र शीलेन तु यान्ति शान्तिम् ॥	015c  
नास्ति बुद्धिरयुक्तस्य नायोगाद्विन्दते सुखम् ।	016a  
धृतिश्च दुःखत्यागश्चेत्युभयं तु सुखं नृप ॥	016c  
प्रियं हि हर्षजननं हर्ष उत्सेकवर्धनः ।	017a  
उत्सेको नरकायैव तस्मात्तान्सन्त्यजाम्यहम् ॥	017c  
एताञ्शोकभयोत्सेकान्मोहनान्सुखदुःखयोः ।	018a  
पश्यामि साक्षिवल्लोके देहस्यास्य विचेष्टनात् ॥	018c  
अर्थकामौ परित्यज्य विशोको विगतज्वरः ।	019a  
तृष्णामोहौ तु सन्त्यज्य चरामि पृथिवीमिमाम् ॥	019c  
न च मृत्योर्न चाधर्मान्न लोभान्न कुतश्चन ।	020a  
पीतामृतस्येवात्यन्तमिह वामुत्र वा भयम् ॥	020c  
एतद्ब्रह्मन्विजानामि महत्कृत्वा तपोऽव्ययम् ।	021a  
तेन नारद सम्प्राप्तो न मां शोकः प्रबाधते ॥ 	021c  

इति श्रीमन्महाभारते शान्तिपर्वणि मोक्षधर्मपर्वणि द्विनवत्यधिकद्विशततमोऽध्यायः ॥ 292 ॥

12-292-8 पशवोऽपि हि जीवन्तीति तद्वदस्मान्विभावयेति च ध. पाठः ॥ 12-292-10 दुःखानि चार्थं न विवर्धयन्तीति ध. पाठः ॥ 12-292-11 यत्प्रज्ञानं कथयन्ते इति थ. पाठः ॥ 12-292-16 नायोगे विन्दते सुखमिति । मतिः सुखं च योगः स्यादुभयं न सुखोदयमिति च झ. पाठः ॥
