अध्यायः 134

भीष्मेण युधिष्ठिरम् प्रति बलप्रशंसनम् ॥ 1 ॥ तथा पापकारिणां तत्परिहारोपायकथनम् ॥ 2 ॥
भीष्म उवाच 	001  
\'अत्राप्युदाहरन्तीममितिहासं पुरातनम् ।\'	001a  
अत्र कामन्दवचनं कीर्तयन्ति पुराविदः ।	001c  
प्रत्यक्षावेव धर्मार्थौ क्षत्रियस्य विजानतः ॥	001e  
तौ तु न व्यवधातव्यौ परोक्षा धर्मयातना ।	002a  
अधर्मो धर्म इत्येतद्यथा वृक्षफलं तथा ॥	002c  
धर्माधर्मफले जातु ददर्शेह न कश्चन ।	003a  
बुभूषेद्बलमेवैतत्सर्वं बलवतो वशे ॥	003c  
श्रियं बलममात्यांश्च बलवानिह विन्दति ।	004a  
यो ह्यनाढ्यः स पतितस्तदुच्छिष्टं यदल्पकम् ॥	004c  
बह्वपथ्ये बलवति न किञ्चित्क्रियते भयात् ।	005a  
उभौ सत्याधिकारौ तौ त्रायेते महतो भयात् ॥	005c  
अति धर्माद्बलं मन्ये बलाद्धर्मः प्रवर्तते ।	006a  
बले प्रतिष्ठितो धर्मो धरण्यामिव जङ्गमः ॥	006c  
धूमो वायोरिव वशे बलं धर्मोऽनुवर्तते ।	007a  
अनीश्वरो बलं धर्मो द्रुमं वल्लीव संश्रिता ॥	007c  
वशे बलवतां धर्मः सुखं भोगवतामिव ।	008a  
नास्त्यसाध्यं बलवतां सर्वं बलवता जितम् ॥	008c  
दुराचारः क्षीणबलः परिमाणं न गच्छति ।	009a  
अथ तस्मादुद्विजते सर्वो लोको वृकादिव ॥	009c  
अपध्वस्तो ह्यवमतो दुःखं जीवति जीवितम् ।	010a  
जीवितं यदधिक्षिप्तं यथैव मरणं तथा ॥	010c  
यदेवमाहुः पापेन चारित्रेण विवक्षितम् ।	011a  
सुभृशं तप्यते तेन वाक्शल्येन परिक्षतः ॥	011c  
अत्रैतदाहुराचार्याः पापस्य परिमोक्षणे ।	012a  
त्रयीं विद्यामुपासीत तथोपासीत वै द्विजान् ॥	012c  
प्रसादयेन्मधुरया वाचा चाप्यथ कर्मणा ।	013a  
महामनाश्चैव भवेद्विवहेच्च महाकुले ॥	013c  
इत्यस्तीति वदेदेव परेषां कीर्तयेद्गुणान् ।	014a  
जपेदुदकशीलः स्यात्पेशलो नातिजल्पकः ॥	014c  
ब्रह्म क्षत्रं सम्प्रविशेद्बहु कृत्वा सुदुष्करम् ।	015a  
उच्यमानो हि लोकेन बहु तत्तदचिन्तयन् ॥	015c  
उपप्राप्यैवमाचारं क्षिप्रं बहुमतो भवेत् ।	016a  
सुखं च वित्तं भुञ्जीत वृत्तेनैकेन गोपयेत् ॥	016c  
\'अपि तेभ्यो मृगान्हत्वा नयेच्च सततं वने ।	017a  
यस्मिन्न प्रतिगृह्णन्ति दस्युभोजनशङ्कया ।\'	017c  
लोके च लभते पूजां परत्रेह महत्फलम् ॥ 	017e  

इति श्रीमन्महाभारते शान्तिपर्वणि आपद्धर्मपर्वणि चतुस्त्रिंशदधिकशततमोऽध्यायः ॥ 134 ॥

12-134-2 यथा वृकपदं तथेति झ. द. पाठः ॥ 12-134-6 अति अतिशयितम् ॥ 12-134-10 अपध्वस्तः ऐश्वर्याच्च्युतः ॥ 12-134-12 अत्राधर्मेण धनार्जने कृते सति ॥
