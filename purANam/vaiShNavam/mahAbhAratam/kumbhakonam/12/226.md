अध्यायः 226

भीष्मेण युधिष्ठिरम् प्रति तपउपवासादिनिरूपणम् ॥ 1 ॥
युधिष्ठिर उवाच 	001  
द्विजातयो व्रतोपेता यदिदं भुञ्जते हविः ।	001a  
अन्नं ब्राह्मणकामाय कथमेतत्पितामह ॥	001c  
भीष्म उवाच 	002  
अवेदोक्तव्रतोपेता भुञ्जानाः कार्यकारिणः ।	002a  
वेदोक्तेषु च भुञ्जाना व्रतलुब्धा युधिष्ठिर ॥	002c  
युधिष्ठिर उवाच 	003  
यदिदं तप इत्याहुरुपवासं पृथग्जनाः ।	003a  
एतत्तपो महाराज उताहो किं तपो भवेत् ॥	003c  
भीष्म उवाच 	004  
मासपक्षोपवासेन मन्यन्ते यत्तपो जनाः ।	004a  
आत्मतन्त्रोपघातस्तु न तपस्तत्सतां मतम् ॥	004c  
त्यागश्च सन्नतिश्चैव शिष्यते तप उत्तमम् ।	005a  
सदोपवासी स भवेद्ब्रह्मचारी सदा भवेत् ॥	005c  
मुनिश्च स्यात्सदा विप्रो दैवतं च सदा भवेत् ।	006a  
कुटुम्बिको धर्मपरः सदाऽस्वप्नश्च भारत ॥	006c  
अमांसादी सदा च स्यात्पवित्री च सदा भवेत् ।	007a  
अमृताशी सदा च स्यान्न च स्याद्विषभोजनः ॥	007c  
विघसाशी सदा च स्यात्सदा चैवातिथिप्रियः ।	008a  
[श्रद्दधानः सदा च स्याद्देवताद्विजपूजकः] ॥	008c  
युधिष्ठिर उवाच 	009  
कथं सदोपवासी स्याद्ब्रह्मचारी कथं भवेत् ।	009a  
विघसाशी कथं च स्यात्सदा चैवातिथिप्रियः ॥	009c  
भीष्म उवाच 	010  
अन्तरा प्रातराशं च सायमाशं तथैव च ।	010a  
सदोपवासी स भवेद्यो न भुङ्क्तेऽन्तरा पुनः ॥	010c  
भार्यां गच्छन्ब्रह्मचारी ऋतौ भवति ब्राह्मणः ।	011a  
ऋतवादी भवेन्नित्यं ज्ञाननित्यश्च यो नरः ॥	011c  
न भक्षयेद्वृथा मांसममांसाशी भवत्यपि ।	012a  
दाननित्यः पवित्री स्यादस्वप्नश्च दिवाऽस्वपन् ॥	012c  
भृत्यातिथिषु यो भुङ्क्ते भुक्तवत्सु सदा नरः ।	013a  
अमृतं केवलं भुङ्क्ते इति विद्धि युधिष्ठिर ॥	013c  
अभुक्तवत्सु भुञ्जानो विषमश्नाति वै द्विजः ।	014a  
अदत्त्वा योऽतिथिभ्योऽन्नं न भुङ्क्ते सोतिथिप्रियः ||	014c  
\'अभुक्त्वा दैवतेभ्यश्च यो न भुङ्क्ते सदैवतम् |\'	015a  
देवताभ्यः पितृभ्यश्च भृत्येभ्योऽतिथिभिः सह ।	015c  
अवशिष्टं तु योऽश्नाति तमाहुर्विघसाशिनम् ॥	015e  
तेषां लोका ह्यपर्यन्ताः सदने ब्रह्मणा सह ।	016a  
उपस्थिताश्चाप्सरोभिः परियान्ति दिवौकसः ॥	016c  
देवताभिश्च ये सार्धं पितृभ्यश्चोपभुञ्जते ।	017a  
रमन्ते पुत्रपौत्रैश्च तेषां गतिरनुत्तमा ॥ 	017c  

इति श्रीमन्महाभारते शान्तिपर्वणि मोक्षधर्मपर्वणि षड्विंशत्यधिकद्विशततमोऽध्यायः ॥ 226 ॥

12-226-1 द्विजातयस्त्रैवर्णिकाः । हविर्देवताशेषम् ॥ 12-226-2 भुज्जाना अभोज्यं मांसादीति शेषः । कार्यकारिणः कामाचारवन्तः । इहैव पतिता इत्यर्थः । व्रतलुब्धा दीक्षोक्तफलानुरागिणः स्वर्गं प्राप्य पतिष्यन्तीत्यर्थः ॥ 12-226-4 आत्मतन्त्रमात्मविद्या तस्या उपघातो विघ्नः ॥ 12-226-5 भूतभयङ्करकर्मसन्न्यासस्त्यागः । सन्नतिर्भूताराधनम् ॥ 12-226-7 अमृताशी सदा च स्याद्देवतातिथिपूजकः इति झ. ड. पाठः ॥ 12-226-9 अतिथिर्वैश्वदेवान्ते प्राप्तः ॥ 12-226-12 वृथा देवपितृशेषं विना ॥ 12-226-14 अभुक्तवत्सु नाश्नानः सततं यस्तु वैद्विजः । अभोजनेन तेनास्य जितः स्वर्गो भवत्युतेति झ. पाठः ॥
