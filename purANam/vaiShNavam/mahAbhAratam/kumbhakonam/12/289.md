अध्यायः 289

दक्षयज्ञे भागालाभेन रुष्टस्य रुद्रस्य ललाटतटोद्गतस्वेदादग्निरूपज्वरोत्पत्तिः ॥ 1 ॥ ब्रह्मवचनाद्रुद्रेण ज्वरस्य पृथिव्यादिषु विभजनम् ॥ 2 ॥
युधिष्ठिर उवाच 	001  
पितामह महाप्राज्ञ सर्वशास्त्रविशारद ।	001a  
अस्मिन्वृत्रवधे तात विवक्षा मम जायते ॥	001c  
ज्वरेण मोहितो वृत्रः कथितस्ते जनाधिप ।	002a  
निहतो वासवेनेह वज्रेणेति ममानघ ॥	002c  
कथमेष महाप्राज्ञ ज्वरः प्रादुर्बभूव ह ।	003a  
ज्वरोत्पत्तिं निपुणतः श्रोतुमिच्छाम्यहं प्रभो ॥	003c  
भीष्म उवाच 	004  
शृणु राजञ्ज्वरस्येमं सम्भवं लोकविश्रुतम् ।	004a  
विस्तरं चास्य वक्ष्यामि यादृशश्चैव भारत ॥	004c  
पुरा मेरोर्महाराज शृङ्गं त्रैलोक्यविश्रुतम् ।	005a  
ज्योतिष्कं नाम सावित्रं सर्वरत्नविभूषितम् ॥	005c  
अप्रमेयमनाधृष्यं सर्वलोकेषु भारत ।	006a  
तत्र देवो गिरितटे हेमधातुविभूषिते ॥	006c  
पर्यङ्क इव विभ्राजन्नुपविष्टो बभूव ह ।	007a  
शैलराजसुता चास्य नित्यं पार्श्वे स्थिता बभौ ।	007c  
तथा देवा महात्मानो वसवश्चामितौजसः ॥	007e  
तथैव च महात्मानावश्विनौ भिषजां वरौ ।	008a  
तथा वैश्रवणो राजा गुह्यकैरभिसंवृतः ॥	008c  
यक्षाणामीश्वरः श्रीमान्कैलासनिलयः प्रभुः ।	009a  
\'शङ्खपद्मनिधिभ्यां च लक्ष्म्या परमया सह ।\'	009c  
उपासन्त महात्मानमुशना च महाकविः ॥	009e  
सनत्कुमारप्रमुखास्तथैव च महर्षयः ।	010a  
अङ्गिरः प्रमुखाश्चैव तथा देवर्षयोऽपरे ॥	010c  
विश्वावसुश्च गन्धर्वस्तथा नारदपर्वतौ ।	011a  
अप्सरोगणसङ्घाश्च समाजग्मुरनेकशः ॥	011c  
ववौ सुखः शिवो वायुर्नानागन्धवहः शुचिः ।	012a  
सर्वर्तुकुसुमोपेताः पुष्पवन्तो द्रुमास्तथा ॥	012c  
तथा विद्याधराश्चैव सिद्धाश्चैव तपोधनाः ।	013a  
महादेवं पशुपतिं पर्युपासन्त भारत ॥	013c  
भूतानि च महाराज नानारूपधराण्यथ ।	014a  
राक्षसाश्च महारौद्राः पिशाचाश्च महाबलाः ॥	014c  
बहुरूपधरा हृष्टा नानाप्रहरणोद्यताः ।	015a  
देवस्यानुचरास्तत्र तस्थिरे चानलोपमाः ॥	015c  
नन्दी च भगवांस्तत्र देवस्यानुमते स्थितः ।	016a  
प्रगृह्य ज्वलितं शूलं दीप्यमानं स्वतेजसा ॥	016c  
गङ्गा च सरितां श्रेष्ठा सर्वतीर्थजलोद्भवा ।	017a  
पर्युपासत तं देवं रूपिणी कुरुनन्दन ॥	017c  
स एवं भगवांस्तत्र पूज्यमानः सुरर्षिभिः ।	018a  
देवैश्च सुमहातेजा महादेवो व्यतिष्ठत ॥	018c  
कस्यचित्त्वथ कालस्य दक्षो नाम प्रजापतिः ।	019a  
पूर्वोक्तेन विधानेन यक्ष्यमाणोऽन्वपद्यत ॥	019c  
ततस्तस्य मखं देवाः सर्वे शक्रपुरोगमाः ।	020a  
गमनाय समागम्य बुद्धिमापेदिरे तदा ॥	020c  
ते विमानैर्महात्मानो ज्वलनार्कसमप्रभैः ।	021a  
देवस्यानुमतेऽगच्छन्गङ्गाद्वारमिति श्रुतिः ॥	021c  
प्रस्थिता देवता दृष्ट्वा शैलराजसुता तदा ।	022a  
उवाच वचनं साध्वी देवं पशुपतिं पतिम् ॥	022c  
भगवन्क्वनु यान्त्येते देवाः शक्रपुरोगमाः ।	023a  
ब्रूहि तत्त्वेन तत्त्वज्ञ संशयो मे महानयम् ॥	023c  
महेश्वर उवाच 	024  
दक्षो नाम महाभागे प्रजानां पतिरुत्तमः ।	024a  
हयमेधेन यजते तत्र यान्ति दिवौकसः ॥	024c  
उमोवाच 	025  
यज्ञमेतं महादेव किमर्थं नाधिगच्छति ।	025a  
केन वा प्रतिषेधेन गमनं ते न विद्यते ॥	025c  
महेश्वर उवाच 	026  
सुरैरेव महाभागे पूर्वमेतदनुष्ठितम् ।	026a  
यज्ञेषु सर्वेषु मम न भाग उपकल्पितः ॥	026c  
पूर्वोपायोपपन्नेन मार्गेण वरवर्णिनि ।	027a  
न मे सुराः प्रयच्छन्ति भागं यज्ञस्य धर्मतः ॥	027c  
उमोवाच 	028  
भगवन्सर्वभूतेषु प्रभावाभ्यधिको गुणैः ।	028a  
अजय्यश्चाप्यधृष्यश्च तेजसा यशसा श्रिया ॥	028c  
अनेन ते महाभाग प्रतिषेधेन भागतः ।	029a  
अतीव दुःखमुत्पन्नं वेपथुश्च ममानघ ॥	029c  
भीष्म उवाच 	030  
एवमुक्त्वा तु सा देवी देवं पशुपतिं पतिम् ।	030a  
तूष्णीम्भूताऽभवद्राजन्दह्यमानेन चेतसा ॥	030c  
अथ देव्या मतं ज्ञात्वा हृद्गतं यच्चिकीर्षितम् ।	031a  
स समाज्ञापयामास तिष्ठ त्वमिति नन्दिनम् ॥	031c  
ततो योगबलं कृत्वा सर्वयोगेश्वरेश्वरः ।	032a  
तं यज्ञं स महातेजा भीमैरनुचरैस्तदा ॥	032c  
सहसा घातयामास देवदेवः पिनाकधृत् ।	033a  
केचिन्नादानमुञ्चन्त केचिद्धासांश्च चक्रिरे ॥	033c  
रुधिरेणापरे राजंस्तत्राग्निं समवाकिरन् ।	034a  
केचिद्यूपान्समुत्पाट्य व्याक्षिपन्विकृताननाः ॥	034c  
आस्यैरन्ये चाग्रसन्त तथैव परिचारकान् ।	035a  
ततः स यज्ञो नृपतेर्वध्यमानः समन्ततः ॥	035c  
आस्थाय मृगरूपं वै स्वमेवाभ्यगमत्तदा ।	036a  
तं तु यज्ञं तथारूपं गच्छन्तमुपलभ्य सः ॥	036c  
धनुरादाय बाणेन तदान्वसरत प्रभुः ।	037a  
ततस्तस्य सुरेशस्य क्रोधादमिततेजसः ॥	037c  
ललाटात्प्रसृतो घोरः स्वेदबिन्दुर्बभूव ह ।	038a  
तस्मिन्पतितमात्रे च स्वेदबिन्दौ तदा भुवि ॥	038c  
प्रादुर्बभूव सुमहानग्निः कालानलोपमः ।	039a  
तत्र चाजायत तदा पुरुषः पुरुषर्षभ ॥	039c  
ह्रस्वोऽतिमात्रं रक्ताक्षो हरिश्मश्रुर्विभीषणः ।	040a  
ऊर्ध्वकेशोऽतिरोमाङ्गः श्येनोलूकस्तथैव च ॥	040c  
करालकृष्णवर्णश्च रक्तवासास्तथैव च ।	041a  
तं यज्ञं सुमहासत्वोऽदहत्कक्षमिवानलः ॥	041c  
व्यचरत्सर्वतो देवान्प्राद्रवत्स ऋषींस्तथा ।	042a  
देवाश्चाप्याद्रवन्सर्वे ततो भीता दिशो दश ॥	042c  
तेन तस्मिन्विचरता पुरुषेण विशाम्पते ।	043a  
पृथिवी ह्यचलद्राजन्नतीव भरतर्षभ ॥	043c  
हाहाभूतं जगत्सर्वमुपलक्ष्य तदा प्रभुः ।	044a  
पितामहो महादेवं दर्शयन्प्रत्यभाषत ॥	044c  
ब्रह्मोवाच 	045  
भवतोपि सुराः सर्वे भागं दास्यन्ति वै प्रभो ।	045a  
क्रियतां प्रतिसंहारः सर्वदेवेश्वर त्वया ॥	045c  
इमा हि देवताः सर्वा ऋषयश्च परन्तप ।	046a  
तव क्रोधान्महादेव न शान्तिमुपलेभिरे ॥	046c  
यश्चैष पुरुषो जातः स्वेदात्ते विबुधोत्तम ।	047a  
ज्वरो नामैष धर्मज्ञ लोकेषु प्रचरिष्यति ॥	047c  
एकीभूतस्य न त्वस्य धारणे तेजसः प्रभो ।	048a  
समर्था सकला पृथ्वी बहुधा सृज्यतामयम् ॥	048c  
इत्युक्तो ब्रह्मणा देवो भागे चापि प्रकल्पिते ।	049a  
भगवन्तं तथेत्याह ब्रह्माणममितौजसम् ॥	049c  
परां च प्रीतिमगमदुत्स्मयंश्च पिनाकधृत् ।	050a  
अवाप च तदा भागं यथोक्तं ब्रह्मणा भवः ॥	050c  
ज्वरं च सर्वधर्मज्ञो बहुधा व्यसृजत्तदा ।	051a  
शान्त्यर्थं सर्वभूतानां शृणु तच्चापि पुत्रक ॥	051c  
शीर्षाभितापो नागानां पर्वतानां शिलाजतु ।	052a  
अपां तु नीलिकां विद्धि निर्मोकं भुजगेषु च ॥	052c  
खोरकः सौरभेयाणामूषरं पृथिवीतले ।	053a  
पशूनामपि धर्मज्ञ दृष्टिप्रत्यवरोधनम् ॥	053c  
रन्ध्रागतमथाश्वानां शिखोद्भेदश्च बर्हिणाम् ।	054a  
नेत्ररोगः कोकिलानां ज्वरः प्रोक्तो महात्मना ॥	054c  
अवीनां पित्तभेदश्च सर्वेषामिति नः श्रुतम् ।	055a  
शुकानामपि सर्वेषां हिक्किका प्रोच्यते ज्वरः ॥	055c  
शार्दूलष्वथ धर्मज्ञ श्रमो ज्वर इहोच्यते ।	056a  
मानुषेषु तु धर्मज्ञ ज्वरो नामैष विश्रुतः ॥	056c  
मरणे जन्मनि तथा मध्ये चाविशते नरम् ।	057a  
एतन्माहेश्वरं तेजो ज्वरो नाम सुदारुणः ॥	057c  
नमस्यश्चैव मान्यश्च सर्वप्राणिभिरीश्वरः ।	058a  
अनेन हि समाविष्टो वृत्रो धर्मभूतां वरः ॥	058c  
व्यजृम्भत ततः शक्रस्तस्मै वज्रमवासृजत् ।	059a  
प्रविश्य वज्रं वृत्रं च दारयामास भारत ॥	059c  
दारितश्च स वज्रेण महायोगी महासुरः ।	060a  
जगाम परमं स्थानं विष्णोरमिततेजसः ॥	060c  
विष्णुभक्त्या हि तेनेदं जगद्व्याप्तमभूत्पुरा ।	061a  
तस्माच्च निहतो युद्धे विष्णोः स्थानमवाप्तवान् ॥	061c  
इत्येष वृत्रमाश्रित्य ज्वरस्य महतो मया ।	062a  
विस्तरः कथितः पुत्र किमन्यत्प्रब्रवीमि ते ॥	062c  
इमां ज्वरोत्पत्तिमदीनमानसः पठेत्सदा यः सुसमाहितो नरः ।	063a  
विमुक्तरोगः स सुखी मुदा युतो लभेत कामान्स यथा मनीषितान् ॥ 	063c  

इति श्रीमन्महाभारते शान्तिपर्वणि मोक्षधर्मपर्वणि एकोननवत्यधिकद्विशततमोऽध्यायः ॥ 289 ॥

12-289-6 सिद्धं लोकेषु भारतेति ट. थ. पाठः ॥ 12-289-15 तस्थिरे चाचलोपमा इति ध. पाठः ॥ 12-289-21 ज्वलितैर्ज्वलनप्रभैरिति ट. थ. ध. पाठः ॥ 12-289-26 सर्वमेतदनुष्ठितमिति ट. ध. पाठः ॥ 12-289-28 प्रभवस्यधिको गुणैरिति ध. पाठः ॥ 12-289-32 सर्वलोकमहेश्वर इति ध. पाठः ॥ 12-289-36 आधाय मृगरूपम् इति ध. पाठः ॥ 12-289-40 ऊर्ध्वकेशोतिरिक्ताङ्ग इति थ. पाठः ॥ 12-289-44 हाहाभूते प्रवृत्ते तु नादे लोकभयङ्करे इति ट. ध. पाठः ॥ 12-289-52 शिलाजतु धातुविशेषः । नीलिका शैवालम् ॥ 12-289-53 खोरकः पशूनां पादरोगः ॥ 12-289-54 रन्ध्रागतम् अश्वगलरन्ध्रगतं मांसखण्डम् । रन्ध्रोद्रमनमश्वानामिति ट. थ. पाठः । रन्ध्रोद्भवश्च मत्स्यानामिति ध. पाठः ॥ 12-289-55 पित्तभेदश्च सर्वेषां प्राणिनामिति नः श्रुतमिति ट. ध. पाठः ॥
