अध्यायः 029
कृष्णेन युधिष्ठिरम् प्रति नारदपर्वतोपाख्यानकथनम् ॥ 1 ॥
युधिष्ठिर उवाच 	001  
स कथं काञ्चनष्ठीवी सृञ्जयस्य सुतोऽभवत् ।	001a  
पर्वतेन किमर्थं वा दत्तस्तेन ममार च ॥	001c  
यदा वर्षसहस्रायुस्तदा भवति मानवः ।	002a  
कथमप्राप्तकौमारः सृञ्जयस्य सुतो मृतः ॥	002c  
उताहो नाममात्रं वै सुवर्णष्ठीविनोऽभवत् ।	003a  
कथं वा काञ्चनष्ठीवीत्येतदिच्छामि वेदितुम् ॥	003c  
श्रीकृष्ण उवाच 	004  
अत्र ते वर्णयिष्यामि यथावृत्तं जनेश्वर ।	004a  
नारदः पर्वतश्चैव द्वावृषी लोकसत्तमौ ॥	004c  
मातुलो भागिनेयश्च देवलोकादिहागतौ ।	005a  
विहर्तुकामौ सम्प्रीत्या मानुषेषु पुरा विभो ॥	005c  
हविःपवित्रभोज्येन देवभोज्येन चैव हि ।	006a  
नारदो मातुलस्तत्र भागिनेयश्च पर्वतः ॥	006c  
तावुभौ तपसोपेताववनीतलचारिणौ ।	007a  
भुञ्जानौ मानुषान्भोगान्यथावत्पर्यधावताम् ॥	007c  
प्रीतिमन्तौ मुदा युक्तौ समयं चैव चक्रतुः ।	008a  
यो भवेद्धृदि सङ्कल्पः शुभो वा यदि वाऽशुभः ॥	008c  
अन्योन्यस्य च आख्येयो मृषा शापोऽन्यथा भवेत् ।	009a  
तौ तथेति प्रतिज्ञाय महर्षी लोकपूजितौ ॥	009c  
सृञ्जयं श्वैत्यमभ्येत्य राजानमिदमूचतुः ।	010a  
आवां भवति वत्स्यावः कञ्चित्कालं हिताय ते ॥	010c  
यथावत्पृथिवीपाल आवयोः प्रगुणीभव ।	011a  
तथेति कृत्वा राजा तौ सत्कृत्योपचचार ह ॥	011c  
ततः कदाचित्तौ राजा महात्मानौ तपोधनौ ।	012a  
अब्रवीत्परमप्रीतः सुतेयं देवरूपिणी ॥	012c  
एकैव मम कन्यैषा युवां परिचरिष्यति ।	013a  
दर्शनीयानवद्याङ्गी शीलवृत्तसमाहिता ।	013c  
सुकुमारी कुमारी च पद्मकिञ्जल्कसुप्रभा ॥	013e  
परमं सौम्यमित्युक्तं ताभ्यां राजा शशास ताम् ।	014a  
कन्ये विप्रावुपचर देववत्पितृवच्च ह ॥	014c  
सा तु कन्या तथेत्युक्त्वा पितरं धर्मचारिणी ।	015a  
यथानिदेशं राज्ञस्तौ सत्कृत्योपचचार ह ॥	015c  
तस्यास्तेनोपचारेण रूपेणाप्रतिमेन च ।	016a  
नारदं हृच्छयस्तूर्णं सहसैवाभ्यपद्यत ॥	016c  
ववृधे हि ततस्तस्य हृदि कामो महात्मनः ।	017a  
यथा शुक्लस्य पक्षस्य प्रवृत्तौ चन्द्रमाः शनैः ॥	017c  
न च तं भागिनेयाय पर्वताय महात्मने ।	018a  
शशंस मन्मथं तीव्रं व्रीडमानः स धर्मवित् ॥	018c  
तपसा चेङ्गितैश्चैव पर्वतोऽथ बुबोध तम् ।	019a  
कामार्तं नारदं क्रुद्धः शशापैनं ततो भृशम् ॥	019c  
कृत्वा समयमव्यग्रो भवान्वै सहितो मया ।	020a  
यो भवेद्धृदि सङ्कल्पः शुभो वा यदि वाऽशुभः ॥	020c  
अन्योन्यस्य स आख्येय इति तद्वै मृषा कृतम् ।	021a  
भवता वचनं ब्रह्मंस्तस्मादेष शपाम्यहम् ॥	021c  
न हि कामं प्रवर्तन्तं भवानाचष्ट मे पुरा ।	022a  
सुकुमार्यां कुमार्यां ते तस्मान्नैष क्षमाम्यहम् ॥	022c  
ब्रह्मचारी गुरुर्यस्मात्तपस्वी ब्राह्मणश्च सन् ।	023a  
अकार्षीः समयभ्रंशमावाभ्यां यः कृतो मिथः ॥	023c  
शप्स्ये तस्मात्सुसङ्क्रुद्धो भवन्तं तं निबोध मे ॥	024ac  
सुकुमारी च ते भार्या भविष्यति न संशयः ।	025a  
वानरत्वं च ते कन्या विवाहात्प्रभृति प्रभो ।	025c  
सन्द्रक्ष्यन्ति नराश्चान्ये स्वरूपेण विनाकृतम् ॥	025e  
स तद्वाक्यं तु विज्ञाय नारदः पर्वतं तथा ।	026a  
अशपत्तमपि क्रोधाद्भागिनेयं स मातुलः ॥	026c  
तपसा ब्रह्मचर्येण सत्येन च दमेन च ।	027a  
युक्तोऽपि नित्यधर्मश्च न वै स्वर्गमवाप्स्यसि ॥	027c  
तौ तु शप्त्वा भृशं क्रुद्धौ परस्परममर्षणौ ।	028a  
प्रतिजग्मतुरन्योन्यं क्रुद्धाविव गजोत्तमौ ॥	028c  
पर्वतः पृथिवीं कृत्स्नां विचचार महामतिः ।	029a  
पूज्यमानो यथान्यायं तेजसा स्वेन भारत ॥	029c  
अथ तामलभत्कन्यां नारदः सृञ्जयात्मजाम् ।	030a  
धर्मेण विप्रप्रवरः सुकुमारीमनिन्दिताम् ॥	030c  
सा तु कन्या यथाशापं नारदं तं ददर्श ह ।	031a  
पाणिग्रहणमन्त्राणां नियोगादेव नारदम् ॥	031c  
सुकुमारी च देवर्षिं वानरप्रतिमाननम् ।	032a  
नैवावमन्यत तदा प्रीतिमत्येव चाभवत् ॥	032c  
उपतस्थे च भर्तारं न चान्यं मनसाऽप्यगात् ।	033a  
देवं मुनीं वा यक्षं वा पतित्वे पतिवत्सला ॥	033c  
ततः कदाचिद्भगवान्पर्वतोऽनुचचार ह ।	034a  
वनं विरहितं किञ्चित्तत्रापश्यत्स नारदम् ॥	034c  
ततोऽभिवाद्य प्रोवाच नारदं पर्वतस्तदा ।	035a  
भवान्प्रसादं कुरुतात्स्वर्गादेशाय ये प्रभो ॥	035c  
तमुवाच ततो दृष्ट्वा पर्वतं नारदस्तथा ।	036a  
कृताञ्जलिमुपासीनं दीनं दीनतरः स्वयम् ॥	036c  
त्वयाऽहं प्रथमं शप्तो वानरस्त्वं भविष्यसि ।	037a  
इत्युक्तेन मया पश्चाच्छप्तस्त्वमपि मत्सरात् ॥	037c  
अद्यप्रभृति वै वासं स्वर्गे नावाप्स्यसीति ह ।	038a  
तव नैतद्विसदृशं पुत्रस्थाने हि मे भवान् ॥	038c  
निवर्तयेतां तौ शापावन्योन्येन तदा मुनी ॥	039ac  
श्रीसमृद्धं तदा दृष्ट्वा नारदं देवरूपिणम् ।	040a  
सुकुमारी प्रदुद्राव परपुंसविशङ्कया ॥	040c  
तां पर्वतस्ततो दृष्ट्वा प्रद्रवन्तीमनिन्दिताम् ।	041a  
अब्रवीत्तव भर्तैष नात्र कार्या विचारणा ॥	041c  
ऋषिः परमधर्मात्मा नारदो भगवान्प्रभुः ।	042a  
तवैवाभेद्यहृदयो मा ते भूदत्र संशयः ॥	042c  
सानुनीता बहुविधं पर्वतेन महात्मना ।	043a  
शापदोषं च तं भर्तुः श्रुत्वा प्रकृतिमागता ।	043c  
पर्वतोऽथ ययौ स्वर्गं नारदोऽभ्यगमद्गृहान् ॥	043e  
वासुदेव उवाच 	044  
प्रत्यक्षकर्ता सर्वस्य नारदो भगवानृषिः ।	044a  
एष वक्ष्यति ते पृष्टो यथावृत्तं नरोत्तम ॥ 	044c  

इति श्रीमन्महाभारते शान्तिपर्वणि राजधर्मपर्वणि एकोनत्रिंशोऽध्यायः ॥ 29 ॥

12-29-6 हविः पवित्रभोज्येन शाल्यन्नेन देवभोज्येन घृतेन ताभ्यां विहर्तुकामाविति पूर्वेण सम्बन्धः ॥ 12-29-11 प्रगुणीभवानुकूलो भव ॥ 12-29-13 सुकुमारी नाम्ना ॥ 12-29-14 सौम्यमुत्तमम् ॥ 12-29-20 समयं कृत्वा भवानवसदिति शेषः ॥ 12-29-22 प्रवर्तन्तं प्रवर्तमानम् । ते त्वाम् ॥
