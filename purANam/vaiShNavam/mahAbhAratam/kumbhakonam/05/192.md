अध्यायः 192

स्थूणेन शिखण्डिन्यै पुनःपुंस्त्वप्रत्यर्पणप्रतिज्ञापनपूर्वकं तदीयस्त्रीत्वस्वीकारेण स्वीयपुंस्त्वसमर्पणम् ॥ 1 ॥ दाशार्णकेन उपायात् शिखण्डिनः पुंस्त्वं निर्धार्य स्वपुरगमनम् ॥ 2 ॥ अत्रान्तरे स्थूणगृहमागतेन कुबेरेण तं प्रति स्त्रीत्वधारणस्य शिखण्डिमरणावधिकत्वरूपशापदानम् ॥ 3 ॥ पुंस्त्वप्रत्यर्पणाय गतेन शिखण्डिना स्थूणात्तद्वृत्तान्तमुपलभ्य हर्षात्स्वगृहागमनम् ॥ 4 ॥ इति भीष्मेण दुर्योधनं प्रति शिखण्डिना सह स्वेन युद्धाकरणे कारणाभिधानम् ॥ 5 ॥
भीष्म उवाच 	KK05-10-192-001  
शिखण्डिवाक्यं श्रुत्वाऽथ स यक्षो भरतर्षभ ।	KK05-10-192-001a  
प्रोवाच मनसा चिन्त्य दैवेनोपनिपीडितः ॥	KK05-10-192-001c  
भवितव्यं तथा तद्धि मम दुःखाय कौरव ।	KK05-10-192-002a  
भद्रे कामं करिष्यामि समयं तु निबोध मे ॥	KK05-10-192-002c  
\'स्वं ते पुंस्त्वं प्रदास्यामि स्त्रीत्वं धारयिताऽस्मि ते।\'	KK05-10-192-003a  
किञ्चित्कालं तु ते दास्ये पुल्लिङ्गं स्वमिदं तव ।	KK05-10-192-003c  
आगन्तव्यं त्वया काले सत्यं चैव वदस्व मे ॥	KK05-10-192-003e  
प्रभुः सङ्कल्पसिद्धोऽस्मि कामचारी विहङ्गमः ।	KK05-10-192-004a  
मत्प्रसादात्पुरं चैव त्राहि बन्धूंश्च केवलम् ॥	KK05-10-192-004c  
स्त्रीलिङ्गं धारयिष्यामि तवेदं पार्थिवात्मजे ।	KK05-10-192-005a  
सत्यं मे प्रतिजानीहि करिष्यामि प्रियं तव ॥	KK05-10-192-005c  
शिखण्ड्युवाच 	KK05-10-192-006  
प्रतिदास्यामि भगवन्पुलिङ्गं तव सुव्रत ।	KK05-10-192-006a  
किञ्चित्कालान्तरं स्त्रीत्वं धारयस्व निशाचर ॥	KK05-10-192-006c  
प्रतियाते दशार्णे तु पार्थिवे हेमवर्मणि ।	KK05-10-192-007a  
कन्यैव हि भविष्यामि पुरुषस्त्वं भविष्यसि ॥	KK05-10-192-007c  
भीष्म उवाच 	KK05-10-192-008  
इत्युक्त्वा समयं तत्र चक्राते तावुभौ नृप ।	KK05-10-192-008a  
अन्योन्यस्यानभिद्रोहे तौ सङ्क्रामयतां ततः ॥	KK05-10-192-008c  
स्त्रीलिङ्गं धारयामास स्थूणो यक्षोऽथ भारत ।	KK05-10-192-009a  
यक्षरूपं च तद्दीप्तं शिखण्डी प्रत्यपद्यत ॥	KK05-10-192-009c  
ततः शिखण्डी पाञ्चाल्यः पुंस्त्वमासाद्य पार्थिव ।	KK05-10-192-010a  
विवेश नगरं हृष्टः पितरं च समासदत् ॥	KK05-10-192-010c  
यथावृत्तं तु तत्सर्वमाचख्यौ द्रुपदस्य तत् ।	KK05-10-192-011a  
\'मातुश्च रहिते राजन्प्रसादं यक्षजं तदा ।\'	KK05-10-192-011c  
द्रुपदस्तस्य तच्छ्रुत्वा हर्षमाहारयत्परम् ॥	KK05-10-192-011e  
सभार्यस्तच्च सस्मार महेश्वरवचस्तदा ।	KK05-10-192-012a  
ततः सम्प्रेषयामास दशार्णाधिपतेर्नृपः ॥	KK05-10-192-012c  
पुरुषोऽयं मम सुतः श्रद्धत्तां मे भवानिति ।	KK05-10-192-013a  
अथ दाशार्णको राजा सहसाभ्यागमत्तदा ॥	KK05-10-192-013c  
पाञ्चालराजं द्रुपदं दुःखशोकसमन्वितः ।	KK05-10-192-014a  
ततः काम्पिल्यमासाद्य दशार्णाधिपतिस्ततः ॥	KK05-10-192-014c  
प्रेषयामास सत्कृत्य दूतं ब्रह्मविदां वरम् ।	KK05-10-192-015a  
ब्रूहि मद्वचनाद्दूत पाञ्चाल्यं तं नृपाधमम् ॥	KK05-10-192-015c  
यन्मे कन्यां स्वकन्यार्थे वृतवानसि दुर्मते ।	KK05-10-192-016a  
फलं तस्यावलेपस्य द्रक्ष्यस्यद्य न संशयः ॥	KK05-10-192-016c  
एवमुक्तश्च तेनासौ ब्राह्मणो राजसत्तम ।	KK05-10-192-017a  
दूतः प्रयातो नगरं दाशार्णनृपचोदितः ॥	KK05-10-192-017c  
तत आसादयामास पुरोधा द्रुपदं पुरे ।	KK05-10-192-018a  
तस्मै पाञ्चालको राजा गामर्घ्यं च सुसत्कृतम् ॥	KK05-10-192-018c  
प्रापयामास राजेन्द्र सह तेन शिखण्डिना ।	KK05-10-192-019a  
तां पूजां नाभ्यनन्दत्स वाक्यं चेदमुवाच ह ॥	KK05-10-192-019c  
यदुक्तं तेन वीरेण राज्ञा काञ्चनवर्मणा ।	KK05-10-192-02a0  
यत्तेऽहमधमाचार दुहित्राऽस्म्यभिवञ्चितः ॥	KK05-10-192-020c  
तस्य पापस्य करणात्फलं प्राप्नुहि दुर्मते ।	KK05-10-192-021a  
देहि युद्धं नरपते ममाद्य रणमूर्धनि ॥	KK05-10-192-021c  
उद्धरिष्यामि ते सद्यः सामात्यसुतबान्धवम् ।	KK05-10-192-022a  
तदुपालम्भसंयुक्तं श्रावितः किल पार्थिवः ॥	KK05-10-192-022c  
दशार्णपतिना चोक्तो मन्त्रिमध्ये पुरोधसा ।	KK05-10-192-023a  
अभवद्भरतश्रेष्ठ द्रुपदः प्रणयानतः ॥	KK05-10-192-023c  
यदाह मां भवान्ब्रह्मन्सम्बन्धिवचनाद्वचः ।	KK05-10-192-024a  
अस्योत्तरं प्रतिवचो दूतो राज्ञे वदिष्यति ॥	KK05-10-192-024c  
ततः सम्प्रेषयामास द्रुपदोऽपि महात्मने ।	KK05-10-192-025a  
हिरण्यवर्मणे दूतं ब्राह्मणं वेदपारगम् ॥	KK05-10-192-025c  
तमागम्य तु राजानं दशार्णाधिपतिं तदा ।	KK05-10-192-026a  
तद्वाक्यमाददे राजन्यदुक्तं द्रुपदेन ह ॥	KK05-10-192-026c  
आगमः क्रियतां व्यक्तः कुमारोऽयं सुतो मम ।	KK05-10-192-027a  
मिथ्यैतदुक्तं केनापि तदश्रद्धेयमित्युत ॥	KK05-10-192-027c  
ततः स राजा द्रुपदस्य श्रुत्वा विमर्शयुक्तो युवतीर्वरिष्ठाः ।	KK05-10-192-028a  
सम्प्रेषयामास सुचारुरूपाः शिखण्डिनं स्त्रीपुमान्वेति वेत्तुम् ॥	KK05-10-192-028c  
ताः प्रेषितास्तत्त्वभावं विदित्वा प्रीत्या राज्ञे तच्छशंसुर्हि सर्वम् ।	KK05-10-192-029a  
शिखण्डिनं पुरुषं कौरवेन्द्र दाशार्णराजाय महानुभावम् ॥	KK05-10-192-029c  
ततः कृत्वा तु राजा स आगमं प्रीतिमानथ ।	KK05-10-192-030a  
सम्बन्धिना समागम्य हृष्टो वासमुवास ह ॥	KK05-10-192-030c  
शिखण्डिने च मुदितः प्रादाद्वित्तं जनेश्वरः ।	KK05-10-192-031a  
हस्तिनोऽश्वांश्च गाश्चैव दासीर्बहुशतास्तथा ।	KK05-10-192-031c  
पूजितश्च प्रतिययौ निर्भर्त्स्य तनयां किल ॥	KK05-10-192-031e  
विनीतकिल्विषे प्रीते हेमवर्मणि पार्थिवे ।	KK05-10-192-032a  
प्रतियाते दशार्णे तु हृष्टरूपा शिखण्डिनी ॥	KK05-10-192-032c  
कस्यचित्त्वथ कालस्य कुबेरो नरवाहनः ।	KK05-10-192-033a  
लोकयात्रां प्रकुर्वाणः स्थूणस्यागान्निवेशनम् ॥	KK05-10-192-033c  
स तद्गृहस्योपरि वतमान आलोकयामास धनाधिगोप्ता ।	KK05-10-192-034a  
स्थूणस्य यक्षस्य विवेश वेश्म स्वलङ्कृतं माल्यगुणैर्विचित्रैः ॥	KK05-10-192-034c  
लाचैश्च गन्धैश्च तथा वितानैरभ्यर्चितं धूपनधूपितं च ।	KK05-10-192-035a  
ध्वजैः पताकाभिरलङ्कृतं च भक्ष्यान्नपेयामिषदत्तमोदम् ॥	KK05-10-192-035c  
तत्स्थानं तस्य दृष्ट्वा तु सर्वतः समलङ्कृतम् ।	KK05-10-192-036a  
मणिरत्नसुवर्णानां मालाभिः परिपूरितम् ॥	KK05-10-192-036c  
नानाकुसुमगन्धाढ्यं सिक्तसम्मृष्टशोभितम् ।	KK05-10-192-037a  
अथाब्रवीद्यक्षपतिस्तान्यक्षाननुगांस्तदा ॥	KK05-10-192-037c  
स्वलङ्कृतमिदं वेश्म स्थूणस्यामितविक्रमाः ।	KK05-10-192-038a  
नोपसर्पति मां चैव कस्मादद्य स मन्दधीः ॥	KK05-10-192-038c  
यस्माज्जानन्स मन्दात्मा मामसौ नोपसर्पति ।	KK05-10-192-039a  
तस्मात्तस्मै महादण्डो धार्यः स्यादिति मे मतिः ॥	KK05-10-192-039c  
यक्षा ऊचुः 	KK05-10-192-040  
द्रुपदस्य सुता राजन्राज्ञो जाता शिखण्डिनी ।	KK05-10-192-040a  
तस्या निमित्ते कस्मिंश्चित्प्रादात्पुरुषलक्षणम् ॥	KK05-10-192-040c  
अग्रहील्लक्षणं स्त्रीणां स्त्रीभूता तिष्ठते गृहे ।	KK05-10-192-041a  
नोपसर्पति तेनासौ सव्रीडः स्त्रीसरूपवान् ॥	KK05-10-192-041c  
एतस्मात्कारणाद्राजन्स्थूणो न त्वाऽद्य सर्पति ।	KK05-10-192-042a  
श्रुत्वा कुरु यथान्यायं विमानमिह तिष्ठताम् ॥	KK05-10-192-042c  
आनीयतां स्थूण इति ततो यक्षाधिपोऽब्रवीत् ।	KK05-10-192-043a  
कर्तास्मि निग्रहं तस्य प्रत्युवाच पुनः पुनः ॥	KK05-10-192-043c  
सोऽभ्यगच्छत यक्षेन्द्रमाहूतः पृथिवीपते ।	KK05-10-192-044a  
स्त्रीसरूपो महाराज तस्थौ व्रीडासमन्वितः ॥	KK05-10-192-044c  
तं शशापाथ सङ्क्रुद्धो धनदः कुरुनन्दन ।	KK05-10-192-045a  
एवमेव भवत्वद्य स्त्रीत्वं पापस्य गुह्यकाः ॥	KK05-10-192-045c  
ततोऽब्रवीद्यक्षपतिर्महात्मा यस्माददास्त्ववमन्येह यक्षान् ।	KK05-10-192-046a  
शिखण्डिनो लक्षणं पापबुद्धे  स्त्रीलक्षणं चाग्रहीः पापकर्मन् ॥	KK05-10-192-046c  
अप्रवृत्तं सुदुर्बुद्धे यस्मादेतत्त्वया कृतम् ।	KK05-10-192-047a  
तस्मादद्य प्रभृत्येव स्त्री त्वं सा पुरुषस्तथा ॥	KK05-10-192-047c  
ततः प्रसादयामासुर्यक्षा वैश्रवणं किल ।	KK05-10-192-048a  
स्थूणस्यार्थे कुरुष्वान्तं शापस्येति पुनः पुनः ॥	KK05-10-192-048c  
ततो महात्मा यक्षेन्द्रः प्रत्युवाचानुगामिनः ।	KK05-10-192-049a  
सर्वान्यक्षगणांस्तात शापस्यान्तचिकीर्षया ॥	KK05-10-192-049c  
शिखण्डिनि हते यक्षाः स्वं रूपं प्रतिपत्स्यते ।	KK05-10-192-050a  
स्थूणो यक्षो निरुद्वेगो भवत्विति महामनाः ॥	KK05-10-192-050c  
इत्युक्त्वा भगवान्देवो यक्षराजः सुपूजितः ।	KK05-10-192-051a  
प्रययौ सहितः सर्वैर्निमेषान्तरचारिभिः ॥	KK05-10-192-051c  
स्थूणस्तु शापं सम्प्राप्य तत्रैव न्यवसत्तदा ।	KK05-10-192-052a  
समये चागमत्तूर्णं शिखण्डी तं क्षपाचरम् ॥	KK05-10-192-052c  
सोऽभिगम्याब्रवीद्वाक्यं प्राप्तोऽस्मि भगवन्निति ।	KK05-10-192-053a  
तमब्रवीत्ततः स्थूणः प्रीतोऽस्मीति पुनः पुनः ॥	KK05-10-192-053c  
आर्जवेनागतं दृष्ट्वा राजपुत्रं शिखण्डिनम् ।	KK05-10-192-054a  
सर्वमेव यथावृत्तमाचचक्षे शिखण्डिने ॥	KK05-10-192-054c  
यक्ष  उवाच 	KK05-10-192-055  
शप्तो वैश्रवणेनाहं त्वत्कृते पार्थिवात्मज ।	KK05-10-192-055a  
गच्छेदानीं यथाकामं चर लोकान्यथासुखम् ॥	KK05-10-192-055c  
दिष्टमेतत्पुरा मन्ये न शक्यमतिवर्तितुम् ।	KK05-10-192-056a  
गमनं तव चेतो हि पौलस्त्यस्य च दर्शनम् ॥	KK05-10-192-056c  
भीष्म उवाच 	KK05-10-192-057  
एवमुक्तः शिखण्डी तु स्थूणयक्षेण भारत ।	KK05-10-192-057a  
प्रत्याजगाम नगरं हर्षेण महतावृतः ॥	KK05-10-192-057c  
पूजयामास विविधैर्गन्धमाल्यैर्महाधनैः ।	KK05-10-192-058a  
द्विजातीन्देवताश्चैव चैत्यानथ चतुष्पथान् ॥	KK05-10-192-058c  
द्रुपदः सह पुत्रेण सिद्धार्थेन शिखण्डिना ।	KK05-10-192-059a  
मुदं च परमां लेभे पाञ्चाल्यः सह बान्धवैः ॥	KK05-10-192-059c  
शिष्यार्थं प्रददौ चाथ द्रोणाय कुरुपुङ्गव ।	KK05-10-192-060a  
शिखण्डिनं महाराज पुत्रं स्त्रीपूर्विणं तथा ॥	KK05-10-192-060c  
प्रतिपेदे चतुष्पादं धनुर्वेदं नृपात्मजः ।	KK05-10-192-061a  
शिखण्डी सह युष्माभिर्धृष्टद्युम्नश्च पार्षतः ॥	KK05-10-192-061c  
मम त्वेतच्चरास्तात यथावत्प्रत्यवेदयन् ।	KK05-10-192-062a  
जडान्धबधिराकारा ये मुक्ता द्रुपदे मया ॥	KK05-10-192-062c  
एवमेष महाराज स्त्री पुमान्द्रुपदात्मजः ।	KK05-10-192-063a  
स सम्भूतः कुरुश्रेष्ठ शिखण्डी रथसत्तमः ॥	KK05-10-192-063c  
ज्येष्ठा काशिपतेः कन्या अम्बा नामेति विश्रुता ।	KK05-10-192-064a  
द्रुपदस्य कुले जाता शिखण्डी भरतर्षभ ॥	KK05-10-192-064c  
नाहमेनं धनुष्पाणिं युयुत्सुं समुपस्थितम् ।	KK05-10-192-065a  
मुहूर्तमपि पश्येयं प्रहरेयं न चाप्युत ॥	KK05-10-192-065c  
व्रतमेतन्मम सदा पृथिव्यामपि विश्रुतम् ।	KK05-10-192-066a  
स्त्रियां स्त्रीपूर्वके चैव स्त्रीनाम्नि स्त्रीसरूपिणि ॥	KK05-10-192-066c  
न मुञ्चेयमहं बाणमिति कौरवनन्दन ।	KK05-10-192-067a  
न हन्यामहमेतेन कारणेन शिखण्डिनम् ॥	KK05-10-192-067c  
एतत्तत्त्वमहं वेद जन्म तात शिखण्डिनः ।	KK05-10-192-068a  
ततो नैनं हनिष्यामि समरेष्वाततायिनम् ॥	KK05-10-192-068c  
यदि भीष्मः स्त्रियं हन्यात्सन्तः कुर्युर्विगर्हणम् ।	KK05-10-192-06a9  
नैनं तस्माद्धनिष्यामि दृष्ट्वापि समरे स्थितम् ॥	KK05-10-192-069c  
वैशम्पायन उवाच 	KK05-10-192-070  
एतच्छ्रुत्वा तु कौरव्यो राजा दुर्योधनस्तदा ।	KK05-10-192-070a  
मुहूर्तमिव स ध्यात्वा भीष्मे युक्तममन्यत ॥ ॥	KK05-10-192-070c  

इति श्रीमन्महाभारते उद्योगपर्वणि अम्बोपाख्यानपर्वणि द्विनवत्यधिकशततमोऽध्यायः ॥

5-192-4 विहङ्गमः आकाशगामी ॥ 5-192-8 अभिसन्देहे इति झ. पाठः । सन्देहे लिङ्गे सम्यग् दिह्यते उपचीयेते रतिकाले प्रथेते इति व्युत्पत्तेरिति तत्रार्थः ॥ 5-192-24 उत्तरम् उत्कृष्टतरम् ॥ 5-192-27 आगमः परीक्षा ॥ 5-192-61 चतुष्पादं ग्रहणधारणप्रयोगप्रतीकारैश्चतुर्भिः पादैर्युक्तम् ॥
