अध्यायः 010

विष्ण्वाज्ञया ऋषिभिर्वृत्रस्य आसुधाद्यवध्यत्ववरदानपूर्वकम् इन्द्रवृत्रयोः सन्धिकरणम् ॥ 1 ॥ कदाचन समुद्रतीरे वृत्रं दृष्टवता इन्द्रेण वृत्रोपरि सवज्रे फेने प्रक्षिप्ते तत्प्रविष्टेन विष्णुना वृत्रहननम् ॥ 2 ॥ वृत्रवधजन्यब्रह्महत्यापीडितस्येन्द्रस्य स्वर्गात्प्रवासः ॥ 3 ॥
इन्द्र उवाच 	KK05-01-010-001  
सर्वं व्याप्तमिदं देवा वृत्रेण जगदव्ययम् ।	KK05-01-010-001a  
न ह्यस्य सदृशं किञ्चित्प्रतिघाताय यद्भवेत् ॥	KK05-01-010-001c  
समर्थो ह्यभवं पूर्वमसमर्थोऽस्मि साम्प्रतम् ।	KK05-01-010-002a  
कथं नु कार्यं भद्रं वो दुर्धर्षः स हि मे मतः ॥	KK05-01-010-002c  
तेजस्वी च महात्मा च युद्धे चामितविक्रमः ।	KK05-01-010-003a  
ग्रसेत्त्रिभुवनं सर्वं सदेवासुरमानुषम् ॥	KK05-01-010-003c  
तस्माद्विनिश्चयमिमं शृणुध्वं त्रिदिवौकसः ।	KK05-01-010-004a  
विष्णोः क्षयमुपागम्य समेत्य च महात्मना ॥	KK05-01-010-004c  
तेन सम्मन्त्र्य वेत्स्यामो वधोपायं दुरात्मनः ।	KK05-01-010-005a  
शल्य उवाच 	KK05-01-010-005  
एवमुक्ते मघवता देवाः सर्षिगणास्तदा ।	KK05-01-010-005c  
शरण्यं शरणं देवं जग्मुर्विष्णुं महाबलम् ॥	KK05-01-010-005e  
ऊचुश्च सर्वे देवेशं विष्णुं वृत्रभयार्दिताः ।	KK05-01-010-006a  
त्रयो लोकास्त्वया क्रान्तास्त्रिभिर्विक्रमणैः पुरा ॥	KK05-01-010-006c  
अमृतं चाहृतं विष्णो दैत्याश्च निहता रणे ।	KK05-01-010-007a  
बलिं बद्ध्वा महादैत्यं शक्रो देवाधिपः कृतः ॥	KK05-01-010-007c  
त्वं प्रभुः सर्वदेवानां त्वया सर्वमिदं ततम् ।	KK05-01-010-008a  
त्वं हि देवो महादेव सर्वलोकनमस्कृतः ॥	KK05-01-010-008c  
गतिर्भव त्वं देवानां सेन्द्राणाममरोत्तम ।	KK05-01-010-009a  
जगद्व्याप्तमिदं सर्वं वृत्रेणासुरसूदन ॥	KK05-01-010-009c  
विष्णुरुवाच 	KK05-01-010-010  
अवश्यं करणीयं मे भवतां हितमुत्तमम् ।	KK05-01-010-010a  
तस्मादुपायं वक्ष्यामि यथाऽसौ नभविष्यति ॥	KK05-01-010-010c  
गच्छध्वं सर्षिगन्धर्वा यत्रासौ विश्वरूपधृक् ।	KK05-01-010-011a  
साम तस्य प्रयुञ्जध्वं तत एनं विजेष्यथ ॥	KK05-01-010-011c  
भविष्यति जयो देवाः शक्रस्य मम तेजसा ।	KK05-01-010-012a  
अदृश्यश्च प्रवेक्ष्यामि वज्रे ह्यस्यायुधोत्तमे ॥	KK05-01-010-012c  
गच्छध्वमृषिभिः सार्धं गन्धर्वैश्च सुरोत्तमाः ।	KK05-01-010-013a  
वृत्रस्य सह शक्रेण सन्धिं कुरुत माचिरम् ॥	KK05-01-010-013c  
शल्य उवाच 	KK05-01-010-014  
एवमुक्ते तु देवेन ऋषयस्त्रिदशास्तथा ।	KK05-01-010-014a  
ययुः समेत्य सहिताः शक्रं कृत्वा पुरःसरम् ॥	KK05-01-010-014c  
समीपमेत्य च यदा सर्व एव महौजसः ।	KK05-01-010-015a  
तं तेजसा प्रज्वलितं प्रतपन्तं दिशो दश ॥	KK05-01-010-015c  
ग्रसन्तमिव लोकांस्त्रीन्सूर्याचन्द्रमसौ यथा ।	KK05-01-010-016a  
ददृशुस्ते ततो वृत्रं शक्रेण सह देवताः ॥	KK05-01-010-016c  
ऋषयोऽथ ततोऽभ्येत्य वृत्रमूचुः प्रियं वचः ।	KK05-01-010-017a  
व्याप्तं जगदिदं सर्वं तेजसा तव दुर्जय ॥	KK05-01-010-017c  
न च शक्नोषि निर्जेषुं वासवं बलिनां वर ।	KK05-01-010-018a  
युध्यतोश्चापि वां कालो व्यतीतः सुमहानिह ॥	KK05-01-010-018c  
पीड्यन्ते च प्रजाः सर्वाः सदेवासुरमानुषाः ।	KK05-01-010-019a  
सख्यं भवतु ते वृत्र शक्रेण सह नित्यदा ॥	KK05-01-010-019c  
अवाप्स्यसि सुखं त्वं च शक्रलोकांश्च शाश्वतान् ।	KK05-01-010-020a  
ऋषिवाक्यं निशम्याथ वृत्रःस तु महाबलः ॥	KK05-01-010-020c  
उवाच तानृषीन्सर्वान्प्रणम्य शिरसाऽसुरः ।	KK05-01-010-021a  
सर्वे यूयं महाभागा गन्धर्वाश्चैव सर्वशः ॥	KK05-01-010-021c  
यद्ब्रूथ तच्छ्रुतं सर्वं ममापि श्रृणुतानघाः ।	KK05-01-010-022a  
सन्धिः कथं वै भविता मम शक्रस्य चोभयोः ।	KK05-01-010-022c  
तेजसोर्हि द्वयोर्देवाः सख्यं वै भविता कथम् ॥	KK05-01-010-022e  
ऋषय ऊचुः 	KK05-01-010-023  
सकृत्सतां सङ्गतमीप्सितव्यं ततः परं भविता भव्यमेव ।	KK05-01-010-023a  
नातिक्रामेत्सत्पुरुषेण सङ्गतं तस्मात्सतां सङ्गतमीप्सितव्यम् ॥	KK05-01-010-023c  
दृढं सतां सङ्गतं चापि नित्यं ब्रूयाच्चार्थं ह्यर्थकृच्छ्रेषु धीराः ।	KK05-01-010-024a  
महार्थवत्सत्पुरुषेण सङ्गतं तस्मात्सन्तं न जिघांसेत धीरः ॥	KK05-01-010-024c  
इन्द्रः सतां सम्मतश्च निवासश्च महात्मनाम् ।	KK05-01-010-025a  
सत्यवादी ह्यनिन्द्यश्च धर्मवित्सूक्ष्मनिश्चयः ॥	KK05-01-010-025c  
तेन ते सह शक्रेण सन्धिर्भवतु नित्यदा ।	KK05-01-010-026a  
एवं विश्वासमागच्छ मा ते भूद्बुद्धिरन्यथा ॥	KK05-01-010-026c  
शल्य उवाच 	KK05-01-010-027  
महर्षिवचनं श्रुत्वा तानुवाच महाद्युतिः ।	KK05-01-010-027a  
अवश्यं भगवन्तो मे माननीयास्तपस्विनः ॥	KK05-01-010-027c  
ब्रवीमि यदहं देवास्तत्सर्वं क्रियते यदि ।	KK05-01-010-028a  
ततः सर्वं करिष्यामि यदूचुर्मां दिवौकसः ॥	KK05-01-010-028c  
न शुष्केण न चार्द्रेण नाश्मना न च दारुणा ।	KK05-01-010-029a  
न शस्त्रेण न चास्त्रेण न दिवा न तथा निशि ॥	KK05-01-010-029c  
वध्यो भवेयं विप्रेन्द्राः शक्रस्य सह दैवतैः ।	KK05-01-010-030a  
एवं मे रोचते सन्धिः शक्रेण सह नित्यदा ॥	KK05-01-010-030c  
बाढमित्येव ऋषयस्तमूचुर्भरतर्षभ ।	KK05-01-010-031a  
एवं वृत्ते तु सन्धाने वृत्रः प्रमुदितोऽभवत् ॥	KK05-01-010-031c  
\'ततः सन्धिं मिथः कृत्वा ऋषयो दीप्ततेजसः ।	KK05-01-010-032a  
शक्रस्य सह वृत्रेण पुनर्जग्मुर्यथागतम् \' ॥	KK05-01-010-032c  
युक्तः सदाऽभवच्चापि शक्रो हर्षसमन्वितः ।	KK05-01-010-033a  
वृत्रस्य वधसंयुक्तानुपायानन्वचिन्तयत् ॥ 	KK05-01-010-033c  
\'अभिसन्धिर्महेन्द्रस्य सन्धिकर्मणि यः कृतः ।	KK05-01-010-034a  
ऋषिभिस्त्वीरितं यच्च महेन्द्रस्तदनुस्मरन् ॥\'	KK05-01-010-034c  
छिद्रान्वेषी समुद्विग्नः सदा वसति देवराट् ।	KK05-01-010-035a  
स कदाचित्समुद्रान्ते समपश्यन्महासुरम् ॥	KK05-01-010-035c  
सन्ध्याकाल उपावृत्ते मुहूर्ते चातिदारुणे ।	KK05-01-010-036a  
ततः सञ्चिन्त्य भगवान्वरदानं महात्मनः ॥	KK05-01-010-036c  
सन्ध्येयं वर्तते रौद्रा न रात्रिर्दिवसं न च ।	KK05-01-010-037a  
वृत्रश्चावश्यवध्योऽयं मम सर्वहरो रिपुः ॥	KK05-01-010-037c  
यदि वृत्रं न हन्म्यद्य वञ्चयित्वा महासुरम् ।	KK05-01-010-038a  
महाबलं महाकायं न मे श्रेयो भविष्यति ॥	KK05-01-010-038c  
एवं सञ्चिन्तयन्नेव शक्रो विष्णुमनुस्मरन् ।	KK05-01-010-039a  
अथ फेनं तदाऽपश्यत् समुद्रे पर्वतोपमप् ॥	KK05-01-010-039c  
नायं शुष्को न चार्द्रोऽयं न च शस्त्रमिदं तथा ।	KK05-01-010-040a  
एनं क्षेप्स्यामि वृत्रस्य क्षणादेव नशिष्यति ॥	KK05-01-010-040c  
सवज्रमथ फेनं तं क्षिप्रं वृत्रे निसृष्टवान् ।	KK05-01-010-041a  
प्रविश्य फेनं तं विष्णुरथ वृत्रं व्यनाशयत् ॥	KK05-01-010-041c  
निहते तु ततो वृत्रे दिशो वितिमिराऽभवन् ।	KK05-01-010-042a  
प्रववौ च शिवो वायुः प्रजाश्च जहृषुस्तथा ॥	KK05-01-010-042c  
ततो देवाः सगन्धर्वा यक्षरक्षोमहोरगाः ।	KK05-01-010-043a  
ऋषयश्च महेन्द्रं तमस्तुवन्विविधैः स्तवैः ॥	KK05-01-010-043c  
नमस्कृतः सर्वभूतैः सर्वभूतान्यसान्त्वयत् ।	KK05-01-010-044a  
हत्वा शत्रुं प्रहृष्टात्मा वासवः सह दैवतैः ॥	KK05-01-010-044c  
विष्णुं त्रिभुवनश्रेष्ठं पूजयामास धर्मवित् ।	KK05-01-010-045a  
ततो हते महावीर्ये वृत्रे देवभयङ्करे ॥	KK05-01-010-045c  
अनृतेनाभिभूतोऽभूच्छक्रः परमदुर्मनाः ।	KK05-01-010-046a  
त्रैशीर्षयाऽभिभूतश्च स पूर्वं ब्रह्महत्यया ॥	KK05-01-010-046c  
\'महादेवस्य भूतैश्च स पुनर्ब्रह्महा इति ।	KK05-01-010-047a  
आक्रुष्टो निर्भयैर्भूयो व्रीडितो बलवृत्रहा \' ॥	KK05-01-010-047c  
सोऽन्तमाश्रित्य लोकानां नष्टसञ्ज्ञो विचेतनः ।	KK05-01-010-048a  
न प्राज्ञायत देवेन्द्रस्त्वभिभूतः स्वकर्मभिः ॥	KK05-01-010-048c  
प्रतिच्छन्नोऽवसच्चाप्सु चेष्टमान इवोरगः ।	KK05-01-010-049a  
ततः प्रनष्टे देवेन्द्रे ब्रह्महत्या भयार्दिते ॥	KK05-01-010-049c  
भूमिः प्रध्वस्तसङ्काशा निर्वृक्षा शुष्ककानना ।	KK05-01-010-050a  
विच्छिन्नस्रोतसो नद्यः सरांस्यनुदकानि च ॥	KK05-01-010-050c  
सङ्क्षोभश्चापि सत्वानामनावृष्टिकृतोऽभवत् ।	KK05-01-010-051a  
देवाश्चापि भृशं त्रस्तास्तथा सर्वे महर्षयः ॥	KK05-01-010-051c  
अराजकं जगत्सर्वमभिभूतमुपद्रवैः ।	KK05-01-010-052a  
ततो भीताऽभवन्देवाः को नो राजा भवेदिति ॥	KK05-01-010-052c  
दिवि देवर्षयश्चापि देवराजविनाकृताः ।	KK05-01-010-053a  
न स्म कश्चन देवानां राज्ये वै कुरुते मतिम् ॥ ॥	KK05-01-010-053c  

इति श्रीमन्महाभारते उद्योगपर्वणि सेनोद्योगपर्वणि दशमोऽध्यायः ॥

5-10-4 क्षयं गृहम् ॥ 4 ॥
