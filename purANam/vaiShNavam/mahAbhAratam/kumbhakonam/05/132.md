अध्यायः 132

कृष्णेन कुन्तीम्प्रति सप्रणामं सभावृत्तन्तकथनम् ॥ 1 ॥ कुन्त्या कृष्णचोदनया तस्मिन् युधिष्ठिराय सन्देशप्रेषणम् ॥ 2 ।
वैशम्पायन उवाच ।	001    
प्रविश्याथ गृहं तस्याश्चरणावभिवाद्य च ।	001a  
आचख्यौ तत्समासेन यद्वृत्तं कुरुसंसदि ॥	001c  
वासुदेव उवाच ।	002    
उक्तं बहुविधं वाक्यं ग्रहणीयं सहेतुकम् ।	002a  
ऋषिभिश्चैव च मया न चासौ तद्गृहीतवान् ॥	002c  
कालपक्वमिदं सर्वं सुयोधनवशानुगम् ।	003a  
\'सर्वक्षत्रं क्षणेनैव दह्यते पार्थवह्निना ।\'	003c  
आपृच्छे भवतीं शीघ्रं प्रयास्ये पाण्डवान्प्रति ॥	003e   
किं वाच्याः पाण्डवेयास्ते भवत्या वचनान्मया ।	004a  
तद्ब्रूहि त्वं महाप्रज्ञे शुश्रूषे वचनं तव ॥	004c  
कुन्त्युवाच ।	005    
ब्रूयाः केशव राजानं धर्मात्मानं युधिष्ठिरम् ।	005a  
भूयांस्ते हीयते धर्मो मा पुत्रक वृथा कृथाः ॥	005c  
श्रोत्रियस्येव ते राजन्मन्दकस्याविपश्चितः ।	006a  
अनुवाकहता बुद्धिर्धर्ममेवैकमीक्षते ॥	006c  
अङ्गावेक्षस्व धर्मं त्वं यथा सृष्टः स्वयम्भुवा ।	007a  
बाहुभ्यां क्षत्रियाः सृष्टा बाहुवीर्योपजीविनः ॥	007c  
क्रूराय कर्मणे नित्यं प्रजानां परिपालने ।	008a  
श्रृणु चात्रोपमामेकां या वृद्धेभ्यः श्रुता मया ॥	008c  
मुचुकुन्दस्य राजर्षेरददत्पृथिवीमिमाम् ।	009a  
पुरा वैश्रवणः प्रीतो न चासौ तद्गृहीतवान् ॥	009c  
बाहुवीर्यार्जितं राज्यमश्रीयामिति कामये ।	010a  
ततो वैश्रवणः प्रीतो विस्मितः समपद्यत ॥	010c  
मुचुकुन्दस्ततो राजा सोऽन्वशासद्वसुन्धराम् ।	011a  
बाहुवीर्यार्जितां सम्यक् क्षत्रधर्ममनुव्रतः ॥	011c  
यं हि धर्मं चरन्तीह प्रजा राज्ञा सुरक्षिताः ।	012a  
चतुर्थं तस्य धर्मस्य राजा विन्देन भारत ॥	012c  
राजा चरति चेद्धर्मं देवत्वायैव कल्पते ।	013a  
स चेदधर्मं चरति नरकायैव गच्छति ॥	013c  
दण्डनीतिः स्वधर्मेण चातुर्वर्ण्यं नियच्छति ।	014a  
प्रयुक्ता स्वामिना सम्यगधर्मेभ्यो नियच्छति ॥	014c  
दण्डनीत्यां यदा राजा सम्यक्कार्त्स्न्येन वर्तते ।	015a  
तदा कृतयुगं नाम कालः श्रेष्ठः प्रवर्तते ॥	015c  
कालो वा कारणं राज्ञो राजा वा कालकारणम् ।	016a  
इति ते संशयो मा भूद्राजा कालस्य कारणम् ॥	016c  
राजा कृतयुगस्रष्टा त्रेताया द्वापरस्य च ।	017a  
युगस्य च चतुर्थस्य राजा भवति कारणम् ॥	017c  
कृतस्य करणाद्राजा स्वर्गमत्यन्तमश्नुते ।	018a  
त्रेतायाः करणाद्राजा स्वर्गं नात्यन्तमश्नुते ॥	018c  
प्रवर्तनाद्द्वापरस्य यथाभागमुपाश्रुते ।	019a  
कलेः प्रवर्तनाद्राजा पापमत्यन्तमश्नुते ॥	019c  
ततो वसति दुष्कर्मा नरके शाश्वतीः समाः ।	020a  
राजदोषेण हि जगत्स्पृश्यते जगतः स च ॥	020c  
राजधर्मानवेक्षस्व पितृपैतामहोचितान् ।	021a  
नैतद्राजर्षिवृत्तं हि यत्र त्वं स्थातुमिच्छसि ॥	021c  
न हि वैक्लब्यसंसृष्ट आनृशंस्ये व्यवस्थितः ।	022a  
प्रजापालनसम्भूतं फलं किञ्चन लब्धवान् ॥	022c  
न ह्येतामाशिषं पाण्डुर्न चाहं न पितामहः ।	023a  
प्रयुक्तवन्तः पूर्वं ते यया चरसि मेधया ॥	023c  
यज्ञो दानं तपः शौर्यं प्रज्ञा सन्तानमेव च ।	024a  
माहात्म्यं बलमोजश्च नित्यमाशंसितं मया ॥	024c  
नित्यं स्वाहा स्वधा नित्यं दद्युर्मानुषदेवताः ।	025a  
दीर्घमायुर्धनं पुत्रान्सम्यगाराधिताः शुभाः ॥	025c  
पुत्रेष्वाशासते नित्यं पितरो दैवतानि च ।	026a  
दानमध्ययनं यज्ञः प्रजानां परिपालनम् ॥	026c  
एतद्धर्ममधर्मं वा जन्मनैवाभ्यजायथाः ।	027a  
ते तु वैद्याः कुले जाता अवृत्त्या तात पीडिताः ॥	027c  
यत्र दानपतिं शूरं क्षुधिताः पृथिवीचराः ।	028a  
प्राप्य तुष्टाः प्रतिष्ठन्ते धर्मः कोऽभ्यधिकस्ततः ॥	028c  
दानेनान्यं बलेनान्यं तथा सूनृतयाऽपरम् ।	029a  
सर्वतः प्रतिगृह्णीयाद्राज्यं प्राप्येह धार्मिकः ॥	029c  
ब्राह्मणः प्रचरेद्भैक्षं क्षत्रियः परिपालयेत् ।	030a  
वैश्यो धनार्जनं कुर्याच्छूद्रः परिचरेच्च तान् ॥	030c  
भैक्षं विप्रतिषिद्धं ते कृषिर्नैवोपपद्यते ।	031a  
क्षत्रियोऽसि क्षतात्राता बाहुवीर्योपजीविता ॥	031c  
पित्र्यमंशं महाबाहो निमग्नं पुनरुद्धर ।	032a  
साम्ना भेदेन दानेन दण्डेनाथ नयेन वा ॥	032c  
इतो दुःखतरं किं नु यदहं दीनबान्धवा ।	033a  
परपिण्डमुदीक्षे वै त्वां सूत्वा मित्रनन्दन ॥	033c  
युध्यस्व राजधर्मेण मा निमञ्जीः पितामहान् ।	034c  
मा गमः क्षीणपुण्यस्त्वं सानुजः पापिकां गतिं ॥ ॥	034c  

इति श्रीमन्महाभारते उद्योगपर्वणि भगवद्यानपर्वणि द्वात्रिंशदधिकशततमोऽध्यायः ॥

5-132-5 भूयान् पृथ्वीपालनजो धर्मः ॥ 5-132-6 श्रोत्रियस्य वेदाध्यायिनः । मन्दकस्य अर्थज्ञानशून्यस्य । अनुवाकेन अत्यन्तं वेदाक्षसंवृत्त्या हता नष्टाः ॥ 5-132-20 जगतः दोषेण सच राजा स्पृश्यते ॥ 5-132-22 फलं न लब्धवान् असीति शेषः ॥ 5-132-25 नित्यमिति । मानुषाश्च देवताश्च सम्यगाराधिताः सत्यः इह लोके आयुरादीनि परलोकसाधनानि स्वधादीनि सत्कर्माणि च दद्युः ॥ 5-132-27 एतत् मद्वाक्यं धर्मं धर्मयुक्तं अधर्मं वा जन्मनैव स्वभावत एव अभ्यजायथाः अभिजानीषे । हे कृष्ण ते तु पाण्डवास्तु वैद्याः विद्यावन्तः ॥ 5-132-29 राज्य राजत्वं क्षत्रियत्वमित्यर्थः ॥
