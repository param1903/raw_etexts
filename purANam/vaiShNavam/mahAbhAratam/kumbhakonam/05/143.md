अध्यायः 143

कर्णेन कृष्णम्प्रति पृथिवीवीनाशे कशुनिदुश्शासनयोः स्वस्यच मूलत्वकथनम् । 1 ॥ तथा पार्थधार्तराष्ट्राणां जयपराजयसूचकनिमित्तोपवर्णनपूर्वकं कृष्णमालिङ्ग्य प्रतिनिवर्तनम् ॥ 2 ॥ सात्यकिनासह कृष्णस्य उपप्लाव्यागमनम् ॥ 3 ॥
वैशम्पायन उवाच ।	001   
केशवस्य तु तद्वाक्यं कर्णः श्रुत्वा हितं शुभम् ।	001a  
अब्रवीदभिसम्पूज्य कृष्णं तं मधुसूदनम् ॥	001c  
जानन्मां किं महाबाहो सम्मोहयितुमिच्छसि ।	002a  
योयं पृथिव्याः कार्त्स्न्येन विनाशः समुपस्थितः ॥	002c  
निमित्तं तत्र शकुनिरहं दुःशासनस्तथा ।	003a  
दुर्योधनश्च नृपतिर्धृतराष्ट्रसुतोऽभवत् ॥	003c  
असंशयमिदं कृष्ण महद्युद्धमुपस्थितम् ।	004a  
पाण्डवानां कुरूणां च घोरं रुधिरकर्दमम् ॥	004c  
राजानो राजपुत्राश्च दुर्योधनवशानुगाः ।	005a  
रणे शस्त्राग्निना दग्धाः प्राप्स्यन्ति यमसादनम् ॥	005c  
स्वप्ना हि बहवो घोरा दृश्यन्ते मधुसूदन ।	006a  
निमित्तानि च घोराणि तथोत्पाताः सुदारुणाः ॥	006c  
पराजयं धार्तराष्ट्रे विजयं च युधिष्ठिरे ।	007a  
शंसन्त इव वार्ष्णेय विविधा रोमहर्षणाः ॥	007c  
प्राजापत्यं हि नक्षत्रं ग्रहस्तीक्ष्णो महाद्युतिः ।	008a  
शनैश्चरः पीडयति पीडयन्प्राणिनोऽधिकम् ॥	008c  
कृत्वा चाङ्गारको वक्रं ज्योष्ठायां मधुसूदन ।	009a  
अनुराधां प्रार्थयते मैत्रं सङ्गमयन्निव ।	009c  
नूनं महद्भयं कृष्ण कुरूणां समुपस्थितम् ।	010a  
विशेषेण हि वार्ष्णेय चित्रां पीडयते ग्रहः ॥	010c  
सोमस्य लक्ष्म व्यावृत्तं राहुरर्कमुपैति च ।	011a  
दिवश्चोल्काः पतन्त्येताः सनिर्घाताः सकम्पनाः ॥	011a  
निष्टनन्ति च मातङ्गा मुञ्चन्त्यश्रूणि वाजिनः ।	012a  
पानीयं यवसं चापि नाभिनन्दन्ति माधव ॥	012c  
प्रादुर्भूतेषु चैतेषु भयमाहुरुपास्थितम् ।	013a  
निमित्तेषु महाबाहो दारुणं प्राणिनाशनम् ॥	013c  
अल्पे भुक्ते पुरीषं च प्रभूतमिह दृश्यते ।	014a  
वाजिनां वारणानां च मनुष्याणां च केशव ॥	014c  
धार्तराष्ट्रस्य सैन्येषु सर्वेषु मधुसूदन ।	015a  
पराभवस्य तल्लिङ्गमिति प्राहुर्मनीषिणः ॥	015c  
प्रहृष्टं वाहनं कृष्ण पाण्डवानां प्रचक्षते ।	016a  
प्रदक्षिणा मृगाश्चैव तत्तेषां जयलक्षणम् ॥	016c  
अपसव्या मृगाः सर्वे धार्तराष्ट्रस्य केशव ।	017a  
वाचश्चाप्यशरीरिण्यस्तकत्पराभवलक्षणम् ॥	017c  
मयूराः पुण्यशकुना हंससारसचातकाः ।	018a  
जीवञ्जीवकसङ्घाश्चाप्यनुगच्छन्ति पाण्डवान् ॥	018c  
गृध्राः कङ्का बकाः श्येना यातुधानास्तथा वृकाः ।	019a  
मक्षिकाणां च सङ्घाता अनुधावन्ति कौरवान् ॥	019c  
धार्तराष्ट्रस्य सैन्येषु भेरीणां नास्ति निःस्वनः ।	020a  
अनाहताः पाण्डवानां नदन्ति पटहाः किल ॥	020c  
उदपानाश्च नर्दन्ति यथा गोवृषभास्तथा ।	020c  
धार्तराष्ट्रस्य सैन्येषु तत्पराभवलक्षणम् ॥	020c  
मांसशोणितवर्षं च वृष्टं देवेन माधव ।	020c  
तथा गन्धर्वनगरं भानुमत्समुपस्थितम् ॥	020c  
सप्राकारं सपरिखं सवप्रं चारुतोरणम् ।	020c  
कृष्णश्च परिघस्तत्र भानुमावृत्य तिष्ठति ॥	020c  
उदयास्तमने सन्ध्ये वेदयन्ती महद्भयम् ।	020c  
शिवा च वाशते घोरं तत्पराभवलक्षणम् ॥	020c  
एकपक्षाक्षिचरणाः पक्षिणो मधुसूदन ।	020c  
उत्सृजन्ति महद्धोरं तत्पराभवलक्षणम् ॥	020c  
कृष्णग्रीवाश्च शकुना रक्तपादा भयानकाः ।	020c  
सन्ध्यामभिमुखा यान्ति तत्पराभवलक्षणम् ॥	020c  
ब्राह्मणान्प्रथमं द्वेष्टि गुरूंश्च मधुसूदन ।	027a  
भृत्यान्भक्तिमतश्चापि तत्पराभवलक्षणम् ॥	027c  
पूर्वा दिग्लोहिताकारा शस्त्रवर्णा च दक्षिणा ।	028a  
आमपात्रप्रतीकाशा पश्चिमा मधुसूदन ।	028c  
उत्तरा शङ्खवर्णाभा दिशां वर्णा उदाहृताः ॥	028e   
प्रदीप्ताश्च दिशः सर्वा धार्तराष्ट्रस्य माधव ।	029a  
महद्भयं वेदयन्ति तस्मिन्नुत्पातदर्शने ॥	029c  
सहस्रपादं प्रासादं स्वप्नान्ते स्म युधिष्ठिरः ।	030a  
अधिरोहन्मया दृष्टः सह भ्रातृभिरच्युत ॥	031a  
श्वेतोष्णीषाश्च दृश्यन्ते सर्वे वै शुक्लवाससः ।	031c  
आसनानि च शुभ्राणि सर्वेषामुपलक्षये ॥	032a  
तव चापि मया कृष्ण स्वप्नान्ते रुधिराविला ।	032c  
आन्त्रेण पृथिवी दृष्टा परिक्षिप्ता जनार्दन ॥	033a  
अस्थिसञ्चयमारूढश्चामितौजा यधिष्ठिरः ।	033c  
सुवर्णपात्र्यां संहृष्टो भुक्तवान्घृतपायसम् ॥	034a  
युधिष्ठिरो मया दृष्टो ग्रसमानो वसुन्धराम् ।	034c  
उच्चं पर्वतमारूढो भीमकर्मा वृकोदरः ।	035a  
गदापाणिर्नरव्याघ्रो ग्रसन्निव महीमिमाम् ॥	035c  
क्षपयिष्यति नः सर्वान्स सुव्यक्तं महारणे ।	036a  
विदितं मे हृषीकेश यतो धर्मस्ततो जयः ॥	036c  
पाण्डुरं गजमारूढो गाण्डीवी स धनञ्जयः ।	037a  
त्वया सार्धं हृषीकेश श्रिया परमया ज्वलन् ॥	037c  
यूयं सर्वे वधिष्यध्वं तत्र मे नास्ति संशयः ।	038a  
पार्थिवान्समरे कृष्ण दुर्योधनपुरोगमान् ॥	038c  
नकुलः सहदेवश्च सात्यकिश्च महारथः ।	039a  
शुक्लकेयूरकण्ठत्राः शुक्लमाल्याम्बरावृताः ॥	039c  
अधिरूढा नरव्याघ्रा नरवाहनमुत्तमम् ।	040a  
त्रय एते मया दृष्टाः पाण्डुरच्छत्रवाससः ॥	040c  
श्वेतोष्णीषाश्च दृश्यन्ते त्रय एते जनार्दन ।	041a  
धार्तराष्ट्रेषु सैन्येषु तान्विजानीहि केशव ॥	041a  
अश्वत्थामा कृपश्चैव कृतवर्मा च सात्वतः ।	042a  
रक्तोष्in:sent णीषाश्च दृश्यन्ते सर्वे माधव पार्थिवाः ॥	042c  
उष्ट्रप्रयुक्तमारूढौ भीष्मद्रोणौ महारथौ ।	043a  
मया सार्धं महाबाहो धार्तराष्ट्रेण वा विभो ॥	043c  
अगस्त्यशास्तां च दिशं प्रयाताः स्म जनार्दन ।	044a  
अचिरेणैव कालेन प्राप्स्यामो यमसादनम् ॥	044c  
अहं चान्ये च राजानो यच्च तत्क्षत्रमण्डलम् ।	045a  
गाण्डिवाग्निं प्रवेक्ष्याम इति मे नास्ति संशयः ॥	045c  
कृष्ण उवाच ।	046    
उपस्थितविनाशेयं नूनमद्य वसुन्धरा ।	046a  
यथा हि मे वचः कर्ण नोपैति हृदयं तव ॥	046c  
सर्वेषां तात भूतानां विनाशे प्रत्युपस्थिते ।	047a  
अनयो नयसङ्काशो हृदयान्नापसर्पति ॥	047c  
कर्ण उवाच ।	048    
अपि त्वां कृष्ण पश्यामो जीवन्तोऽस्मान्महारणात् ।	048a  
समुत्तीर्णा महाबाहो वीरक्षत्रविनाशनात् ॥	048c  
अथवा सङ्गमः कृष्ण स्वर्गे नो भविता ध्रुवम् ।	049a  
तत्रेदानीं समेष्यामः पुनः सार्धं त्वयानघ ॥	049c  
वैशम्पायन उवाच ।	050    
इत्युक्त्वा माधवं कर्णः परिष्वज्य च पीडितम् ।	050a  
विसर्जितः केशवेन रथोपस्थादवातरत् ॥	050c  
ततः स्वरथामस्थाय जाम्बूनदविभूषितम् ।	051a  
महात्मा वै निववृते राधेयो दीनमानसः ॥	051c  
ततः शीघ्रतरं प्रायात्केशवः सहसात्यकिः ।	052a  
पुनरुच्चारयन्वाणीं याहि याहीति सारथिम् ॥ ॥	052c  

इति श्रीमन्महाभारते उद्योगपर्वणि भगवद्यानपर्वणि त्रिचत्वारिंशदधिकशततमोध्यायः ॥

5-143-21 उदपानाः कूपादयो जलाशयाः ॥ 5-143-23 गन्धर्वनगरं सप्राकारम् । परिघः परिवेषः । तत्राकाशे गन्धर्वनगरोपर्येव ॥ 5-143-24 शिवा श्रृगालः वाशते शब्दं करोति ॥ 5-143-30 सहस्रपादं सहस्रस्तम्भम् ॥ 5-143-32 तव पृथिवीति सम्बन्धः । त्वच्छरीरमित्यर्थः । परिक्षिप्ता परिवेष्टिता ॥ 5-143-46 तव हृदयं कर्तृ मम वचो नोपैति नाङ्गीकरोति ॥

