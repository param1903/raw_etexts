अध्यायः 094

प्रभाते सन्ध्यामुपतिष्ठमानं श्रीकृष्णमभ्येत्य शकुनिदुर्योधनाभ्यां सभागमनाय प्रार्थनम् ॥ 1 ॥ श्रीकृष्णस्य विदुरेण सह सभाप्रवेशः ॥ 2 ॥ अन्तरिक्षगतेषु नारदादिषु श्रीकृष्णाज्ञया भीष्मेण आसनादिना सत्कृतेषु कृष्णादीनां यथोचितमासनेषूपवेशनम् ॥ 3 ॥
वैशम्पायन उवाच 	KK05-06-094-001  
तथा कथयतोरेव तयोर्बुद्धिमतोस्तदा ।	KK05-06-094-001a  
शिवा नक्षत्रसम्पन्ना सा व्यतीयाय शर्वरी ॥	KK05-06-094-001c  
धर्मार्थकामयुक्ताश्च विचित्रार्थपदाक्षराः ।	KK05-06-094-002a  
शृण्वतो विविधा वाचो विदुरस्य महात्मनः ॥	KK05-06-094-002c  
कथाभिरनुरूपाभी रक्तस्यामिततेजसः ।	KK05-06-094-003a  
अकामस्यैव कृष्णस्य सा व्यतीयाय शर्वरी ॥	KK05-06-094-003c  
ततस्तु स्वरसम्पन्ना बहवः सूतमागधाः ॥	KK05-06-094-004a  
शङ्खदुन्दुभिनिर्घोषैः केशवं प्रत्यबोधयन् ॥	KK05-06-094-004c  
तत उत्थाय दाशार्हऋषभः सर्वसात्वताम् ।	KK05-06-094-005a  
सर्वमावश्यकं चक्रे प्रातः कार्यं जनार्दनः ॥	KK05-06-094-005c  
कृतोदकानुजप्यः स हुताग्निः समलङ्कृतः ।	KK05-06-094-006a  
ततश्चादित्यमुद्यन्तमुपातिष्ठत माधवः ॥	KK05-06-094-006c  
अथ दुर्योधनः कृष्णं शकुनिश्चापि सौबलः ।	KK05-06-094-007a  
सन्ध्यां तिष्ठन्तमभ्येत्य दाशार्हमपराजितम् ॥	KK05-06-094-007c  
आचक्षेतां तु कृष्णस्य धृतराष्ट्रं सभागतम् ।	KK05-06-094-008a  
कुरूंश्च भीष्मप्रमुखान्राज्ञः सर्वांश्च पार्थिवान् ॥	KK05-06-094-008c  
त्वामर्थयन्ते गोविन्द दिवि शक्रमिवामराः ।	KK05-06-094-009a  
तावभ्यनन्दद्गोविन्दः साम्ना परमवल्गुना ॥	KK05-06-094-009c  
ततो विमल आदित्ये ब्राह्मणेभ्यो जनार्दनः ।	KK05-06-094-010a  
ददौ हिरण्यं वासांसि गाश्चाश्वांश्च परन्तपः ॥	KK05-06-094-010c  
विसृष्टवन्तं रत्नानि दाशार्हमपराजितम् ।	KK05-06-094-011a  
तिष्ठन्तमुपसङ्गम्य ववन्दे सारथिस्तदा ॥	KK05-06-094-011c  
\'तस्मै रथवरो युक्तः शुशुभे लोकविश्रुतः ।	KK05-06-094-012a  
वाजिभिः शैब्यसुग्रीवमेघपुष्पबलाहकैः ॥	KK05-06-094-012c  
शैब्यस्तु शुकपत्राभः सुग्रीवः किंशुकप्रभः ।	KK05-06-094-013a  
मेघपुष्पो मेघवर्णः पाण्डरस्तु बलाहकः ॥	KK05-06-094-013c  
दक्षिणं चावहच्छैब्यः सुग्रीवः सव्यतोऽवहत् ।	KK05-06-094-014a  
पृष्ठवाहौ रथस्यास्तां मेघपुष्पबलाहकौ ॥	KK05-06-094-014c  
विश्वकर्मकृताऽऽपीडा रत्नजालविभूषिता ।	KK05-06-094-015a  
आश्रिता वै रथे तस्मिन्ध्वजयष्टिरशोभत ॥	KK05-06-094-015c  
वैनतेयः स्थितस्तस्यां प्रभाकरमिव स्पृशन् ।	KK05-06-094-016a  
तस्य सत्ववतः केतौ भुजगारिरशोभत ॥	KK05-06-094-016c  
तस्य कीर्तिमतस्तेन भास्वरेण विराजता ।	KK05-06-094-017a  
शुशुभे स्यन्दनश्रेष्ठः पतगेन्द्रेण केतुना ॥	KK05-06-094-017c  
रश्मिजालैः पताकाभिः सौवर्णेन च केतुना ।	KK05-06-094-018a  
बभूव स रथश्रेष्ठः कालसूर्य इवोदितः ॥	KK05-06-094-018c  
पक्षिध्वजवितानैश्च रुक्मजालकृताङ्गणैः ।	KK05-06-094-019a  
दण्डमार्गविभागैश्च सुकृतैर्विश्वकर्मणा ॥	KK05-06-094-019c  
प्रवालमणिशोभैश्च मुक्तावैडूर्यशोभनैः ।	KK05-06-094-020a  
किङ्किणीशतसङ्घैश्च वालजालकृतान्तरैः ॥	KK05-06-094-020c  
कार्तस्वरमयीभिश्च पद्मिनीभिरलङ्कृतः ।	KK05-06-094-021a  
शुशुभे स्यन्दनश्रेष्ठस्तापनीयैश्च पादपैः ॥	KK05-06-094-021c  
व्याघ्रसिंहवराहैश्च गोभिश्च मृगपक्षिभिः ।	KK05-06-094-022a  
ताराभिर्भास्करैश्चापि वारणैश्च हिरण्मयैः ॥	KK05-06-094-022c  
वज्राङ्कुशविमानैश्च कूबरावृत्तसन्धिषु ।	KK05-06-094-023a  
समुच्छ्रितमहानाभिः स्तनयित्नुमहास्वनः ॥\'	KK05-06-094-023c  
ततो रथेन शुभ्रेण महता किङ्किणीकिना ।	KK05-06-094-024a  
हयोत्तमयुजा शीघ्रमुपातिष्ठत दारुकः ॥	KK05-06-094-024c  
तमुपस्थितमाज्ञाय रथं दिव्यं महामनाः ।	KK05-06-094-025a  
महाभ्रघननिर्घोषं सर्वरत्नविभूषितम् ॥	KK05-06-094-025c  
अग्निं प्रदक्षिणं कृत्वा ब्राह्मणांश्च जनार्दनः ।	KK05-06-094-026a  
कौस्तुभं मणिमाबध्य श्रिया परमया ज्वलन् ॥	KK05-06-094-026c  
कुरुभिः संवृतः कृष्णो वृष्णिभिश्चाभिरक्षितः ।	KK05-06-094-027a  
आतिष्ठत रथं शौरिः सर्वयादवनन्दनः ॥	KK05-06-094-027c  
अन्वारुरोह दाशार्हं विदुरः सर्वधर्मवित् ।	KK05-06-094-028a  
सर्वप्राणभृतां श्रेष्ठं सर्वबुद्धिमतां वरम् ॥	KK05-06-094-028c  
ततो दुर्योधनः कृष्णं शकुनिश्चापि सौबलः ।	KK05-06-094-029a  
द्वितीयेन रथेनैनमन्वयातां परन्तपम् ॥	KK05-06-094-029c  
सात्यकिः कृतवर्मा च वृष्णीनां चापरे रथाः ।	KK05-06-094-030a  
पृष्ठतोऽनुययुः कृष्णं गजैरश्वै रथैरपि ॥	KK05-06-094-030c  
तेषां हेमपरिष्कारैर्युक्ताः परमवाजिभिः ।	KK05-06-094-031a  
गच्छतां घोषिणश्चित्ररथा राजन्विरेजिरे ॥	KK05-06-094-031c  
सम्मृष्टसंसिक्तरजः प्रतिपेदे महापथम् ।	KK05-06-094-032a  
राजर्षिचरितं काले कृष्णो धीमाञ्श्रिया ज्वलन् ॥	KK05-06-094-032c  
ततः प्रयाते दाशार्हे प्रावाद्यन्तैकपुष्कराः ।	KK05-06-094-033a  
शङ्खाश्च दध्मिरे तत्र वाद्यान्यन्यानि यानि च ॥	KK05-06-094-033c  
प्रवीराः सर्वलोकस्य युवानः सिंहविक्रमाः ।	KK05-06-094-034a  
परिवार्य रथं शौरेरगच्छन्त परन्तपाः ॥	KK05-06-094-034c  
ततोऽन्ये बहुसाहस्रा विचित्राद्भुतवाससः ।	KK05-06-094-035a  
असिप्रासायुधधराः कृष्णस्यासन्पुरःसराः ॥	KK05-06-094-035c  
गजाः पञ्चशतास्तत्र रथाश्चासन्सहस्रशः ।	KK05-06-094-036a  
प्रयान्तमन्वयुर्वीरं दाशार्हमपराजितम् ॥	KK05-06-094-036c  
पुरं कुरूणां संवृत्तं द्रष्टुकामं जनार्दनम् ।	KK05-06-094-037a  
सबालवृद्धं सस्त्रीकं रथ्यागतमरिन्दम ॥	KK05-06-094-037c  
वेदिकामाश्रिताभिश्च समाक्रान्तान्यनेकशः ।	KK05-06-094-038a  
प्रचलन्तीव भारेण योषिद्भिर्भवनान्युत ॥	KK05-06-094-038c  
स पूज्यमानः कुरुभिः संशृण्वन्मधुराः कथाः ।	KK05-06-094-039a  
यथार्हं प्रतिसत्कुर्वन्प्रेक्षमाणः शनैर्ययौ ॥	KK05-06-094-039c  
ततः सभां समासाद्य केशवस्यानुयायिनः ।	KK05-06-094-040a  
सशङ्खैर्वेणुनिर्घोषैर्दिशः सर्वा व्यनादयन् ॥	KK05-06-094-040c  
ततः सा समितिः सर्वा राज्ञाममिततेजसाम् ।	KK05-06-094-041a  
सम्प्राकम्पत हर्षेण कृष्णागमनकाङ्क्षया ॥	KK05-06-094-041c  
ततोऽभ्याशगते कृष्णे समहृष्यन्नराधिपाः ।	KK05-06-094-042a  
श्रुत्वा तं रथनिर्घोषं पर्जन्यनिनदोपमम् ॥	KK05-06-094-042c  
आसाद्य तु सभाद्वारमृषभः सर्वसात्वताम् ।	KK05-06-094-043a  
अवतीर्य रथाच्छौरिः कैलासशिखरोपमात् ॥	KK05-06-094-043c  
नवमेघप्रतीकाशां ज्वलन्तीमिव तेजसा ।	KK05-06-094-044a  
महेन्द्रसदनप्रख्यां प्रविवेश सभां ततः ॥	KK05-06-094-044c  
पाणौ गृहीत्वा विदुरं सात्यकिं च महायशाः ।	KK05-06-094-045a  
ज्येतींष्यादित्यवद्राजन्कुरून्प्राच्छादयच्छ्रिया ॥	KK05-06-094-045c  
अग्रतो वासुदेवस्य कर्णदुर्योधनावुभौ ।	KK05-06-094-046a  
वृष्णयः कृतवर्मा चाप्यासन्कृष्णस्य पृष्ठतः ॥	KK05-06-094-046c  
धृतराष्ट्रं पुरस्कृत्य भीष्मद्रोणादयस्ततः ।	KK05-06-094-047a  
आसनेभ्योऽचलन्सर्वे पूजयन्तो जनार्दनम् ॥	KK05-06-094-047c  
अभ्यागच्छति दाशार्हे प्रज्ञाचक्षुर्नरेश्वर ।	KK05-06-094-048a  
सहैव द्रोणभीष्माभ्यामुदतिष्ठन्महायशाः ॥	KK05-06-094-048c  
उत्तिष्ठति महाराजे धृतराष्ट्रे जनेश्वरे ।	KK05-06-094-049a  
तानि राजसहस्राणि समुत्तस्थुः समन्ततः ॥	KK05-06-094-049c  
आसनं सर्वतोभद्रं जाम्बूनदपरिष्कृतम् ।	KK05-06-094-05a0  
कृष्णार्थे कल्पितं तत्र धृतराष्ट्रस्य शासनात् ॥	KK05-06-094-050c  
स्मयमानस्तु राजानं भीष्मद्रोणौ च माधवः ।	KK05-06-094-051a  
अभ्यभाषत धर्मात्मा राज्ञश्चान्यान्यथावयः ॥	KK05-06-094-051c  
तत्र केशवमानर्चुः सम्यगभ्यागतं सभाम् ।	KK05-06-094-052a  
राजानः पार्थिवाः सर्वे कुरवश्च जनार्दनम् ॥	KK05-06-094-052c  
तत्र तिष्ठन्स दाशार्हो राजमध्ये परन्तपः ।	KK05-06-094-053a  
अपश्यदन्तरिक्षस्थानृषीन्परपुरञ्जयः ।	KK05-06-094-053c  
ततस्तानभिसम्प्रेक्ष्य नारदप्रमुखानृषीन् ॥	KK05-06-094-053e  
अभ्यभाषत दाशार्हो भीष्मं शान्तनवं शनैः ।	KK05-06-094-054a  
पार्थिवीं समितिं द्रष्टुमृषयोऽभ्यागता नृप ॥	KK05-06-094-054c  
निमन्त्र्यन्तामासनैश्च सत्कारेण च भूयसा ।	KK05-06-094-055a  
नैतेष्वनुपविष्टेषु शक्यं केनचिदासितुम् ॥	KK05-06-094-055c  
पूजा प्रयुज्यतामाशु मुनीनां भावितात्मनाम् ।	KK05-06-094-056a  
वैशम्पायन उवाच 	KK05-06-094-056  
ऋषीञ्शान्तनवो दृष्ट्वा सभाद्वारमुपस्थितान् ।	KK05-06-094-056c  
त्वरमाणस्ततो भृत्यानासनानीत्यचोदयत् ।	KK05-06-094-057a  
आसनान्यथ मृष्टानि महान्ति विपुलानि च ॥	KK05-06-094-057c  
मणिकाञ्चनचित्राणि समाजह्रुस्ततस्ततः ।	KK05-06-094-058a  
तेषु तत्रोपविष्टेषु गृहीतार्घ्येषु भारत ॥	KK05-06-094-058c  
निषसादासने कृष्णो राजानश्च यथासनम् ।	KK05-06-094-059a  
दुःशासनः सात्यकये ददावासनमुत्तमम् ॥	KK05-06-094-059c  
विविंशतिर्ददौ पीठं काञ्चनं कृतवर्मणे ।	KK05-06-094-060a  
अविदूरे तु कृष्णस्य कर्णदुर्योधनावुभौ ॥	KK05-06-094-060c  
एकासने महात्मानौ निषीदतुरमर्षणौ ।	KK05-06-094-061a  
गान्धारराजः शकुनिर्गान्धारैरभिरक्षितः ॥	KK05-06-094-061c  
निषसादासने राजा सहपुत्रो विशाम्पते ।	KK05-06-094-062a  
विदुरो मणिपीठे तु शुक्लस्पर्ध्याजिनोत्तरे ॥	KK05-06-094-062c  
संस्पृशन्नासनं शौरेर्महामतिरुपाविशत् ।	KK05-06-094-063a  
चिरस्य दृष्ट्वा दाशार्हं राजानः सर्व एव ते ॥	KK05-06-094-063c  
अमृतस्येव नातृप्यन्प्रेक्षमाणा जनार्दनम् ।	KK05-06-094-064a  
अतसीपुष्पसङ्काशः पीतवासा जनार्दनः ॥	KK05-06-094-064c  
व्यभ्राजत सभामध्ये हेम्नीवोपहितो मणिः ॥	KK05-06-094-065ac  
ततस्तूष्णीं सर्वमासीद्गोविन्दगतमानसम् ।	KK05-06-094-066a  
न तत्र कश्चित्किञ्चिद्वा व्याजहार पुमान्क्वचित् ॥ ॥	KK05-06-094-066c  

इति श्रीमन्महाभारते उद्योगपर्वणि भगवद्यानपर्वणि चतुर्नवतितमोऽध्यायः ॥

5-94-31 चित्राश्च ते रथाश्च ॥ 5-94-33 एकपुष्कराः काहलाः ॥
