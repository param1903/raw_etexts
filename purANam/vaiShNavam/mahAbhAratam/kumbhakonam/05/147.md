अध्यायः 147

कृष्णेन पाण्डवान्प्रति सङ्क्षेपेण हास्तिननगरवृत्तान्तकथनम् ॥ 1 ॥ पाण्डवैः कृष्णम्प्रति विस्तरेण भीष्मादिवचनकथनप्रार्थना ॥ 2 ॥ कृष्णेन शमविधायकभीष्मवचनानुवादः ॥ 3- ॥
वैशम्पायन उवाच ।	00    
आगम्य हास्तिनपुरादुपप्लाव्यमरिन्दमः ।	001a  
पाण्डवानां यथावृत्तं केशवः सर्वमुक्तवान् ॥	001a  
सम्भाष्य सुचिरं कालं मन्त्रयित्वा पुनः पुनः ।	001a  
स्वमेव भवनं शौरिर्विश्रमार्थं जगाम ह ॥	001a  
विसृज्य सर्वान्नृपतीन्विराटप्रमुखांस्तदा ।	001a  
पाण्डवा भ्रातरः पञ्च भानावस्तङ्गते सति ॥	001a  
सन्ध्यामुपास्य ध्यायन्तस्तमेव गतमानसाः ।	004a  
आनाय्य कृष्णं दाशार्हं पुनर्मन्त्रममन्त्रयन् ॥	004c  
युधिष्ठिर उवाच ।	005    
त्वया नागपुरं गत्वा सभायां धृतराष्ट्रजः ।	005a  
किमुक्तः पुण्डरीकाक्ष तन्नः शंसितुमर्हसि ॥	005c  
वासुदेव उवाच ।	006    
मया नागपुरं गत्वा सभायां धृतराष्ट्रजः ।	006a  
तथ्यं पथ्यं हितं चोक्तो न च गृह्णाति दुर्मतिः ॥	006c  
युधिष्ठिर उवाच । 	007    
तस्मिन्नुत्पथमापन्ने कुरुवृद्धः पितामहः ।	007a  
किमुक्तवान्हृषीकेश दुर्योधनममर्षणम् ॥	007c  
आचार्यो वा महाभाग भारद्वाजः किमब्रवीत् ।	008a  
पितरौ धृतराष्ट्रस्तं गान्धारी वा किमब्रवीत् ॥	008c  
पिता यवीयानस्माकं क्षत्ता धर्मविदां वरः ।	009a  
पुत्रशोकाभिसन्तप्तः किमाह धृतराष्ट्रजम् ॥in:sent 	009c  
किञ्च सर्वे नृपतयः सभायां ये समासते ।	010a  
उक्तवन्तो यथातत्त्वं तद्ब्रूहि त्वं जनार्दन ॥	010c  
उक्तवान्हि भवान्सर्वं वचनं कुरुमुख्ययोः ।	011a  
धार्तराष्ट्रस्य तेषां हि वचनं कुरुसंसदि ॥	011c  
कामलोभाभिभूतस्य मन्दस्य प्राज्ञमानिनः ।	012a  
अप्रियं हृदये मह्यं तन्न तिष्ठति केशव ॥	012c  
तेषां वाक्यानि गोविन्द श्रोतुमिच्छाम्यहं विभो ।	013a  
यथा च नाभिपद्येत कालस्तात तथा कुरु ।	013c  
भवान्हि नो गतिः कृष्ण भवान्नाथो भवान्गुरुः ॥	013e   
वासुदेव उवाच ।	014    
श्रृणु राजन्यथा वाक्यमुक्तो राजा सुयोधनः ।	014a  
मध्ये कुरूणां राजेन्द्र सभायां तन्निबोध मे ॥	014c  
मया विश्राविते वाक्ये जहास धृतराष्ट्रजः ।	015a  
अथ भीष्मः सुसङ्क्रुद्ध इदं वचनमब्रवीत् ॥	015c  
दुर्योधन निबोधेदं कुलार्थे यद्ब्रवीमि ते ।	016a  
तच्छ्रुत्वा राजशार्दूल स्वकुलस्य हितं कुरु ॥	016c  
मम तात पिता राजञ्शन्तनुर्लोकविश्रुतः ।	017a  
तस्याहमेक एवासं पुत्रः पुत्रवतां वरः ॥	017c  
तस्य बुद्धिः समुत्पन्ना द्वितीयः स्यात्कथं सुतः ।	018a  
एकपुत्रमपुत्रं वै प्रवदन्ति मनीषिणः ॥	018c  
न चोच्छेदं कुलं यायाद्विस्तीर्येच्च कथं यशः ।	019a  
तस्याहमीप्सितं बुद्ध्वा कालीं मातरमावहम् ॥	019c  
प्रतिज्ञां दुष्करां कृत्वा पितुरर्थे कुलस्य च ।	020a  
अराजा चोर्ध्वरेताश्च यथा सुविदितं तव ।	020c  
प्रतीतो निवसाम्येष प्रतिज्ञामनुपालयन् ॥	020e   
तस्यां जज्ञे महाबाहुः श्रीमान्कुरुकुलोद्वहः ।	021a  
विचित्रवीर्यो धर्मात्मा कनीयान्मम पार्थिव ॥	021a  
स्वर्यातेऽहं पितरि तं स्वराज्ये सन्न्यवेशयम् ।	022a  
विचित्रवीर्यं राजानं भृत्यो भूत्वा ह्यधश्चरः ॥	022c  
तस्याहं सदृशान्दारान्राजेन्द्र समुपाहरम् ।	023a  
जित्वा पार्थिवसङ्घातमपि ते बहुशः श्रुतम् ॥	023c  
ततो रामेण समरे द्वन्द्वयुद्धमुपागमम् ।	024a  
स हि रामभयादेभिर्नागरैर्विप्रवासितः ॥	024c  
दारेष्वप्यतिसक्तश्च यक्ष्माणं समपद्यत ।	025a  
यदा त्वराजके राष्ट्रे न ववर्ष सुरेश्वरः ।	025c  
तदाभ्यधावन्मामेव प्रजाः क्षुद्भयपीडिताः ॥	025e   
प्रजा ऊचुः ।	026    
उपक्षीणाः प्रजाः सर्वा राजा भव भवाय नः ।	026a  
ईतीः प्रणुद भद्रं ते शन्तनोः कुलवर्धन ॥	026c  
पीड्यन्ते ते प्रजाः सर्वा व्याधिभिर्भृशदारुणैः ।	027a  
अल्पावशिष्टा गाङ्गेय ताः परित्रातुमर्हसि ॥	027c  
व्याधीन्प्रणुद्य वीर त्वं प्रजा धर्मेण पालय ।	028a  
त्वयि जिवती मा राष्ट्रं विनाशमुपगच्छतु ॥	028c  
भीष्म उवाच ।	029    
प्रजानां क्रोशतीनां वै नैवाक्षुभ्यत मे मनः ।	029a  
प्रतिज्ञां रक्षमाणस्य तद्वृत्तं स्मरतस्तथा ।	029c  
ततः पौरा महाराज माता काली च मे शुभा ॥	029e   
भृत्याः पुरोहिताचार्या ब्राह्मणाश्च बहुश्रुताः ।	030a  
मामूचुर्भृशसन्तप्ता भव राजेति सन्ततम् ॥	030c  
प्रतीपरक्षितं राष्ट्रं त्वां प्राप्य विनशिष्यति ।	031a  
स त्वमस्मद्धितार्थं वै राजा भव महामते ॥	031c  
इत्युक्तः प्राञ्जलिर्भूत्वा दुःखितो भृशमातुरः ।	032a  
तेभ्यो न्यवेदयं तत्र प्रतिज्ञां पितृगोरवात् ॥	032c  
ऊर्ध्वरेता ह्यराजा च कुलस्यार्थे पुनः पुनः ।	033a  
विशेषतस्त्वदर्थं च धुरि मा मां नियोजय ॥	033c  
ततोऽहं प्राञ्जलिर्भूत्वा मातरं सम्प्रसादयम् ।	034a  
नाम्ब शन्तनुना जातः कौरवं वंशमुद्वहन् ॥	034c  
प्रतिज्ञां वितथां कुर्यामिति राजन्पुनः पुनः ।	035a  
विशेषतस्त्वदर्थं च प्रतिज्ञां कृतवानहम् ॥	035c  
अहं प्रेष्यश्च दासश्च तवाद्य सुतवत्सले ।	036a  
एवं तामनुनीयाहं मातरं जनसन्निधौ ॥	036c  
अयाचं भ्रातृदारेषु तदा व्यासं महामुनिम् ।	037a  
सह मात्रा महाराज प्रसाद्य तमृषिं महामुनिम् ।	037c  
अपत्यार्थं महाराज प्रसादं कृतवांश्च सः ।	038a  
त्रीन्स पुत्रानजनयत्तदा भरतसत्तम ॥	038c  
अन्धः करणहीनत्वान्न वै राजा पिता तव ।	039a  
राजा तु पाण्डुरभवन्महात्मा लोकविश्रुतः ॥	039c  
स राजा तस्य ते पुत्राः पितुर्दायाद्यहारिणः ।	040c  
मा तात कलहं कार्षी राज्यस्यार्धं प्रदीयताम् ॥	040c  
मयि जीवति राज्यं कः सम्प्रशासेत्पुमानिह ।	041a  
मावमंस्या वचो मह्यं शममिच्छामि वः सदा ॥	041c  
न विशेषोऽस्ति मे पुत्र त्वयि तेषु च पार्थिव ।	042a  
मतमेतत्पितुस्तुभ्यं गान्धार्या विदुरस्य च ॥	042c  
श्रोतव्यं खलु वृद्धानां नाभिशङ्कीर्वचो मम ।	043a  
नाशयिष्यसि मा सर्वमात्मानं पृथिवीं तथा ॥ ॥	043c  

इति श्रीमन्महाभारते उद्योगपर्वणि भगवद्यानपर्वणि सप्तचत्वारिंशदधिकशततमोऽध्यायः ॥

5-147-13 नाभिपद्येत नातिक्रामेत ॥ 5-147-19 कालीं सत्यवतीम् ॥ 5-147-20 प्रतीतः तुष्टः ॥ 5-147-24 विप्रवासितः दूरेस्थापितः ॥
