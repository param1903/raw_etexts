अध्यायः 161

उलूकेन पाण्डवानुपेत्य युधिष्ठिरार्जुनौप्रति दुर्योधनसन्देशकथनम् ॥ 1 ॥
सञ्जय उवाच ।	001    
सेनानिवेशं सम्प्राप्तः कैतव्यः पाण्डवस्य ह ।	001a  
समागतः पाण्डवेयैर्युधिष्ठिरमभाषत ॥	001c  
अभिज्ञो दूतवाक्यानां यथोक्तं ब्रुवतो मम ।	002a  
दुर्योधनसमादेशं श्रुत्वा न क्रोद्धुमर्हसि ॥	002c  
युधिष्ठिर उवाच ।	003    
उलूक न भयं तेऽस्ति ब्रूहि त्वं विगतज्वरः ।	003a  
यन्मत्तं धार्तराष्ट्रस्य लुब्धस्यादीर्घदर्शिनः ॥	003c  
सञ्जय उवाच ।	004    
ततो द्युतिमतां मध्ये पाण्डवानां महात्मनाम् ।	004a  
सृञ्जयानां च मत्स्यानां कृष्णस्य च यशस्विनः ॥	004c  
द्रुपदस्य सपुत्रस्य विराटस्य च सन्निधौ ।	005a  
भूमिपानां च सर्वेषां मध्ये वाक्यं जगाद ह ॥	005c  
उलूक उवाच ।	006    
इदं त्वामब्रवीद्राजा धार्तराष्ट्रो महामनाः ।	006a  
श्रृण्वतां कुरुवीराणां तन्निबोध युधिष्ठिर ॥	006c  
पराजितोऽसि द्यूतेन कृष्णा चानायिता सभाम् ।	007a  
शक्योऽमर्षो मनुष्येण कर्तुं पुरुषमानिना ॥	007c  
द्वादशैव तु वर्षाणि वने धिष्ण्याद्विवासितः ।	008a  
संवत्सरं विराटस्य दास्यमास्थाय चोषितः ॥	008c  
अमर्षं राज्यहरणं वनवासं च पाण्डव ।	009a  
द्रौपद्याश्च परिक्लेशं संस्मरन्पुरुषो भव ॥	009c  
अशक्तेन च यच्छप्तं भीमसेनेन पाण्डव ।	010a  
दुःशासनस्य रुधिरं पीयतां यदि शक्यते ॥	010c  
लोहाभिसारो निर्वृत्तः कुरुक्षेत्रमकर्दमम् ।	011a  
समः पन्था भृतास्तेश्वाः श्वो युध्यस्व सकेशवः ॥	011c  
असमागम्य भीष्मेण संयुगे किं विकत्थसे ।	012a  
आरुरुक्षुर्यथा पङ्गुः पर्वतं गन्धमादनम् ॥	012c  
एवं कत्थसि कौन्तेय अकत्थन्पुरुषो भव ।	013a  
सूतपुत्रं सुदुर्धर्षं शल्यं च बलिनां वरम् ॥	013c  
द्रोणं च बलिनां श्रेष्ठं शचीपतिसमं युधि ।	014a  
अजित्वा संयुगे पार्थ राज्यं कथमिहेच्छसि ॥	014c  
ब्राह्मे धनुषि चाचार्यं वेदयोरन्तगं द्वयोः ।	015a  
युधि धुर्यमविक्षोभ्यमनीकचरमच्युतम् ॥	015c  
द्रोणं महाद्युतिं पार्थ जेतुमिच्छसि तन्मृषा ।	016a  
न हि शुश्रुम वातेन मेरुमुन्मथितं गिरिम् ॥	016c  
अनिलो वा वहेन्मेरुं द्यौर्वापि निपतेन्महीम् ।	017a  
युगं वा परिवर्तेत यद्येवं स्याद्यथात्थ माम् ॥	017c   
को ह्यस्ति जीविताकाङ्क्षी प्राप्येममरिमर्दनम् ।	018a  
गजो वाजी रथो वापि पुनः स्वस्ति गृहान्व्रजेत् ॥	018c  
कथमाभ्यामभिध्यातः संसृष्टो दारुणेन वा ।	019a  
रणे जीवन्विमुच्येत पदा भूमिमुपस्पृशन् ॥	019c  
किं दुर्दुरः कूपशयो यथेमां न बुध्यसे राजचमूं समेताम् ।	020a  
दुराधर्षां देवचमूप्रकाशां गुप्तां नरेन्द्रैस्त्रिदशैरिव द्याम् ॥	020c  
प्राच्यैः प्रतीच्यैरथ दाक्षिणात्यैरुदीच्यकाम्भोजशकैः खशैश्च ।	021a  
साल्वैः समत्स्यैः कुरुमुख्यदेश्यैर्म्लेच्छैः पुलिन्दैर्द्रविडान्ध्रकाञ्च्यैः ॥	021c  
नानाजनौघं युधि सम्प्रवृद्धं गाङ्गं यथा वेगमपारणीयम् ।	022a  
मां च स्थितं नागबलस्य मध्ये युयुत्समे मन्द किमल्पबुद्धे ॥	022c  
इत्येवमुक्त्वा राजानं धर्मपुत्रं युधिष्ठिरम् ।	023a  
अभ्यवृत्य पुनर्जिष्णुमुलूकः प्रत्यभाषत ॥	023c  
अकत्थमानो युध्यस्व कत्थसेऽर्जुन किं बहु ।	024a  
पर्यायात्सिद्धिरेतस्य नैतत्सिध्यति कत्थनात् ॥	024c  
यदीदं कत्थनाल्लोके सिध्येत्कर्म धनञ्जय ।	025a  
सर्वे भवेयुः सिद्धार्थाः कत्थने को हि दुर्गतः ॥	025c  
जानामि ते वासुदेवं सहायं जानामि ते गाण्डिवं तालमात्रम् ।	026a  
जानाम्येतत्त्वादृशो नास्ति योद्धा जानानस्ते राज्यमेतद्धरामि ॥	026c  
न तु पर्यायधर्मेण राज्यं प्राप्नोति मानुषः ।	027a  
मनसैवानुकूलानि विधाता कुरुते वशे ॥	027c  
त्रयोदश समा भुक्तं राज्यं विलपतस्तव ।	028a  
भूयश्चैव प्रशासिष्ये निहत्य त्वां सबान्धवम् ॥	028c  
क्व तदा गाण्डिवं तेऽभूद्यत्त्वं दासपणैर्जितः ।	029a  
क्व तदा भीमसेनस्य बलमासीच्च फाल्गुन ॥	029c  
सगदाद्भीमसेनाद्वा पार्थाद्वापि सगाण्डिवात् ।	030a  
न वै मोक्षस्तदा वोभूद्विना कृष्णामनिन्दिताम् ॥	030c  
सा वो दास्ये समापन्नान्मोचयामास पार्षती ।	031a  
अमानुष्यं समापन्नान्दासकर्मण्यवस्थितान् ॥	031c  
अवोचं यत्षण्डतिलानहं वस्तथ्यमेव तत् ।	032a  
धृता हि वेणी पार्थेन विराटनगरे तदा ॥	032c  
सूदकर्मणि च श्रान्तं विराटस्य महानसे ।	033a  
भीमसेनेन कौन्तेय यच्च तन्मम पौरुषम् ॥	033c  
एवमेतत्सदा दण्डं क्षत्रियाः क्षत्रिये दधुः ।	034a  
वेणीं कृत्वा षण्डवेषः कन्यां नर्तितवानसि ॥	034c  
न भयाद्वासुदेवस्य न चापि तव फाल्गुन ।	035a  
राज्यं प्रतिप्रदास्यामि युद्ध्यस्व सहकेशवः ॥	035c  
न माया हीन्द्रजालं वा कुहका वापि भीषणा ।	036a  
आत्तशस्त्रस्य मे युद्धे वहन्ति प्रतिगर्जनाः ॥	036c  
वासुदेवसहस्रं वा फाल्गुनानां शतानि वा ।	037a  
आसाद्य माममोघेषुं द्रविष्यन्ति दिशो दशः ॥	037c  
संयुगं गच्छ भीष्मेण भिन्धि वा शिरसा गिरिम् ।	038a  
तरेमं वा महागाधं बाहुभ्यां पुरुषोदधिम्	038c  
शारद्वतमहामीनं विविंशतिमहोरगम् ।	039a  
बृहद्बलमहोद्वेलं सौमदत्तिकतिमिङ्गितम् ॥	039c  
भीष्मवेगमपर्यन्तं द्रोणग्राहदुरासदम् ।	040a  
कर्णशल्यझषावर्तं काम्भोजबडबामुखम् ॥	040c  
दुःशासनौघं शलशल्यमत्स्यं सुषेणचित्रायुधनागनक्रम् ।	041a  
जयद्रथाद्रिं पुरुमित्रगाधं दुर्मर्षणोदं शकुनिप्रपातम् ॥	041c  
शस्त्रौघमक्षय्यमतिप्रवृद्धं यदावगाह्य श्रमनष्टचेताः ।	042a  
भविष्यसि त्वं हतसर्वबान्धवस्तदा मनस्ते परितापमेष्यति ॥	042c  
तदा मनस्ते त्रिदिवादिवाशुचेर्निवर्तिता पार्थ महीप्रशासनात् ।	043a  
प्रशाम्य राज्यं हि सुदुर्लभं त्वया बुभूषितः स्वर्ग इवातपस्विना ॥ ॥	043c  

इति श्रीमन्महाभारते उद्योगपर्वणि उलूकदूतागमनपर्वणि एकषष्ट्यधिकशततमोऽध्यायः ॥
