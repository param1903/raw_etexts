अध्यायः 140

कृष्णेन कर्णः किमुक्त इति जनमेजयप्रश्नः ॥ 1 ॥ कृष्णेन कर्णम्प्रति तस्य कुन्तीसुतत्वरूपरहस्यकथनपूर्वकं पाण्डवपक्षप्रवेशचोदना ॥ 2 ॥
जनमेजय उवाच ।	001    
राजपुत्रैः परिवृतस्तथा भृत्यैश्च सत्तम ।	001a  
उपारोप्य रथे कर्णं निर्यातो मधुसूदनः ॥	001c  
किमब्रवीद्रथोपस्थे राधेयं परवीरहा ।	002a  
कानि सान्त्वानि गोविन्दः सूतपुत्रे प्रयुक्तवान् ॥	002c  
उद्यन्मेघस्वनः काले यत्कृष्णः कर्णमब्रवीत् ।	003a  
मृदु वा यदि वा तीक्ष्णं तन्ममाचक्ष्व सर्वशः ॥	003c  
वैशम्पायन उवाच ।	004    
आनुपूर्व्येण वाक्यानि तीक्ष्णानि च मृदूनि च ।	004a  
प्रियाणि धर्मयुक्तानि सत्यानि च हितानि च ॥	004c  
हृदयग्रहणीयानि राधेयं मधुसूदनः ।	005a  
यान्यब्रवीदमेयात्मा तानि मे श्रृणु भारत ॥	005c  
वासुदेव उवाच ।	006    
उपासितास्ते राधेय ब्राह्मणा वेदपारगाः ।	006a  
तत्त्वार्थं परिपृष्टाश्च नियतेनानसूयया ॥	006c  
त्वमेव कर्ण जानासि वेदवादान्सनातनान् ।	007a  
त्वमेव धर्मशास्त्रेषु सूक्ष्मेषु परिनिष्ठितः ॥	007c  
कानीनश्च सहोढश्च कन्यायां यश्च जायते ।	008a  
वोढारं पितरं तस्य प्राहुः शास्त्रविदो जनाः ॥	008c  
सोऽसि कर्ण तथाजातः पाण्डोः पुत्रोसि धर्मतः ।	009a  
निश्चयाद्धर्मशास्त्राणामेहि राजा भविष्यसि ॥	009c  
पितृपक्षे च ते पार्था मातृपक्षे च वृष्णयः ।	010a  
द्वौ पक्षावभिजानीहि त्वमेतौ पुरुषर्षभ ॥	010c  
मया सार्धमितो यातमद्य त्वां तात पाण्डवाः ।	011a  
अभिजानन्तु कौन्तेयं पूर्वजातं युधिष्ठिरात् ॥	011c  
पादौ तव ग्रहीष्यन्ति भ्रातरः पञ्च पाण्डवाः ।	012a  
द्रौपदेयास्तथा पञ्च सौभद्रश्चापराजितः ॥	012c  
राजानो राजपुत्राश्च पाण्डवार्थे समागताः ।	013a  
पादौ तव ग्रहीष्यन्ति सर्वे चान्धकवृष्णयः ॥	013c  
हिरण्मयांश्च ते कुम्भान्राजतान्पार्थिवांस्तथा ।	014a  
ओषध्यः सर्वबीजानि सर्वरत्नानि वीरुधः ॥	014c  
राजन्या राजकन्याश्चाप्यानयन्त्वाभिषेचनम् ।	015a  
षष्ठे त्वां च तथा काले द्रौपद्युपगमिष्यति ॥	015c  
अग्निं जुहोतु वै धौम्यः संशितात्मा द्विजोत्तमः ।	016a  
अद्य त्वामभिषिञ्चन्तु चातुर्वैद्या द्विजातयः ॥	016c  
पुरोहितः पाण्डवानां ब्रह्मकर्मण्यवस्थितः ।	017a  
तथैव भ्रातरः पञ्च पाण्डवाः पुरुषर्षभाः ॥	017c  
द्रौपदेयास्तथा पञ्च पाञ्चालाश्चेदयस्तथा ।	018a  
अहं च त्वाऽभिषेक्ष्यामि राजानं पृथिवीपतिम् ॥	018c  
युवराजोऽस्तु ते राजा धर्मपुत्रो युधिष्ठिरः ।	019a  
गृहीत्वा व्यजनं श्वेतं धर्मात्मा संशितव्रतः ।	019c  
उपान्वारोहतु रथं कुन्तीपुत्रो युधिष्ठिरः ।	020a  
छत्रं च ते महाश्वेतं भीमसेनो महाबलः ॥	020c  
अभिषिक्तस्य कौन्तेयो धारयिष्यति मूर्धनि ।	021a  
किङ्किणीशतनिर्घोषं वैयाघ्रपरिवारणम् ॥	021c  
रथं श्वेतहयैर्युक्तमर्जुनो वाहयिष्यति ।	022a  
अभिमन्युश्च ते नित्यं प्रत्यासन्नो भविष्यति ॥	022c  
नकुलः सहदेवश्च द्रौपदेयाश्च पञ्च ये ।	023a  
पञ्चालाश्चानुयास्यन्ति शिखण्डी च महारथः ।	023c  
अहं च त्वाऽनुयास्यामि सर्वे चान्धकवृष्णयः ।	024a  
दाशार्हाः परिवारास्ते दाशार्णाश्च विशाम्पते ॥	024c  
भुङ्क्ष्व राज्यं महाबाहो भ्रातृभिः सह पाण्डवैः ।	025a  
जपैर्होमैश्च संयुक्तो मङ्गलैश्च पृथग्विधैः ॥	025c  
पुरोगमाश्च ते सन्तु द्रविडाः सहकुन्तलैः ।	026a  
आन्ध्रास्तालचराश्चैव चूचुपा वेणुपास्तथा ॥	026c  
स्तुवन्तु त्वां च बहुभिः स्तुतिभिः सूतमागधाः ।	027a  
विजयं वसुषेणस्य घोषयन्तु च पाण्डवाः ॥	027c  
स त्वं परिवृतः पार्थैर्नक्षत्रैरिव चन्द्रमाः ।	028a  
प्रशाधि राज्यं कौन्तेय कुन्तीं च प्रतिनन्दय ॥	028c  
मित्राणि ते प्रहृष्यन्तु व्यथन्तु रिपवस्तथा ।	029a  
सौभ्रात्रं चैव तेऽद्यास्तु भ्रातृभिः सह पाण्डवैः ॥ ॥	029c  

इति श्रीमन्महाभारते उद्योगपर्वणि भगवद्यानपर्वणि चत्वारिंशदधिकशततमोऽध्यायः ॥

5-140-8 यश्च यस्तु कन्यायां जायते स द्विविधः कानीनः सहोढश्च । सहोढः विवाहादूर्ध्वं जातः । अन्यो विवाहात्प्राग्जातः । तन्मातुर्वोढारं तस्य पितरं प्राहुः ॥
