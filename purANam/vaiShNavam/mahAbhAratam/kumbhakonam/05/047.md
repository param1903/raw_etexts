अध्यायः 047

पाण्डववचनशुश्रूषया धृतराष्ट्रादीनां सभाप्रवेशः ॥ 1 ॥ सञ्जयेन धृतराष्ट्राय पाण्डवान्प्रति तत्सन्देशकथनम् ॥ 2 ॥ श्रीकृष्णवाक्यकथनं चोदितेन सञ्जयेन स्वस्य कृष्णार्जुनान्तःपुरप्रवेशकथनपूर्वकं तत्कथनम् ॥ 3 ॥
वैशम्पायन उवाच 	KK05-05-047-001  
एवं सनत्सुजातेन विदुरेण च धीमता ।	KK05-05-047-001a  
सार्धं कथयतो राज्ञः सा व्यतीयाय शर्वरी ॥	KK05-05-047-001c  
तस्यां रजन्यां व्युष्टायां राजानः सर्व एव ते ।	KK05-05-047-002a  
सभामाविविशुर्हृष्टाः सूतस्योपदिदृक्षया ॥	KK05-05-047-002c  
शुश्रूषमाणाः पार्थानां वाचो धर्मार्थसंहिताः ।	KK05-05-047-003a  
धृतराष्ट्रमुखाः सर्वे ययू राजन्सभां शुभाम् ॥	KK05-05-047-003c  
सुधावदातां विस्तीर्णां कनकाजिरभूषिताम् ।	KK05-05-047-004a  
चन्द्रप्रभां सुरुचिरां सिक्तां चन्दनवारिणा ॥	KK05-05-047-004c  
रुचिरैरासनैः स्तीर्णां काञ्चनैर्दारवैरपि ।	KK05-05-047-005a  
अश्मसारमयैर्दान्तैः स्वास्तीर्णैः सोत्तरच्छदैः ॥	KK05-05-047-005c  
भीष्मो द्रोणः कृपः शल्यः कृतवर्मा जयद्रथः ।	KK05-05-047-006a  
अश्वत्थामा विकर्णश्च सोमदत्तश्च बाह्लिकः ।	KK05-05-047-006c  
विदुरश्च महाप्राज्ञो युयुत्सुश्च महारथः ।	KK05-05-047-007a  
सर्वे च सहिताः शूराः पार्थिवा भरतर्षभ ।	KK05-05-047-007c  
धृतराष्ट्रं पुरस्कृत्य विविशुस्तां सभां शुभाम् ॥	KK05-05-047-007e  
दुःशासनश्चित्रसेनः शकुनिश्चापि सौबलः ।	KK05-05-047-008a  
दुर्मुखो दुःसहः कर्ण उलूकोऽथ विविंशतिः ॥	KK05-05-047-008c  
कुरुराजं पुरस्कृत्य दुर्योधनममर्षणम् ।	KK05-05-047-009a  
विविशुस्तां सभां राजन्सुराः शक्रसदो यथा ॥	KK05-05-047-009c  
आविशद्भिस्तदा राजञ्शूरैः परिघबाहुभिः ।	KK05-05-047-010a  
शुशुभे सा सभा रजन्सिंहैरिव गिरेर्गुहा ॥	KK05-05-047-010c  
ते प्रविश्य महेष्वासाः सभां सर्वे महौजसः ।	KK05-05-047-011a  
आसनानि विचित्राणि भेजिरे सूर्यवर्चसः ॥	KK05-05-047-011c  
आसनस्थेषु सर्वेषु तेषु राजसु भारत ।	KK05-05-047-012a  
द्वाःस्थो निवेदयामास सूतपुत्रमुपस्थितम् ॥	KK05-05-047-012c  
अयं सरथ आयाति योऽयासीत्पाण्डवान्प्रति ।	KK05-05-047-013a  
दूतो नस्तूर्णमायाति सैन्धवैः साधुवाहिभिः ॥	KK05-05-047-013c  
उपेयाय स तु क्षिप्रं रथात्प्रस्कन्द्य कुण्डली ।	KK05-05-047-014a  
प्रविवेश सभां पूर्णां महीपालैर्महात्मभिः ॥	KK05-05-047-014c  
सञ्जय उवाच 	KK05-05-047-015  
प्राप्तोऽस्मि पाण्डवान्गत्वा तं विजानीत कौरवाः ।	KK05-05-047-015a  
यथावयः कुरून्सर्वान्प्रतिनन्दन्ति पाण्डवाः ॥	KK05-05-047-015c  
अभिवादयन्ति वृद्धांश्च वयस्यांश्च वयस्यवत् ।	KK05-05-047-016a  
पुनश्चाभ्यवदन्पार्थाः प्रतिपूज्य यथावयः ॥	KK05-05-047-016c  
यथाहं धृतराष्ट्रेण शिष्टः पूर्वमितो गतः ।	KK05-05-047-017a  
अब्रवं पाण्डवान्गत्वा नात्र किञ्चन हापितम् ॥	KK05-05-047-017c  
\'धृतराष्ट्र उवाच 	KK05-05-047-018  
पृच्छामि त्वां सञ्जय राजमध्ये यदब्रवीद्वाक्यमदीनसत्वः ।	KK05-05-047-018a  
जनार्दनस्तात युधां प्रणेता दुरात्मनां जीवितच्छिन्महात्मा ॥	KK05-05-047-018c  
सञ्जय उवाच 	KK05-05-047-019  
आगुल्फेभ्योऽभिसंवीतः प्रयतोऽहं कृताञ्जलिः ।	KK05-05-047-019a  
शुद्धान्तं प्राविशं राजन्नाख्यातो नरसिंहयोः ॥	KK05-05-047-019c  
न चाभिमन्युर्न यमौ तं देशमभिजग्मतुः ।	KK05-05-047-020a  
यत्र कृष्णौ च कृष्णा च सत्यभामा च भामिनी ॥	KK05-05-047-020c  
उभौ मध्वासवक्षीबौ वरचन्दनरूषितौ ।	KK05-05-047-021a  
स्त्रग्विणौ वरवस्त्राङ्गौ वराभरणभूषितौ ॥	KK05-05-047-021c  
नैकरत्नविचित्रं च काञ्चनं च वरासनम् ।	KK05-05-047-022a  
नानास्तरणसंस्तीर्णं यत्रासाते नरर्षभौ ॥	KK05-05-047-022c  
सत्याङ्कमुपधानं तु कृत्वा शेते जनार्दनः ।	KK05-05-047-023a  
अर्जुनाङ्कगतौ पादौ केशवस्योपलक्षये ।	KK05-05-047-023c  
अर्जुनस्य च कृष्णायाः शुभायाश्चाङ्कगावुभौ ॥	KK05-05-047-023e  
काञ्चनं पादपीठं तु पार्थो वै प्रादिशन्मुदा ।	KK05-05-047-024a  
दासीभ्यामाहृतं मह्यं स्पृष्ट्वा भूमावुपाविशम् ॥	KK05-05-047-024c  
ऊर्ध्वरेखाङ्कितौ पादौ पार्थस्य शुभलक्षणौ ।	KK05-05-047-025a  
पादपीठादपहृतौ धारयेतां वरस्त्रियौ ॥	KK05-05-047-025c  
न नूनं कल्मषं किञ्चिन्मम कर्मसु विद्यते ।	KK05-05-047-026a  
स्त्रीरत्नाभ्यां समेतौ यन्मिथो मामभ्यभाषताम् ॥	KK05-05-047-026c  
विस्मयो मे महानासीदास्रं मे बहुसङ्गतम् ।	KK05-05-047-027a  
हृष्टानि चैव रोमाणि दृष्ट्वा तौ सहितावुभौ ॥	KK05-05-047-027c  
श्यामौ बृहन्तौ तरुणौ नागाविव समुच्छ्रितौ ।	KK05-05-047-028a  
एकशय्यागतौ दृष्ट्वा भयं मे महदाविशत् ॥	KK05-05-047-028c  
ततोऽभ्यचिन्तयं तत्र दृष्ट्वा तौ पुरुषर्षभौ ।	KK05-05-047-029a  
सङ्कल्पो धर्मराजस्य नानवाप्योऽस्ति कश्चन ।	KK05-05-047-029c  
निदेशगाविमौ यस्य नरनारायणावुभौ ॥	KK05-05-047-029e  
सत्कृतश्चान्नपानाभ्यामाच्छन्नो लब्धसत्क्रियः ।	KK05-05-047-030a  
अञ्जलिं मूर्ध्नि सन्धाय सन्देशं चाभ्यचोदयम् ॥	KK05-05-047-030c  
धनुर्धरोचितेनाथ पाणिनैकं सलक्षणम् ।	KK05-05-047-031a  
पादमानाययत्पार्थः केशवस्य यशस्विनः ॥	KK05-05-047-031c  
इन्द्रकेतुरिवोत्थाय दिव्याभरणभूषितः ।	KK05-05-047-032a  
इन्द्रवीर्योपमः कृष्णः संविष्टो माऽभ्यभाषत ॥	KK05-05-047-032c  
स वाचं वदतां श्रेष्ठ आददे वचनक्षमाम् ।	KK05-05-047-033a  
दीपनीं धार्तराष्ट्राणां मृदुपूर्वां सुदारुणाम् ॥	KK05-05-047-033c  
बहिश्चरस्य प्राणस्य प्रियस्य प्रियकारिणः ।	KK05-05-047-034a  
मतिमान्मतिमास्थाय केशवः सन्दधे वचः ॥	KK05-05-047-034c  
वचनं वचनज्ञस्य शिक्षाक्षरसमन्वितम् ।	KK05-05-047-035a  
मनःप्रह्लादनं श्रेष्ठं पश्चाद्धृदयतापनम् ॥	KK05-05-047-035c  
श्रीभगवानुवाच 	KK05-05-047-036  
सञ्जयैतद्वचो ब्रूयाः प्राप्य क्षत्रियसंसदम् ।	KK05-05-047-036a  
शृण्वतः कुरुवृद्धस्य आचार्यस्य च धीमतः ॥	KK05-05-047-036c  
अर्थांस्त्यजत पार्थेषु सुखमाप्नुत कामजम् ।	KK05-05-047-037a  
प्रियं प्रियेभ्यश्चरत राजा हि त्वरते जये ॥	KK05-05-047-037c  
यजध्वं विविधैर्यज्ञैर्दक्षिणाश्च प्रयच्छत ।	KK05-05-047-038a  
पुत्रैर्दारैश्च मोदध्वमागतं वो महद्भयम् ॥	KK05-05-047-038c  
ऋणं प्रवृद्धमिव मे हृदयान्नापसर्पति ।	KK05-05-047-039a  
गोविन्देति यदाक्रन्दत्कृष्णा मां दूरवासिनम् ॥	KK05-05-047-039c  
तेजोमयं दुराधर्षं बिभ्रता गाण्डिवं धनुः ।	KK05-05-047-040a  
मद्द्वितीयेन पार्थेन वैरं वः प्रत्युपस्थितम् ॥	KK05-05-047-040c  
कृष्णस्यैतद्वचः श्रुत्वा महन्मे भयमाविशत् ।	KK05-05-047-041a  
तव पुत्रस्य लोभं च वर्धमानं प्रपश्यतः ॥	KK05-05-047-041c  
सोमेन्द्रसदृशौ वीरौ तौ मन्दो नावबुध्यते ।	KK05-05-047-042a  
भीष्मद्रोणाश्रयाच्चैव कर्णस्य च विकत्थनात् \' ॥ ॥	KK05-05-047-042c  

इति श्रीमन्महाभारते उद्योगपर्वणि यानसन्धिपर्वणि सप्तचत्वारिंशोऽध्यायः ॥
