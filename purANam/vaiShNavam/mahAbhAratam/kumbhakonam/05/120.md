अध्यायः 120

ययातिना माधव्याः गङ्गायमुनासङ्गमदेशे स्वयंवरोद्घोषणेन यक्षगन्धर्वादीनां तत्रागमनम् ॥ 1 ॥ माधव्या तु सर्ववरानतिक्रम्य वनमध्ये तपश्चरणम् ॥ 2 ॥ कालान्तरे स्वर्गं गतस्य ययातेः बहुवर्षसहस्रावसाने सदसि देवर्ष्याद्यवमाननेन सद्यस्तेजोहानिः ॥ 3 ॥
नारद उवाच ।	001    
स तु राजा पुनस्तस्याः कर्तुकामः स्वयंवरम् ।	001a  
उपगम्याश्रमपदं गङ्गायामुनसङ्गमे ॥	001c  
गृहीतमाल्यदामां तां रथमारोप्य माधवीम् ।	002a  
पूरुर्यदुश्च भगिनीमाश्रमे पर्यधावताम् ॥	002c  
नागयक्षमनुष्याणां गन्धर्वमृगपक्षिणाम् ।	003a  
शैलद्रुमवनौकानामासीत्तत्र समागमः ॥	003c  
नानापुरुषदेश्यानामीश्वरैश्च समाकुलम् ।	004a  
ऋषिभिर्ब्रह्मकल्पैश्च समन्तादावृतं वनम् ॥	004c  
निर्दिश्यमानेषु तु सा वरेषु वरवर्णिनी ।	005a  
वरानुत्क्रम्य सर्वास्तान्वरं वृतवती वनम् ॥	005c  
अवतीर्य रथात्कन्या नमस्कृत्य च बन्धुषु ।	006a  
उपगम्य वनं पुण्यं तपस्तेपे ययातिजा ॥	006c  
उपवासैश्च विविधैर्दीक्षाभिर्नियमैस्तथा ।	007a  
आत्मनो लघुतां कृत्वा बभूव मृगचारिणी ॥	007c  
वैदूर्याङ्कुरकल्पानि मृदूनि हरितानि च ।	008a  
चरन्ती श्लक्ष्णशष्पाणि तिक्तानि मधुराणि च ॥	008c  
स्रवन्तीनां च पुण्यानां सुरसानि शुचीनि च ।	009a  
पिबन्ती वारिमुख्यानि शीतानि विमलानि च ॥	009c  
वनेषु मृगराजेषु व्याघ्रविप्रोषितेषु च ।	010a  
दावाग्निविप्रयुक्तेषु शून्येषु गहनेषु च ॥	010c  
चरन्ती हरिणैः सार्धं मृगीव वनचारिणी ।	011a  
चचार विपुलं धर्मं ब्रह्मचर्येण संवृतम् ॥	011c  
ययातिरपि पूर्वेषां राज्ञां वृत्तमनुष्ठितः ।	012a  
बहुवर्षसहस्रायुर्युयुजे कालधर्मणा ॥	012c  
पुरुर्यदुश्च द्वौ वंशे वर्धमानौ नरोत्तमौ ।	013a  
ताभ्यां प्रतिष्ठितो लोके परलोके च नाहुषः ॥	013c  
महीपते नरपतिर्ययातिः स्वर्गमास्थितः ।	014a  
महर्षिकल्पो नृपतिः स्वर्गाग्र्यफलभुग्विभुः ॥	014c  
बहुवर्षसहस्राख्ये काले बहुगुणे गते ।	015a  
राजर्षिषु निषण्णेषु महीयःसु महर्धिषु ॥	015c  
अवमेने नरान्सर्वान्देवानृषिगणांस्तथा ।	016a  
ययातिर्मूढविज्ञानो विस्मयाविष्टचेतनः ॥	016c  
ततस्तं बुबुधे देवः शक्रो बलनिषूदनः ।	017a  
ते च राजर्षयः सर्वे धिग्धिगित्येवमब्रुवन् ॥	017c  
विचारश्च समुत्पन्नो निरीक्ष्य नहुषात्मजम् ।	018a  
कोऽन्वयं कस्य वा राज्ञः कथं वा स्वर्गमागतः ॥	018c  
कर्मणा केनसिद्धोऽयं क्व वाऽनेन तपश्चितम् ।	019a  
कथं वा ज्ञायते स्वर्गे केन वा ज्ञायतेऽप्युत ॥	019c  
एवं विचारस्यन्तस्ते राजानं स्वर्गवासिनः ।	020a  
दृष्ट्वा पप्रच्छुरन्योन्यं ययातिं नृपतिं प्रति ॥	020c  
विमानपालाः शतशः स्वर्गद्वाराभिरक्षिणः ।	021a  
पृष्टा आसनपालाश्च न जानीमेत्यथाऽब्रुवन् ॥	021c  
सर्वे ते ह्यावृतज्ञाना नाभ्यजानन्त तं नृपम् ।	022a  
स मुहूर्तादथ नृपो हतौजाश्चाभवत्तदा ॥ ॥	022c  

इति श्रीमन्महाभारते उद्योगपर्वणि भगवद्यानपर्वणि विंशत्यधिकशततमोऽध्यायः ॥

5-120-1 सतु राजा आश्रमपदमुपगम्य कर्तुकाभः अभूदिति शेषः ॥ 5-120-2 पर्यधावतां वरान्वेषणायेत्यर्थः ॥ 5-120-5 वनं वनवासम् ॥ 5-120-10 व्याघ्राणां विप्रोषितं पर्यटनं येषु ॥ 5-120-12 कालधर्मणा मृत्युना ॥ 5-120-13 नाहुषः ययातिः ॥
