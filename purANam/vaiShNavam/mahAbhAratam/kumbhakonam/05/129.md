अध्यायः 129

विदुरेण धृतराष्ट्राज्ञया गान्धार्याः सभां प्रत्यानयनम् ॥ 1 ॥ गान्धार्या दुर्योधनं पुनः सभामानाय्य तम्प्रति नीतिकथ नपूर्वकं पाण्डवैः सह शमविधानम् ॥ 2 ॥
वैशम्पायन उवाच ।	001    
कृष्णस्य तु वचः श्रुत्वा धृतराष्ट्रो जनेश्वरः ।	001a  
विदुरं सर्वधर्मज्ञं त्वरमाणोऽभ्यभाषत ॥	001c  
गच्छ तात महाप्राज्ञ गान्धारीं दीर्घदर्शिनीम् ।	002a  
आनयेह तया सार्धमनुनेष्यामि दुर्मतिम् ॥	002c  
यदि सा न दुरात्मानं शमयेद्दुष्टचेतसम् ।	003a  
अपि कृष्णस्य सुहृदस्तिष्ठेम वचने वयम् ॥	003c  
अपि लोभाभिभूतस्य पन्थानमनुदर्शयेत् ।	004a  
दुर्बुद्धेर्दुःसहायस्य शमार्थं ब्रुवती वचः ॥	004c  
अपि नो व्यसनं घोरं दुर्योधनकृतं महत् ।	005a  
शमयेच्चिररात्राय योगक्षेमवदव्ययम् ॥	005c  
राज्ञस्तु वचनं श्रुत्वा विदुरो दीर्घदर्शिनीम् ।	006a  
आनयामास गान्धारीं धृतराष्ट्रस्य शासनात् ॥	006c  
धृतराष्ट्र उवाच ।	007    
एष गान्धारि पुत्रस्ते दुरात्मा शासनातिगः ।	007a  
ऐश्वर्यलोभादैश्वर्यं जीवितं च प्रहास्यति ॥	007c  
अशिष्टवदमर्यादः पापैः सह दुरात्मवान् ।	008a  
सभाया निर्गतो मूढो व्यतिक्रम्य सुहृद्वचः ॥	008c  
वैशम्पायन उवाच ।	009    
सा भर्तृवचनं श्रुत्वा राजपुत्री यशस्विनी ।	009a  
अन्विच्छन्ती महच्छ्रेयो गान्धारी वाक्यमब्रवीत् ॥	009c  
आनायय सुतं क्षिप्रं राज्यकामुकमातुरम् ।	010a  
नहि राज्यमशिष्टेन शक्यं धर्मार्थलोपिना ।	010c  
आप्तुमाप्तं तथाऽपीदमविनीतेन सर्वथा ॥	010e   
त्वं ह्येवात्र भृशं गर्ह्यो धृतराष्ट्र सुतप्रियः ।	011a  
यो जानन्पापतामस्य तत्प्रज्ञामनुवर्तसे ॥	011c  
स एष काममन्युभ्यां प्रलब्धो लोभमास्थितः ।	012a  
अशक्योऽद्य त्वया राजन्विनिवर्तयितुं बलात् ॥	012c  
राष्ट्रप्रदाने मूढस्य बालिशस्य दुरात्मनः ।	013a  
दुःसहायस्य लुब्धस्य धृतराष्ट्रोऽश्नुते फलम् ॥	013c  
कथं हि स्वजने भेदमुपेक्षेत महीपतिः ।	014a  
भिन्नं हि स्वजनेन त्वां प्रहरिष्यन्ति शत्रवः ॥	014c  
या हि शक्या महाराज साम्ना भेदेन वा पुनः ।	015a  
निस्तर्तुमापदः स्वेषु दण्डं कस्तत्र पातयेत् ॥	015c  
वैशम्पायन उवाच ।	016    
शासनाद्धृतराष्ट्रस्य दुर्योधनममर्षणम् ।	016a  
मातुश्च वचनात्क्षत्ता सभां प्रावेशयत्पुनः ॥	016c  
स मातुर्वचनाकाङ्क्षी प्रविवेश पुनः सभाम् ।	017a  
अभिताम्रेक्षणः क्रोधान्निश्वसन्निव पन्नगः ॥	017c  
तं प्रविष्टमभिप्रेक्ष्य पुत्रमुत्पथमास्थितम् ।	018a  
विगर्हमाणा गान्धारी शमार्थं वाक्यमब्रवीत् ॥	018c  
दुर्योधन निबोधेदं वचनं मम पुत्रक ।	019a  
हितं ते सानुबन्धस्य तथाऽऽयत्यांसुखोदयम् ॥	019c  
दुर्योधन यदाह त्वां पिता भरतसत्तम ।	020a  
भीष्मो द्रोणः कृपः क्षत्ता सुहृदां कुरु तद्वचः ॥	020c  
भीष्मस्य तु पितुश्चैव मम चापचितिः कृता ।	021c  
भवेद्द्रोणमुखानां च सुहृदां शाम्यता त्वया ॥	021c  
न हि राज्यं महाप्राज्ञ स्वेन कामेन शक्यते ।	022a  
अवाप्तुं रक्षितुं वाऽपि भोक्तुं भरतसत्तम ॥	022c  
न ह्यवश्येन्द्रियो राज्यमश्नीयाद्दीर्घमन्तरम् ।	023a  
विजितात्मा तु मेधावी स राज्यमभिपालयेत् ॥	023c  
कामक्रोधौ हि पुरुषमर्थेभ्यो व्यपकर्षतः ।	024a  
तौ तु शत्रू विनिर्जित्य राजा विजयते महीम् ॥	024c  
लोकेश्वर प्रभुत्वं हि महदेतद्दुरात्मभिः ।	025a  
राज्यं नामेप्सितं स्थानं न शक्यमभिरक्षितुम् ॥	025c  
इन्द्रियाणि महत्प्रेप्सुर्नियच्छेदर्थधर्मयोः ।	026a  
इन्द्रियैर्नियतैर्बुद्धिर्वर्धतेऽग्निरिवेन्धनैः ॥	026c  
अविधेयानि हीमानि व्यापादयितुमप्यलम् ।	027a  
अविधेया इवादान्ता हयाः पथि कुसारथिम् ॥	027c  
अविजित्य य आत्मानममात्यान्विजिगीषते ।	028a  
अमित्रान्वाऽजितामात्यः सोऽवशः परिहीयते ॥	028c  
आत्मानमेव प्रथमं द्वेष्यरूपेण योजयेत् ।	029a  
ततोऽमात्यानमित्रांश्च न मोघं विजिगीषते ॥	029c  
वश्येन्द्रियं जितामात्यं धृतदण्डं विकारिषु ।	030a  
परीक्ष्यकारिणं धीरमत्यर्थं श्रीर्निषेवते ॥	030c  
क्षुद्राक्षेणेव जालेन झषावपिहितावुभौ ।	031a  
कामक्रोधौ शरीरस्थौ प्रज्ञानं तौ विलुम्पतः ॥	031c  
याभ्यां हि देवाः स्वर्यातुः स्वर्गस्य पिदधुर्मुखम् ।	032a  
बिभ्यतोऽनुपरागस्य कामक्रोधौ स्म वर्धितौ ॥	032c  
कामं क्रोधं च लोभं च दम्भं दर्पं च भूमिपः ।	033a  
सम्यग्विजेतुं यो वेद स महीमभिजायते ॥	033c  
सततं निग्रहे युक्त इन्द्रियाणां भवेन्नृपः ।	034a  
ईप्सन्नर्थं च धर्मं च द्विषतां च पराभवम् ॥	034c  
कामाभिभूतः क्रोधाद्वा यो मिथ्या प्रतिपद्यते ।	035a  
स्वेषु चान्येषु वा तस्य न सहाया भवन्त्युत ॥	035c  
एकीभूतैर्महाप्राज्ञैः शूरैररिनिबर्हणैः ।	036a  
पाण्डवैः पृथिवीं तात भोक्ष्यसे सहितः सुखी ॥	036c  
यथा भीष्मः शान्तनवो द्रोणश्चापि महारथः ।	037a  
आहतुस्तात तत्सत्यमजेयौ कृष्णपाण्डवौ ॥	037c  
प्रपद्यष्व महाबाहुं कृष्णमक्लिष्टकारिणम् ।	038a  
प्रसन्नो हि सुखाय स्यादुभयोरेव केशवः ॥	038c  
सुहृदामर्थकामानां यो न तिष्ठति शासने ।	039a  
प्राज्ञानां कृतविद्यानां स नरः शत्रुनन्दनः ॥	039c  
न युद्धे तात कल्याणं न धर्मार्थौ कुतः सुखम् ।	040a  
न चापि विजयो नित्यं मा युद्धे चेत आधिथाः ॥	040c  
भीष्मेण हि महाप्राज्ञ पित्र ते बाह्लिकेन च ।	041a  
दत्तोंऽशः पाण्डुपुत्राणां भेदाद्भतैररिन्दम ॥	041c  
तस्य चैतत्प्रदानस्य फलमद्यानुपश्यसि ।	042a  
यद्भुङ्क्षे पृथिवीं कृत्स्नां शूरैर्निहतकण्टकाम् ॥	042c  
प्रयच्छ पाण्डुपुत्राणां यथोचितमरिन्दम ।	043a  
यदीच्छसि सहामात्यो भोक्तुमर्धं प्रदीयताम् ॥	043c  
अलमर्धं पृथिव्यास्ते सहामात्यस्य जीवितुम् ।	044a  
सुहृदां वचने तिष्ठन्यशः प्राप्स्यति भारत ॥	044c  
श्रीमद्भिरात्मवद्भिस्तैर्बुद्धिमद्भिर्जितेन्द्रियैः ।	045a  
पाण्डवैर्विग्रहस्तात भ्रंशयेन्महतः सुखात् ॥	045c  
निगृह्य सुहृदां मन्युं शाधि राज्यं यथोचितम् ।	046a  
स्वमंशं पाण्डुपुत्रेभ्यः प्रदाय भरतर्षभ ॥	046c  
अलमङ्ग निकारोऽयं त्रयोदशसमाः कृतः ।	047a  
शमयैनं महाप्राज्ञ कामक्रोधसमेधितम् ॥	047c  
न चैष शक्तः पार्थानां यस्त्वदर्थमभीप्सति ।	048a  
सूतपुत्रो दृढक्रोधो भ्राता दुःशासनश्च ते ॥	048c  
भीष्मे द्रोणे कृपे कर्णे भीमसेने धनञ्जये ।	049a  
धृष्टद्युम्ने च सङ्क्रुद्धे न स्युः सर्वाः प्रजा ध्रुवम् ॥	049c  
अमर्षवशमापन्नो मा कुरूंस्तात जीघनः ।	050a  
एषा हि पृथिवी कृत्स्ना मा गमत्त्वत्कृते वधम् ॥	050c  
यच्च त्वं मन्यसे मूढ भीष्मद्रोणकृपादयः ।	051a  
योत्स्यन्ते सर्वशक्त्येति नैतदद्योपपद्यते ॥	051c  
समं हि राज्यं प्रीतिश्च स्थानं हि विदितात्मनाम् ।	052a  
पाण्डवेष्वथ युष्मासु धर्मस्त्वभ्यधिकस्ततः ॥	052c  
राजपिण्डभयादेते यदि हास्यन्ति जीवितम् ।	053a  
न हि शक्ष्यन्ति राजानं युधिष्ठिरमुदीक्षितुम् ॥	053c  
न लोभादर्थसम्पत्तिर्नराणामिह दृश्यते ।	054a  
तदलं तात लोभेन प्रशाम्य भरतर्षभ ॥ ॥	054c  

इति श्रीमन्महाभारते उद्योगपर्वणि भगवद्यानपर्वणि एकोनत्रिंशदधिकशततमोऽध्यायः ॥

5-129-19 आयत्यां परिणामे ॥ 5-129-21 अपचितिः पूजा ॥ 5-129-23 दीर्घमन्तरं चिरकालम् ॥ 5-129-29 महद्राज्यं । महद्राज्यविशालयोरिति विश्वः ॥ 5-129-31 क्षुद्राक्षेण सूक्ष्मच्छिद्रेण ॥ 5-129-32 याभ्यां पिदधुः तौ कामक्रोधावित्यध्याहारेण योजना ॥ 5-129-33 अभिजायते शास्ति ॥ 5-129-47 निकारः अपकारः ॥
