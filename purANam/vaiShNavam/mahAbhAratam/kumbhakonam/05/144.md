अध्यायः 144

विदुरेण कुन्तीसमीपे युद्धे बहुवीरविनाशानुचिन्तनेन शोचनम् ॥ 1 ॥ कर्णपराक्रमभीतया कुन्त्या पाण्डवान्प्रति तन्मनःप्रसादनेच्छया गङ्गातीरे कर्णसमीपगमनम् ॥ 2 ॥
वैशम्पायन उवाच ।	001    
असिद्धानुनये कृष्णे कुरुभ्यः पाण्डवान्गते ।	001a  
अभिगम्य पृथां क्षत्ता शनैः शोचन्निवाब्रवीत् ॥	001c  
जानासि मे जीवपुत्रि भावं नित्यमविग्रहे ।	002a  
क्रोशतो नच गृह्णीते वचनं मे सुयोधनः ॥	002c  
उपपन्नो ह्यसौ राजा चेदिपाञ्चालकेकयैः ।	003a  
भीमार्जुनाभ्यां कृष्णेन युयुधानयमैरपि ॥	003c  
उपप्लाव्ये निविष्टोऽपि धर्ममेव युधिष्ठिरः ।	004a  
काङ्क्षते ज्ञातिसौहार्दाद्बलवान्दुर्बलो यथा ॥	004c  
राजा तु धृतराष्ट्रोऽयं वयोवृद्धो न शाम्यति ।	005a  
मत्तः पुत्रमदेनैव विधर्मे पथि वर्तते ॥ 	005c  
जयद्रथस्य कर्णस्य तथा दुःशासनस्य च ।	006a  
सौबलस्य च दुर्बुद्ध्या मिथो भेदः प्रपत्स्यते ।	006c  
अधर्मेण हि धर्मिष्ठं ह्रियते राज्यमीदृशम् ।	007a  
येषां तेषामयं धर्मः सानुबन्धो भविष्यति ॥	007c  
क्रियमाणे बलाद्धर्मे कुरुभिः को न सञ्ज्वरेत् ।	008a  
असाम्ना केशवे याते समुद्योक्ष्यन्ति पाण्डवाः ॥	008c  
ततः कुरूणामनयो भविता वीरनाशनः ।	009a  
चिन्तयन्न लभे निद्रामहःसु च निशासु च ॥	009c  
श्रुत्वा तु कुन्ती तद्वाक्यमर्थकामेन भाषितम् ।	010a  
सा निःश्वसन्ती दुःखार्ता मनसा विममर्श ह ॥	010c  
धिगस्त्वर्थं यत्कृतेयं सुमहाञ्ज्ञातिसङ्क्षयः ।	010c  
वर्त्स्यते सुहृदां चैव युद्धेऽस्मिन्वै पराभवः ॥	011a  
पाण्डवाश्चेदिपञ्चाला यादवाश्च समागताः ।	011c  
भारतैः सह योत्स्यन्ति किं नु दुःखमतःपरम् ॥	012a  
पश्ये दोषं ध्रुवं युद्धे तथाऽयुद्धे पराभवम् ।	012c  
अधनस्य मृतं श्रेयो न हि ज्ञातिक्षयो जयः ।	013a  
इति मे चिन्तयन्त्या वै हृदि दुःखं प्रवर्तते ॥	013c  
पितामहः शान्तनव आचार्यश्च युधां पतिः ।	014a  
कर्णश्च धार्तराष्ट्रार्थं वर्धयन्ति भयं मम ॥	014c  
नाचार्यः कामवाञ्शिष्यैर्द्रोणोयुद्ध्येत जातुचित् ।	015a  
पाण्डवेषु कथं हार्दं कुर्यान्न च पितामहः ।	015c  
अयं त्वेको वृथादृष्टिर्धार्तराष्ट्रस्य दुर्मतेः ।	016a  
मोहानुवर्ती सततं पापो द्वेष्टि च पाण्डवान् ॥	016c  
महत्यनर्थे निर्बन्धी बलवांश्च विशेषतः ।	017a  
कर्णः सदा पाण्डवानां तन्मे दहति सम्प्रति ॥	017c  
आशंसे त्वद्य कर्णस्य मनोऽहं पाण्डवान्प्रति ।	018a  
प्रसादयितुमासाद्य दर्शयन्ती यथातथम् ॥	018c  
तोषितो भगवान्यत्र दुर्वासा मे वरं ददौ ।	019a  
आह्वानं मन्त्रसंयुक्तं वसन्त्याः पितृवेश्मनि ॥	019c  
साहमन्तःपुरे राज्ञः कुन्तिभोजपुरस्कृता ।	020a  
चिन्तयन्ती बहुविधं हृदयेन विदूयता ॥	020c  
बलाबलं च मन्त्राणां ब्राह्मणस्य च वाग्बलम् ।	021a  
स्त्रीभावाद्बालभावाच्च चिन्तयन्ती पुनः पुनः ॥	021c  
धात्र्या विस्रब्धया गुप्ता सखीजनवृता तदा ।	022a  
दोषं परिहरन्ती च पितुश्चारित्र्यरक्षिणी ॥	022c  
कथं नु सुकृतं मे स्यान्नापराधवती कथम् ।	023a  
भवेयमिति सञ्चिन्त्य ब्राह्मणं तं नमस्य च ॥	023c  
कौतूहलात्तु तं लब्ध्वा बालिश्यादाचरं तदा ।	024a  
कन्या सती देवमर्कमासादयमहं ततः ॥	024c  
योऽसौ कानीनगर्भो मे पुत्रवत्परिरक्षितः ।	025a  
कस्मान्न कुर्याद्वचनं पथ्यं भ्रातृहितं तथा ॥	025c  
इति कुन्ती विनिश्चित्य कार्यनिश्चयमुत्तमम् ।	026a  
कार्यार्थमभिनिश्चित्य ययौ भागीरथीं प्रति ॥	026c  
आत्मजस्य ततस्तस्य घृणिनः सत्यसङ्गिनः ।	027a  
गङ्गातीरे पृथापश्यञ्जपस्थानमनुत्तमम् ॥	027c  
प्राङ्मुखस्योर्ध्वबाहोः सा पर्यतिष्ठत पृष्ठतः ।	028a  
जप्यावसानं कार्यार्थं प्रतीक्षन्ती तपस्विनी ॥	028c  
अतिष्ठत्सूर्यतापार्ता कर्णस्योत्तरवाससि ।	029a  
कौरव्यपत्नी वार्ष्णेयी पद्ममालेव शुष्यती ॥	029c  
आपृष्ठतापाज्जप्त्वा स परिवृत्त्य यतव्रतः ।	030a  
दृष्ट्वा कुन्तीमुपातिष्ठदभिवाद्य कृताञ्जलिः ॥	030c  
यथान्यायं महातेजा मानी धर्मभृतां वरः ।	031a  
उत्स्मयन्प्रणतः प्राह कुन्तीं वैकर्तनो वृषः ॥ ॥	031c  

इति श्रीमन्महाभारते उद्योगपर्वणि भगवद्यानपर्वणि चतुश्चत्वारिंशदधिकशततमोऽध्यायः ॥

5-144-8 बलाद्धर्मे पाखण्डिनां पारदार्यं उभयसन्तोषकरमिति द्वयोरपि धर्महेतुरिति बलात्कल्पना शास्त्रबहिर्भूता तद्वदयमपीत्यर्थः ॥ 5-144-10 अर्थकामेन हितकामेन ॥ 5-144-13 पश्ये पश्यामि । आर्षमात्मनेपदम् ॥ 5-144-24 आचरं तेन मन्त्रेण देवतावाहनाख्यं कार्यं कृतवती ॥ 5-144-29 उत्तरवाससि उत्तरीयवस्त्रच्छायायाम् ॥ 5-144-30 आपृष्ठतापादपराह्णपर्यन्तमित्यर्थः ॥
