अध्यायः 113

ऋषभगिरिश्रृङ्गमुपगतयोः गरुडगालवयोः तत्र शाण्डिलीनामकब्राह्मणीदर्शनम् ॥ 1 ॥ तद्दत्तान्नमुपभुज्य विश्रमाय तत्र शयनम् ॥ 2 ॥ सुप्तोत्थितं शिथिलपक्षबन्धं तार्क्ष्यमभिवीक्ष्य गालवेन तम्प्रति तत्कारणप्रश्नः ॥ 3 ॥ सुपर्णेन ब्राह्मण्याः विष्णवाद्यन्यतमसमीपप्रापणानुचिन्तनस्य स्वानर्थप्राप्तिकारणत्वकथनपूर्वकं ताम्प्रति क्षमापनम् ॥ 4 ॥ तत्प्रसादाधिगतपक्षबलेन सुपर्णेन सह गच्छतो गालवस्य मध्येमार्गं यदृच्छोपागतेन विश्वामित्रेण पुनरश्वानयनचोदनम् ॥ 5 ॥
नारद उवाच ।	001    
ऋषभस्य ततः शृङ्गं निपत्य द्विजपक्षिणौ ।	001a  
शाण्डिलीं ब्राह्मणीं तत्र ददृशाते तपोन्विताम् ॥	001c  
अभिवाद्य सुपर्णस्तु गालवश्चाभिपूज्य ताम् ।	002a  
तया च स्वागतेनोक्तौ विष्टरे सन्निषीदतुः ॥	002c  
सिद्धमन्नं तया दत्तं बलिमन्त्रोपबृंहितम् ।	003a  
भुक्त्वा तृप्तावुभौ भूमौ सुप्तौ तावनुमोहितौ ॥	003c  
मुहूर्तात्प्रतिबुद्धस्तु सुपर्णो गमनेप्सया ।	004a  
\'तां दृष्ट्वा चारुसर्वाङ्गी तापसीं ब्रह्मचारिणीम् ॥	004c  
ग्रहीतुं हि मनश्चक्रे रूपात्साक्षादिव श्रियम् ।	005a  
\'अथ भ्रष्टतनूजाङ्गमात्मानं ददृशे खगः ॥	005c  
मांसपिण्डोपमोऽभूत्स मुखपादान्वितः खगः ।	006a  
गालवस्तं तथा दृष्ट्वा विमनाः पर्यपृच्छत ॥	006c  
किमिदं भवता प्राप्तमिहागमनजं फलम् ।	007a  
वासोऽयमिह कालं तु कियन्तं नौ भविष्यति ॥	007c  
किं नु ते मनसा ध्यातमशुभं धर्मदूषणम् ।	008a  
न ह्ययं भवतः स्वल्पो व्यभिचारो भविष्यति ॥	008c  
सुपर्णोऽथाब्रवीद्विप्रं प्रध्यातं वै मया द्विज ।	009a  
इमां सिद्धामितो नेतुं तत्र यत्र प्रजापतिः ॥	009c  
यत्र देवो महादेवो यत्र विष्णुः सनातनः ।	010a  
यत्र धर्मश्च यज्ञश्च तत्रेयं निवसेदिति ॥	010c  
सोऽहं भगवतीं याचे प्रणतः प्रियकाम्यया ।	011a  
मयैतन्नाम प्रध्यातं मनसा शोचसा किल ॥ 	011c  
तदेवं बहुमानात्ते मयेहानीप्सितं कृतम् ।	012a  
सुकृतं दुष्कृतं वा त्वं माहात्म्यात्क्षन्तुमर्हसि ॥	012c  
सा तौ तदाऽब्रवीत्तुष्टा पतगेन्द्रद्विजर्षभौ ।	013a  
न भेतव्यं सुपर्णोऽसि सुपर्ण त्यज सम्भ्रमम् ॥	013c  
निन्दितास्मि त्वया वत्स न च निन्दां क्षमाम्यहम् ।	014a  
लोकेभ्यः सपदि भ्रश्येद्यो मां निन्देत पापकृत् ॥	014c  
हीनयाऽलक्षणैः सर्वैस्तथाऽनिन्दितया मया ।	015a  
आचारं प्रतिगृह्णन्त्या सिद्धिः प्राप्तेयमुत्तमा ॥	015c  
आचारः फलते धर्ममाचारः फलते धनम् ।	016a  
आचाराच्छ्रियमाप्नोति आचारो हन्त्यलक्षणम् ॥	016c  
तदायुष्मन्खगपते यथेष्टं गम्यतामितः ।	017a  
न च ते गर्हणीयाऽहं गर्हितव्याः स्त्रियः क्वचित् ॥	017c  
\'यदि त्वमात्मनो ह्यर्थे मां चैवादातुमिच्छसि ।	018a  
तदेव नष्टदेहस्तु स्या वै त्वं पन्नगाशन ॥	018c  
तस्यैव हि प्रसादेन देवदेवस्य चिन्तनात् ।	019a  
त्वं तु साङ्गस्तु सञ्जातः पुनरेव भविष्यसि ॥\'	019c  
भवितासि यथापूर्वं बलवीर्यसमन्वितः ।	020a  
नारद उवाच ।	020    
बभूवतुस्ततस्तस्य पक्षौ द्रविणवत्तरौ ॥	020c  
अनुज्ञातस्तु शाण्डिल्या यथागतमुपागमत् ।	021a  
नैव चासादयामास तथारूपांस्तुरङ्गमान् ॥	021c  
विश्वामित्रोऽथ तं दृष्ट्वा गालवं चाध्वनि स्थितः ।	022a  
उवाच वदतां श्रेष्ठो वैनतेयस्य सन्निधौ ॥	022c  
यस्त्वया स्वयमेवार्थः प्रतिज्ञातो मम द्विज ।	023a  
तस्य कालोऽपवर्गस्य यथा वा मन्यते भवान् ॥	023c  
प्रतीक्षिष्याम्यहं कालमेतावन्तं तथा परम् ।	024a  
यथासंसिध्यते विप्र स मार्गस्तु निशाम्यताम् ॥	024c  
सुपर्णोऽथाब्रवीद्दीनं गालवं भृशदुःखितम् ।	025a  
प्रत्यक्षं खल्विदानीं मे विश्वामित्रो यदुक्तवान् ॥	025c  
तदागच्छ द्विजश्रेष्ठ मन्त्रयिष्याव गालव ।	026a  
नादत्त्वा गुरवे शक्यं कृत्स्नमर्थं त्वयाऽऽसितुम् ॥ ॥	026c  

इति श्रीमन्महाभारते उद्योगपर्वणि भगवद्यानपर्वणि त्रयोदशाधिकशततमोऽध्यायः ॥

5-113-5 भ्रष्टतनूजं छिन्नपक्षमङ्गं यस्य तं भ्रष्टतनूजाङ्गम् ॥ 5-113-8 व्यभिचारो धर्मातिक्रमः ॥ 5-113-11 शोचता कथमियमत्र वसतीति ॥ 5-113-20 द्रविणवत्तरौ बलवत्तरौ ॥ 5-113-23 अपवर्गस्य फलप्राप्तेः ॥ 5-113-24 निशाम्यतां विचार्यताम् ॥
