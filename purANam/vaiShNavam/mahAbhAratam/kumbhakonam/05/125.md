अध्यायः 125

भीष्मद्रोणाभ्यां दुर्योधनम्प्रति श्रीकृष्णवचनादरणविधानम् ॥ 1 ॥ तथा धृतराष्ट्रेणापि दुर्योधनम्प्रति श्रीकृष्णवाक्यप्रत्याख्याने अनर्थप्राप्तिकथनम् ॥ 2 ॥
वैशम्पायन उवाच ।	001    
ततः शान्तनवो भीष्मो दुर्योधनममर्षणम् ।	001a  
केशवस्य वचः श्रुत्वा प्रोवाच भरतर्षभ ॥	001c  
कृष्णेन वाक्यमुक्तोऽसि सृहृदां शममिच्छता ।	002a  
अन्वपद्यस्व तत्तात मा मन्युवशमन्वगाः ।	002c  
अकृत्वा वचनं तात केशवस्य महात्मनः ।	003a  
श्रेयो न जातु न सुखं न कल्याणमवाप्स्यसि ॥	003c  
धर्म्यमर्थ्यं महाबाहुराह त्वां तात केशवः ।	004a  
तदर्थमभिपद्यस्व मा राजन्नीनशः प्रजाः ॥	004c  
ज्वलितां त्वमिमां लक्ष्मीं भारतीं सर्वराजसु ।	005a  
जीवतो धृतराष्ट्रस्य दौरात्म्याद्भंशयिष्यसि ॥	005c  
आत्मानं च सहामात्यं सपुत्रभ्रातृबान्धवम् ।	006a  
अहमित्यनया बुद्ध्या जीविताद्भ्रंशयिष्यसि ॥	006c  
अतिक्रामन्केशवस्य तथ्यं वचनमर्थवत् ।	007a  
पितुश्च भारतश्रेष्ठ विदुरस्य च धीमतः ॥	007c  
मा कुलघ्नः कुपुरुषो दुर्मतिः कापथं गमः ।	008a  
मातरं पितरं चैव मा मञ्जीः शोकसागरे ॥	008c  
अथ द्रोणोऽब्रवीत्तत्र दुर्योधनमिदं वचः ।	009a  
अमर्षवशमापन्नं निःश्वसन्तं पुनःपुनः ॥	009c  
धर्मार्थयुक्तं वचनमाह त्वां तात केशवः ।	010a  
तथा भीष्मः शान्तनवस्तज्जुषस्व नराधिप ॥	010c  
प्राज्ञौ मेधाविनौ दान्तावर्थकामौ बहुश्रुतौ ।	011a  
आहतुस्त्वां हितं वाक्यं तज्जुषस्व नराधिप ॥	011c  
अनुतिष्ठ महाप्राज्ञ कृष्णभीष्मौ यदूचतुः ।	012a  
माधवं बुद्धिमोहेन माऽवमंस्थाः परन्तप ॥	012c  
ये त्वां प्रोत्साहयन्त्येते नैते कृत्याय कर्हिचित् ।	013a  
वैरं परेषां ग्रीवायां प्रतिमोक्ष्यन्ति संयुगे ॥	013ca  
मा जीघनः प्रजाः सर्वाः पुत्रान्भ्रातॄंस्तथैव च ।	014a  
वासुदेवार्जुनौ यत्र विद्ध्यजेयानलं हि तान् ॥	014c  
एतच्चैव मतं सत्यं सुहृदोः कृष्णभीष्मयोः ।	015a  
यदि नादास्यसे तात पश्चात्तप्स्यसि भारत ॥	015c  
यथोक्तं जामदग्न्येन भूयानेष ततोऽर्जुनः ।	016a  
कृष्णो हि देवकीपुत्रो देवैरपि सुदुःसहः ।	016c  
किं ते सुखप्रियेणेह प्रोक्तेन भरतर्षभ ॥	016e   
एतत्ते सर्वमाख्यातं यथेच्छसि तथा कुरु ।	017a  
न हि त्वामुत्सहे वक्तुं भूयो भरतसत्तम ॥	017c  
वैशम्पायन उवाच ।	018    
तस्मिन्वाक्यान्तरे वाक्यं क्षत्ताऽपि विदुरोऽब्रवीत् ।	018a  
दुर्योधनमभिप्रेक्ष्य धार्तराष्ट्रममर्षणम् ॥	018c  
दुर्योधन न शोचामि त्वामहं भरतर्षभ ।	019a  
इमौ तु वृद्धौ शोचामि गान्धारीं पितरं च ते ॥	019c  
यावनाथौ चरिष्येते त्वया नाथेन दुर्हृदा ।	020a  
हतमित्रौ हतामात्यौ लूनपक्षाविवाण्डजौ ॥	020a  
भिक्षुकौ विचरिष्येते शोचन्तौ पृथिवीमिमाम् ।	021a  
कुलघ्नमीदृशं पापं जनयित्वा कुपूरुषम् ॥	021c  
अथ दुर्योधनं राजा धृतराष्ट्रोऽभ्यभाषत ।	022a  
आसीनं भ्रातृभिः सार्धं राजभिः परिवारितम् ॥	022c  
दुर्योधन निबोधेदं शौरिणोक्तं महात्मना ।	023a  
आदत्स्व शिवमत्यन्तं योगक्षेमवदव्ययम् ॥	023c  
अनेन हि सहायेन कृष्णेनाक्लिष्टकर्मणा ।	024a  
इष्टान्सर्वानभिप्रायान्प्राप्स्यामः सर्वराजसु ॥	024c  
सुसंहतः केशवेन तात गच्छ युधिष्ठिरम् ।	025a  
चर स्वस्त्ययनं कृत्स्नं भरतानामनामयम् ॥	025c  
वासुदेवेन तीर्थेन तात गच्छस्व संशमम् ।	026a  
कालप्राप्तमिदं मन्ये मा त्वं दुर्योधनातिगाः ॥	026c  
शमं चेद्याचमानं त्वं प्रत्याख्यास्यसि केशवम् ।	027a  
त्वदर्थमभिजल्पन्तं न तवास्त्यपराभवः ॥ ॥	027c  

इति श्रीमन्महाभारते उद्योगपर्वणि भगवाद्यनपर्वणि पञ्चविंशत्यधिकशततमोऽध्यायः ॥

5-125-25 सुसंहतः सुष्ठ्रु एकीभूतः ॥ 5-125-26 तीर्थेन उपायेन ॥ 5-125-27 अपराभवो जयः ॥
