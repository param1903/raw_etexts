अध्यायः 175

भीष्मानुज्ञया साल्वं गताया अम्बायास्तेन परित्यागः ॥ 1 ॥ अम्बया भीष्मस्य प्रतिचिकीर्षया तापसाश्रममेत्य तेषु स्ववृत्तान्तनिवेदनम् ॥ 2 ॥
भीष्म उवाच 	KK05-10-175-001  
ततोऽहं समनुज्ञाप्य कालीं गन्धवतीं तदा ।	KK05-10-175-001a  
मन्त्रिणश्चर्त्विजश्चैव तथैव च पुरोहितान् ।	KK05-10-175-001c  
समनुज्ञासिषं कन्यामम्बां ज्येष्ठां नराधिप ॥	KK05-10-175-001e  
अनुज्ञाता ययौ सा तु कन्या साल्वपतेः पुरम् ।	KK05-10-175-002a  
वृद्धैर्द्विजातिभिर्गुप्ता धात्र्या चानुगता तदा ॥	KK05-10-175-002c  
अतीत्य च तमध्वानमासमाद नराधिपम् ।	KK05-10-175-003a  
सा तमासाद्य राजानं साल्वं वचनमब्रवीत् ॥	KK05-10-175-003c  
आगताहं महाबाहो त्वामुद्दिश्य महामते ।	KK05-10-175-004a  
\'अभिनन्दस्व मां राजन्सदा प्रियहिते रताम् ॥	KK05-10-175-004c  
प्रतिपादय मां राजन्धर्मादींश्चर धर्मतः ।	KK05-10-175-005a  
त्वं हि मे मनसा ध्यातस्त्वया चाप्युपमन्त्रिता ॥	KK05-10-175-005c  
भीष्म उवाच \'	KK05-10-175-006  
तामब्रवीत्साल्वपतिः स्मयन्निव विशाम्पते ।	KK05-10-175-006a  
त्वयाऽन्यपूर्वया नाहं भार्यार्थी वरवर्णिनि ॥	KK05-10-175-006c  
गच्छ भद्रे पुनस्तत्र सकाशं भीष्मकस्य वै ।	KK05-10-175-007a  
नाहमिच्छामि भीष्मेण गृहीतां त्वां प्रसह्य वै ॥	KK05-10-175-007c  
त्वं हि भीष्मेण निर्जित्य नीता प्रीतिमती तदा ।	KK05-10-175-008a  
परामृश्य महायुद्धे निर्जित्य पृथिवीपतीन् ॥	KK05-10-175-008c  
नाहं त्वय्यन्यपूर्वायां भार्यार्थी वरवर्णिनि ।	KK05-10-175-009a  
कथमस्मद्विधो राजा परपूर्वां प्रवेशयेत् ॥	KK05-10-175-009c  
नारीं विदितविज्ञानः परेषां धर्ममादिशन् ।	KK05-10-175-010a  
यथेष्टं गम्यतां भद्रे मा त्वां कालोऽत्यगादयम् ॥	KK05-10-175-010c  
अम्बा तमब्रवीद्राजन्ननङ्गशरपीडिता ।	KK05-10-175-011a  
नैवं वद महीपाल नैतदेवं कथञ्चन ॥	KK05-10-175-011c  
नास्मि प्रीतिमती नीता भीष्मेणामित्रकर्शन ।	KK05-10-175-012a  
बलान्नीतास्मि रुदती विद्राव्य पृथिवीपतीन् ॥	KK05-10-175-012c  
भजस्व मां साल्वपते भक्तां बालामनागसम् ।	KK05-10-175-013a  
भक्तानां हि परित्यागो न धर्मेषु प्रशस्यते ॥	KK05-10-175-013c  
साहमामन्त्र्य गाङ्गेयं समरेष्वनिवर्तिनम् ।	KK05-10-175-014a  
अनुज्ञाता च तेनैव ततोऽहं भृशमागता ॥	KK05-10-175-014c  
न स भीष्मो महाबाहुर्मामिच्छति विशाम्पते ।	KK05-10-175-015a  
भ्रातृहेतोः समारम्भो भीष्मस्येति श्रुतं मया ॥	KK05-10-175-015c  
भगिन्यौ मम ये नीते अम्बिकाम्बालिके नृप ।	KK05-10-175-016a  
प्रादाद्विचित्रवीर्याय गाङ्गेयो हि यवीयसे ॥	KK05-10-175-016c  
यथा साल्वपते नान्यं वरं यामि कथञ्चन ।	KK05-10-175-017a  
त्वामृते पुरुषव्याघ्र तथा मूर्धानमालभे ॥	KK05-10-175-017c  
न चान्यपूर्वा राजेन्द्र त्वामहं समुपस्थिता ।	KK05-10-175-018a  
सत्यं ब्रवीमि साल्वैतत्सत्येनात्मानमालभे ॥	KK05-10-175-018c  
भजस्व मां विशालाक्ष स्वयं कन्यामुपस्थिताम् ।	KK05-10-175-019a  
अनन्यपूर्वां राजेन्द्र त्वत्प्रसादाभिकाङ्क्षिणीम् ॥	KK05-10-175-019c  
तामेवं भाषमाणां तु साल्वः काशिपतेः सुताम् ।	KK05-10-175-020a  
अत्यजद्भरतश्रेष्ठ जीर्णां त्वचमिवोरगः ॥	KK05-10-175-020c  
एवं बहुविधैर्वाक्यैर्याच्यमानस्तया नृपः ।	KK05-10-175-021a  
नाश्रद्दधत्साल्वपतिः कन्यायां भरतर्षभ ॥	KK05-10-175-021c  
ततः सा मन्युनाऽऽविष्टा ज्येष्ठा काशिपतेः सुता ।	KK05-10-175-022a  
अब्रवीत्साश्रुनयना बाष्पविप्लुतया गिरा ॥	KK05-10-175-022c  
त्वया त्यक्ता गमिष्यामि यत्र तत्र विशाम्पते ।	KK05-10-175-023a  
तत्र मे गतयः सन्तु सन्तः सत्यं यथा ध्रुवम् ॥	KK05-10-175-023c  
एवं तां भाषमाणां तु कन्यां साल्वपतिस्तदा ।	KK05-10-175-024a  
परितत्याज कौरव्य करुणं परिदेवतीम् ॥	KK05-10-175-024c  
गच्छ गच्छेति तां साल्वः पुनः पुनरभाषत ।	KK05-10-175-025a  
बिभेमि भीष्मात्सुश्रोणि त्वं च भीष्मपरिग्रहः ॥	KK05-10-175-025c  
एवमुक्ता तु सा तेन साल्वेनादीर्घदर्शिना ।	KK05-10-175-026a  
निश्चक्राम पुराद्दीना रुदती कुररी यथा ॥	KK05-10-175-026c  
भीष्म उवाच 	KK05-10-175-027  
निष्क्रामन्ती तु नगराच्चिन्तयामास दुःखिता ।	KK05-10-175-027a  
पृथिव्यां नास्ति युवतिर्विषमस्थतरा मया ॥	KK05-10-175-027c  
बन्धुर्भिर्विप्रहीणास्मि साल्वेन च निराकृता ।	KK05-10-175-028a  
न च शक्यं पुनर्गन्तुं मया वारणसाह्वयम् ॥	KK05-10-175-028c  
अनुज्ञाता तु भीष्मेण साल्वमुद्दिश्य कारणम् ।	KK05-10-175-029a  
किं नु गर्हाम्यथात्मानमथ भीष्मं दुरासदम् ॥	KK05-10-175-029c  
अथवा पितरं मूढं यो मेऽकार्षीत्स्वयंवरम् ।	KK05-10-175-030a  
मयाऽयं स्वकृतो दोषो याऽहं भीष्मरथात्तदा ॥	KK05-10-175-030c  
प्रवृत्ते दारुणे युद्धे साल्वार्थं नापतं पुरा ।	KK05-10-175-031a  
तस्येयं फलनिर्वृत्तिर्यदापन्नाऽस्मि मूढवत् ॥	KK05-10-175-031c  
धिग्भीष्मं धिक्च मे मन्दं पितरं मूढचेतसम् ।	KK05-10-175-032a  
येनाहं वीर्यशुल्केन पण्यस्त्रीव प्रचोदिता ॥	KK05-10-175-032c  
धिङ्मां धिक्साल्वराजानं धिग्धातारमथापि वा ।	KK05-10-175-033a  
येषां दुर्नीतभावेन प्राप्तास्म्यापदमुत्तमाम् ॥	KK05-10-175-033c  
सर्वथा भागधेयानि स्वानि प्राप्नोति मानवः ।	KK05-10-175-034a  
अनयस्यास्य तु मुखं भीष्मः शान्तनवो मम ॥	KK05-10-175-034c  
सा भीष्मे प्रतिकर्तव्यमहं पश्यामि साम्प्रतम् ।	KK05-10-175-035a  
तपसा वा युधा वापि दुःखहेतुः स मे मतः ॥	KK05-10-175-035c  
को नु भीष्मं युधा जेतुमुत्सहेत महीपतिः ।	KK05-10-175-036a  
एवं सा परिनिश्चित्य जगाम नगराद्बहिः ॥	KK05-10-175-036c  
आश्रमं पुण्यशीलानां तापसानां महात्मनाम् ।	KK05-10-175-037a  
ततस्तामवसद्रात्रिं तापसैः परिवारिता ॥	KK05-10-175-037c  
आचख्यौ च यथावृत्तं सर्वमात्मनि भारत ।	KK05-10-175-038a  
विस्तरेण महाबाहो निखिलेन शुचिस्मिता ।	KK05-10-175-038c  
हरणं च विसर्गं च साल्वेन च विसर्जनम् ॥	KK05-10-175-038e  
ततस्तत्र महानासीद्ब्राह्मणः संशितव्रतः ।	KK05-10-175-039a  
शैखावत्यस्तपोवृद्धः शास्त्रे चारण्यके गुरुः ॥	KK05-10-175-039c  
आर्तां तामाह स मुनिः शैखावत्यो महातपाः ।	KK05-10-175-040a  
निःश्वसन्तीं सतीं बालां दुःखशोकपरायणाम् ॥	KK05-10-175-040c  
एवं गते तु किं भद्रे शक्यं कर्तुं तपस्विभिः ।	KK05-10-175-041a  
आश्रमस्थैर्महाभागे तपोयुक्तैर्महात्मभिः ॥	KK05-10-175-041c  
सा त्वेनमब्रवीद्राजन्क्रियतां मदनुग्रहः ।	KK05-10-175-042a  
प्राव्राज्यमहमिच्छामि तपस्तप्स्यामि दुश्चरम् ॥	KK05-10-175-042c  
मयैव यानि कर्माणि पूर्वदेहे तु मूढया ।	KK05-10-175-043a  
कृतानि नूनं पापानि तेषामेतत्फलं ध्रुवम् ॥	KK05-10-175-043c  
नोत्सहे तु पुनर्गन्तुं स्वजनं प्रति तापसाः ।	KK05-10-175-044a  
प्रत्याख्याता निरानन्दा साल्वेन च निराकृता ॥	KK05-10-175-044c  
उपदिष्टमिहेच्छामि तापस्यं वीतकल्मषाः ।	KK05-10-175-045a  
युष्माभिर्देवसङ्काशैः कृपा भवतु वो मयि ॥	KK05-10-175-045c  
स तामाश्वासयत्कन्यां दृष्टान्तागमहेतुभिः ।	KK05-10-175-046a  
सान्त्वयामास कार्यं च प्रतिजज्ञे द्विजैः सह ॥ ॥	KK05-10-175-046c  

इति श्रीमन्महाभारते उद्योगपर्वणि अम्बोपाख्यानपर्वणि पञ्चसप्तत्यधिकशततमोऽध्यायः ॥

5-175-39 शैखावत्यः शिखावान् वह्निस्तत्साध्यानि श्रौतस्मार्तकर्माणि शैखावतानि तेषु साधुः शैखावत्यः । आरण्यके उपनिषदि गुरुः ब्रह्मविदित्यर्थः ॥ 5-175-46 दृष्टान्तो लौकिकोदाहरणम् । आगमो वेदः । हेतुर्युक्तिः ॥
