अध्यायः 106

निर्बन्धस्यानर्थहेतुतायां निदर्शनप्रदर्शनाय दुर्योधनम्प्रति नारदेन गालवोपाख्यानकथनारम्भः ॥ 1 ॥ विश्वामित्रेण गुरुदक्षिणानिषेधनेऽपि निर्बन्धकारिणं गालवम्प्रति एकतश्श्यामकर्णश्वेताश्वशताष्टकानयननियोगः ॥ 2 ॥
जनमेजय उवाच ।
अनर्थे जातिनिर्बन्धं परार्थे लोभमोहितम् ।	001a  
अनार्यकेष्वभिरतं मरणे कृतनिश्चयम् ॥	001c  
ज्ञातीनां दुःखकर्तारं बन्धूनां शोकवर्धनम् ।	002a  
सुहृदां क्लेशदातारं द्विषतां हर्षवर्धनम् ॥	002c  
कथं नैनं विमार्गस्थं वारयन्तीह बान्धवाः ।	003a  
सौहृदाद्वा सुहृत्स्निग्धो भगवान्वा पितामहः ॥	003c  
वैशम्पायन उवाच ।	004    
उक्तं भगवता वाक्यमुक्तं भीष्मेण यत्क्षमम् ।	004a  
उक्तं बहुविधं चैव नारदेनापि तच्छृणु ॥	004c  
नारद उवाच ।	005   
दुर्लभो वै सुहृच्छ्रोता दुर्लभश्च हितः सुहृत् ।	005a  
तिष्ठते हि सुह्यद्यत्र न बन्धुस्तत्र तिष्ठते ॥	005c  
श्रोतव्यमपि पश्यापि सुहृदां कुरुनन्दन ।	006a  
न कर्तव्यश्च निर्बन्धो निर्बन्धो हि सुदारुणः ॥	006c  
अत्राप्युदाहरन्तीममितिहासं पुरातनम् ।	007a  
यथा निर्बन्धतः प्राप्तो गालवेन पराजयः ॥	007c  
विश्वामित्रं तपस्यन्तं धर्मो जिज्ञासया पुरा ।	008a  
अभ्यगच्छत्स्वयं भूत्वा वसिष्ठो भगवानृषिः ॥	008c  
सप्तर्षीणामन्यतमं वेषमास्थाय भारत ।	009a  
बभुक्षुः क्षुधितो राजन्नाश्रमं कौशिकस्य तु ॥	009c  
विश्वामित्रोऽथ सम्भ्रान्तः श्रपयामास वै चरुम् ।	010a  
परमान्नस्य यत्नेन न च तं प्रत्यपालयत् ॥	010c  
अन्नं तेन यदा भुक्तमन्यैर्दत्तं तपस्विभिः ।	011a  
अथ गृह्यान्नमत्युष्णं विश्वामित्रोऽप्युपागमत् ॥	011c  
भुक्तं मे तिष्ठ तावत्त्वमित्युक्त्वा भगवान्ययौ ।	012a  
विश्वामित्रस्ततो राजन्स्थित एव महाद्युतिः ॥	012c  
भक्तं प्रगृह्य मूर्ध्ना वै बाहुभ्यां संशितव्रतः ।	013a  
स्थितः स्थाणुरिवाभ्याशे निश्चेष्टो मारुताशनः ॥	013c  
तस्य शुश्रूषणे यत्नमकरोद्गालवो मुनिः ।	014a  
गौरवाद्बहुमानाच्च हार्देन प्रियकाम्यया ॥	014c  
अथ वर्षशते पूर्णे धर्मः पुनरुपागमत् ।	015a  
वासिष्ठं वेषमास्थाय कौशिकं भोजनेप्सया ॥	015c  
स दृष्ट्वा शिरसा भक्तं ध्रियमाणं महर्षिणा ।	016a  
तिष्ठता वायुभक्षेण विश्वामित्रेण धीमता ॥	016c  
प्रतिगृह्य ततो धर्मस्तथैवोष्णं तथा नवम् ।	017a  
भुक्त्वा प्रीतोस्मि विप्रर्षे तमुक्त्वा स मुनिर्गतः ॥	017c  
क्षत्रभावादपगतो ब्राह्मणत्वमुपागतः ।	018a  
धर्मस्य वचनात्प्रीतो विश्वामित्रस्तथाऽभवत् ॥	018c  
विश्वामित्रस्तु शिष्यस्य गालवस्य तपस्विनः ।	019a  
शुश्रूषया च भक्त्या च प्रीतिमानित्युवाच ह ॥	019c  
अनुज्ञातो मया वत्स यथेष्टं गच्छ गवालव ।	020a  
इत्युक्तः प्रत्युवाचेदं गालवो मुनिसत्तमम् ॥	020c  
प्रीतो मधुरया वाचा विश्वामित्रं महाद्युतिम् ।	021a  
दक्षिणाः काः प्रयच्छामि भवते गुरुकर्मणि ॥	021c  
दक्षिणाभिरुपेतं हि कर्म सिद्ध्यति मानद ।	022a  
दक्षिणानां हि दाता वै अपवर्गेण युज्यते ॥	022c  
स्वर्गे क्रतुफलं तद्धि दक्षिणा शान्तिरुच्यते ।	023a  
किमाहरामि गुर्वर्थं ब्रवीतु भगवानिति ॥	023c  
स जानानस्तु भगवान्खिन्नं शुश्रूषणेन वै ।	024a  
विश्वामित्रस्तमसकृद्गच्छ गच्छेत्यचोदयत् ॥	024c  
असकृद्गच्छगच्छेति विश्वामित्रेण भाषितः ।	025a  
किं ददानीति बहुशो गालवः प्रत्यभाषत ॥	025c  
निर्बन्धतस्तु बहुशो गालवस्य तपस्विनः ।	026a  
किञ्चिदागतसंरम्भो विश्वामित्रोऽब्रवीदिदम् ॥	026c  
एकतःश्यामकर्णानां हयानां चन्द्रवर्चसाम् ।	027a  
अष्टौ शतानि मे देहि गच्छ गालव मा चिरम् ॥ ॥	027c  

इति श्रीमन्महाभारते उद्योगपर्वणि भगवद्यानपर्वणि षडधिकशततमोऽध्यायः ॥

5-106-1 परार्थे परस्वनिमित्तम् ॥ 5-106-5 सुहृत् प्रत्युपकारमनपेक्ष्य उपकर्ता ॥ 5-106-6 श्रोतव्यं श्रोतुं युक्तम् । निर्बन्धः सत्यपि बलवद्बाधके तत्रैवाग्रहः ॥ 5-106-10 न प्रत्यपालयत् अन्नसिद्धिपर्यन्तं न प्रतीक्षितवान् ॥ 5-106-11 तेन वसिष्ठेन । उपागमत् वसिष्ठसमीपम् ॥ 5-106-13 मूर्ध्नी बाहुभ्यां च परिगृह्य । अभ्याशे समीपे आश्रमस्य ॥ 5-106-14 गौरवात् गुरुत्वात् । बहुमानात् लोकपूज्यत्वात् । हार्देन प्रीत्या ॥ 5-106-19 शुश्रूषया सेवया । भक्त्या आराध्यत्वज्ञानेन ॥ 5-106-21 गुरुकर्मणि ब्रह्मचर्यव्रतसमाप्तौ सत्याम् ॥ 5-106-22 अपवर्गेण फलप्राप्त्या ॥ 5-106-23 क्रतुफलं दक्षिणाप्रद एव प्राप्नोति । शान्तिः सर्वोपद्रवहारिणी ॥ 5-106-27 श्यामो हरितः । एकतः बहिःप्रदेशे एव श्यामाः कर्णा येषां एकतःश्यामकर्णानाम् ॥
