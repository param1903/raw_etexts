अध्यायः 139

दुर्योधनेन स्वमतानभिनन्दने भीष्मद्रोणाभ्यां पार्थेनसह युद्धकरणे परिशोचनम् ॥ 1 ॥ द्रोणेन दुर्योधनम्प्रति पाण्डवानां साधनसमृद्धिमत्तया दुर्जयत्वाभिधानपूर्वकं पुनःशमविधानम् ॥ 2 ॥
वैशम्पायन उवाच ।	001   
एवमुक्तस्तु विमनास्तिर्यग्दृष्टिरधोमुखः ।	001a  
संहत्य च भ्रुवोर्मध्यं न किञ्चिद्व्याजहार ह ॥	001c  
तं वै विमनसं दृष्ट्वा सम्प्रेक्ष्यान्योन्यमन्तिकात् ।	002a  
पुनरेवोत्तरं वाक्यमुक्तवन्तौ नरर्षभौ ॥	002c  
भीष्म उवाच ।	003    
शुश्रूषमनसूयं च ब्रह्मण्यं सत्यवादिनम् ।	003a  
प्रतियोत्स्यामहे पार्थमतो दुःखतरं नु किम् ॥	003c  
द्रोण उवाच ।	004    
अश्वत्थाम्नि यथा पुत्रे भूयो मम धनञ्जये ।	004a  
बहुमानः परो राजन्सन्नतिश्च कपिध्वजे ॥	004c  
तं चेत्पुत्रात्प्रियतमं प्रतियोत्स्ये धनञ्जयम् ।	005a  
क्षात्रं धर्ममनुष्ठाय धिगस्तु क्षत्रिजीविकाम् ॥	005c  
यस्य लोके समो नास्ति कश्चिदन्यो धनुर्धरः ।	006a  
मत्प्रसादात्स बीभत्सुः श्रेयानन्यैर्धनुर्धरैः ॥	006c  
मित्रध्रुग्दुष्टभावश्च नास्तिकोऽथानृजुः शठः ।	007a  
न सत्सु लभते पूजां यज्ञे मूर्ख इवागतः ॥	007c  
वार्यमाणोऽपि पापेभ्यः पापात्मा पापमिच्छति ।	008a  
चोद्यमानोऽपि पापेन शुभात्मा शुभमिच्छति ॥	008c  
मिथ्योपचरिता ह्येते वर्तमान ह्यनुप्रिये ।	009a  
अहितत्वाय कल्पन्ते दोषा भरतसत्तम ॥	009c  
त्वमुक्तः कुरुवृद्धेन मया च विदुरेण च ।	010a  
वासुदेवेन च तथा श्रेयो नैवाभिमन्यसे ॥	010c  
अस्ति मे बलमित्येव सहसा त्वं तितीर्षसि ।	011a  
सग्राहनक्रमकरं गङ्गावेगमिवोष्णगे ॥	011c  
वाससैव यथा हि त्वं प्रावृण्वानोऽभिमन्यसे ।	012a  
स्रजं त्यक्तामिव प्राप्य लोभाद्यौधिष्ठिरीं श्रियम् ॥	012c  
द्रौपदीसहितं पार्थं सायुधैर्भ्रातृभिर्वृतम् ।	013a  
वनस्थमपि राज्यस्थः पाण्डवं को विजेष्यति ॥	013c  
निदेशे यस्य राजानः सर्वे तिष्ठन्ति किङ्कराः ।	014a  
तमैलविलमासाद्य धर्मराजो व्यराजत ॥	014c  
कुबेरसदनं प्राप्य ततो रत्नान्यवाप्य च ।	015a  
स्फीतमाक्रम्य ते राष्ट्रं राज्यमिच्छन्ति पाण्डवाः ॥	015c  
दत्तं हुतमधीतं च ब्राह्मणास्तर्पिता धनैः ।	016a  
आवयोर्गतमायुश्च कृतकृत्यौ च विद्धि नौ ॥	016c  
त्वं तु हित्वा सुखं राज्यं मित्राणि च धनानि च ।	017a  
विग्रहं पाण्डवैः कृत्वा महद्व्यसनमाप्स्यसि ॥	017c  
द्रौपदी यस्य चाशास्ते विजयं सत्यवादिनी ।	018a  
तपोघोरव्रता देवी कथं जेष्यसि पाण्डवम् ॥	018c  
मन्त्री जनार्दनो यस्य भ्राता यस्य धनञ्जयः ।	019a  
सर्वशस्त्रभृतां श्रेष्ठः कथं जेष्यसि पाण्डवम् ॥	019c  
सहाया ब्राह्मणा यस्य धृतिमन्तो जितेन्द्रियाः ।	020a  
तमुग्रतपसं वीरं कथं जेष्यसि पाण्डवम् ॥	020c  
पुनरुक्तं च वक्ष्यामि यत्कार्यं भूतिमिच्छता ।	021a  
सुहृदा मञ्जमानेषु सुहृत्सु व्यसनार्णवे ॥	021c  
अलं युद्धेन तैर्वीरैः शाम्य त्वं कुरुवृद्धये ।	022a  
मा गमः सतुतामात्यःसमित्रश्च यमक्षयम् ॥ ॥	022c  

इति श्रीमन्महाभारते उद्योगपर्वणि भगवद्यानपर्वणि एकोनचत्वारिंशदधिकशततमोऽध्यायः ॥

5-139-9 एते पाण्डवास्त्वया मिथ्योपचारिता अपि अनु पश्चात्प्रिये वर्तमाना हि प्रसिद्धम् । तव तु दोषाः द्वेषादयः । अहितत्वाय वैरभावाय कल्पन्ते ॥ 5-139-11 उष्णगे उष्णातिगमे वर्षकाले ॥ 5-139-12 वासुदेवो यथा हि त्वां प्रवृण्वानो न मन्यते इति खo डo पाठः । वासमेव यथाहि त्वं इति घo टo पाठः । वासवेयं यथा इति कo पाठः ॥ 5-139-14 ऐलविलं कुबेरम् । आसाद्य रणे प्राप्य ॥
