अध्यायः 160

दुर्योधनेन पृथक्पृथग्युधिष्ठिरादीन्प्रति वक्तव्यसन्देशकथनपूर्वकमुलूकस्य पाण्डवान्प्रति दूत्येन प्रेषणम् ॥ 1 ॥
सञ्जय उवाच ।	001    
हिरण्वत्यां निविष्टेषु पाण्डवेषु महात्मसु ।	001a  
न्यविशन्त महाराज कौरवेया यथाविधि ॥	001c  
तत्र दुर्योधनो राजा निवेस्य बलमोजसा ।	002a  
सम्मानयित्वा नृपतीन्न्यस्य गुल्मांस्तथैव च ॥	002c  
आरक्षस्य विधिं कृत्वा योधानां तत्र भारत ।	003a  
कर्णं दुःशासनं चैव शकुनिं चापि सौबलम् ॥	003c  
आनाय्य नृपतिस्तत्र मन्त्रयामास भारत ।	004a  
तत्र दुर्योधनो राजा कर्णेन सह भारत ॥	004c  
सौबलेन च राजेन्द्र मन्त्रयित्वा नरर्षभ ।	005a  
आहूयोपह्वरे राजन्नुलूकमिदमब्रवीत् ॥	005c  
उलूक गच्छ कैतव्य पाण्डवान्सहसोमकान् ।	006a  
गत्वा मम वचो ब्रूहि वासुदेवस्य श्रृण्वतः ॥	006c  
इदं तत्समनुप्राप्तं वर्षपूगाभिचिन्तितम् ।	007a  
पाण्डवानां कुरूणां च युद्धं लोकभयङ्करम् ॥	007c  
यदेतत्कत्थनावाक्यं सञ्जयो महदब्रवीत् ।	008a  
वासुदेवसहायस्य गर्जतः सानुजस्य ते ॥	008c  
मध्ये करूणां कौन्तेय तस्य कालोयमागतः ।	009a  
यथावत्सम्प्रतिज्ञातं तत्सर्वं क्रियतामिति ॥	009c  
ज्येष्ठं तथैव कौन्तेयं ब्रूयास्त्यं वचनान्मम ॥	010ac  
भ्रातृभिः सहितः सर्वैः सोमकैश्च सकेकयैः ।	011a  
कथं वा धार्मिको भूत्वा त्वमधर्मे मनः कृथाः ।	011e  
य इच्छसि जगत्सर्वं नश्यमानं नृशंसवत् ॥	011e  
अभयं सर्वभूतेभ्यो पाता त्वमिति मे मतिः ॥	012ac  
श्रूयते हि पुरा गीतः श्लोकोऽयं भरतर्षभ ।	013a  
प्रह्लादेनाथ भद्रं ते हृते राज्ये तु दैवतैः ॥	013a  
यस्य धर्मध्वजो नित्यं सुरा ध्वज इवोच्छ्रितः ।	014a  
प्रच्छन्नानि च पापानि बैडालं नाम तद्व्रतम् ॥	014c  
अत्र ते वर्तयिष्यामि आख्यानमिदमुत्तमम् ।	015a  
कथितं नारदेनेह पितुर्मम नराधिप ॥	015c  
मार्जारः किल दुष्टात्मा निश्चेष्टः सर्वकर्मसु ।	016a  
ऊर्ध्वबाहुः स्थितो राजन् गङ्गातीर कदाचन ॥	016c  
स वै कृत्वा मनःशुद्धिं प्रत्ययार्थं शरीरिणाम् ।	017a  
करोमि धर्ममित्याह सर्वानेव शरीरिणः ॥	017c  
तस्य कालेन महता विस्रम्भं जग्मुरण्डजाः ।	018a  
समेत्य च प्रशंसन्ति मार्जारं तं विशाम्पते ॥	018c  
पूज्यमानस्तु तैः सर्वैः पक्षिभिः पक्षिभोजनः ।	019a  
आत्मकार्यं कृतं मेने चार्यायाश्च कृतं फलम् ॥	019c  
अथ दीर्घस्य कालस्य तं देशं मूषिका ययुः ।	020a  
ददृशुस्तं च ते तत्र धार्मिकं व्रतचारिणम् ॥	020c  
कार्येण महता युक्तं दम्भयुक्तेन भारत ।	021a  
तेषां मतिरियं राजन्नासीत्तत्र विनिश्चये ॥	021c  
बहुमित्रा वयं सर्वे तेषां नो मातुलो ह्ययम् ।	022a  
रक्षां करोतु सततं वृद्धबालस्य सर्वशः ॥	022c  
उपगम्य तु ते सर्वे बिडालमिदमब्रुवन् ।	023a  
भवत्प्रसादादिच्छामश्चर्तुं चैव यथासुखम् ॥	023c  
भवान्नो गतिरव्यग्रा भवान्नः परमः सुहृत् ।	024a  
ते वयं सहिताः सर्वे भवन्तं शरणं गताः ॥	024c  
भवान्धर्मपरो नित्यं भवान्धर्मे व्यवस्थितः ।	025a  
स नो रक्ष महाप्रज्ञ त्रिदशानिव वज्रभृत् ॥	025c  
एवमुक्तस्तु तैः सर्वैर्मूषिकैः स विशाम्पते ।	026a  
प्रत्युवाच ततः सर्वान्मूषिकान्मूषिकान्तकृत् ॥	026c  
द्वयोर्योगं न पश्यामि तपसो रक्षणस्य च ।	027a  
अवश्यं तु मया कार्यं वचनं भवतां हितम् ॥	027c  
युष्माभिरपि कर्तव्यं वचनं मम नित्यशः ।	028a  
तपसास्मि परिश्रान्तो दृढं नियमामास्थितः ॥	028c  
न चापि गमने शक्तिं काञ्चित्पश्यामि चिन्तयन् ।	029a  
सोस्मि नेयः सदा ताता नदीकूलमितःपरम् ॥	029c  
तथेति तं प्रतिज्ञाय मूषिका भरतर्षभ ।	030a  
वृद्धबालमथो सर्वं मार्जाराय न्यवेदयन् ॥	030c  
ततः स पापो दुष्टात्मा मूषिकानथ भक्षयन् ।	031a  
पीवरश्च सुवर्णश्च दृढबन्धश्च जायते ॥	031c  
मूषिकाणां गणश्चात्र भृशं सङ्क्षीयतेऽथ सः ।	032a  
मार्जारो वर्धते चापि तेजोबलसमन्वितः ॥	032c  
ततस्ते मूषिकाः सर्वे समेत्यान्योन्यमब्रुवन् ।	033a  
मातुलो वर्धते नित्यं वयं क्षीयामहे भृशम् ॥	033c  
ततः प्राज्ञतमः कश्चिड्डिण्डिको नाम मूषिकः ।	034a  
अब्रवीद्वचनं राजन्मूषिकाणां महागणम् ॥	034c  
गच्छतां वो नदीतीरं सहितानां विशेषतः ।	035a  
पृष्ठतोऽहं गमिष्यामि सहैव मातुलेन तु ॥	035c  
साधु साध्विति ते सर्वे पूजयाञ्चक्रिरे तदा ।	036a  
चक्रुश्चैव यथान्यायं डिण्डिकस्य वचोऽर्थवत् ॥	036c  
अविज्ञानात्ततः सोऽथ डिण्डिकं ह्युपभुक्तवान् ।	037a  
ततस्ते सहिताः सर्वे मन्त्रयामासुरञ्जसा ॥	037c  
तत्र वृद्धतमः कश्चित्कोलिको नाम मूषिकः ।	038a  
अब्रवीद्वचनं राजञ्ज्ञातिमध्ये यथातथम् ॥	038c  
न मातुलो धर्मकामश्छद्ममात्रं कृता शिखा ।	039a  
न मूलफलभक्षस्य विष्ठा भवति लोमशा ॥	039c  
अस्य गात्राणि वर्धन्ते गणश्च परिहीयते ।	040a  
अद्य सप्ताष्टदिवसान्डिण्डिकोपि न दृश्यते ॥	040c  
एतच्छ्रुत्वा वचः सर्वे मूषिका विप्रदुद्रुवुः ।	041a  
बिडालोपि स दुष्टात्मा जगामैव यथागतम् ॥	041c  
तथा त्वमपि दुष्टात्मन्बैडालं व्रतमास्थितः ।	042a  
चरसि ज्ञातिषु सदा बिडालोमूषिकेष्विव ॥	042c  
अन्यथा किल ते वाक्यमन्यथा कर्म दृश्यते ।	043a  
दम्भनार्थाय लोकस्य वेदाश्चोपशमश्च ते ॥	043c  
त्यक्त्वा छद्म त्विदं राजन्क्षत्रधर्मं समाश्रितः ।	044a  
कुरु कार्याणि सर्वाणि धर्मिष्ठोऽसि नरर्षभ ॥	044c  
बाहुवीर्येण पृथिवीं लब्ध्वा भरतसत्तम ।	045a  
देहि दानं द्विजातिभ्यः पितृभ्यश्चयथोचितम् ॥	045c  
क्लिष्टाया वर्षपूगांश्च मातुर्मातृहिते स्थितः ।	046a  
प्रमार्जाश्रु रणे जित्वा सम्मानं परमावह ॥	046c  
पञ्चग्रामा वृता यत्नान्नास्माभिरपवर्जिताः ।	047a  
युध्यामहे कथं सङ्ख्ये कोपयेम च पाण्डवान् ॥	047c  
त्वत्कृते दुष्टभावस्य सन्त्यागो विदुरस्य च ।	048a  
जातुषे च गृहे दाहं स्मर तं पुरुषो भव ॥	048c  
यच्च कृष्णमवोचस्त्वमायान्तं कुरुसंसदि ।	049a  
अयमस्मि स्थितो राजञ्शमायसमराय च ॥	049c  
तस्यायमागतः कालः समरस्य नराधिप ।	050a  
एतदर्थं मया सर्वं कृतमेतद्युधिष्ठिर ॥	050c  
किं नु युद्धात्परं लाभं क्षत्रियो बहु मन्यते ।	051a  
किञ्च त्वं क्षत्रियकुले जातः सम्प्रथितो भुवि ॥	051c  
द्रोणादस्त्राणि सम्प्राप्य कृपाच्च भरतर्षभ ।	052a  
तुल्ययोनौ समबले वासुदेवं समाश्रितः ॥	052c  
ब्रूयास्त्वं वासुदेवं च पाण्डवानां समीपतः ।	053a  
आत्मार्थं पाण्डवार्थं च यत्तो मां प्रतियोधय ॥	053c  
सभामध्ये च यद्रूपं मायया कृतवानसि ।	054a  
तत्तथैव पुनः कृत्वा सार्जुनो मामभिद्रव ॥	054c  
इन्द्रजालं च मायां वै कुहका वापि भीषणा ।	055a  
आत्तशस्त्रस्य सङ्ग्रामे वहन्ति प्रतिगर्जनाः ॥	055c  
वयमप्युत्सहेम द्यां खं च गच्छेम मायया ।	056a  
रसातलं विशामोपि ऐन्द्रं वा पुरमेव तु ॥	056c  
दर्शयेम च रूपाणि स्वशरीरे बहून्यपि ।	057a  
न तु पर्यायतः सिद्धिर्बुद्धिमाप्नोति मानुषीम् ॥	057c  
मनसैव हि भूतानि धातैव कुरुते वशे ।	058a  
यद्ब्रवीषि च वार्ष्णेय धार्तराष्ट्रानहं रणे ॥	058c  
घातयित्वा प्रदास्यामि पार्थेभ्यो राज्यमुत्तमम् ।	059a  
आचचक्षे च मे सर्वं सञ्जयस्तव भाषितम् ।	059c  
मद्द्वितीयेन पार्थेन वैरं वः सव्यसाचिना ॥	059e  
स सत्यसङ्गरो भूत्वा पाण्डवार्थे पराक्रमी ।	060a  
युद्ध्यस्वाद्य रणे यत्तः पश्यामः पुरुषो भव ॥	060c  
यस्तु शत्रुमभिज्ञाय शुद्धं पौरुषमास्थितः ।	061a  
करोति द्विषतां शोकं स जीवति सुजीवितम् ॥	061c  
अकस्माच्चैव ते कृष्ण ख्यातं लोके महद्यशः ।	062a  
अद्येदानीं विजानीमः सन्ति षण्डाः शश्रृङ्गकाः ॥	062c  
मद्विधो नापि नृपतिस्त्वयि युक्तः कथञ्चन ।	063a  
सन्नाहं संयुगे कर्तुं कंसभृत्ये विशेषतः ॥	063c  
तं च तूबरकं बालं बह्वाशिनमविद्यकम् ।	064a  
उलूक मद्वचो ब्रूहि असकृद्भीमसेनकम् ॥	064c  
विराटनगरे पार्थ यस्त्वं सूदो ह्यभूः पुरा ।	065a  
बल्लवो नाम विख्यातस्तन्ममैव हि पौरुषम् ॥	065c  
प्रतिज्ञातं सभामध्ये न तन्मिथ्या त्वया पुरा ।	066a  
दुःशासनस्य रुधिरं पीयतां यदि शक्यते ॥	066c  
यद्ब्रवीषि च कौन्तेय धार्तराष्ट्रानहं रणे ।	067a  
निहनिष्यामि तरसा तस्य कालोऽयमागतः ॥	067c  
त्वं हि भोज्ये पुरस्कार्यो भक्ष्ये पेये च भारत ।	068a  
क्व युद्धं क्व च भोक्तव्यं युध्यस्व पुरुषो भव ॥	068c  
शयिष्यसे हतो भूमौ गदामालिङ्ग्य भारत ।	069a  
तद्वृथा च सभामध्ये वल्गितं ते वृकोदर ॥	069c  
उलूक नकुलं ब्रूहि वचनान्मम भारत ।	070a  
युध्द्यस्वाद्य स्थिरो भूत्वा पश्यामस्तव पौरुषम् ॥	070c  
युधिष्ठिरानुरागं च द्वेषं च मयि भारत ।	071a  
कृष्णायाश्च परिक्लेशं स्मरेदानीं यथातथम् ॥	071c  
ब्रूयास्त्वं सहदेवं च राजमध्ये वचो मम ।	072a  
युद्ध्येदानीं रणे यत्तः क्लेशान्स्मर च पाण्डव ॥	072c  
विराटद्रुपदौ चोभौ ब्रूयास्त्वं वचनान्मम ।	073a  
न दृष्टपूर्वा भर्तारो भृत्यैरपि महागुणैः ।	073c  
तथार्थपतिभिर्भृत्या यतः सृष्टाः प्रजास्ततः ॥	073e  
अश्लाघ्योऽयं नरपतिर्युवयोरिति चागतम् ॥	074ac  
ते यूयं संहता भूत्वा तद्वधार्थं ममापि च ।	075a  
आत्मार्थं पाण्डवार्थं च प्रयुद्ध्यध्वं मया सह ॥	075c  
धृष्टद्युम्नं च पाञ्चाल्यं ब्रूयास्त्वं वचनान्मम ।	076a  
एष ते समयः प्राप्तो लब्धव्यश्च त्वयापि सः ॥	076c  
द्रोणमासाद्य समरे ज्ञास्यसे हितमुत्तमम् ।	077a  
युद्ध्यस्व ससुहृत्पापं कुरु कर्म सुदुष्करम् ॥	077c  
शिखण्डिनमथो ब्रूहि उलूक वचनान्मम ।	078a  
स्त्रीति मत्वा महाबाहुर्न हनिष्यति कौरवः ॥	078c  
गाङ्गेयो धन्विनां श्रेष्ठो युद्ध्येदानीं सुनिर्भयः ।	079a  
कुरु कर्म रणे यत्तः पश्यामः पौरुषं तव ॥	079c  
एवमुक्त्वा ततो राजा प्रहस्योलूकमब्रवीत् ।	080a  
धनञ्जयं पुनर्ब्रूहि वासुदेवस्य श्रृण्वतः ॥	080c  
अस्मान्वा त्वं पराजित्य प्रसाधि पृतिवीमिमाम् ।	081a  
अथवा निर्जितोस्माभी रणे वीर शयिष्यसि ॥	081c  
राष्ट्रान्निर्वासनक्लेशं वनवासं च पाण्डव ।	082a  
कृष्णायाश्च परिक्लेशं संस्मरन्पुरुषो भव ॥	082c  
यदर्थं क्षत्रिया सूते सर्वं तदिदमागतम् ।	083a  
बलं वीर्यं च शौर्यं च परं चाप्यस्त्रलाघवम् ॥	083c  
पौरुषं दर्शयन्युद्धे कोपस्य कुरु निष्कृतिम् ।	084a  
परिक्लिष्टस्य दीनस्य दीर्घकालोषितस्य च ।	084c  
हृदयं कस्य न स्फोटेदैश्वर्याद्भ्रंशितस्य च ॥	084e  
कुले जातस्य शूरस्य परिवित्तेष्वगृध्यतः ।	085a  
आस्थितं राज्यमाक्रम्य कोपं कस्य न दीपयेत् ॥	085c  
यत्तदुक्तं महद्वाक्यं कर्मणा तद्विभाव्यताम् ।	086a  
अकर्मणा कत्थितेन सन्तः कुपुरुषं विदुः ॥	086c  
अमित्राणां वशे स्थानं राज्यं च पुनरुद्धर ।	087a  
द्वावर्थौ युद्धकामस्य तस्मात्तत्कुरु पौरुषम् ॥	087c  
पराजितोऽसि द्यूतेन कृष्णा चानायिता सभाम् ।	088a  
शक्योऽमर्षो मनुष्येण कर्तु पुरुषमानिना ॥	088c  
द्वादशैव तु वर्षाणि वने धिष्ण्याद्विवासितः ।	089a  
संवत्सरं विराटस्य दास्यमास्थाय चोषितः ॥	089c  
राष्ट्रान्निर्वासनक्लेशं वनवासं च पाण्डव ।	090a  
कृष्णायाश्च परिक्लेशं संस्मरन्पुरुषो भव ॥	090c  
अप्रियाणां च वचनं प्रब्रुवत्सु पुनः पुनः ।	091a  
अमर्षं दर्शयस्व त्वममर्षो ह्येव पौरुषम् ॥	091c  
क्रोधो बलं तथा वीर्यं ज्ञानयोगोऽस्त्रलाघवम् ।	092a  
इह ते दृश्यतां पार्थ युद्ध्यस्व पुरुषो भव ॥	092c  
लोहाभिसारो निर्वृत्तः कुरुक्षेत्रमकर्दमम् ।	093a  
पुष्टास्तेऽश्वा भृता योधाः श्वो युद्ध्यस्व सकेशवः ॥	093a  
असमागम्य भीष्मेण संयुगे किं विकत्थसे ।	094a  
आरुरुक्षुर्यथा मन्दः पर्वतं गन्धमादनम् ॥	094c  
एवं कत्थसि कौन्तेय अकत्थन्पुरुषो भव ।	095a  
सूतपुत्रं सुदुर्धर्षं शल्यं च बलिनां वरम् ॥	095c  
द्रोणं च बलिनां श्रेष्ठं शचीपतिसमं युधि ।	096a  
अजित्वा संयुगे पार्थ राज्यं कथमिहेच्छसि ॥	096c  
ब्राह्मे धनुषि चाचार्यं वेदयोरन्तगं द्वयोः ।	097a  
युधि धुर्यमविक्षोभ्यमनीकचरमच्युतम् ॥	097c  
द्रोणं महाद्युतिं पार्थ जेतुमिच्छसि तन्मृषा ।	098a  
न हि शुश्रुम वातेन मेरुमुन्मथितं गिरिम् ॥	098c  
अनिलो वा वहेन्मेरुं द्यौर्वापि निपतेन्महीम् ।	099a  
युगं वा रिवर्तेत यद्येवं स्याद्यथात्थ माम् ॥	099c  
को ह्यस्ति जीविताकाङ्क्षी प्राप्येममरिमर्दनम् ।	100a  
पार्थो वा इतरो वापि कोन्यः स्वस्ति गृहान्व्रजेत् ॥	100c  
कथमाभ्यामभिध्यातः संस्पृष्टो दारुणेन वा ।	101a  
रणे जीवन्प्रमुच्येत पदा भूमिपुमस्पृशन् ॥	101c  
किं दर्दुरः कूपशयो यथेमां न बुध्यसे राजचमूं समेताम् ।	102a  
दुराधर्षां देवचमूप्रकाशाङ्गुप्तां नरेन्द्रैस्त्रिदशैरिव द्याम् ॥	102c  
प्राच्यैः प्रतीच्यैरथ दाक्षिणात्यैरुदीच्यकाम्भोजशकैः  खशैश्च ।	103a  
साल्वैः समत्स्यैः कुरुमध्यदेश्यैर्म्लेच्छैः पुलिन्दैर्द्रविडान्ध्रकाञ्च्यैः ॥	103c  
नानाजनौघं युधि सम्प्रवृद्धङ्गाङ्गं यथा वेगमपारणीयम् ।	104a  
मां च स्थितं नागबलस्य मध्ये युयुत्ससे मन्द किमल्पबुद्धे ॥	104c  
अक्षय्याविषुधी चैव अग्निदत्तं च ते रथम् ।	105a  
जानीमो हि रणे पार्थ केतुं दिव्यं च भारत ॥	105c  
अकत्थमानो युद्ध्यस्व कत्थसेऽर्जुन किं बहु ।	106a  
पर्यायात्सिद्धिरेतस्य नैतत्सिध्याति कत्थनात् ॥	106c  
यदीदं कत्थनाल्लोके सिध्येत्कर्म धनञ्जय ।	107a  
सर्वे भवेयुः सिद्धार्थाः कत्थने को हि दुर्गतः ॥	107c  
जानामि ते वासुदेवं सहायं जानामि ते गाण्डिवं तालमात्रम् ।	108a  
जानाम्यहं त्वादृशो नास्ति योद्धा जानानस्ते राज्यमेतद्धरामि ॥	108c  
न तु पर्यायधर्मेम सिद्धिं प्राप्नोति मानवः ।	109a  
मनसैवानुकूलानि धातैव कुरुते वशे ॥	109c  
त्रयोदशसमा भुक्तं राज्यं विलपतस्तव ।	110a  
भूयश्चैव प्रशासिष्ये त्वां निहत्य सबान्धवम् ॥	110c  
क्व तदा गाण्डिवं तेऽभूद्यत्त्वं दासपणैर्जितः ।	111a  
क्व तदा भीमसेनस्य बलमासीच्च फाल्गुन ॥	111c  
सगदाद्भीमसेनाद्वा फाल्गुनाद्वा सगाण्डिवात् ।	112a  
न वै मोक्षस्तदा यो भूद्विना कृष्णमनिन्दितां ॥	112c  
सा वो दास्ये समापन्नान्मोचयामास पार्षती ।	113a  
अमानुष्यं समापन्नान्दासकर्मण्यवस्थितान् ॥	113c  
अवोचं यत्षण्डतिलानहं वस्तथ्यमेव तत् ।	114a  
धृता हि वेणी पार्थेन विराटनगरे तदा ॥	114c  
सूदकर्मणि च श्रान्तं विराटस्य महानसे ।	115a  
भीमसेनेन कौन्तेय यत्तु तन्मम पौरुषम् ॥	115c  
एवमेव सदा दण्डं क्षत्रियाः क्षत्रिये दधुः ।	116a  
वेणीं कृत्वा षण्डवेषः कन्यां नर्तितवानसि ॥	116c  
न भयाद्वासुदेवस्य न चापि तव फल्गुन ।	117a  
राज्यं प्रतिप्रदास्यामि युध्यस्व सहकेशवः ॥	117c  
न माया हीन्द्रजालं वा कुहका वापि भीषणा ।	118a  
आत्तशस्त्रस्य सङ्ग्रामे वहन्ति प्रतिगर्जनाः ॥	118c  
वासुदेवसहस्रं वा फाल्गुनानां शतानि वा ।	119a  
आसाद्य माममोघेषुं द्रविष्यन्ति दिशो दश ॥	119c  
संयुगं गच्छ भीष्मेण भिन्धि वा शिरसा गिरिम् ।	120a  
तरस्व वा महागाधं बाहुभ्यां पुरुषोदधिम् ॥	120c  
शारद्वतमहामीनं विविंशतिमहोरगम् ।	121a  
बृहद्बलमहोद्वेलं सौमदत्तितिमिङ्गिलम् ॥	121a  
भीष्मवेगमपर्यन्तं द्रोणग्राहदुरासदम् ।	122a  
कर्णशल्यझषावर्तं काम्भोजबडबामुखम् ॥	122c  
दुःशासनौघं शलशल्यमत्स्यं सुषेणचित्रायुधनागनक्रम् ।	123a  
जयद्रथाद्रिं पुरुमित्रगाधं दुर्मर्षणोदं शकुनिप्रपातम् ॥	123c  
शश्त्रौघमक्षय्यमभिप्रवृद्धंयदावगाह्य श्रमनष्टचेताः ।	124a  
भविष्यसि त्वं हतसर्वबान्धवस्तदा मनस्ते परितापमेष्यति ॥	124c  
तदा मनस्ते त्रिदिवादिवाशुचेर्निवर्तिता पार्थ महीप्रशासनात् ।	125a  
प्रशाम्य राज्यं हि सुदुर्लभं त्वयाबुभूषितः स्वर्ग इवातपस्विना ॥ ॥	125c  

इति श्रीमन्महाभारते उद्योगपर्वणि उलूकदूतागमनपर्वणि षष्ट्यधिकशततमोऽध्यायः ॥

5-160-3 आरक्षस्य रक्षणीयस्य द्रव्यादेः विधिं रक्षाविधानम् ॥ 5-160-11 भ्रातृभिः सहितः कथमधर्मे मनः कृथा इति सम्बन्धः ॥ 5-160-14 भो सुरा इति देवान् प्रह्लादः सम्बोधयति । यस्य व्रतस्य धर्मध्वजो धर्मचिह्नं दर्भपवित्रपाणित्वादि । उच्छ्रितः सर्वलोकविदितः ॥ 5-160-17 मनःशुद्धिं हिंसातो निवृत्तिम् ॥ 5-160-18 विस्रम्भं विश्वासम् ॥ 5-160-39 शिखा जटाधारणमितियत् तच्छद्ममात्रम् ॥ 5-160-44 धर्मिष्ठोऽसीत्युपाहसः ॥ 5-160-55 कुहका कृत्या प्रतिगर्जनाः विपरीतान्कोपान् वहन्ति प्रापयन्ति नतु भयं जनयन्तीत्यर्थः। गर्जनं निनदे कोपे इति मेदिनी ॥ 5-160-57 पर्यायतः पर्यायो भयप्रदर्शनादिरूपः प्रकारस्तेन सिद्धिः स्वस्य नतु भवति । तथा परोपि तेन बुद्धिं मानुषीं भयात्मिकां न प्राप्नोति ॥ 5-160-62 सश्रृङ्गका शृङ्गं पुंस्त्वचिह्नं श्मश्रुलत्वलिङ्गवत्त्वादिकं तत्सहिताः षण्डाः निर्वीर्याः सन्ति । येषु तव शौर्यं प्रख्यातमिति भावः ॥ 5-160-64 तूबरकं अश्मश्रुपुरुषम् । अविद्यकं मूढम् ॥ 5-160-73 अर्थपतिभी राजभिः । यतः कालात् तत आरम्भेत्यर्थः ॥ 5-160-74 मूढा यूयं मयि गुणवति स्वामिनि न सन्तुष्टाः स्थेति भावः ॥ 5-160-75 तत्तस्माद्धेतोर्मम वधार्थं च प्रयुध्द्यध्वमिति सम्बन्धः ॥ 5-160-77 पापं कर्म कुरु गुरुवधाख्याम् । 5-160-85 राज्यमाक्रम्य मादृश इति शेषः । 5-160-87 स्थानं स्थितिम् । तत् स्थानराज्ययोरुद्धरणम् । पौरुषं पुरुषकर्म कुरु ॥ 5-160-89 धिष्ण्यात् गृहात् ॥ 5-160-93 लोहाभिसारः शस्त्राणां नीराजनादिकं तेषु मन्त्रेण देवतावाहनादिकं च ॥ 5-160-97 वेदयोः श्रुतिधनुर्वेदयोः । अन्तगं पारगम् ॥ 5-160-99 युगं कालचक्रम् ॥ 5-160-101 आभ्यां द्रोणभीष्माभ्यां अभिध्यातो हन्तव्यत्वेन निश्चितः ॥ 5-160-102 दर्दुरो मण्डूकः ॥ 5-160-106 पर्यायात् युद्धप्रकारात् ॥ 5-160-109 पर्यायधर्मेण उपधर्मेण मायादिना । अथवा राजपुत्रोऽयं राज्यार्ह इति क्रमधर्मस्तेन न किन्तु शौर्येणैव सिद्धिमाप्नोतीत्यर्थः । मनसा सङ्कल्पेन धातैव कुरुते नतु मनुष्यः ॥ 5-160-113 अमानुष्यं नीचमनुष्यत्वम् । अल्पार्थोऽत्र नञ् ॥ 5-160-121 उद्वेलो वृद्धिः ॥ 5-160-125 निवर्तिता निवर्तिष्यति । बुभूषितः प्राप्तुमिष्टः ॥
