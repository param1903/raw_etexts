अध्यायः 051

धृतराष्ट्रस्य सञ्जयाग्रे भीमसेनप्रतापानुस्मरणेन परिशोचनम् ॥ 1 ॥
धृतराष्ट्र उवाच 	KK05-05-051-001  
सर्व एते महोत्साहा ये त्वया परिकीर्तिताः ।	KK05-05-051-001a  
एकतस्त्वेव ते सर्वे समेता भीम एकतः ॥	KK05-05-051-001c  
भीमसेनाद्धि मे भूयो भयं सञ्जायते महत् ।	KK05-05-051-002a  
क्रुद्धादमर्षणात्तात व्याघ्रादिव महारुरोः ॥	KK05-05-051-002c  
जागर्मि रात्रयः सर्वा दीर्घमुष्णं च निःश्वसन् ।	KK05-05-051-003a  
भीतो वृकोदरात्तात सिंहात्पशुरिवापरः ॥	KK05-05-051-003c  
न हि तस्य महाबाहोः शक्रप्रतिमतेजसः ।	KK05-05-051-004a  
सैन्येऽस्मिन्प्रतिपश्यामि य एनं विषहेद्युधि ॥	KK05-05-051-004c  
अमर्षणश्च कौन्तेयो दृढवैरश्च पाण्डवः ।	KK05-05-051-005a  
अनर्महासी सोन्मादस्तिर्यक्प्रेक्षी महास्वनः ॥	KK05-05-051-005c  
महावेगो महोत्साहो महाबाहुर्महाबलः ।	KK05-05-051-006a  
मन्दानां मम पुत्राणां युद्धेनान्तं करिष्यति ॥	KK05-05-051-006c  
उरुग्राहगृहीतानां गदां बिभ्रद्वृकोदरः ।	KK05-05-051-007a  
कुरूणामृषभो युद्धे दण्डपाणिरिवान्तकः ॥	KK05-05-051-007c  
अष्टाश्रिमायसीं घोरां गदां काञ्चनभूषणाम् ।	KK05-05-051-008a  
मनसाहं प्रपश्यामि ब्रह्मदण्डमिवोद्यतम् ॥	KK05-05-051-008c  
यथा मृगाणां यूथेषु सिंहो जातबलश्चरेत् ।	KK05-05-051-009a  
मामकेषु तथा भीमो बलेषु विचरिष्यति ॥	KK05-05-051-009c  
सर्वेषां मम पुत्राणां स एकः क्रूरविक्रमः ।	KK05-05-051-010a  
बह्वाशी विप्रतीपश्च बाल्येपि रभसः सदा ॥	KK05-05-051-010c  
उद्वेपते मे हृदयं ये मे दुर्योधनादयः ।	KK05-05-051-011a  
बाल्येऽपि तेन युद्ध्यन्तो वारणेनेव मर्दिताः ॥	KK05-05-051-011c  
तस्य वीर्येण सङ्क्लिष्टा नित्यमेव सुता मम ।	KK05-05-051-012a  
स एव हेतुर्भेदस्य भीमो भीमपराक्रमः ॥	KK05-05-051-012c  
ग्रसमानमनीकानि नरवारणवाजिनाम् ।	KK05-05-051-013a  
पश्यामीवाग्रतो भीमं क्रोधमूर्छितमाहवे ॥	KK05-05-051-013c  
अस्त्रे द्रोणार्जुनसमं वायुवेगसमं जवे ।	KK05-05-051-014a  
महेश्वरसमं क्रोधे को हन्याद्भीममाहवे ॥	KK05-05-051-014c  
सञ्जयाचक्ष्व मे शूरं भीमसेनममर्षणम् । 	KK05-05-051-015a  
अतिलाभं तु मन्येऽहं यत्तेन रिपुघातिना । 	KK05-05-051-015c  
तदैव न हताः सर्वे पुत्रा मम मनस्विना ॥	KK05-05-051-015e  
येन भीमबला यक्षा राक्षसाश्च पुरा हताः ।	KK05-05-051-016a  
कथं तस्य रणे वेगं मानुषः प्रसहिष्यति ॥	KK05-05-051-016c  
न स जातु वशे तस्थौ मम बाल्येऽपि सञ्जय ।	KK05-05-051-017a  
किं पुनर्मम दुष्पुत्रैः क्लिष्टः सम्प्रति पाण्डवः ॥	KK05-05-051-017c  
निष्ठुरो रोषणोऽत्यर्थं भज्येतापि न सन्नमेत् ।	KK05-05-051-018a  
तिर्यक्प्रेक्षीं संहतभ्रूः कथं शाम्येद्वृकोदरः ॥	KK05-05-051-018c  
शूरस्तथाऽप्रतिबलो गौरस्ताल इवोन्नतः ।	KK05-05-051-019a  
प्रमाणतो भीमसेनः प्रादेशेनाधिकोऽर्जुनात् ॥	KK05-05-051-019c  
जवेन वाजिनोऽत्येति बलेनात्येति कुञ्जरान् ।	KK05-05-051-020a  
अव्यक्तजल्पी मध्वक्षो मध्यमः पाण्डवो बली ॥	KK05-05-051-020c  
इति बाल्ये श्रुतः पूर्वं मया व्यासमुखात्पुरा ।	KK05-05-051-021a  
रूपतो वीर्यतश्चैव याथातथ्येन पाण्डवः ॥	KK05-05-051-021c  
आयसेन स दण्डेन रथान्नागान्नरान्हयान् ।	KK05-05-051-022a  
हनिष्यति रणे क्रुद्धो रौद्रः क्रूरपराक्रमः ॥	KK05-05-051-022c  
अमर्षी नित्यसंरब्धो भीमः प्रहरतां वरः ।	KK05-05-051-023a  
मया तात प्रतीपानि कुर्वन्पूर्वं विमानितः ॥	KK05-05-051-023c  
निष्कर्णामायसीं स्थूलां सुपार्श्वां काञ्चनीं गदाम् ।	KK05-05-051-024a  
शतघ्नीं शतनिर्ह्रादां कथं शक्ष्यन्ति मे सुताः ॥	KK05-05-051-024c  
अपारमप्लवागाधं समुद्रं शरवेधनम् ।	KK05-05-051-025a  
भीमसेनमयं दुर्गं तात मन्दास्तितीर्षवः ॥	KK05-05-051-025c  
क्रोशतो मे न शृण्वन्ति बालाः पण्डितमानिनः ।	KK05-05-051-026a  
विषमं न हि मन्यन्ते प्रपातं मधुदर्शिनः ॥	KK05-05-051-026c  
संयुगे ये गमिष्यन्ति नररूपेण मृत्युना ।	KK05-05-051-027a  
नियतं चोदिता धात्रा सिंहेनेव महामृगाः ॥	KK05-05-051-027c  
शैक्यां तात चतुष्किष्कुं षडश्रिममितौजसम् ।	KK05-05-051-028a  
प्रहितां दुःखसंस्पर्शां कथं शक्ष्यन्ति मे सुताः ॥	KK05-05-051-028c  
गदां भ्रामयतस्तस्य भिन्दतो हस्तिमस्तकान् ।	KK05-05-051-029a  
सृक्किणी लेलिहानस्य बाष्पमुत्सृजतो मुहुः ॥	KK05-05-051-029c  
उद्दिश्य नागान्पततः कुर्वतो भैरवान्रवान् ।	KK05-05-051-030a  
प्रतीपं पततो मत्तान्कुञ्जरान्प्रति गर्जतः ॥	KK05-05-051-030c  
विगाह्य रथमार्गेषु वरानुद्दिश्य निघ्नतः ।	KK05-05-051-031a  
अग्नेः प्रज्वलितस्येव अपि मुच्येत मे प्रजा ॥	KK05-05-051-031c  
वीथीं कुर्वन्महाबाहुर्द्रावयन्मम वाहिनीम् ।	KK05-05-051-032a  
नृत्यन्निव गदापाणिर्युगान्तं दर्शयिष्यति ॥	KK05-05-051-032c  
प्रभिन्न इव मातङ्गः प्रभञ्जन्पुष्पितान्द्रुमान् ।	KK05-05-051-033a  
प्रवेक्ष्यति रणे सेनां पुत्राणां मे वृकोदरः ॥	KK05-05-051-033c  
कुर्वन्रथान्विपुरुषान्विसारथिहयध्वजान् ।	KK05-05-051-034a  
आरुजन्पुरुषव्याघ्रो रथिनः सादिनस्तथा ॥	KK05-05-051-034c  
गङ्गावेग इवानूपांस्तीरजान्विविधान्द्रुमान् ।	KK05-05-051-035a  
प्रभङ्क्ष्यति रणे सेनां पुत्राणां मम सञ्जय ॥	KK05-05-051-035c  
वधं नूनं गमिष्यन्ति भीमसेनभयार्दिताः ।	KK05-05-051-036a  
मम पुत्राश्च भृत्याश्च राजानश्चैव सञ्जय ॥	KK05-05-051-036c  
येन राजा महावीर्यः प्रविश्यान्तःपुरं पुरा ।	KK05-05-051-037a  
वासुदेवसहायेन जरासन्धो निपातितः ॥	KK05-05-051-037c  
कृत्स्नेयं पृथिवी देवी जरासन्धेन धीमता ।	KK05-05-051-038a  
मागधेन्द्रेण बलिना वशे कृत्वा प्रतापिता ॥	KK05-05-051-038c  
भीष्मप्रतापात्कुरवो नयेनान्धकवृष्णयः ।	KK05-05-051-039a  
यन्न तस्य वशे जग्मुः केवलं दैवमेव तत् ॥	KK05-05-051-039c  
स गत्वा पाण्डुपुत्रेण तरसा बाहुशालिना ।	KK05-05-051-040a  
अनायुधेन वीरेण निहतः किं ततोऽधिकम् ॥	KK05-05-051-040c  
दीर्घकालसमासक्तं विषमाशीविषो यथा ।	KK05-05-051-041a  
स मोक्ष्यति रणे तेजः पुत्रेषु मम सञ्जय ॥	KK05-05-051-041c  
महेन्द्र इव वज्रेण दानवान्देवसत्तमः ।	KK05-05-051-042a  
भीमसेनो गदापाणिः सूदयिष्यति मे सुतान् ॥	KK05-05-051-042c  
अविषह्यमनावार्यं तीव्रवेगपराक्रमम् ।	KK05-05-051-043a  
पश्यामीवातिताम्राक्षमापतन्तं वृकोदरम् ॥	KK05-05-051-043c  
अगदस्याप्यधनुषो विरथस्य विवर्मणः ।	KK05-05-051-044a  
बाहुभ्यां युध्यमानस्य कस्तिष्ठेदग्रतः पुमान् ॥	KK05-05-051-044c  
भीष्मो द्रोणश्च विप्रोऽयं कृपः शारद्वतस्तथा ।	KK05-05-051-045a  
जानन्त्येते यथैवाहं वीर्यज्ञस्तस्य धीमतः ॥	KK05-05-051-045c  
आर्यव्रतं तु जानन्तः सङ्गरान्तं विधित्सवः ।	KK05-05-051-046a  
सेनामुखेषु स्थास्यन्ति मामकानां नरर्षभाः ॥	KK05-05-051-046c  
बलीयः सर्वतो दिष्टं पुरुषस्य विशेषतः ।	KK05-05-051-047a  
पश्यन्नपि जयं तेषां न नियच्छामि यत्सुतान् ॥	KK05-05-051-047c  
ते पुराणं महेष्वासा मार्गमैन्द्रं समास्थिताः ।	KK05-05-051-048a  
त्यक्ष्यन्ति तुमुले प्राणान्रक्षन्तः पार्थिवं यशः ॥	KK05-05-051-048c  
यथैषां मामकास्तात तथैषां पाण्डवा अपि ।	KK05-05-051-049a  
पौत्रा भीष्मस्य शिष्याश्च द्रोणस्य च कृपस्य च ॥	KK05-05-051-049c  
ये त्वस्मदाश्रयं किञ्चिद्दत्तमिष्टं च सञ्जय ।	KK05-05-051-050a  
तस्यापचितिमार्यत्वात्कर्तारः स्थविरास्त्रयः ॥	KK05-05-051-050c  
आददानस्य शस्त्रं हि क्षत्रधर्मं परीप्सतः ।	KK05-05-051-051a  
निधनं क्षत्रियस्याजौ वरमेवाहुरुत्तमम् ॥	KK05-05-051-051c  
स वै शोचामि सर्वान्वै ये युयुत्सन्ति पाण्डवैः ।	KK05-05-051-052a  
विक्रुष्टं विदुरेणादौ तदेतद्भयमागतम् ॥	KK05-05-051-052c  
न तु मन्ये विघाताय ज्ञानं दुःखस्य सञ्जय ।	KK05-05-051-053a  
भवत्यतिबलं ह्येतज्ज्ञानस्याप्युपघातकम् ॥	KK05-05-051-053c  
ऋषयो ह्यपि निर्मुक्ताः पश्यन्तो लोकसङ्ग्रहान् ।	KK05-05-051-054a  
सुखैर्भवन्ति सुखिनस्तथा दुःखेन दुःखिताः ॥	KK05-05-051-054c  
किं पुनर्मोहमासक्तस्तत्र तत्र सहस्रधा ।	KK05-05-051-055a  
पुत्रेषु राज्यदारेषु पौत्रेष्वपि च बन्धुषु ॥	KK05-05-051-055c  
संशये तु महत्यस्मिन्किं नु मे क्षममुत्तरम् ।	KK05-05-051-056a  
विनाशं ह्येव पश्यामि कुरूणामनुचिन्तयन् ॥	KK05-05-051-056c  
द्यूतप्रमुखमाभाति कुरूणां व्यसनं महत् ।	KK05-05-051-057a  
मन्देनैश्वर्यकामेन लोभात्पापमिदं कृतम् ॥	KK05-05-051-057c  
मन्ये पर्यायधर्मोऽयं कालस्यात्यन्तगामिनः ।	KK05-05-051-058a  
चक्रे प्रधिरिवासक्तो नास्य शक्यं पलायितुम् ॥	KK05-05-051-058c  
किं नु कुर्यां कथं कुर्यां क्व नु गच्छामि सञ्जय ।	KK05-05-051-059a  
एते नश्यन्ति कुरवो मन्दाः कालवशं गताः ॥	KK05-05-051-059c  
अवशोऽहं तदा तात पुत्राणां निहते शते ।	KK05-05-051-060a  
श्रोष्यामि निनदं स्त्रीणां कथं मां मरणं स्पृशेत् ॥	KK05-05-051-060c  
यथा निदाघे ज्वलनः समिद्धो दहेत्कक्षं वायुना चोद्यमानः ।	KK05-05-051-061a  
गदाहस्तः पाण्डवो वै तथैव हन्ता मदीयान्सहितोऽर्जुनेन ॥ ॥	KK05-05-051-061c  

इति श्रीमन्महाभारते उद्योगपर्वणि यानसन्धिपर्वणि एकपञ्चाशोऽध्यायः ॥

5-51-7 उरुग्राहः महानिर्बन्धस्तेन गृहीतानां वशीकृतानाम् ॥ 5-51-10 रभसः वेगवान् ॥ 5-51-21 पुरा पुराणम् ॥ 5-51-24 निष्कर्णाम् अवक्राम् । शतनिर्ह्रादां महाशब्दवतीम् ॥ 5-51-28 शैक्यां शिक्यस्थाम् ॥ 5-51-35 अनूपान् सजलदेशे स्थितान् ॥ 5-51-44 अगदस्य गदाहीनस्य ॥ 5-51-58 पर्यायधर्मः विपरीतधर्मः । प्रधिर्नेमिः । अस्य कालवशस्य । तृतीयार्थे षष्ठी ॥
