अध्यायः 016
बृहस्पतिना ब्राह्ममन्त्रसंवर्धितेनाग्निना पद्मनालस्थेन्द्रं दृष्ट्वा बृहस्पतये तन्निवेदनम् ॥ 1 ॥ बृहस्पतिना तत्र गत्वा इन्द्रे स्तूयमाने कुबेरादीनां तत्रागमनम् ॥ 2 ॥ इन्द्रेण नहुषजये साहाय्यायाग्नेर्भागदानपूर्वकं कुबेरादीनां तत्तद्दिगाधिपत्येऽभिषेचनम् ॥ 3 ॥
बृहस्पतिरुवाच 	KK05-01-016-001  
त्वमग्रे सर्वदेवानां मुखं त्वमसि हव्यवाट् ।	KK05-01-016-001a  
त्वमन्तः सर्वभूतानां गूढश्चरसि साक्षिवत् ॥	KK05-01-016-001c  
त्वामाहुरेकं कवयस्त्वामाहुस्त्रिविधं पुनः ।	KK05-01-016-002a  
त्वया त्यक्तं जगच्चेदं सद्यो नश्येद्धुताशन ॥	KK05-01-016-002c  
कृत्वा तुभ्यं नमो विप्राः स्वकर्मविजितां गतिम् ।	KK05-01-016-003a  
गच्छन्ति सह पत्नीभिः सुतैरपि च शाश्वतीम् ॥	KK05-01-016-003c  
त्वमेवाग्ने हव्यवाहस्त्वमेव परमं हविः ।	KK05-01-016-004a  
यजन्ति सत्रैस्त्वामेव यज्ञैश्च परमाध्वरैः ॥	KK05-01-016-004c  
सृष्ट्वा लोकांस्त्रीमिमान्हव्यवाह प्राप्ते काले पचसि पुनः समिद्धः ।	KK05-01-016-005a  
त्वं सर्वस्य भुवनस्य प्रसूतिस्त्वमेवाग्ने भवसि पुनः प्रतिष्ठा ॥	KK05-01-016-005c  
त्वामग्ने जलदानाहुर्विद्युतश्च मनीषिणः ।	KK05-01-016-006a  
वहन्ति सर्वभूतानि त्वत्तो निष्क्रम्य हेतयः ॥	KK05-01-016-006c  
त्वय्यापो निहिताः सर्वास्त्वयि सर्वमिदं जगत् ।	KK05-01-016-007a  
न तेऽस्त्यविदितं किञ्चित्त्रिषु लोकेषु पावक ॥	KK05-01-016-007c  
स्वयोनिं भजते सर्वो विशस्वापोऽविशङ्कितः ।	KK05-01-016-008a  
अहं त्वां वर्धयिष्यामि ब्राह्मैर्मन्त्रैः सनातनैः ॥	KK05-01-016-008c  
एवं स्तुतो हव्यवाट् स भगवान्कविरुत्तमः ।	KK05-01-016-009a  
बृहस्पतिमथोवाच प्रीतिमान्वाक्यमुत्तमम् ।	KK05-01-016-009c  
दर्शयिष्यामि ते शक्रं सत्यमेतद्ब्रवीमि ते ॥	KK05-01-016-009e  
शल्य उवाच 	KK05-01-016-010  
प्रविष्यापस्ततो वह्निः ससमुद्राः सपल्वलाः ।	KK05-01-016-010a  
आससाद सरस्तच्च गूढो यत्र शतक्रतुः ॥	KK05-01-016-010c  
अथ तत्रापि पद्मानि विचिन्वन्भरतर्षभ ।	KK05-01-016-011a  
अपश्यत्स तु देवेन्द्रं बिसमध्यगतं तदा ॥	KK05-01-016-011c  
आगत्य च ततस्तूर्णं तमाचष्ट बृहस्पतेः ।	KK05-01-016-012a  
अणुमात्रेण वपुषा पद्मतन्त्वाश्रितं प्रभुम् ॥	KK05-01-016-012c  
गत्वा देवर्षिगन्धर्वैः सहितोऽथ बृहस्पतिः ।	KK05-01-016-013a  
पुराणैः कर्मभिर्देवं तुष्टाव बलसूदनम् ॥	KK05-01-016-013c  
महाऽसुरो हतः शक्र नमुचिर्दारुणस्त्वया ।	KK05-01-016-014a  
शम्बरश्च बलश्चैव तथोभौ घोरविक्रमौ ॥	KK05-01-016-014c  
शतक्रतो विवर्धस्व सर्वाञ्शत्रून्निषूदय ।	KK05-01-016-015a  
उत्तिष्ठ शक्र सम्पश्य देवर्षींश्च समागतान् ॥	KK05-01-016-015c  
महेन्द्र दानवान्हत्वा लोकास्त्रातास्त्वया विभो ।	KK05-01-016-016a  
अपां फेनं समासाद्य विष्णुतेजोतिबृंहितम् ।	KK05-01-016-016c  
त्वया वृत्रो हतः पूर्वं देवराज जगत्पते ॥	KK05-01-016-016e  
त्वं सर्वभूतेषु शरण्य ईड्यस्त्वया समं विद्यते नेह भूतम् ।	KK05-01-016-017a  
त्वया धार्यन्ते सर्वभूतानि शक्र त्वं देवानां महिमानं चकर्थ ॥	KK05-01-016-017c  
पाहि सर्वांश्च लोकांश्च महेन्द्र बलमाप्नुहि ।	KK05-01-016-018a  
एवं संस्तूयमानश्च सोऽवर्धत शनैः शनैः ॥	KK05-01-016-018c  
स्वं चैव वपुरास्थाय बभूव स बलान्वितः ।	KK05-01-016-019a  
अब्रवीच्च गुरुं देवो बृहस्पतिमवस्थितम् ॥	KK05-01-016-019c  
किं कार्यमवशिष्टं वो हतस्त्वाष्ट्रो महासुरः ।	KK05-01-016-020a  
वृत्रश्च सुमहाकायो यो वै लोकाननाशयत् ॥	KK05-01-016-020c  
बृहस्पतिरुवाच 	KK05-01-016-021  
मानुषो नहुषो राजा देवर्षिगणतेजसा ।	KK05-01-016-021a  
देवराज्यमनुप्राप्तः सर्वान्नो बाधते भृशम् ॥	KK05-01-016-021c  
इन्द्र उवाच 	KK05-01-016-022  
कथं च नहुषो राज्यं देवानां प्राप दुर्लभम् ।	KK05-01-016-022a  
तपसा केन वा युक्तः किंवीर्यो वा बृहस्पते ।	KK05-01-016-022c  
\'तत्सर्वं कथय त्वं मे यथेन्द्रत्वमुपेयिवान् ॥	KK05-01-016-022e  
बृहस्पतिरुवाच 	KK05-01-016-023  
त्वयि प्रनष्टे देवेश विश्वं प्रव्यथितं जगत् ।	KK05-01-016-023a  
परस्परभयोद्विग्नं बभूवार्तमराजकम् ॥	KK05-01-016-023c  
ततो देवैः सगन्धर्वैः सर्षिसङ्घैः सपावकैः ।	KK05-01-016-024a  
मानुषो नहुषो राजा देवराज्येऽभिषेचितः ॥	KK05-01-016-024c  
देवा भीताः शक्रमकामयन्त त्वया त्यक्तं महदैन्द्रं पदं तत् ।	KK05-01-016-025a  
तदा देवाः पितरोऽथर्षयश्च गन्धर्वमुख्याश्च समेत्य सर्वे ॥	KK05-01-016-025c  
गत्वाऽब्रुवन्नहुषं तत्र शक्र त्वं नो राजा भव भुवनस्य गोप्ता ।	KK05-01-016-026a  
तानब्रवीन्नहुषो नास्मि शक्त आप्यायध्वं तपसा तेजसा माम् ॥	KK05-01-016-026c  
एवमुक्तैर्वर्द्धितश्चापि देवै राजाऽभवन्नहुषो घोरवीर्यः ।	KK05-01-016-027a  
त्रैलोक्ये च प्राप्य राज्यं महर्षीन्कृत्वा वाहान्याति लोकान्दुरात्मा ॥	KK05-01-016-027c  
तेजोहरं दृष्टिविषं सुघोरं मा त्वं पश्येर्नहुषं वै कदाचित् ।	KK05-01-016-028a  
देवाश्च सर्वे नहुषं भृशार्ता न पश्यन्ते गूढरूपाश्चरन्तः ॥	KK05-01-016-028c  
शल्य उवाच 	KK05-01-016-029  
एवं वदत्यङ्गिरसां वरिष्ठे बृहस्पतौ लोकपालः कुबेरः ।	KK05-01-016-029a  
वैवस्वतश्चैव यमः पुराणो दवेश्च सोमो वरुणश्चाजगाम ॥	KK05-01-016-029c  
ते वै समागम्य महेन्द्रमूचुर्दिष्ट्या त्वाष्ट्रो निहतश्चैव वृत्रः ।	KK05-01-016-030a  
दिष्ट्या च त्वां कुशलिनमक्षतं च पश्यामो वै निहतारिं च शक्र ॥	KK05-01-016-030c  
स तान्यथावच्च हि लोकपालान्समेत्य वै प्रीतमना महेन्द्रः ।	KK05-01-016-031a  
उवाच चैनान्प्रतिभाष्य शक्रः सञ्चोदयिष्यन्नहुषस्यान्तरेण ॥	KK05-01-016-031c  
राजा देवानां नहुषो घोररूपस्तत्र साह्यं दीयतां मे भवद्भिः ।	KK05-01-016-032a  
ते चाब्रुवन्नहुषो घोररूपो दृष्टीविषस्तस्य बिभीम ईश ॥	KK05-01-016-032c  
त्वं चेद्राजानं नहुषं पराजयेस्ततो वयं भागमर्हाम शक्र ।	KK05-01-016-033a  
इन्द्रोऽब्रवीद्भवतु भवानपां पतिर्यमः कुबेरश्च मयाभिषेकम् ॥	KK05-01-016-033c  
सम्प्राप्नुवन्त्वद्य सहैव दैवतै रिपुं जयाम तं नहुषं घोरदृष्टिम् ।	KK05-01-016-034a  
ततः शक्रं ज्वलनोऽप्याह भागं प्रयच्छ मह्यं तव साह्यं करिष्ये ।	KK05-01-016-034c  
तमाह शक्रो भविताऽग्ने तवापि चेन्द्राग्न्योर्वै भाग एको महाक्रतौ ॥	KK05-01-016-034e  
शल्य उवाच 	KK05-01-016-035  
एवं सञ्चिन्त्य भगवान्महेन्द्रः पाकशासनः ।	KK05-01-016-035a  
कुबेरं सर्वयक्षाणां धनानां च प्रभुं तथा ॥	KK05-01-016-035c  
वैवस्वतं पितॄणां च वरुणं चाप्यपां तथा ।	KK05-01-016-036a  
आधिपत्यं ददौ शक्रः सत्कृत्य वरदस्तथा ॥ ॥	KK05-01-016-036c  

इति श्रीमन्महाभारते उद्योगपर्वणि सेनोद्योगपर्वणि षोडशोऽध्यायः ॥

5-16-6 हेतयः ज्वालाः ॥ 5-16-31 नहुषस्यान्तरेण अन्तरं भेदः । बुद्धिभेदार्थमित्यर्थः ॥
