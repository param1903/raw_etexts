अध्यायः 057

पृष्टेन सञ्जयेन धृतराष्ट्रम् प्रति पाण्डवसहायानां राज्ञां नामनिर्देशपूर्वकं तैः कुरुसेनागतानां स्वस्ववध्यतया विभजनकथनम् ॥ 1 ॥ दुर्योधनेन सञ्जयवचनश्रवणेन क्रोशन्तं धृतराष्ट्रमाक्षिप्य स्वपक्षीयाणाम् प्रतापप्रशंसनम् ॥ 2 ॥ पुनस्सञ्जयेन धृष्टद्युम्नवचोवचनपूर्वकं युद्धनिषेधनम् ॥ 3 ॥
धृतराष्ट्र उवाच 	KK05-05-057-001  
कांस्तत्र सञ्जयापश्यः प्रीत्यर्थेन समागतान् ।	KK05-05-057-001a  
ये योत्स्यन्ते पाण्डवार्थे पुत्रस्य मम वाहिनीम् ॥	KK05-05-057-001c  
सञ्जय उवाच 	KK05-05-057-002  
मुख्यमन्धकवृष्णीनामपश्यं कृष्णमागतम् ।	KK05-05-057-002a  
चेकितानं च तत्रैव युयुधानं च सात्यकिम् ॥	KK05-05-057-002c  
पृथगक्षौहिणीभ्यां तु पाण्डवानभिसंश्रितौ ।	KK05-05-057-003a  
महारथौ समाख्यातावुभौ पुरुषमानिनौ ॥	KK05-05-057-003c  
अक्षौहिण्याऽथ पाञ्चाल्यो दशभिस्तनयैर्वृतः ।	KK05-05-057-004a  
सत्यजित्प्रमुखैर्वीरैर्धृष्टद्युम्नपुरोगमैः ।	KK05-05-057-004c  
द्रुपदो वर्धयन्मानं शिखण्डिपरिपालितः ।	KK05-05-057-005a  
उपायात्सर्वसैन्यानां प्रतिच्छाद्य तदा वपुः ॥	KK05-05-057-005c  
विराटः सह पुत्राभ्यां शङ्खेनैवोत्तरेण च ।	KK05-05-057-006a  
सूर्यदत्तादिभिर्वीरैर्मदिराक्षपुरोगमैः ॥	KK05-05-057-006c  
सहितः पृथिवीपालो भ्रातृभिस्तनयैस्तथा ।	KK05-05-057-007a  
अक्षौहिण्यैव सैन्यानां वृतः पार्थं समाश्रितः ॥	KK05-05-057-007c  
जारासन्धिर्मागधश्च धृष्टकेतुश्च चेदिराट् ।	KK05-05-057-008a  
पृथक्पृथगनुप्राप्तौ पृथगक्षौहिणीवृतौ ॥	KK05-05-057-008c  
केकया भ्रातरः पञ्च सर्वे लोहितकध्वजाः ।	KK05-05-057-009a  
अक्षौहिणीपरिवृताः पाण्डवानभिसंश्रिताः ॥	KK05-05-057-009c  
एतानेतावतस्तत्र तानपश्यं समागतान् ।	KK05-05-057-010a  
ये पाण्डवार्थे योत्स्यन्ति धार्तराष्ट्रस्य वाहिनीम् ॥	KK05-05-057-010c  
यो वेद मानुषं व्यूहं दैवं गान्धर्वमासुरम् ।	KK05-05-057-011a  
स तत्र सेनाप्रमुखे धृषटद्युम्नो महारथः ॥	KK05-05-057-011c  
भीष्मः शान्तनवो राजन्भागः क्लृप्तः शिखण्डिनः	KK05-05-057-012a  
तं विराटोऽनुसंयाता सार्धं मत्स्यैः प्रहारिभिः ॥	KK05-05-057-012c  
ज्येष्ठस्य पाण्डुपुत्रस्य भागो मद्राधिपो बली ।	KK05-05-057-013a  
तौ तु तत्राब्रुवन्केचिद्विषमौ नो मताविति ॥	KK05-05-057-013c  
दुर्योधनः सहसुतः सार्धं भ्रातृशतेन च ।	KK05-05-057-014a  
प्राच्याश्च दाक्षिणात्याश्च भीमसेनस्य भागतः ॥	KK05-05-057-014c  
अर्जुनस्य तु भागेन कर्णो वैकर्तनो मतः ।	KK05-05-057-015a  
अश्वत्थामा विकर्णश्च सैन्धवश्च जयद्रथः ॥	KK05-05-057-015c  
अशक्याश्चैव ये केचित्पृथिव्यां शूरमानिनः ।	KK05-05-057-016a  
सर्वांस्तानर्जुनः पार्थः कल्पयामास भागतः ॥	KK05-05-057-016c  
महेष्वासा राजपुत्रा भ्रातरः पञ्च केकयाः ।	KK05-05-057-017a  
केकयानेव भागेन कृत्वा योत्स्यन्ति संयुगे ॥	KK05-05-057-017c  
तेषामेव कृतो भागो मालवाः साल्वकास्तथा ।	KK05-05-057-018a  
त्रिगर्तानां च वै मुख्यौ यौ तौ संशप्तकाविति ॥	KK05-05-057-018c  
दुर्योधनसुताः सर्वे तथा दुःशासनस्य च ।	KK05-05-057-019a  
सौभद्रेण कृतो भागो राजा चैव बृहद्बलः ॥	KK05-05-057-019c  
द्रौपदेया महेष्वासाः सुवर्णविकृतध्वजाः ।	KK05-05-057-020a  
धृष्टद्युम्नमुखा द्रोणमभियास्यन्ति भारत ॥	KK05-05-057-020c  
चेकितानः सोमदत्तं द्वैरथे योद्धुमिच्छति ।	KK05-05-057-021a  
भोजं तु कृतवर्माणं युयुधानो युयुत्सति ॥	KK05-05-057-021c  
सहदेवस्तु माद्रेयः शूरः सङ्क्रन्दनो युधि ।	KK05-05-057-022a  
स्वमंशं कल्पयामास श्यालं ते सुबलात्मजम् ॥	KK05-05-057-022c  
उलूकं चैव कैतव्यं ये च सारस्वता गणाः ।	KK05-05-057-023a  
नकुलः कल्पयामास भागं माद्रवतीसुतः ॥	KK05-05-057-023c  
ये चान्ये पार्थिवा राजन्प्रत्युद्यास्यन्ति सङ्गरे ।	KK05-05-057-024a  
समाह्वानेन तांश्चापि पाण्डुपुत्रा अकल्पयन् ॥	KK05-05-057-024c  
एवमेषामनीकानि प्रविभक्तानि भागशः ।	KK05-05-057-025a  
यत्ते कार्यं सपुत्रस्य क्रियतां तदकालिकम् ॥	KK05-05-057-025c  
धृतराष्ट्र उवाच 	KK05-05-057-026  
न सन्ति सर्वे पुत्रा मे मूढा दुर्द्यूतदेविनः ।	KK05-05-057-026a  
येषां युद्धं बलवता भीमेन रणमूर्धनि ॥	KK05-05-057-026c  
राजानः पार्थिवाः सर्वे प्रोक्षिताः कालधर्मणा ।	KK05-05-057-027a  
गाण्डीवाग्निं प्रवेक्ष्यन्ति पतङ्गा इव पावकम् ॥	KK05-05-057-027c  
विद्रुतां वाहिनीं मन्ये कृतवैरैर्महात्मभिः ।	KK05-05-057-028a  
तां रणे केऽनुयास्यन्ति प्रभग्नां पाण्डवैर्युधि ॥	KK05-05-057-028c  
सर्वे ह्यतिरथाः शूराः कीर्तिमन्तः प्रतापिनः ।	KK05-05-057-029a  
सूर्यपावकयोस्तुल्यास्तेजसा समितिञ्जयाः ॥	KK05-05-057-029c  
येषां युधिष्ठिरो नेता गोप्ता च मधुसूदनः ।	KK05-05-057-030a  
योधौ च पाण्डवौ वीरौ सव्यसाचिवृकोदरौ ॥	KK05-05-057-030c  
नकुलः सहदेवश्च धृष्टद्युम्नश्च पार्षतः ।	KK05-05-057-031a  
सात्यकिर्द्रुपदश्चैव धृष्टकेतुश्च सानुजः ॥	KK05-05-057-031c  
उत्तमौजाश्च पाञ्चाल्यो युधामन्युश्च दुर्जयः ।	KK05-05-057-032a  
शिखण्डी क्षत्रदेवश्च तथा वैराटिरुत्तरः ॥	KK05-05-057-032c  
काशयश्चेदयश्चैव मत्स्याः सर्वे च सृञ्जयाः ।	KK05-05-057-033a  
विराटपुत्रो बभ्रुश्च पाञ्चालाश्च प्रभद्रकाः ॥	KK05-05-057-033c  
येषामिन्द्रोऽप्यकामानां न हरेत्पृथिवीमिमाम् ।	KK05-05-057-034a  
वीराणां रणधीराणां ये भिन्द्युः पर्वतानपि ॥	KK05-05-057-034c  
तान्सर्वगुणसम्पन्नानमनुष्यप्रतापिनः ।	KK05-05-057-035a  
क्रोशतो मम दुष्पुत्रो योद्धुमिच्छति सञ्जय ॥	KK05-05-057-035c  
दुर्योधन उवाच 	KK05-05-057-036  
उभौ स्व एकजातीयौ तथोभौ भूमिगोचरौ ।	KK05-05-057-036a  
अथ कस्मात्पाण्डवानामेकतो मन्यसे जयम् ॥	KK05-05-057-036c  
पितामहं च द्रोणं च कृपं कर्णं च दुर्जयम् ।	KK05-05-057-037a  
जयद्रथं सोमदत्तमश्वत्थामानमेव च ॥	KK05-05-057-037c  
सुतेजसो महेष्वासानिन्द्रोऽपि सहितोऽमरैः ।	KK05-05-057-038a  
अशक्तः समरे जेतुं किं पुनस्तात पाण्डवाः ॥	KK05-05-057-038c  
सर्वे च पृथिवीपाला मदर्थे तात पाण्डवान् ।	KK05-05-057-039a  
आर्याः शस्त्रभृतः शूराः समर्थाः प्रतिबाधितुम् ॥	KK05-05-057-039c  
न मामकान्पाण्डवास्ते समर्थाः प्रतिवीक्षितुम् ।	KK05-05-057-040a  
पराक्रान्तो ह्यहं पाण्डून्सपुत्रान्योद्धुमाहवे ॥	KK05-05-057-040c  
मत्प्रियं पार्थिवाः सर्वे ये चिकीर्षन्ति भारत ।	KK05-05-057-041a  
ते तानावारयिष्यन्ति ऐणेयानिव तन्तुना ॥	KK05-05-057-041c  
महता रथवंशेन शरजालैश्च मामकैः ।	KK05-05-057-042a  
अभिद्रुता भविष्यन्ति पाञ्चालाः पाण्डवैः सह ॥	KK05-05-057-042c  
धृतराष्ट्र उवाच 	KK05-05-057-043  
उन्मत्त इव मे पुत्रो विलपत्येष सञ्जय ।	KK05-05-057-043a  
न हि शक्तो रणे जेतुं धर्मराजं युधिष्ठिरम् ॥	KK05-05-057-043c  
जानाति हि यथा भीष्मः पाण्डवानां यशस्विनाम् ।	KK05-05-057-044a  
बलवत्तां सपुत्राणां धर्मज्ञानां महात्मनाम् ॥	KK05-05-057-044c  
यतो नारोचयदयं विग्रहं तैर्महात्मभिः ।	KK05-05-057-045a  
किं तु सञ्जय मे ब्रूहि पुनस्तेषां विचेष्टितम् ॥	KK05-05-057-045c  
कस्तांस्तरस्विनो भूयः सन्दीपयति पाण्डवान् ।	KK05-05-057-046a  
अर्चिष्मतो महेष्वासान्हविषा पावकानिव ॥	KK05-05-057-046c  
सञ्जय उवाच 	KK05-05-057-047  
धृष्टद्युम्नः सदैवैतान्सन्दीपयति भारत ।	KK05-05-057-047a  
युद्ध्यध्वमिति माभैष्ट युद्धाद्भरतसत्तमाः ॥	KK05-05-057-047c  
ये केचित्पार्थिवास्तत्र धार्तराष्ट्रेण संवृताः ।	KK05-05-057-048a  
युद्धे समागमिष्यन्ति तुमुले शस्त्रसङ्कुले ॥	KK05-05-057-048c  
तान्सर्वानाहवे क्रुद्धान्सानुबन्धान्समागतान् ।	KK05-05-057-049a  
अहमेकः समादास्ये तिमिर्मत्स्यानिवोदकात् ॥	KK05-05-057-049c  
भीष्मं द्रोणं कृपं कर्णं द्रौणिं शल्यं सुयोधनम् ।	KK05-05-057-050a  
एतांश्चापि निरोत्स्यामि वेलेव मकरालयम् ॥	KK05-05-057-050c  
तथा ब्रुवन्तं धर्मात्मा प्राह राजा युधिष्ठिरः ।	KK05-05-057-051a  
तव धैर्यं च वीर्यं च पाञ्चालाः पाण्डवैः सह ॥	KK05-05-057-051c  
सर्वे समधिरूढाः स्म सङ्ग्रामान्नः समुद्धर ।	KK05-05-057-052a  
जानामि त्वां महाबाहो क्षत्रधर्मे व्यवस्थितम् ॥	KK05-05-057-052c  
समर्थमेकं पर्याप्तं कौरवाणां विनिग्रहे ।	KK05-05-057-053a  
पुरस्तादुपयातानां कौरवाणां युयुत्सताम् ॥	KK05-05-057-053c  
भवत्ता यद्विधातव्यं तन्नः श्रेयः परन्तप ।	KK05-05-057-054a  
सङ्ग्रामादपयातानां भग्नानां शरणैषिणाम् ॥	KK05-05-057-054c  
पौरुषं दर्शयञ्शूरो यस्तिष्ठेदग्रतः पुमान् ।	KK05-05-057-055a  
क्रीणीयात्तं सहस्रेण इति नीतिमतां मतम् ॥	KK05-05-057-055c  
स त्वं शूरश्च वीरश्च विक्रान्तश्च नरर्षभ ।	KK05-05-057-056a  
भयार्तानां परित्राता संयुगेषु न संशयः ॥	KK05-05-057-056c  
एवं ब्रुवति कौन्तेये धर्मात्मनि युधिष्ठिरे ।	KK05-05-057-057a  
धृष्टद्युम्न उवाचेदं मां वचो गतसाध्वसम् ।	KK05-05-057-057c  
सर्वाञ्जनपदान्सूत योधा दुर्योधनस्य ये ॥	KK05-05-057-057e  
सबाह्लिकान्कुरून्ब्रूयाः प्रातिपेयाञ्शरद्वतः ।	KK05-05-057-058a  
सूतपुत्रं तथा द्रोणं सहपुत्रं जयद्रथम् ॥	KK05-05-057-058c  
दुःशासनं विकर्णं च तथा दुर्योधनं नृपम् ।	KK05-05-057-059a  
भीष्मं च ब्रूहि गत्वा त्वमाशु गच्छ च माचिरम् ॥	KK05-05-057-059c  
युधिष्ठिरः साधुनैवाभ्युपेयो मा वोऽवधीदर्जुनो देवगुप्तः ।	KK05-05-057-060a  
राज्यं दद्ध्वं धर्मराजस्य तूर्णं याचध्वं वै पाण्डवं लोकवीरम् ॥	KK05-05-057-060c  
नैतादृशो हि योधोऽस्ति पृथिव्यामिह कश्चन ।	KK05-05-057-061a  
यथाविधः सव्यसाची पाण्डवः सत्यविक्रमः ॥	KK05-05-057-061c  
देवैर्हि सम्भृतो दिव्यो रथो गाण्डीवधन्वनः ।	KK05-05-057-062a  
न स जेयो मनुष्येण मा स्म कृद्ध्वं मनो युधि ॥ ॥	KK05-05-057-062c  

इति श्रीमन्महाभारते उद्योगपर्वणि यानसन्धिपर्वणि सप्तपञ्चाशत्तमोऽध्यायः ॥

5-57-25 अकालिकं कालविलम्बं विना ॥ 5-57-27 प्रोक्षिताः पशुवद्वधार्थं संस्कृताः ॥ 5-57-41 ऐणेयान् हरिणशावान् । तन्तुनापाशेन ॥ 5-57-58 शरद्वतः आयुष्मतः विरुद्धलक्षणया गतायुष इत्यर्थः ॥ 5-57-60 दद्ध्वं ददत ॥ 5-57-62 कृद्ध्वं कुरुध्वम् ॥
