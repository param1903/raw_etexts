अध्यायः 121

ययातिम्प्रति इन्द्रदूतेन पतेत्युक्तिः ॥ 1 ॥ ययातेः सत्सु पतेयमिति स्वप्रार्थितेन्द्रवरेण नैमिषे यजतां स्वदौहित्राणां मध्ये भुवम्प्रति पतनम् ॥ 2 ॥ ययातिना तैः प्रदित्सितसुकृतफलप्रतिग्रहानभिरोचनम् ॥ 3 ॥ तत्रागतया माधव्या तेषां तद्दौहित्रमामभिधाय ययातये तेभ्यः सुकृतफलप्रदापनपूर्वकं स्वसुकृतफलार्धदानम् ॥ 4 ॥ गालवेन स्वतपोष्टमांशफलदानम् ॥ 5 ॥
नारद उवाच ।	001    
अथ प्रचलितः स्थानादासनाच्च परिच्युतः ।	001a  
कम्पितेनेव मनसा धर्षितः शेकवाह्निना ॥	001c  
म्लानस्रग्भ्रष्टविज्ञानः प्रभ्रष्टमुकुटाङ्गदः ।	002a  
विघूर्णन्स्रस्तसर्वाङ्गः प्रभ्रष्टाभरणाम्बरः ॥	002c  
अदृश्यमानस्तान्पश्यन्नपश्यंश्च पुनः पुनः ।	003a  
शून्यः शून्येन मनसा प्रपतिष्यन्महीतलम् ॥	003c  
किं मया मनसा ध्यातमशुभं धर्मदूषणम् ।	004a  
येनाहं चलितः स्थानादिति राजा व्यचिन्तयत् ॥	004c  
ते तु तत्रैव राजानः सिद्धाश्चाप्सरसस्तथा ।	005a  
अपश्यन्त निरालम्बं तं ययातिं परिच्युतम् ॥	005c  
अथैत्य पुरुषः कश्चित्क्षीणपुण्यनिपातकः ।	006a  
ययातिमब्रवीद्राजन्द्रेवराजस्य शासनात् ॥	006c  
अतीव मदमत्तस्त्वं न कञ्चिन्नावमन्यसे ।	007a  
मानेन भ्रष्टः स्वर्गस्ते नार्हस्त्वं पार्थिवात्मज ॥	007c  
न च प्रज्ञायसे गच्छ पतस्वेति तमब्रवीत् ।	008a  
पतेयं सत्स्विति वचस्त्रिरुत्त्का नहुषात्मजः ॥	008c  
पतिष्यन्न्तयामास गतिं गतिमतां वरः ।	009a  
एतस्मिन्नेव काले तु नैमिषे पार्थिवर्षभान् ॥	009c  
चतुरोऽपश्यत नृपस्तेषां मध्ये पपात ह ।	010a  
प्रतर्दनो वसुमनाः शिबिरौशीनरोऽष्टकः ॥	010c  
वाजपेयेन यज्ञेन तर्पयन्ति सुरेश्वरम् ।	011a  
तेषामध्वरजं धूमं स्वर्गद्वारमुपस्थितम् ॥	011c  
ययातिरुपजिघ्रन्वै निपपात महीं प्रति ।	012a  
भूमौ स्वर्गे च सम्बद्धां नदीं धूममयीमिव ।	012c  
गङ्गां गामिव गच्छन्तीमालम्ब्य जगतीपतिः ॥	012e  
श्रीमत्स्ववभृथाग्र्येषु चतुर्षु प्रतिबन्धुषु ।	013a  
मध्ये निपतितो राजा लोकपालोपमेषु सः ॥	013c  
चतुर्षु हुतकल्पेषु राजसिंहमहाग्निषु ।	014a  
पपात मध्ये राजर्षिर्ययातिः पुण्यसङ्क्षये ॥	014c  
तमाहुः पार्थिवाः सर्वे दीप्यमानमिव श्रिया ।	015a  
को भवान्कस्य वा बन्धुर्देशस्य नगरस्य वा ॥	015c  
यक्षो वाऽप्यथवा देवो गन्धर्वो राक्षसोऽपि वा ।	016a  
न हि मानुषरूपोसि कोवार्थः काङ्क्ष्यते त्वया ॥	016c  
ययातिरुवाच ।	017    
ययातिरस्मि राजर्षिः क्षीणपुण्यश्च्युतो दिवः ।	017a  
पतेयं सत्स्विति ध्यायन्भवत्सु पतितस्ततः ॥	017c  
राजान ऊचुः ।	018    
सत्यमेतद्भवतु ते काङ्क्षितं पुरुषर्षभ ।	018a  
सर्वेषां नः क्रतुफलं धर्मश्च प्रतिगृह्यताम् ॥	018c  
ययातिरुवाच ।	019    
नाहं प्रतिग्रहधनो ब्राह्मणः क्षत्रियोऽह्यहम् ।	019a  
न च मे प्रवणा बुद्धिः परपुण्यविनाशने ॥	019c  
नारद उवाच ।	020    
एतस्मिन्नेव काले तु मृगचर्याक्रमागताम् ।	020a  
माधवीं प्रेक्ष्य राजानस्तेऽभिवाद्येदमब्रुवन् ॥	020c  
किमागमनकृत्यं ते किं कुर्मः शासनं तव ।	021a  
आज्ञाप्या हि वयं सर्वे तव पुत्रास्तपोधने ॥	021c  
नारद उवाच ।	022    
तेषां तद्भाषितं श्रुत्वा माधवी परया मुदा ।	022a  
पितरं समुपागच्छद्ययातिं सा ववन्द च ॥	022c  
स्पृष्ट्वा मूर्धनि तान्पुत्रांस्तापसी वाक्यमब्रवीत् ।	023a  
दौहित्रास्तव राजेन्द्र मम पुत्रा न ते पराः ॥	023c  
इमे त्वां तारयिष्यन्ति दिष्टमेतत्पुरातनम् ।	024a  
अहं ते दुहिता राजन्माधवी मृगचारिणी ॥	024c  
मयाऽप्युपचितो धर्मस्ततोऽर्धं प्रतिगृह्यताम् ।	025a  
यस्माद्राजन्नराः सर्वे अपत्यफलभागिनः ॥	025c  
तस्मादिच्छन्ति दौहित्रान्यथा त्वं वसुधाधिप ।	026a  
नारद उवाच ।	026    
ततस्ते पार्थिवाः सर्वे शिरसा जननीं तदा ॥	026c  
अभिवाद्य नमस्कृत्य मातामहमथाब्रुवन् ।	027a  
उच्चैरनुपमैः स्निग्धैः स्वरैरापूर्य मेदिनीम् ।	027c  
मातामहं नृपतयस्तारयन्तो दिवश्च्युतम् ।	027e  
\'राजान ऊचुः ।	020    
राजधर्मगुणोपेताः सत्यधर्मगुणान्विताः ।	028a  
दौहित्रास्ते वयं राजन्दिवमारोह पार्थिव ॥	028c  
नारद उवाच ।\'	029    
अथाकस्मादुपगतो गालवोऽप्याह पार्थिवम् ।	029a  
तपसो मेऽष्टभागेन स्वर्गमारोहतां भवान् ॥ ॥	029c  

इति श्रीमन्महाभारते उद्योगपर्वणि भगवद्यानपर्वणि एकविंशत्यधिकशततमोऽध्यायः ॥

5-121-10 शिबिरौशीनर इत्येकः ॥ 5-121-13 प्रतिबन्धुषु दौहित्ररूपेषु ॥ 5-121-15 बन्धुः पालयिता ॥ 5-121-29 अष्टभागेन अष्टमांशेन ॥
