अध्यायः 134

कुन्त्या विदुलोपाख्यानकथनम् ॥ 1 ॥
विदुलोवाच ।	001a  
अथैतस्यामवस्थायां पौरुषं हातुमिच्छसि ।	001a  
निहीनसेवितं मार्गं गमिष्यस्यचिरादिव ॥	001c  
यो हि तेजो यथाशक्ति न कर्शयति विक्रमात् ।	002a  
क्षत्रियो जीविताकाङ्क्षी स्तेन इत्येव तं विदुः ॥	002c  
अर्थवन्त्युपपन्नानि वाक्यानि गुणवन्ति च ।	003a  
नैव सम्प्राप्नुवन्ति त्वां मुमूर्षुमिव भेषजम् ॥	003c  
सन्ति वै सिन्धुराजस्य सन्तुष्टा न तथा जनाः ।	004a  
दौर्बल्यादासते मूढा व्यसनौघपतीक्षिणः ॥	004c  
सहायोपचितिं कृत्वा व्यवसाय्य ततस्ततः ।	005a  
अनुदुष्येयुरपरे पश्यन्तस्तव पौरुषम् ॥	005c  
तैः कृत्वा सह सङ्घातं गिरिदुर्गालयं चर ।	006a  
काले व्यसनमाकाङ्क्षन्नैवायमजरामरः ॥	006c  
सञ्जयो नामतश्च त्वं न च पश्यामि तत्त्वयि ।	007a  
अन्वर्थनामा भव मे पुत्र मा व्यर्थनामकः ॥	007c  
सम्यग्दृष्टिर्महाप्राज्ञो बालं त्वां ब्राह्मणोऽब्रवीत् ।	008a  
अयं प्राप्य महत्कृच्छ्रं पुनर्वृद्धिं गमिष्यति ॥	008c  
तस्य स्मरन्ती वचनमाशंसे विजयं तव ।	009a  
तस्मात्तात ब्रवीमि त्वां वक्ष्यामि च पुनःपुनः ॥	009c  
यस्य ह्यर्थाभिनिर्वृत्तौ भवन्त्याप्यायिताः परे ।	010a  
तस्यार्थसिद्धिर्नियता नयेष्वर्थानुसारिणः ॥	010c  
समृद्धिरसमृद्धिर्वा पूर्वेषां मम सञ्जय ।	011a  
एवं विद्वान्युद्धमना भव मा प्रत्युपाहरः ॥	011c  
नातः पापीयसीं काञ्चिदवस्थां शम्बरोऽब्रवीत् ।	012a  
यत्र नैवाद्य न प्रातर्भोजनं प्रतिदृश्यते ॥	012c  
पतिपुत्रवधादेतत्परमं दुःखमब्रवीत् ।	013a  
दारिद्र्यमिति यत्प्रोक्तं पर्यायमरणं हि तत् ॥	013c  
अहं महाकुले जाता ह्रदाद्ध्रदमिवागता ।	014a  
ईश्वरी सर्वकल्याणी भर्त्रा परमपूजिता ॥	014c  
महार्हमाल्याभरणां सुमृष्टाम्बरवाससम् ।	015a  
पुरा हृष्टः सुहृद्वर्गो मामपश्यत्सुहृद्गताम् ॥	015c  
यदा मां चैव भार्यां च द्रष्टासि भृशदुर्बलाम् ।	016a  
न तदा जीवितेनार्थो भविता तव सञ्जय ॥	016c  
दासकर्मकरान्भृत्यानाचार्यर्त्विक्पुरोहितान् ।	017a  
अवृत्त्याऽस्मान्प्रजहतो दृष्ट्वा किं जीवितेन ते ॥	017c  
यदि कृत्यं न पश्यामि तवाद्याहं यथा पुरा ।	018a  
श्लाघनीयं यशस्यं च का शान्तिर्हृदयस्य मे ॥	018c  
नेति चेद्ब्राह्मणं ब्रूयां दीर्येत हृदयं मम ।	019a  
न ह्ययं न च मे भर्ता नेति ब्राह्मणमुक्तवान् ॥	019c  
वयमाश्रयणीयाः स्म न श्रोतारः परस्य च ।	020a  
अन्यमासाद्य जीवन्ती परित्यक्ष्यामि जीवितम् ॥	020c  
अपारे भव नः पारमप्लवे भव नः प्लवः ।	021a  
कुरुष्व स्थानमस्थाने मृतान्सञ्जीवयस्व नः ॥	021c  
सर्वे ते शत्रवः शक्या न चेज्जीवितुमर्हसि ।	022a  
अथ चेदीदृशीं वृत्तिं क्लीबामभ्युपपद्यसे ॥	022c  
निर्विण्णात्मा हतमना मुञ्चैतां पापजीविकाम् ।	023a  
एकशत्रुवधेनैव शूरो गच्छति विश्रुतिम् ॥	023c  
इन्द्रो वृत्रवधेनैव महेन्द्रः समपद्यत ।	024a  
माहेन्द्रं च ग्रहं लेभे लोकानां चेश्वरोऽभवत् ॥	0240c  
नाम विश्राव्य वै सङ्ख्ये शत्रूनाहूय दंशितान् ।	025a  
सेनाग्रं चापि विद्राव्य हत्वा वा पुरुषं वरम् ॥	025c  
यदैव लभते वीरः सुयुद्धेन महद्यशः ।	026a  
तदैव प्रव्यथन्तेऽस्य शत्रवो विनमन्ति च ॥	026c  
त्यक्त्वात्मानं रणे दक्षं शूरं कापुरुषा जनाः ।	027a  
अवशास्तर्पयन्ति स्म सर्वकामसमृद्धिभिः ॥	027c  
राज्यं चाप्युग्रविभ्रंशं संशयो जीवितस्य वा ।	028a  
न लब्धस्य हि शत्रोर्वै शेषं कुर्वन्ति साधवः ॥	028c  
स्वर्गद्वारोपमं राज्यमथवाप्यमृतोपमम् ।	029a  
रुद्धमेकायनं मत्वा पतोल्मुक इवारिषु ॥	029c  
जहि शत्रून्रणे राजन्स्वधर्मनुपालय ।	030a  
मा त्वा दृशं सुकृपणं शत्रूणां भयवर्धनम् ॥	030c  
अस्मदीयैश्च शोचद्भिर्नदद्भिश्च परैर्वृतम् ।	031a  
अपि त्वां नानुपश्येयं दीनाद्दीनमिवास्थितम् ॥	031c  
हृष्य सौवीरकन्याभिः श्लाघस्वार्थैर्यथा पुरा ।	032a  
मा च सैन्धवकन्यानामवसन्नो वशं गमः ॥	032c  
युवा रूपेण सम्पन्नो विद्ययाभिजनेन च ।	033a  
यत्त्वादृशो विकुर्वीत यशस्वी लोकविश्रुतः ॥	033c  
अधुर्यवच्च वोढव्ये मन्ये मरणमेव तत् ।	034a  
यदि त्वामनुपश्यामि परस्य प्रियवादिनम् ॥	034c  
पृष्ठतोऽनुव्रजन्तं वा का शान्तिर्हृदयस्य मे ।	035a  
नास्मिञ्जातु कुले जातो गच्छेद्योन्यस्य पृष्ठतः ।	035c  
न त्वं परस्यानुचरस्तात जीवितुमर्हसि ।	036a  
अहं हि क्षत्रहृदयं वेद यत्परिशाश्वतम् ॥	036c  
पूर्वैः पूर्वतरैः प्रोक्तं परैः परतरैरपि ।	037a  
शाश्वतं चाव्ययं चैव प्रजापतिविनिर्मितम् ॥	037c  
यो वै कश्चिदिहाजातः क्षत्रियः क्षत्रधर्मवित् ।	038a  
भयाद्वृत्तिसमीक्षो वा न नमेदिह कस्यचित् ॥	038c  
उद्यच्छेदेव न नमेदुद्यमो ह्येव पौरुषम् ।	039a  
अप्यपर्वणि भज्येत न नमेतेह कस्यचित् ॥	039c  
मातङ्गो मत्त इव च परीयात्स महामनाः ।	040a  
ब्राह्मणेभ्यो नमेन्नित्यं धर्मायैव च सञ्जय ॥	040c  
नियच्छन्नितरान्वर्णान्विनिघ्नन्सर्वदुष्कृतः ।	041a  
ससहायोऽसहायो वा यावज्जीवं तथा भवेत् ॥ ॥	041c  

इति श्रीमन्महाभारते उद्योगपर्वणि भगवद्यानपर्वणि चतुस्त्रिंशदधिकशततमोऽध्यायः ।

5-134-11 पूर्वेषां मम च युद्धे समृद्धिरसमृद्धिर्वाऽवश्यम्भाविनीत्येव विद्वान् युद्धमना भव लाभालाभौ समौ कृत्वा युध्यस्त्वेति भावः । माप्रत्युपाहरः प्रत्युपहारं युद्धोपसंहारं माकार्षीरित्यर्थः ॥ 5-134-18 कृत्यं कर्तव्यं पराक्रमम् ॥ 5-134-20 श्रोतारः पराज्ञायाः ॥ 5-134-22 शक्याः जेतुमिति शेषः ॥ 5-134-23 निर्विण्णात्मा विरक्तचित्तः । यतो हतमना नष्टसङ्कल्पः । विश्रुतिं ख्यातिम् ॥ 5-134-24 ग्रहं सोमपात्रम् । प्रग्रहमिति पाठे नियमनं नियन्तृत्वमित्यर्थः ॥ 5-134-27 कापुरुषाः जनाः रणे आत्मानं देहं त्यक्त्वा रणे दक्षं शूरं समृद्धिभिस्तर्पयन्तिस्मेति सम्बन्धः ॥ 5-134-28 उग्रविभ्रंशं महाप्रपातम् । जीवितस्य संशयो मरणम् । लब्धस्य जितस्य । शेषं पुनः स्वल्पेन विभवेनावस्थापनम् ॥ 5-134-29 रुद्धं ग्रस्तं मत्वा एकायनं स्वर्गराज्ययोर्मध्ये एकं मार्गं पत गच्छ ॥ 5-134-30 शत्रूणां भयवर्धनं भयच्छेदनम् । अनुग्रत्वात् सुकृपणं दीनं त्वा त्वां मा दृशं माद्राक्षम् ॥ 5-134-32 हृष्य हर्षं प्राप्नुहि । सौवीरकन्याभिः स्वदारैः । माचेति । सैन्धवकन्यानां शत्रुदेशजकन्यानाम् ॥ 5-134-33 विकुर्वीत अपसरणं कुर्वीत ॥ 5-134-34 अधुर्यवत् अदान्तवृषभवत् । तत् विकारकरणम् ॥ 5-134-36 वेद वेद्मि । परिशाश्वतं सर्वथैवैकरूपम् । अक्षीणमित्यर्थः ॥ 5-134-37 अव्ययं अपक्षयहीनं क्षत्रहृदयं प्रोक्तमिति पूर्वेण सम्बन्धः ॥ 5-134-38 आजातः सम्यग्जातः कुले जात इत्यर्थः । य आजातः स भयात्कस्यचिन्न नमेत् । वृत्तिसमीक्षो वृत्तिं समीक्षमाणो वा न नमेत् ॥ 5-134-40 परीयात् पर्यटनं कुर्यात् ॥ 5-134-41 दुष्कृतः पापिष्टान् ॥
