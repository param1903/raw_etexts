अध्यायः 024

सञ्जयेन युधिष्ठिरप्रश्नानामुत्तरदानपूर्वकं धृतराष्ट्रसन्देशश्रवणविधानम् ॥ 1 ॥
सञ्जय उवाच 	KK05-02-024-001  
यथाऽऽत्थ मे पाण्डव तत्तथैव कुरून्कुरुश्रेष्ठ जनं च पृच्छसि ।	KK05-02-024-001a  
अनामयास्तात मनस्विनस्ते कुरुश्रेष्ठान्पृच्छसि पार्थ यांस्त्वम् ॥	KK05-02-024-001c  
सन्त्येव वृद्धाः साधवो धार्तराष्ट्रे सन्त्येव पापाः पाण्डव तस्य विद्धि ।	KK05-02-024-002a  
दद्याद्रिपुभ्योऽपि हि धार्तराष्ट्रः कुतो दायांल्लोपयेद्ब्राह्मणानाम् ॥	KK05-02-024-002c  
यद्युष्मासु वर्ततेऽसावधर्म्यमद्रुग्धेषु द्रुग्धवत्तन्न साधु ।	KK05-02-024-003a  
मित्रध्रुक् स्याद्धृतराष्ट्रस्य पुत्रो युष्मान्द्विषन्साधुवृत्तानसाधुः ॥	KK05-02-024-003c  
स चापि जानाति भृशं च तप्यते शोचत्यन्तः स्थविरोऽजातशत्रो ।	KK05-02-024-004a  
शृणोति हि ब्राह्मणानां समेत्य मित्रद्रोहः पातकेभ्यो गरीयान् ॥	KK05-02-024-004c  
स्मरन्ति तुभ्यं नरदेव सङ्गमे युद्धे च जिष्णोश्च युधां प्रणेतुः ।	KK05-02-024-005a  
समुद्घुष्टे दुन्दुभिशङ्खशब्दे गदापाणिं भीमसेनं स्मरन्ति ॥	KK05-02-024-005c  
माद्रीसुतौ चापि तथाऽऽजिमध्ये सर्वा दिशः सम्पतन्तौ स्मरन्ति ।	KK05-02-024-006a  
सेनां वर्षन्तौ शरवर्षैरजस्रं महारथौ समरे दुष्प्रकम्पौ ॥	KK05-02-024-006c  
न त्वेव मन्ये पुरुषस्य राजन्ननागतं ज्ञायते यद्भविष्यम् ।	KK05-02-024-007a  
त्वं चेत्तथा सर्वधर्मोपपन्नः प्राप्तः क्लेशं पाण्डव कृच्छ्ररूपम् ।	KK05-02-024-007c  
त्वमेवैतत्कृच्छ्रगतश्च भूयः समीकुर्याः प्रज्ञयाऽजातशत्रो ॥	KK05-02-024-007e  
न कामार्थं सन्त्यजेयुर्हि धर्मं पाण्डोः सुताः सर्व एवेन्द्रकल्पाः ।	KK05-02-024-008a  
त्वमेवैतत्प्रज्ञयाऽजातशत्रो समीकुर्या येन शर्माप्नुयुस्ते ॥	KK05-02-024-008c  
धार्तराष्ट्राः पाण्डवाः सृञ्जयाश्च ये चाप्यन्ये सन्निविष्टा नरेन्द्राः ।	KK05-02-024-009a  
यन्मां ब्रवीद्धृतराष्ट्रो निशायामजातशत्रो वचनं पिता ते ॥	KK05-02-024-009c  
सहामात्यः सहपुत्रश्च राजन्समेत्य तां वाचमिमां निबोध ॥ ॥	KK05-02-024-010ac  

इति श्रीमन्महाभारते उद्योगपर्वणि सञ्जययानपर्वणि चतुर्विंशोऽध्यायः ॥

5-24-4 गरीयानिति शृणोति चेति सम्बन्धः ॥ 5-24-7 तुभ्यं त्वाम् अनागतम् अज्ञातम् अदृष्टमित्यर्थः ॥
