अध्यायः 133

कुन्त्या युधिष्ठिरबोधनाय कृष्णम्प्रति विदुलोपाख्यानकथनम् ॥ 1 ॥
कुन्त्युवाच ।	001  
अत्राप्युदाहरन्तीममितिहासं पुरातनम् ।	001a  
विदुलायाश्च संवादं पुत्रस्य च परन्तप ॥	001c  
ततः श्रेयश्च भूयश्च यथावद्वक्तुमर्हसि ।	002a  
यशस्विनी मन्युमती कुले जाता विभावरी ॥	002c  
क्षत्रधर्मरता दान्ता विदुला दीर्घदर्शिनी ।	003a  
विश्रुता राजसंसत्सु श्रुतवाक्या बहुश्रुता ॥	003c  
विदुला नाम राजन्या जगर्हे पुत्रमौरसम् ।	004a  
निर्जितं सिन्धुराजेन शयानं दीनचेतसम् ॥	004c  
विदुलोवाच ।	005    
अनन्दन मया जात द्विषतां हर्षवर्धन ।	005a  
न मया त्वं न पित्रा च जातः क्वाभ्यागतोह्यसि ॥	005c  
निर्मन्युश्चाप्यसङ्ख्येयः पुरुषः क्लीबसाधनः ।	006a  
यावज्जीवं निराशोऽसि कल्याणाय धुरं वह ॥	006c  
माऽऽत्मानमवमन्यस्व मैनमल्पेन बीभरः ।	007a  
मनः कृत्वा सुकल्याणं मा भैस्त्वं प्रतिसंहर ॥	007c  
उत्तिष्ठ हे कापुरुष मा शेष्वैवं पराजितः ।	008a  
अमित्रान्नन्दयन्सर्वान्निर्मानो बन्धुशोकदः ॥	008c  
सुपूरा वै कुनदिका सुपूरो मुषिकाञ्जलिः ।	009a  
सुसन्तोषः कापुरुषः स्वल्पकेनैव तुष्यति ॥	009c  
अप्यहेरारुजन्दंष्ट्रामाश्वेव निधनं व्रज ।	010a  
अपि वा संशयं प्राप्य जीवितेऽपि पराक्रमेः ॥	010c  
अप्यरेः श्येनवच्छिद्रं पश्येस्त्वं विपरिक्रमन् ।	011a  
विवदन्वाऽथवा तूष्णीं व्योम्नीवापरिशङ्कितः ॥	011c  
त्वमेवं प्रेतवच्छेषे कस्माद्वज्रहतो यथा ।	012a  
उत्तिष्ठ हे कापुरुष मा स्वाप्सीः शत्रुनिर्जितः ॥	012c  
माऽस्तं गमस्त्वं कृपणो विश्रूयस्व स्वकर्मणा ।	013a  
मा मध्ये मा जघन्ये त्वं माऽधो भूस्तिष्ठ गर्जितः ॥	013c  
अलातं तिन्दुकस्येव मुहूर्तमपि हि ज्वल ।	014a  
मा तुषाग्निरिवानर्चिर्धूमायस्व जिजीविषुः ॥ |||	014c  
मुहूर्तं ज्वलितं श्रेयो न च धूमायितं चिरम् ।	015a  
मा ह स्म कस्यचिद्गेहे जनी राज्ञः स्वरीमृदुः ॥	015c  
कृत्वा मानुष्यकं कर्म सृत्वाऽऽजिं यावदुत्तमम् ।	016a  
धर्मस्यानृण्यमाप्नोति न चात्मानं विगर्हते ॥	016c  
अलब्ध्वा यदि वा लब्ध्वा नानुशोचति पण्डितः ।	017a  
आनन्तर्यं चारभते न प्राणानां धनायते ॥	017c  
उद्भावयस्वं वीर्यं वा तां वा गच्छ ध्रुवां गतिम् ।	018a  
धर्मं पुत्राग्रतः कृत्वा किन्निमित्तं हि जीवसि ॥	018c  
इष्टापूर्तं हि ते क्लीब कीर्तिश्च सकला हता ।	019a  
विच्छिन्नं भोगमूलं ते किन्निमित्तं हि जीवसि ॥	019c  
शत्रुर्निमज्जता ग्राह्यो जङ्घायां प्रपतिष्यता ।	020a  
विपरिच्छिन्नमूलोऽपि न विषीदेत्कथञ्चन ॥	020c  
उद्यम्य धुरमुत्कर्षेदाजानेयकृतं स्मरन् ।	021a  
कुरु सत्वं च मानं च विद्धि पौरुषमात्मनः ।	021c  
उद्भावय कुलं मग्नं त्वत्कृते स्वयमेव हि ।	022a  
यस्य वृत्तं न जल्पन्ति मानवा महदद्भुतम् ॥	022c  
राशिवर्धनमात्रं स नैव स्त्री न पुनः पुमान् ।	023a  
दाने तपसि सत्ये च यस्य नोच्चरितं यशः ॥	023c  
विद्यायामर्थलाभे वा मातुरुच्चार एव सः ।	024a  
श्रुतेन तपसा वाऽपि श्रिया वा विक्रमेण वा ॥	024c  
जनान्योऽभिभवत्यन्यान्कर्मणा हि स वै पुमान् ।	025a  
न त्वेव जाल्मीं कापालीं वृत्तिमेषितुमर्हसि ॥	025c  
नृशंस्यामयशस्यां च दुःखां कापुरुषोचिताम् ।	026a  
यमेनमभिनन्देयुरमित्राः पुरुषं कृशम् ॥	026c  
लोकस्य समवज्ञातं निहीनासनवाससम् ।	027a  
अहोलाभकरं हीनमल्पजीवनमल्पकम् ॥	027c  
नेदृशं बन्धुमासाद्य बान्धवः सुखमेधते ।	028a  
अवृत्त्यैव विपत्स्यामो वयं राष्ट्रात्प्रवासिताः ॥	028c  
सर्वकामरसैर्हीनाः स्थानभ्रष्टा अकिञ्चनाः ।	029a  
अवल्गुकारिण सत्सु कुलवंशस्य नाशनम् ॥	029c  
कलिं पुत्रप्रवादेन सञ्जय त्वामजीजनम् ।	030a  
निरमर्षं निरुत्साहं निर्वीर्यमरिनन्दनम् ॥	030c  
मा स्म सीमन्तिनी काचिञ्जनयेत्पुत्रमीदृशम् ।	031a  
मा धूमाय ज्वलात्यन्तमाक्रम्य जहि शात्रवान् ॥	031c  
ज्वल मूर्धन्यमित्राणां मुहूर्तमपि वा क्षणम् ।	032a  
एतावानेव पुरुषो यदमर्षी यदक्षमी ॥	032c  
क्षमावान्निरमर्षश्च नैव स्त्री न पुनः पुमान् ।	033a  
सन्तोषो वै श्रियं हन्ति तथाऽनुक्रोश एव च ॥	033c  
अनुत्थानभये चोभे निरीहो नाश्नुते महत् ।	034a  
एभ्यो निकृतिपापेभ्यः प्रमुञ्चात्मानमात्मना ॥	034c  
आयसं हृदयं कृत्वा मृगयस्व पुनः स्वकम् ।	035a  
परं विषहते यस्मात्तस्मात्पुरुष उच्यते ॥	035c  
तमाहुर्व्यर्थनामानं स्त्रीवद्य इह जीवति ।	036a  
शूरस्योर्जितसत्वस्य सिंहविक्रान्तचारिणः ॥	036c  
दिष्टभावं गतस्यापि विषये मोदते प्रजा ।	037ac  
य आत्मनः प्रियसुखे हित्वा मृगयते श्रियम् ॥	037c  
अमात्यानामथो हर्षमादधात्यचिरेण सः ॥	038a  
पुत्र उवाच ।	039    
किं नु मे मामपश्यन्त्याः पृथिव्या अपि सर्वया ।	039a  
किमाभरणकृत्यं ते किं भोगैर्जीवितेन वा ।	039c  
मातोवाच ।	040    
040a      \'पैरर्विहन्यमानस्य जीवितेनापि किं फलम् ।
040c      \'निर्मन्युकानां ये लोका द्विषन्तस्तानवाप्नुयुः ।
ये त्वादृतात्मनां लोकाः सुहृदस्तान्व्रजन्तु नः ॥	040e   
भृत्यैर्विहीयमानानां परपिण्डोपजीविनाम् ।	041a  
कृपणानामसत्वानां मा वृत्तिमनुवर्तिथाः ॥	041c  
अनु त्वां तात जीवन्तु ब्राह्मणाः सुहृदस्तथा ।	042a  
पर्जन्यमिव भूतानि देवा इव शतक्रतुम् ॥	042c  
यमाजीवन्ति पुरुषं सर्वभूतानि सञ्जय ।	043a  
पक्वं द्रुममिवासाद्य तस्य जीवितमर्थवत् ॥	043c  
यस्य शूरस्य विक्रान्तैरेधन्ते बान्धवाः सुखम् ।	044a  
त्रिदशा इव शक्रस्य साधु तस्येह जीवितम् ॥	044c  
स्वबाहुबलमाश्रित्य योहि जीवति मानवः ।	045a  
स लोके लभते कीर्तिं परत्र च शुभां गतिम् ॥ ॥	045c  

इति श्रीमन्माभारते उद्योगपर्वणि भगवद्यानपर्वणि त्रयस्त्रिंशदधिकशततमोऽध्यायः ॥

5-133-2 मन्युमती दैन्यवती । विभावरी कुपिता । विभावरी रजन्यां च वक्रयोषितीति विश्वः ॥ 5-133-5 अनन्दन कुपुत्र । कुत्सार्थेऽत्र नञ् । 5-133-6 क्लीबे निर्वीर्यै साधनं बाह्वादिकं यस्य स तथा ॥ 5-133-7 मा वीभरः मा पालय । प्रतिसंहर भयमिति शेषः ॥ 5-133-10 पराक्रमेः पराक्रमं कुरु ॥ 5-133-11 विवदन् शत्रुजयार्थं अनेकान् पक्षानुद्भावयन्वा तूष्णीम्भूतोऽरेश्छिद्रं पश्येः । यथा व्योम्नि अपरिशङ्कितः शत्रोराधिक्याद्भयमपश्यन् श्येनस्तद्वत् ॥ 5-133-13 विश्रूयस्व ख्यातो भव । सामभेदौ जघन्यमध्यमौ । दानमधमो नीच उपायः । दण्डस्तूत्तमः । तत्राद्यत्रयकर्ता माभूः किन्तु गर्जितो दण्डयितैव भवेत्यर्थः । ऊर्जित इति वा पाठः ॥ 5-133-15 कस्यचिद्राज्ञो गेहे स्वरी गर्दभीव मृदुः अकिञ्चित्करः जायत इति जनिः पुत्रो माभूत् ॥ 5-133-16 आजिं सङ्ग्रामम् ॥ 5-133-17 प्राणानां प्राणाः बलं तत्साध्यानां कार्याणाम् । आनन्तर्यं अविच्छेदेन कार्यधारामारभते । न धनायते धनं आत्मनो नेच्छति । तृष्णां त्यजतीत्यर्थः ॥ 5-133-18 ध्रुवां गतिं मरणम् । अग्रत इत्युपहासः । पृष्ठतः कृत्वेत्यर्थः ॥ 5-133-20 निमज्जता प्रपतिष्यता च शत्रुर्जङ्घायां ग्राह्यः । तेनैव सह निमज्जेत्पतेद्वेत्यर्थः । न विषीदेत् निरुद्यमो न भवेत् ॥ 5-133-21 आजानेयाः जात्यश्वाः तेषां कृतं कर्म युद्धेऽनवसादरूपं ॥ 5-133-22 त्वत्कृते मग्नमिति सम्बन्धः । 5-133-23 राशिवर्धनः सङ्ख्यापूरको नतु प्रयोजनान्तरार्हः ॥ 5-133-24 मातुः उच्चारो विष्ठा ॥ 5-133-26 यं एन अमित्रा अभिनन्देयुः तं बन्धुं बान्धवः आसाद्य न सुखमेधत इति तृतीयश्लोकेन सम्बन्धः ॥ 5-133-27 अहोलाभकरं अल्पेऽपि लाभे अहो लाभो जात इति विस्मयं कुर्वाणम् ॥ 5-133-37 दिष्टभावं मरणम् ॥
