अध्यायः 138

भीष्मद्रोणाभ्यां कुन्तीवाक्यं श्रुत्वा समीपस्थं दुर्योधनं प्रति पाण्डवानां कुन्तीनिदेशानतिलङ्घित्वकथनपूर्वकं पाण्डवैः सह सन्धिविधानम् ॥ 1 ॥
वैशम्पायन उवाच ।	001    
कुन्त्यास्तु वचनं श्रुत्वा भीष्मद्रोणौ महारथौ ।	001a  
दुर्योधनमिदं वाक्यमूचतुः शासनातिगम् ॥	001c   
श्रुतं ते पुरुषव्याघ्र कुन्त्याः कृष्णस्य सन्निधौ ।	002a  
वाक्यमर्थवदत्युग्रमुक्तं धर्म्यमनुत्तमम् ॥	002c   
तत्करिष्यन्ति कौन्तेया वासुदेवस्य सम्मतम् ।	003a  
न हि ते जातु शाम्येरन्नृते राज्येन कौरव ॥	003c   
क्लेशिता हि त्वया पार्था धर्मपाशसितास्तदा ।	004a  
सभायां द्रौपदी चैव तैश्च तन्मर्षितं तव ॥	004c   
कृतास्त्रं ह्यर्जुनं प्राप्य भीमं च कृतनिश्चयम् ।	005a  
गाण्डीवं चेषुधी चैव रथं च ध्वजमेव च ॥	005c   
नकुलं सहदेवं च बलवीर्यसमन्वितौ ।	006a  
सहायं वासुदेवं च न क्षंस्यति युधिष्ठिरः ॥	006c   
प्रत्यक्षं ते महाबाहो यथा पार्थेन धीमता ।	007a  
विराटनगरे पूर्वं सर्वे स्म युधि निर्जिताः ॥	007c   
दानवा घोरकर्माणो निवातकवचा युधि ।	008a  
रौद्रमस्त्रं समादाय दग्धा वानरकेतुना ॥	008c   
कर्णप्रभृतयश्चेमे त्वं चापि कवची रथी ।	009a  
 मोक्षितो घोषयात्रायां पर्याप्तं तन्निदर्शनम् ॥	009c  
प्रशाम्य भरतश्रेष्ठ भ्रातृभिः सह पाण्डवैः ।	010a  
रक्षेमां पृथिवीं सर्वां मृत्योर्दंष्ट्रान्तरं गताम् ॥	010c  
ज्येष्ठो भ्राता धर्मशीलो वत्सलः श्लक्ष्णवाक्कविः ।	011a  
तं गच्छ पुरुषव्याघ्रं व्यपनीयेह किल्बिषम् ॥	011c  
दृष्टश्चेत्त्वं पाण्डवेन व्यपनीतशरासनः ।	012a  
प्रशान्तभ्रुकुटिः श्रीमान्कृता शान्तिःकुलस्य नः ॥	012c  
तमभ्येत्य सहामात्यः परिष्वज्य नृपात्मजम् ।	013a  
अभिवादय राजानं यथापूर्वमरिन्दम ॥	013c  
अभिवादयमानं त्वां पाणिभ्यां भीमपूर्वजः ।	014a  
प्रतिगृह्णातु सौहार्दात्कुन्तीपुत्रो युधिष्ठिरः ॥	014c  
सिंहस्कन्धोरुबाहुस्त्वां वृत्तायतमहाभुजः ।	015a  
परिष्वजतु बाहुभ्यां भीमः प्रहरतां वरः ॥	015c  
कम्बुग्रीवो गुडाकेशस्ततस्त्वां पुष्करेक्षणः ।	016a  
अभिवादयतां पार्थः कुन्तीपुत्रो धनञ्जयः ॥	016c  
आश्विनेयौ नरव्याघ्रौ रूपेणाप्रतिमौ भुवि ।	017a  
तौ च त्वां गुरुवत्प्रोम्णा पूजया प्रत्युदीयताम् ॥	017c  
मुञ्चन्त्वानन्दजाश्रूणि दाशार्हप्रमुखा नृपाः ।	018a  
सङ्गच्छ भ्रातृभिः सार्धं मानं सन्त्यज्य पार्थिव ॥	018c  
प्रशाधि पृथिवीं कृत्स्नां ततस्त्वं भ्रातृभिः सह ।	019a  
समालिङ्ग्य च हर्षेण नृपा यान्तु परस्परम् ॥	019c  
अलं युद्धेन राजेन्द्र सुहृदां शृणु वारणम् ।	020a  
ध्रुवं विनाशो युद्धे हि क्षत्रियाणां प्रदृश्यते ॥	020c  
ज्योतींषि प्रतिकूलानि दारुणा मृगपक्षिणः ।	021a  
 उत्पाता विविधा वीर दृश्यन्ते क्षत्रनाशनाः ॥	021c  
विशेषत इहास्माकं निमित्तानि विनाशने ।	022a  
उल्काभिर्हि प्रदीप्ताभिर्बाध्यते पृतना तव ॥	022c  
वाहनान्यप्रहृष्टानि रुदन्तीव विशाम्पते ।	023a  
गृध्रास्ते पर्युपासन्ते सैन्यानि च समन्ततः ॥	023c  
नगरं न यथापूर्वं तथा राजनिवेशनम् ।	024a  
शिवाश्चाशिवनिर्घोषा दीप्तां सेवन्ति वै दिशं ॥	024c  
कुरु वाक्यं पितुर्मातुरस्माकं च हितैषिणाम् ।	025a  
त्वय्यायत्तो महाबाहो शमो व्यायाम एव च ॥	025c  
न चेत्करिष्यसि वचः सुहृदामरिकर्शन ।	026a  
तप्स्यसे वाहिनीं दृष्ट्वा पार्थबाणप्रपीडिताम् ॥	026c  
भीमस्य च महानादं नदतः शुष्मिणो रणे ।	027a  
श्रुत्वा स्मर्तासि मे वाक्यं गाण्डीवस्य च निःश्वनम् ।	027c  
यद्येतदपसव्यं ते वचो मम भविष्यति ॥ ॥	027e   

इति श्रीमन्महाभारते उद्योगपर्वणि भगवद्यानपर्वणि अष्टत्रिंशदधिकशततमोऽध्यायः ॥

5-138-10 प्रशाम्य प्रशमं कुरु ॥ 5-138-20 वारणं प्रतिषेधम् ॥ 5-138-24 दीप्तां दिशमिति दिग्दाहाख्य उत्पात उक्तः ॥ 5-138-27 शुष्मिणः बलिनः । अपसव्यं विपरीतम् ॥
