अध्यायः 039

विदुरेण धृतराष्ट्रम् प्रति ज्ञातिसङ्ग्रहे गुणवर्णनपूर्वकम् पुनः कुरुपाण्डवेषु साम्येन वर्तनविधानम् ॥ 1 ॥
धृतराष्ट्र उवाच 	KK05-03-039-001  
अनीश्वरोऽयं पुरुषो भवाभवे सूत्रप्रोता दारुमयीव योषा ।	KK05-03-039-001a  
धात्रा तु दिष्टस्य वशे कृतोऽयं तस्माद्वद त्वं श्रवणे धृतोऽहम् ॥	KK05-03-039-001c  
विदुर उवाच 	KK05-03-039-002  
अप्राप्तकालं वचनं बृहस्पतिरपि ब्रुवन् ।	KK05-03-039-002a  
लभते बुद्ध्यवज्ञानमवमानं च भारत ॥	KK05-03-039-002c  
प्रियो भवति दानेन प्रियवादेन चापरः ।	KK05-03-039-003a  
मन्त्रमूलबलेनान्यो यः प्रियः प्रिय एव सः ॥	KK05-03-039-003c  
द्वेष्यो न साधुर्भवति न मेधावी न पण्डितः ।	KK05-03-039-004a  
प्रिये शुभानि कार्याणि द्वेष्ये पापानि चैव ह ॥	KK05-03-039-004c  
उक्तं मया जातमात्रेऽपि राजन्दुर्योधनं त्यज पुत्रं त्वमेकम् ।	KK05-03-039-005a  
तस्य त्यागात्पुत्रशतस्य वृद्धिरस्यात्यागात्पुत्रशतस्य नाशः ॥	KK05-03-039-005c  
न वृद्धिर्बहुमन्तव्या या वृद्धिः क्षयमावहेत् ।	KK05-03-039-006a  
क्षयोऽपि बहुमन्तव्यो यः क्षयो वृद्धिमावहेत् ॥	KK05-03-039-006c  
न स क्षयो महाराज यः क्षयो वृद्धिमावहेत् ।	KK05-03-039-007a  
क्षयः स त्विह मन्तव्यो यं लब्ध्वा बहु नाशयेत् ॥	KK05-03-039-007c  
समृद्धा गुणतः केचिद्भवन्ति धनतोऽपरे ।	KK05-03-039-008a  
धनवृद्धान्गुणैर्हीनान्धृतराष्ट्र विवर्जय ॥	KK05-03-039-008c  
धृतराष्ट्र उवाच 	KK05-03-039-009  
सर्वं त्वमायतीयुक्तं भाषसे प्राज्ञसम्मतम् ।	KK05-03-039-009a  
न चोत्सहे सुतं त्यक्तुं यतो धर्मस्ततो जयः ॥	KK05-03-039-009c  
विदुर उवाच 	KK05-03-039-010  
अतीव गुणसम्पन्नो न जातुः विनयान्वितः ।	KK05-03-039-010a  
सुसूक्ष्ममपि भूतानामुपमर्दमुपेक्षते ॥	KK05-03-039-010c  
परापवादनिरताः परदुःखोदयेषु च ।	KK05-03-039-011a  
परस्परविरोधे च यतन्ते सततोत्थिताः ॥	KK05-03-039-011c  
सदोषं दर्शनं येषां संवासे सुमहद्भयम् ।	KK05-03-039-012a  
अर्थादाने महान्दोषः प्रदाने च महद्भयम् ॥	KK05-03-039-012c  
ये वै भेदनशीलास्तु सकामा निस्त्रपाः शठाः ।	KK05-03-039-013a  
ये पापा इति विख्याताः संवासे परिगर्हिताः ॥	KK05-03-039-013c  
युक्ताश्चान्यैर्महादोषैर्ये नरास्तान्विवर्जयेत् ।	KK05-03-039-014a  
निवर्तमाने सौहार्दे प्रीतिर्नीचे प्रणश्यति ॥	KK05-03-039-014c  
या चैव फलनिर्वृत्तिः सौहृदे चैव यत्सुखम् ।	KK05-03-039-015a  
यतते चापवादाय यत्नमारभते क्षये ॥	KK05-03-039-015c  
अल्पेऽप्यपकृते मोहान्न शान्तिमधिगच्छति ।	KK05-03-039-016a  
तादृशैः सङ्गतं नीचैर्नृशंसैरकृतात्मभिः ।	KK05-03-039-016c  
निशाम्य निपुणं बुद्ध्या विद्वान्दूराद्विवर्जयेत् ॥	KK05-03-039-016e  
यो ज्ञातिमनुगृह्णाति दरिद्रं दीनमातुरम् ।	KK05-03-039-017a  
स पुत्रपशुभिर्वृद्धिं श्रेयश्चानन्त्यमश्रुते ॥	KK05-03-039-017c  
ज्ञातयो वर्धनीयास्तैर्य इच्छन्त्यात्मनः शुभम् ॥	KK05-03-039-018ac  
कुलवृद्धिं च राजेन्द्र तस्मात्साधु समाचर ।	KK05-03-039-019a  
श्रेयसा योक्ष्यते राजन्कुर्वाणो ज्ञातिसत्क्रियाम् ॥	KK05-03-039-019c  
विगुणा ह्यपि संरक्ष्या ज्ञातयो भरतर्षभ ।	KK05-03-039-020a  
किम्पुनर्गुणवन्तस्ते त्वत्प्रसादाभिकाङ्क्षिणः ॥	KK05-03-039-020c  
प्रसादं कुरु वीराणां पाण्डवानां विशाम्पते ।	KK05-03-039-021a  
दीयतां ग्रामकाः केचित्तेषां वृत्त्यर्थमीश्वर ॥	KK05-03-039-021c  
एवं लोके यशः प्राप्तं भविष्यति नराधिप ।	KK05-03-039-022a  
वृद्धेन हि त्वया कार्यं पुत्राणां तात शासनम् ॥	KK05-03-039-022c  
मया चापि हितं वाच्यं विद्धि मां त्वद्धितैषिणम् ।	KK05-03-039-023a  
ज्ञातिभिर्विग्रहस्तात न कर्तव्यः शुभार्थिना ।	KK05-03-039-023c  
सुखानि सह भोज्यानि ज्ञातिभिर्भरतर्षभ ॥	KK05-03-039-023e  
सम्भोजनं सङ्कथनं सम्प्रीतिश्च परस्परम् ।	KK05-03-039-024a  
ज्ञातिभिः सह कार्याणि न विरोधः कदाचन ॥	KK05-03-039-024c  
ज्ञातयस्तारयन्तीह ज्ञातयो मज्जयन्ति च ।	KK05-03-039-025a  
सुवृत्तास्तारयन्तीह दुर्वृत्ता मज्जयन्ति च ॥	KK05-03-039-025c  
सुवृत्तो भव राजेन्द्र पाण्डवान्प्रति मानद ।	KK05-03-039-026a  
अधर्षणीयः शत्रूणां तैर्वृतस्त्वं भविष्यसि ॥	KK05-03-039-026c  
श्रीमन्तं ज्ञातिमासाद्य यो ज्ञातिरवसीदति ।	KK05-03-039-027a  
दिग्धहस्तं मृग इव स एनस्तस्य विन्दति ॥	KK05-03-039-027c  
पश्चादपि नरश्रेष्ठ तव तापो भविष्यति ।	KK05-03-039-028a  
तान्वा हतान्सुतान्वापि श्रुत्वा तदनुचिन्तय ॥	KK05-03-039-028c  
येन खट्वां समारूढः परितप्येत कर्मणा ।	KK05-03-039-029a  
आदावेव न न तत्कुर्यादध्रुवे जीविते सति ॥	KK05-03-039-029c  
न कश्चिन्नापनयते पुमानन्यत्र भार्गवात् ।	KK05-03-039-030a  
शेषसम्प्रतिपत्तिस्तु बुद्धिमत्स्वेव तिष्ठति ॥	KK05-03-039-030c  
दुर्योधनेन यद्येतत्पापं तेषु पुरा कृतम् ।	KK05-03-039-031a  
त्वया तत्कुलवृद्धेन प्रत्यानेयं नरेश्वर ॥	KK05-03-039-031c  
तांस्त्वं पदे प्रतिष्ठाप्य लोके विगतकल्मषः ।	KK05-03-039-032a  
भविष्यसि नरश्रेष्ठ पूजनीयो मनीषिणाम् ॥	KK05-03-039-032c  
सुव्याहृतानि धीराणां फलतः परिचिन्त्य यः ।	KK05-03-039-033a  
अध्यवस्यति कार्येषु चिरं यशसि तिष्ठति ॥	KK05-03-039-033c  
असम्यगुपयुक्तं हि ज्ञानं सुकुशलैरपि ।	KK05-03-039-034a  
उपलभ्यं चाविदितं विदितं चाननुष्ठितम् ॥	KK05-03-039-034c  
पापोदयफलं विद्वान्यो नारभति वर्धते ॥	KK05-03-039-035ac  
यस्तु पूर्वकृतं पापमविमृश्यानुवर्तते ।	KK05-03-039-036a  
अगाधपङ्के दुर्मेधा विषमे विनिपात्यते ॥	KK05-03-039-036c  
मन्त्रभेदस्य षट् प्राज्ञो द्वाराणीमानि लक्षयेत् ।	KK05-03-039-037a  
अर्थसन्ततिकामश्च रक्षेदेतानि नित्यशः ॥	KK05-03-039-037c  
मदं स्वप्नमविज्ञानमाकारं चात्मसम्भवम् ।	KK05-03-039-038a  
दुष्टामात्येषु विश्रम्भं दूताच्चाकुशलादपि ॥	KK05-03-039-038c  
द्वाराण्येतानि यो ज्ञात्वा संवृणोति सदा नृप ।	KK05-03-039-039a  
त्रिवर्गाचरणे युक्तः स शत्रूनधितिष्ठति ॥	KK05-03-039-039c  
नवै श्रुतमविज्ञाय वृद्धाननुपसेव्य वा ।	KK05-03-039-040a  
धर्मार्थौ वेदितुं शक्यौ बृहस्पतिसमैरपि ॥	KK05-03-039-040c  
नष्टं समुद्रे पतितं नष्टं वाक्यमशृण्वति ।	KK05-03-039-041a  
अनात्मनि श्रुतं नष्टं नष्टं हुतमनग्निकम् ॥	KK05-03-039-041c  
मत्या परीक्ष्य मेधावी बुद्ध्या सम्पाद्य चासकृत् ।	KK05-03-039-042a  
श्रुत्वा दृष्ट्वाथ विज्ञाय प्राज्ञैर्मैत्रीं समाचरेत् ॥	KK05-03-039-042c  
अकीर्तिं विनयो हन्ति हन्त्यनर्थं पराक्रमः ।	KK05-03-039-043a  
हन्ति नित्यं क्षमा क्रोधमाचारो हन्त्यलक्षणम् ॥	KK05-03-039-043c  
परिच्छदेन क्षेत्रेण वेश्मना परिचर्यया ।	KK05-03-039-044a  
परीक्षेत कुलं राजन्भोजनाच्छादनेन च ॥	KK05-03-039-044c  
उपस्थितस्य कामस्य प्रतिवादो न विद्यते ।	KK05-03-039-045a  
अपि निर्मुक्तदेहस्य कामरक्तस्य किं पुनः ॥	KK05-03-039-045c  
प्राज्ञोपसेविनं वैद्यं धार्मिकं प्रियदर्शनम् ।	KK05-03-039-046a  
मित्रवन्तं सुवाक्यं च सुहृदं परिपालयेत् ॥	KK05-03-039-046c  
दुष्कुलीनः कुलीनो वा मर्यादां यो न लङ्घयेत् ।	KK05-03-039-047a  
धर्मापेक्षी मृदुर्ह्रीमान्स कुलीनशताद्वरः ॥	KK05-03-039-047c  
ययोश्चित्तेन वा चित्तं निभृतं निभृतेन वा ।	KK05-03-039-048a  
समेति प्रज्ञया प्रज्ञा तयोर्मैत्री न जीर्यति ॥	KK05-03-039-048c  
दुर्बुद्धिमकृतप्रज्ञं छन्नं कूपं तृणैरिव ।	KK05-03-039-049a  
विवर्जयीत मेधावी तस्मिन्मैत्री प्रणश्यति ॥	KK05-03-039-049c  
अवलिप्तेषु मूर्खेषु रौद्रसाहसिकेषु च ।	KK05-03-039-050a  
तथैवापेतधर्मेषु न मैत्रीमाचरेद्बुधः ॥	KK05-03-039-050c  
कृतज्ञं धार्मिकं सत्यमक्षुद्रं दृढभक्तिकम् ।	KK05-03-039-051a  
जितेन्द्रियं स्थितं स्थित्यां मित्रमित्यभिवाञ्छति ॥	KK05-03-039-051c  
इन्द्रियाणामनुत्सर्गो मृत्युनापि विशिष्यते ।	KK05-03-039-052a  
अत्यर्थं पुनरुत्सर्गः सादयेद्दैवतानपि ॥	KK05-03-039-052c  
मार्दवं सर्वभूतानामनसूया क्षमा धृतिः ।	KK05-03-039-053a  
आयुष्याणि बुधाः प्राहुर्मित्राणां चाविमानना ॥	KK05-03-039-053c  
अपनीतं सुनीतेन योऽर्थं प्रत्यानिनीषते ।	KK05-03-039-054a  
मतिमास्थाय सुदृढां तदकापुरुषव्रतम् ॥	KK05-03-039-054c  
आयत्यां प्रतिकारज्ञस्तदात्वे दृढनिश्चयः ।	KK05-03-039-055a  
अतीते कार्यशेषज्ञो नरोऽर्थैर्न प्रहीयते ॥	KK05-03-039-055c  
कर्मणा मनसा वाचा यदभीक्ष्णं निषेवते ।	KK05-03-039-056a  
तदेवापहरत्येनं तस्मात्कल्याणमाचरेत् ॥	KK05-03-039-056c  
मङ्गलालम्भनं योगः श्रुतमुत्थानमार्जवम् ।	KK05-03-039-057a  
भूतिमेतानि कुर्वन्ति सतां चाभीक्ष्णदर्शनम् ॥	KK05-03-039-057c  
अनिर्वेदः श्रियो मूलं लाभस्य च शुभस्य च ।	KK05-03-039-058a  
महान्भवत्यनिर्विण्णः सुखं चानन्त्यमश्नुते ॥	KK05-03-039-058c  
नातः श्रीमत्तरं किञ्चिदन्यत्पथ्यतमं मतम् ।	KK05-03-039-059a  
प्रभविष्णोर्यथा तात क्षमा सर्वत्र सर्वदा ॥	KK05-03-039-059c  
क्षमेदशक्तः सर्वस्य शक्तिमान्धर्मकारणात् ।	KK05-03-039-060a  
अर्थानर्थौ समौ यस्य तस्य नित्यं क्षमा हिता ॥	KK05-03-039-060c  
यत्सुखं सेवमानोऽपि धर्मार्थाभ्यां न हीयते ।	KK05-03-039-061a  
कामं तदुपसेवेत न मूढव्रतमाचरेत् ॥	KK05-03-039-061c  
दुःखार्तेषु प्रमत्तेषु नास्तिकेष्वलसेषु च ।	KK05-03-039-062a  
न श्रीर्वसत्यदान्तेषु ये चोत्साहविवर्जिताः ॥	KK05-03-039-062c  
आर्जवेन नरं युक्तमार्जवात्सव्यपत्रपम् ।	KK05-03-039-063a  
अशक्तं मन्यमानास्तु धर्षयन्ति कुबुद्धयः ॥	KK05-03-039-063c  
अत्यार्यमतिदातारमतिशूरमतिव्रतम् ।	KK05-03-039-064a  
प्रज्ञाभिमानिनं चैव श्रीर्भयान्नोपसर्पति ॥	KK05-03-039-064c  
न चातिगुणवत्स्वेषा नात्यन्तं निर्गुणेषु च ।	KK05-03-039-065a  
नैषा गुणान्कामयते नैर्गुण्यान्नानुरज्यते ।	KK05-03-039-065c  
उन्मत्ता गौरिवान्धा श्रीः क्वचिदेवावतिष्ठते ॥	KK05-03-039-065e  
अग्निहोत्रफला वेदाः शीलवृत्तफलं श्रुतम् ।	KK05-03-039-066a  
रतिपुत्रफला नारी दत्तभुक्तफलं धनम् ॥	KK05-03-039-066c  
अधर्मोपार्जितैरर्थैर्यः करोत्यौर्ध्वदेहिकम् ।	KK05-03-039-067a  
न स तस्य फलं प्रेत्य भुङ्क्तेऽर्थस्य दुरागमात् ॥	KK05-03-039-067c  
कान्तारे वनदुर्गेषु कृच्छ्रास्वापत्सु सम्भ्रमे ।	KK05-03-039-068a  
उद्यतेषु च शस्त्रेषु नास्ति सत्ववतां भयम् ॥	KK05-03-039-068c  
उत्थानं संयमो दाक्ष्यमप्रमादो धृतिः स्मृतिः ।	KK05-03-039-069a  
समीक्ष्य च समारम्भो विद्धि मूलं भवस्य तु ॥	KK05-03-039-069c  
तपो बलं तापमानां ब्रह्म ब्रह्मविदां बलम् ।	KK05-03-039-070a  
हिंसा बलमसाधूनां क्षमा गुणवतां बलम् ॥	KK05-03-039-070c  
अष्टौ तान्यव्रतघ्नानि आपो मूलं फलं पयः ।	KK05-03-039-071a  
हविर्ब्राह्मणकाम्या च गुरोर्वचनमौषधम् ॥	KK05-03-039-071c  
न तत्परस्य सन्दध्यात्प्रतिकूलं यदात्मनः ।	KK05-03-039-072a  
सङ्ग्रहेणैव धर्मः स्यात्कामादन्यः प्रवर्तते ॥	KK05-03-039-072c  
अक्रोधेन जयेत्क्रोधमसाधुं साधुना जयेत् ।	KK05-03-039-073a  
जयेत्कदर्यं दानेन जयेत्सत्येन चानृतम् ॥	KK05-03-039-073c  
स्त्रीधूर्तकेऽलसे भीरौ चण्डे पुरुषमानिनि ।	KK05-03-039-074a  
चोरे कृतघ्ने विश्वासो न कार्यो न च नास्तिके ॥	KK05-03-039-074c  
अभिवादनशीलस्य नित्यं वृद्धोपसेविनः ।	KK05-03-039-075a  
चत्वारि सम्प्रवर्धन्ते कीर्तिरायुर्यशो बलम् ॥	KK05-03-039-075c  
अतिक्लेशेन येऽर्थाः स्युर्धर्मस्यातिक्रमेण वा ।	KK05-03-039-076a  
अरेर्वा प्रणिपातेन मा स्म तेषु मनः कृथाः ॥	KK05-03-039-076c  
अविद्यः पुरुषः शोच्यः शोच्यं मैथुनमप्रजम् ।	KK05-03-039-077a  
निराहाराः प्रजाः शोच्याः शोच्यं राष्ट्रमराजकम् ॥	KK05-03-039-077c  
अध्वा जरा देहवतां पर्वतानां जलं जरा ।	KK05-03-039-078a  
असम्भोगो जरा स्त्रीणां वाक्छल्यं मनसो जरा ॥	KK05-03-039-078c  
अनाम्नायमला वेदा ब्राह्मणस्याव्रतं मलम् ।	KK05-03-039-079a  
मलं पृथिव्या बाह्लीकाः पुरुषस्यानृतं मलम् ॥	KK05-03-039-079c  
कौतूहलमला साध्वी विप्रवासमलाः स्त्रियः ॥	KK05-03-039-080ac  
सुवर्णस्य मलं रूप्यं रूप्यस्यापि मलं त्रपु ।	KK05-03-039-081a  
ज्ञेयं त्रपुमलं सीसं सीसस्यापि मलं मलम् ॥	KK05-03-039-081c  
न स्वप्नेन जयेन्निद्रां न कामेन जयेत्स्त्रियः ।	KK05-03-039-082a  
नेन्धनेन जयेदग्निं न पानेन सुरां जयेत् ॥	KK05-03-039-082c  
यस्य दानजितं मित्रं शत्रवो युधि निर्जिताः ।	KK05-03-039-083a  
अन्नपानजिता दाराः सफलं तस्य जीवितम् ॥	KK05-03-039-083c  
सहस्रिणोऽपि जीवन्ति जीवन्ति शतिनस्तथा ।	KK05-03-039-084a  
धृतराष्ट्र विमुञ्चेच्छां न कथञ्चिन्न जीव्यते ॥	KK05-03-039-084c  
यत्पृथिव्यां व्रीहियवं हिरण्यं पशवः स्त्रियः ।	KK05-03-039-085a  
नालमेकस्य तत्सर्वमिति पश्यन्न मुह्यति ॥	KK05-03-039-085c  
राजन्भूयो ब्रवीमि त्वां पुत्रेषु सममाचर ।	KK05-03-039-086a  
समता यदि ते राजन्स्वेषु पाण्डुसुतेषु वा ॥ ॥	KK05-03-039-086c  
 
इति श्रीमन्महाभारते उद्योगपर्वणि प्रजागरपर्वणि एकोनचत्वारिंशोऽध्यायः ॥

5-39-1 भवाभवे ऐश्वर्यानैश्वर्ये । दिष्टस्य दैवस्य । वदैव नतु मां दूषयेति भावः । धृतः धृतिमान् ॥ 5-39-2 बुद्ध्यवज्ञानम् अवज्ञातबुद्धित्वम् ॥ 5-39-9 आयतीयुक्तम् उदर्के हितम् ॥ 5-39-15 फलनिर्वृत्तिः सुखं च प्रणश्यति । आरभते नीच इति शेषः ॥ 5-39-16 सङ्गतं सम्बन्धम् । निशाम्य विचार्य ॥ 5-39-27 दिग्धहस्तं विषाक्तबाणहस्तम् । स श्रीमान् एनस्तस्य ज्ञातेरवसादजं पापं विन्दति । मृगवधजं पापं व्याध इवेत्यर्थः ॥ 5-39-29 खट्वां समारूढश्चिन्तागारं प्रविष्टः ॥ 5-39-30 भार्गवात् शुक्रादन्यत्र नीतिशास्त्रकर्तारं शुक्रं विहाय अन्यः कश्चिदपि न अपनयते इति न अपितु सर्वोऽप्यपनयते अनीतिं करोति । अतः यत् अतीतं तत् अतीतमेव । शेषस्य तत्कालोचितस्य अर्थस्य प्रतिपत्तिः विचारः कर्तव्य इत्यर्थः ॥ 5-39-31 प्रत्यानेयं प्रतिकर्तव्यम् ॥ 5-39-33 अध्यवस्यति निश्चयं करोति ॥ 5-39-34 सुकुशलैरप्युपयुक्तम् उपदिष्टं तत् ज्ञानम् असम्यगेव । यतः उपलभ्यं ज्ञेयं तेन अविदितं न ज्ञातम् । ज्ञातं वा तत् नानुष्ठितम् । मदुक्तं त्वयि निष्फलमेवेति भावः ॥ 5-39-35 पापोदयफलं पापहेतुभूतप्रयोजनकं कर्म यो नारभते स वर्धते ॥ 5-39-36 पापमेवानुवर्तते सततं करोति । पङ्के नारके ॥ 5-39-38 अविज्ञानं परकीयगुप्तचारादेरज्ञानम् । आत्मसम्भवम् आकारं नेत्रवक्त्रविकारादिकम् ॥ 5-39-39 मन्त्रभेदस्य द्वाराणि संवृणोति पिदधाति ॥ 5-39-40 श्रुतं शास्त्रम् ॥ 5-39-44 परिच्छदः भोग्यवस्तुसामग्री । क्षेत्रेण जन्मस्थानेन । कुग्रामवासिषु प्रायेण विवेकाभावात् । परिचर्यया आचारेण ॥ 5-39-46 वैद्यं विद्यावन्तम् ॥ 5-39-52 इन्द्रियाणाम् उत्सर्गो विषयेषु प्रवृत्तिः । अनुत्सर्गो विषयेभ्यो निवृत्तिः । सा मृत्युतुल्या दुरनुष्ठेयेत्यर्थः ॥ 5-39-53 आयुष्याणि आयुष्कराणि ॥ 5-39-54 अपनीतं नाशितम् ॥ 5-39-55 आयत्याम् आगामिनि काले दुःखस्य प्रतीकारज्ञः तदात्वे वर्तमाने दृढनिश्चयः ॥ 5-39-57 मङ्गलानां दधिदूर्वागवादीनाम् आलम्भनं स्पर्शः । योगः सहायसम्पत् । उत्थानम् उद्यमः ॥ 5-39-58 अनिर्वेदः उद्योगात् अनुपरमः ॥ 5-39-61 मूढव्रतम् आहारादौ अतिनिर्बन्धम् ॥ 5-39-62 अदान्तेषु लिप्साहीनेषु ॥ 5-39-67 और्ध्वदेहिकं परलोकसाधनं यज्ञदानादि ॥ 5-39-69 संयमः इन्द्रियाणां निग्रहः । भवस्य ऐश्वर्यस्य ॥ 5-39-71 ब्राह्मणकाम्या ब्राह्मणस्य इच्छा इत्येत्यर्थः ॥ 5-39-73 सन्दध्यात् कुर्यात् ॥ 5-39-73 साधुना कर्मणा 5-39-78 स्त्रीधूर्तके स्त्रियां धूर्ते चेत्येकवद्भावः ॥ 5-39-79 बाह्लीकाः पञ्चानां सिन्धुषष्टानां नदीनां यत्र सङ्गमः बाह्लीका नाम ते देशाः ॥ 5-39-80 विप्रवासः प्रवासः ॥ 5-39-82 स्वप्नेन शयनेन ॥ 5-39-86 यदि ते स्वेषु पुत्रेषु पाण्डवेषु च समतास्ति तर्हि सर्वेषु सममेवाचर ॥
