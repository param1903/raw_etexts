अध्यायः 042

सनत्सुजातेन धृतराष्ट्रम् प्रति तत्त्वोपदेशः ॥ 1 ॥
वैशम्पायन उवाच	KK05-04-042-001  
ततो राजा धृतराष्ट्रो मनीषी सम्पूज्य वाक्यं विदुरेरितं तत् ।	KK05-04-042-001a  
सनत्सुजातं रहिते महात्मा पप्रच्छ बुद्धिं परमां बुभूषन् ॥	KK05-04-042-001c  
धृतराष्ट्र उवाच 	KK05-04-042-002  
सनत्सुजात यदिमं शृणोमि न मृत्युरस्तीति तवोपदेशम् ।	KK05-04-042-002a  
देवासुरा ह्याचरन्ब्रह्मचर्यममृत्यवे तत्कतरन्नु सत्यम् ॥	KK05-04-042-002c  
सनत्सुजात उवाच 	KK05-04-042-003  
अमृत्युं कर्मणा केचिन्मृत्युर्नास्तीति चापरे ।	KK05-04-042-003a  
शृणु मे ब्रुवतो राजन्यथैतन्मा विशङ्किथाः ॥	KK05-04-042-003c  
उभे सत्ये क्षत्रियाद्य प्रवृत्ते मोहो मृत्युः सम्मतोऽयं कवीनाम् ।	KK05-04-042-004a  
प्रमादं वै मृत्युमहं ब्रवीमि तथाऽप्रमादममृतत्वं ब्रवीमि ॥	KK05-04-042-004c  
प्रमादाद्वै असुराः पराभवन्नप्रमादाद्ब्रह्मभूताः सुराश्च ।	KK05-04-042-005a  
नैव मृत्युर्व्याघ्र इवात्ति जन्तून्न ह्यस्य रूपमुपलभ्यते हि ॥	KK05-04-042-005c  
यमं त्वेके मृत्युमतोऽन्यमाहुरात्मावासममृतं ब्रह्मचर्यम् ।	KK05-04-042-006a  
पितृलोके राज्यमनुशास्ति देवः शिवः शिवानामशिवोऽशिवानाम् ॥	KK05-04-042-006c  
अस्यादेशान्निःसरते नराणां क्रोधः प्रमादो लोभरूपश्च मृत्युः ।	KK05-04-042-007a  
अहं गतेनैव चरन्विमार्गान्न चात्मनो योगमुपैति कश्चित् ॥	KK05-04-042-007c  
ते मोहितास्तद्वशे वर्तमाना इतः प्रेतास्तत्र पुनः पतन्ति ।	KK05-04-042-008a  
ततस्तान्देवा अनुविप्लवन्ते अतो मृत्युर्मरणादभ्युपैति ॥	KK05-04-042-008c  
कर्मोदये कर्मफलानुरागास्तत्रानु ते यान्ति न तरन्ति मृत्युम् ।	KK05-04-042-009a  
सदर्थयोगानवगमात्समन्तात्प्रवर्तते भोगयोगेन देही ॥	KK05-04-042-009c  
तद्वै महामोहनमिन्द्रियाणां मिथ्यार्थयोगस्य गतिर्हि नित्या ।	KK05-04-042-010a  
मिथ्यार्थयोगाभिहतान्तरात्मा स्मरन्नुपास्ते विषयान्समन्तात् ॥	KK05-04-042-010c  
अभिध्या वै प्रथमं हन्ति लोकान्कामक्रोधावनुगृह्याशु पश्चात् ।	KK05-04-042-011a  
एते बालान्मृत्यवे प्रापयन्ति धीरास्तु धैर्येण तरन्ति मृत्युम् ॥	KK05-04-042-011c  
सोऽभिध्यायन्नुत्पतिष्णन्निहन्यादनादरेणाप्रतिबुध्यमानः ।	KK05-04-042-012a  
नैनं मृत्युर्मृत्युरिवात्ति भूत्वा एवं विद्वान्यो विनिहन्ति कामान् ॥	KK05-04-042-012c  
कामानुसारी पुरुषः कामाननु विनश्यति ।	KK05-04-042-013a  
कामान्व्युदस्य धुनुते यत्किञ्चित्पुरुषो रजः ॥	KK05-04-042-013c  
तमोप्रकाशो भूतानां नरकोऽयं प्रदृश्यते ।	KK05-04-042-014a  
मुह्यन्त इव धावन्ति गच्छन्तः श्वभ्रमुन्मुखाः ॥	KK05-04-042-014c  
अमूढवृत्तेः पुरुषस्येह कुर्यात्किं वै मृत्युस्तार्ण इवास्य व्याघ्रः ।	KK05-04-042-015a  
अमन्यमानः क्षत्रिय किञ्चिदन्यन्नाधीयते तार्ण इवास्य सर्पः ॥	KK05-04-042-015c  
क्रोधाल्लोभान्मोहभयान्तरात्मा स वै मृत्युस्त्वच्छरीरे य एषः ।	KK05-04-042-016a  
एवं मृत्युं जायमानं विदित्वा ज्ञाने तिष्ठन्न बिभेतीह मृत्योः ।	KK05-04-042-016c  
विनश्यते विषये तस्य मृत्युर्मृत्योर्यथा विषयं प्राप्य मर्त्यः ॥	KK05-04-042-016e  
धृतराष्ट्र उवाच 	KK05-04-042-017  
यानेवाहुरिज्यया साधुलोकान्द्विजातीनां पुण्यतमान्सनातनात् ।	KK05-04-042-017a  
तेषां परार्थं कथयन्तीह वेदा एतद्विद्वान्नैति कथं नु कर्म ॥	KK05-04-042-017c  
सनत्सुजात उवाच 	KK05-04-042-018  
एवं ह्यविद्वानुपयाति तत्र तत्रार्थजातं च वदन्ति वेदाः ।	KK05-04-042-018a  
सवेह आयाति परं परात्मा प्रयाति मार्गेण निहत्य मार्गान् ॥	KK05-04-042-018c  
धृतराष्ट्र उवाच 	KK05-04-042-019  
कोऽसौ नियुङ्क्ते तमजं पुराणं स चेदिदं सर्वमनुक्रमेण ।	KK05-04-042-019a  
किं वास्य कार्यमथवा सुखं च तन्मे विद्वन्ब्रूहि सर्वं यथावत् ॥	KK05-04-042-019c  
सनत्सुजात उवाच 	KK05-04-042-020  
दोषो महानत्र विभेदयोगे ह्यनादियोगेन भवन्ति नित्याः ।	KK05-04-042-020a  
तथास्य नाधिक्यमपैति किञ्चिदनादियोगेन भवन्ति पुंसः ॥	KK05-04-042-020c  
य एतद्वा भगवान्स नित्यो विकारयोगेन करोति विश्वम् ।	KK05-04-042-021a  
तथाच तच्छक्तिरिति स्म मन्यते तथार्थयोगेन भवन्ति वेदाः ॥	KK05-04-042-021c  
धृतराष्ट्र उवाच 	KK05-04-042-022  
यस्माद्धर्मान्नाचरन्तीह केचित्तथा धर्मान्केचिदिहाचरन्ति ।	KK05-04-042-022a  
धर्मः पापेन प्रतिहन्यते स्विदुताहो धर्मः प्रतिहन्ति पापम् ॥	KK05-04-042-022c  
सनत्सुजात उवाच 	KK05-04-042-023  
तस्मिन्स्थितौ वाप्युभयं हि नित्यं ज्ञानेन विद्वान्प्रतिहन्ति सिद्धम् ।	KK05-04-042-023a  
तथान्यथा पुण्यमुपैति देही तथागतं पापमुपैति सिद्धम् ॥	KK05-04-042-023c  
गत्वोभयं कर्मणा युज्यते स्थिरं शुभस्य पापस्य स चापि कर्मणा ।	KK05-04-042-024a  
धर्मेण पापं प्रणुदतीह विद्वान्धर्मो बलीयानिति तत्र विद्धि ॥	KK05-04-042-024c  
धृतराष्ट्र उवाच 	KK05-04-042-025  
यानिहाहुः स्वस्य धर्मस्य लोकान्द्विजातीनां पुण्यकृतां सनातनान् ।	KK05-04-042-025a  
तेषां क्रमान्कथय ततोऽपि चान्यान्नैतद्विद्वन्वेत्तुमिच्छामि कर्म ॥	KK05-04-042-025c  
सनत्सुजात उवाच 	KK05-04-042-026  
येषां व्रतेऽथ विस्पर्धा बले बलवतामिव ।	KK05-04-042-026a  
ते ब्राह्मणा इतः प्रेत्य स्वर्गे यान्ति प्रकाशताम् ॥	KK05-04-042-026c  
येषां धर्मे च विस्पर्धा तेषां तज्ज्ञानसाधनम् ।	KK05-04-042-027a  
ते ब्राह्मणा इतो मुक्ताः स्वर्गं यान्ति त्रिविष्टपम् ॥	KK05-04-042-027c  
तस्य सम्यक्समाचारमाहुर्वेदविदो जनाः ।	KK05-04-042-028a  
नैनं मन्येत भूयिष्ठं बाह्यमाभ्यन्तरं जनम् ॥	KK05-04-042-028c  
यत्र मन्येत भूयिष्ठं प्रावृषीव तृणोदकम् ।	KK05-04-042-029a  
अन्नं पानं ब्राह्मणस्य तज्जीवोन्नानुसञ्ज्वरेत् ॥	KK05-04-042-029c  
यत्राकथयमानस्य प्रयच्छत्यशिवं भयम् ।	KK05-04-042-030a  
अतिरिक्तमिवाकुर्वन्स श्रेयान्नेतरो जनः ॥	KK05-04-042-030c  
यो वा कथयमानस्य ह्यात्मानं नानुसञ्ज्वरेत् ।	KK05-04-042-031a  
ब्रह्मस्वं नोपभुञ्जीत तदन्नं सम्मतं सताम् ।	KK05-04-042-031c  
कुशवल्कलचेलाद्यं ब्रह्मस्वं योगिनो विदुः ॥	KK05-04-042-031e  
यथा स्वं वान्तमश्नाति श्वा वै नित्यमभूतये ।	KK05-04-042-032a  
एवं ते वान्तमश्नन्ति स्ववीर्यस्योपसेवनात् ॥	KK05-04-042-032c  
नित्यमज्ञातचर्या मे इति मन्येत ब्राह्मणः ।	KK05-04-042-033a  
ज्ञातीनां तु वसन्मध्ये नैवं विन्देत किञ्चन ॥	KK05-04-042-033c  
कोह्येवमन्तरात्मानं ब्राह्मणो हन्तुमर्हति ।	KK05-04-042-034a  
निर्लिङ्गमचलं शुद्धं सर्वद्वन्द्वविवर्जितम् ॥	KK05-04-042-034c  
योऽन्यथा सन्तमात्मानमन्यथा प्रतिपद्यते ।	KK05-04-042-035a  
किं तेन न कृतं पापं चोरेणात्मापहारिणा ॥	KK05-04-042-035c  
अश्रान्तः स्यादनादाता सम्मतो निरुपद्रवः ।	KK05-04-042-036a  
शिष्टो न शिष्टवत्स स्याद्ब्राह्मणो ब्रह्मवित्कविः ॥	KK05-04-042-036c  
अनाढ्या मानुषे वित्ते आढ्या दैवे तथा क्रतौ ।	KK05-04-042-037a  
ते दुर्धर्षा दुष्प्रकम्प्यास्तान्विद्याद्ब्रह्मणस्तनुम् ॥	KK05-04-042-037c  
सर्वान्स्विष्टकृतो देवान्विद्याद्य इह कश्चन ।	KK05-04-042-038a  
न स मानो ब्राह्मणस्य तस्मिन्प्रयतते स्वयम् ॥	KK05-04-042-038c  
यमप्रयतमानं तु मानयन्ति समाहिताः ।	KK05-04-042-039a  
न मान्यमानो मन्येत नावमानेऽतिसञ्ज्वरेत् ॥	KK05-04-042-039c  
लोकः स्वभाववृत्तिर्हि निमेषोन्मेषवत्सदा ।	KK05-04-042-040a  
विद्वांसो मानयन्तीह इति मन्येत मानितः ॥	KK05-04-042-040c  
अधर्मनिपुणा मूढा लोके मायाविशारदाः ।	KK05-04-042-041a  
न मान्यं मानयिष्यन्ति एवं मन्येत मानितः ॥	KK05-04-042-041c  
न वै मानं च मौनं च सहितौ वसतः सदा ।	KK05-04-042-042a  
अयं हि लोको मानस्य असौ मौनस्य तद्विदुः ॥	KK05-04-042-042c  
श्रीर्हि मानार्थसंवासा सा चापि परिपन्थिनी ।	KK05-04-042-043a  
ब्राह्मी सुदुर्लभा श्रीर्हि प्रज्ञाहीनेन क्षत्रिय ॥	KK05-04-042-043c  
द्वाराणि तस्येह वदन्ति सन्तो बहुप्रकाराणि दुराधराणि ।	KK05-04-042-044a  
सत्यार्जवे ह्रीर्दमशौचविद्या षण्मानमोहप्रतिबन्धनानि ॥ ॥	KK05-04-042-044c  

इति श्रीमन्महाभारते उद्योगपर्वणि सनत्सुजातपर्वणि द्विचत्वारिंशोऽध्यायः ॥
