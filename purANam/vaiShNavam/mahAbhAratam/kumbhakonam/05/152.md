अध्यायः 152

युधिष्ठिरेण कुरुक्षेत्रे समुचितदेशे सेनानां निवेशनम् ॥ 1 ॥ धृष्टद्युम्नादिभिः सर्वेषां पृथक्पृथक्शिबिरनिर्मापणम् ॥ 2 ॥
वैशम्पायन उवाच ।	001    
ततो देशे समे स्निग्धे प्रभूतयवसेन्धने ।	001a  
निवेशयामास तदा सेनां राजा युधिष्ठिरः ॥	001c  
परिहृत्य श्मशानानि देवतायतनानि च ।	002a  
आश्रमांश्च महर्षीणां तीर्थान्यायतनानि च ॥	002c  
मधुरानूषरे देशे शुचौ पुण्ये महामतिः ।	003a  
निवेशं कारयामास कुन्तीपुत्रो युधिष्ठिरः ॥	003c  
ततश्च पुनरुत्थाय सुखी विश्रान्तवाहनः ।	004a  
प्रययौ पृथिवीपालैर्वृतः शतसहस्रशः ॥	004c  
विद्राव्य शतशो गुल्मान्धार्तराष्ट्रस्य सैनिकान् ।	005a  
पर्यक्रामत्समन्ताच्च पार्थेन सह केशवः ॥	005c  
शिबिरं मापयामास धृष्टद्युम्नश्च पार्षतः ।	006a  
सात्यकिश्च रथोदारो युयुधानश्च वीर्यवान् ॥	006c  
आसाद्य सरितं पुण्यां कुरुक्षेत्रे हिरण्वतीम् ।	007a  
सूपतीर्थां शुचिजलां शर्करापङ्कवर्जिताम् ॥	007c  
खानयामास परिखां केशवस्त्रत्र भारत ।	008a  
गुप्त्यर्थमपि चादिश्य बलं तत्र न्यवेशयत् ॥	008c  
विधिर्यः शिबिरस्यासीत्पाण्डवानां महात्मनाम् ।	009a  
तद्विधानि नरेन्द्राणां कारयामास केशवः ॥	009c  
प्रभूततरकाष्ठानि दुराधर्षतराणि च ।	010a  
भक्ष्यभोज्यान्नपानानि शतशोऽथ सहस्रशः ॥	010c  
शिविराणि महार्हाणि राज्ञां तत्र पृथक्पृथक् ।	011a  
विमानानीव राजेन्द्र निविष्टानि महीतले ॥	011c  
तत्रासञ्शिल्पिनः प्राज्ञाः शतशो दत्तवेतनाः ।	012a  
सर्वोपकरणैर्युक्ता वैद्याः शास्त्रविशारदाः ॥	012c  
ज्याधनुर्वर्मशस्त्राणां तथैव मधुसर्पिषोः ।	013a  
ससर्जरससपांसूनां राशयः पर्वतोपमाः ॥	013c  
बहूदकं सुयवसं तुषाङ्गारसमन्वितम् ।	014a  
शिबिरे शिबिरे राजा सञ्चकार युधिष्ठिरः ॥	014c  
महायन्त्राणि नाराचास्तोमराणि परश्वधाः ।	015a  
धनूंषि कवचादीनि ऋष्टयस्तूणसंयुताः ॥	015c  
गजाः कण्टकसन्नाहा लोहवर्मोत्तरच्छदाः ।	016a  
दृश्यन्ते तत्र गिर्याभाः सहस्रशतयोधिनः ॥	016c  
निविष्टान्पाण्डवांस्तत्र ज्ञात्वा मित्राणि भारत ।	017a  
अभिसस्रुर्यथादेशं सबलाः सहवाहनाः ॥	017c  
चरितब्रह्मचर्यास्ते सोमपा भूरिदक्षिणाः ।	018a  
जयाय पाण्डुपुत्राणां समाजग्मुर्महीक्षितः ॥ ॥	018c  

इति श्रीमन्महाभारते उद्योगपर्वणि सैन्यनिर्याणपर्वणि द्विपञ्चशदधिकशततमोऽध्यायः ॥

5-152-5 गुल्मान् सैनिकसङ्घान् ॥ 5-152-7 सूपतीर्थां शोभनोपकण्ठाम् ॥ 5-152-9 तद्विधानि शिबिराणि ॥ 5-152-16 कण्टकसन्नाहाः येषां स्पर्शमात्रादपि गजान्तराणां कण्टकवेधो भवति तादृशाः सन्नाहाः कवचानि । कण्टकैः कवचैः सन्नहनं येषामिति प्राञ्चः ॥ 5-152-19 अभिसस्रुरभ्याजग्मुः ॥
