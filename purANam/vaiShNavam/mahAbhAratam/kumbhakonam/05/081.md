अध्यायः 081

श्रीकृष्णेन द्यूतसभायां स्वानुभूतदुःसहदुःखमभिनिवेद्य रुदन्तीं द्रौपदीं प्रति सुयोधनादिनिधनप्रतिज्ञानपूर्वकं समाश्वासनम् ॥ 1 ॥
वैशम्पायान उवाच 	KK05-06-081-001  
राज्ञस्तु वचनं श्रुत्वा धर्मार्थसहितं हितम् ।	KK05-06-081-001a  
कृष्णा दाशार्हमासीनमब्रवीच्छोककर्शिता ॥	KK05-06-081-001c  
सुता द्रुपदराजस्य स्वसितायतमूर्धजा ।	KK05-06-081-002a  
सम्पूज्य सहदेवं च सात्यकिं च महारथम् ॥	KK05-06-081-002c  
भीमसेनं च संशान्तं दृष्ट्वा परमदुर्मनाः ।	KK05-06-081-003a  
अश्रुपूर्णेक्षणा वाक्यमुवाचेदं मनस्विनी ॥	KK05-06-081-003c  
विदितं ते महाबाहो धर्मज्ञ मधुसूदन ।	KK05-06-081-004a  
यथा निकृतिमास्थाय भ्रंशिताः पाण्डवाः सुखात् ॥	KK05-06-081-004c  
धृतराष्ट्रस्य पुत्रेण सामात्येन जनार्दन ।	KK05-06-081-005a  
यथा च सञ्जयो राज्ञा मन्त्रं रहसि श्रावितः ॥	KK05-06-081-005c  
युधिष्ठिरस्य दाशार्ह तच्चापि विदितं तव ।	KK05-06-081-006a  
यथोक्तः सञ्जयश्चैव तच्च सर्वं श्रुतं त्वया ॥	KK05-06-081-006c  
पञ्च नस्तात दीयन्तां ग्रामा इति महाद्युते ।	KK05-06-081-007a  
अविस्थलं वृकस्थलं माकन्दीं वारणावतम् ॥	KK05-06-081-007c  
अवसानं महाबाहो कञ्चिदेकं च पञ्चमम् ।	KK05-06-081-008a  
इति दुर्योधनो वाच्यः सुहृदश्चास्य केशव ॥	KK05-06-081-008c  
न चापि ह्यकरोद्वाक्यं श्रुत्वा कृष्ण सुयोधनः ।	KK05-06-081-009a  
युधिष्ठिरस्य दाशार्ह श्रीमतः सन्धिमिच्छतः ॥	KK05-06-081-009c  
अप्रदानेन राज्यस्य यदि कृष्ण सुयोधनः ।	KK05-06-081-010a  
सन्धिमिच्छेन्न कर्तव्यं तत्र गत्वा कथञ्चन ॥	KK05-06-081-010c  
शक्ष्यन्ति हि महाबाहो पाण्डवाः सृञ्जयैः सह ।	KK05-06-081-011a  
धार्तराष्ट्रबलं घोरं क्रुद्धं प्रतिसमासितुम् ॥	KK05-06-081-011c  
न हि साम्ना न दानेन शक्योऽर्थस्तेषु कश्चन ।	KK05-06-081-012a  
तस्मात्तेषु न कर्तव्या कृपा ते मधुसूदन ॥	KK05-06-081-012c  
साम्ना दानेन वा कृष्ण ये न शाम्यन्ति शत्रवः ।	KK05-06-081-013a  
योक्तव्यस्तेषु दण्डः स्याज्जीवितं परिरक्षता ॥	KK05-06-081-013c  
तस्मात्तेषु महादण्डः क्षेप्तव्यः क्षिप्रमच्युत ।	KK05-06-081-014a  
त्वया चैव महाबाहो पाण्डवैः सह सृञ्जयैः ॥	KK05-06-081-014c  
एतत्समर्थं पार्थानां तव चैव यशस्करम् ।	KK05-06-081-015a  
क्रियमाणं भवेत्कृष्ण क्षत्रस्य च सुखावहम् ॥	KK05-06-081-015c  
क्षत्रियेण हि हन्तव्यः क्षत्रियो लोभमास्थितः ।	KK05-06-081-016a  
अक्षत्रियो वा दाशार्ह स्वधर्ममनुतिष्ठता ॥	KK05-06-081-016c  
अन्यत्र ब्राह्मणात्तात सर्वपापेष्ववस्थितात् ।	KK05-06-081-017a  
गुरुर्हि सर्ववर्णानां ब्राह्मणः प्रसृताग्रभुक् ॥	KK05-06-081-017c  
यथाऽवध्ये वध्यमाने भवेद्दोषो जनार्दन ।	KK05-06-081-018a  
स वध्यस्यावधे दृष्ट इति धर्मविदो विदुः ॥	KK05-06-081-018c  
यथा त्वां न स्पृशेदेष दोषः कृष्ण तथा कुरु ।	KK05-06-081-019a  
पाण्डवैः सह दाशार्हैः सृञ्जयैश्च ससैनिकैः ॥	KK05-06-081-019c  
पुनरुक्तं च वक्ष्यामि विश्रम्भेण जनार्दन ।	KK05-06-081-020a  
का तु सीमन्तिनी मादृक् पृथिव्यामस्ति केशव ॥	KK05-06-081-020c  
सुता द्रुपदराजस्य वेदिमध्यात्समुत्थिता ।	KK05-06-081-021a  
धृष्टद्युम्नस्य भगिनी तव कृष्ण प्रिया सखी ॥	KK05-06-081-021c  
आजमीढकुलं प्राप्ता स्नुषा पाण्डोर्महात्मनः ।	KK05-06-081-022a  
महिषी पाण्डुपुत्राणां पञ्चेन्द्रसमवर्चसाम् ॥	KK05-06-081-022c  
सुता मे पञ्चभिर्वीरैः पञ्च जाता महारथाः ।	KK05-06-081-023a  
अभिमन्युर्यथा कृष्ण तथा ते तव धर्मतः ॥	KK05-06-081-023c  
साऽहं केशग्रहं प्राप्ता परिक्लिष्टा सभां गता ।	KK05-06-081-024a  
पश्यतां पाण्डुपुत्राणां त्वयि जीवति केशव ॥	KK05-06-081-024c  
जीवस्तु पाण्डुपुत्रेषु पञ्चालेष्वथ वृष्णिषु ।	KK05-06-081-025a  
दासीभूताऽस्मि पापानां सभामध्ये व्यवस्थिता ॥	KK05-06-081-025c  
निरमर्षेष्वचेष्टेषु प्रेक्ष्यमाणेषु पाण्डुषु ।	KK05-06-081-026a  
पाहि मामिति गोविन्द मनसा चिन्तितोसि मे ॥	KK05-06-081-026c  
यत्र मां भगवान्राजा श्वशुरो वाक्यमब्रवीत् ।	KK05-06-081-027a  
वरं वृणीष्व पाञ्चालि वरार्हाऽसि मता मम ॥	KK05-06-081-027c  
अदासाः पाण्डवाः सन्तु सरथाः सायुधा इति ।	KK05-06-081-028a  
मयोक्ते यत्र निर्मुक्ता वनवासाय केशव ॥	KK05-06-081-028c  
एवंविधानां दुःखानामभिज्ञोऽसि जनार्दन ।	KK05-06-081-029a  
त्रायस्व पुण्डरीकाक्ष सभर्तृज्ञातिबान्धवान् ॥	KK05-06-081-029c  
नन्वहं कृष्ण भीष्मस्य धृतराष्ट्रस्य चोभयोः ।	KK05-06-081-030a  
श्नुषा भवामि धर्मेण साऽहं दासीकृता बलात् ॥	KK05-06-081-030c  
धिक्पार्थस्य धनुष्मत्तां भीमसेनस्य धिग्बलम् ।	KK05-06-081-031a  
यत्र दुर्योधनः कृष्ण मुहूर्तमपि जीवति ॥	KK05-06-081-031c  
यदि तेऽहमनुग्राह्या यदि तेऽस्ति कृपा मयि ।	KK05-06-081-032a  
धार्तराष्ट्रेषु वै कोपः सर्वः कृष्ण विधीयताम् ॥	KK05-06-081-032c  
वैशम्पायन उवाच 	KK05-06-081-033  
इत्युक्त्वा मृदुसंहारं वृजिनाग्रं सुदर्शनम् ।	KK05-06-081-033a  
सुनीलमसितापाङ्गी सर्वगन्धादिवासितम् ॥	KK05-06-081-033c  
सर्वलक्षणसम्पन्नं महाभुजगवर्चसम् ।	KK05-06-081-034a  
केशपक्षं वरारोहा गृह्य वामेन पाणिना ॥	KK05-06-081-034c  
पद्माक्षी पुण्डरीकाक्षमुपेत्य गजगामिनी ।	KK05-06-081-035a  
अश्रुपूर्णेक्षणा कृष्णा कृष्णं वचनमब्रवीत् ॥	KK05-06-081-035c  
अयं ते पुण्डरीकाक्ष दुःशासनकरोद्धृतः ।	KK05-06-081-036a  
स्मर्तव्यः सर्वकार्येषु परेषां सन्धिमिच्छताम् ॥	KK05-06-081-036c  
यदि भीमार्जुनौ कृष्ण कृपणौ सन्धिकामुकौ ।	KK05-06-081-037a  
पिता मे योत्स्यते वृद्धः सह पुत्रैर्महारथैः ॥	KK05-06-081-037c  
पञ्च चैव महावीर्याः पुत्रा मे मधुसूदन ।	KK05-06-081-038a  
अभिमन्युं पुरस्कृत्य योत्स्यन्ते कुरुभिः सह ॥	KK05-06-081-038c  
दुःशासनभुजं श्यामं सञ्छिन्नं पांसुकुण्ठितम् ।	KK05-06-081-039a  
यद्यहं तु न पश्यामि का शान्तिर्हृदयस्य मे ॥	KK05-06-081-039c  
त्रयोदश हि वर्षाणि प्रतीक्षन्त्या गतानि मे ।	KK05-06-081-040a  
विधाय हृदये मन्युं प्रदीप्तमिव पावकम् ॥	KK05-06-081-040c  
विदीर्यते मे हृदयं भीमवाक्शल्यपीडितम् ।	KK05-06-081-041a  
योऽयमद्य महाबाहुर्धर्ममेवानुपश्यति ॥	KK05-06-081-041c  
इत्युक्त्वा बाष्परुद्धेन कण्ठेनायतलोचना ।	KK05-06-081-042a  
रुरोद कृष्णा सोत्कम्पं सस्वरं बाष्पगद्गदम् ॥	KK05-06-081-042c  
स्तनौ पीनायतश्रोणी सहितावभिवर्षती ।	KK05-06-081-043a  
द्रवीभूतमिवात्युष्णं मुञ्चन्ती वारि नेत्रजम् ॥	KK05-06-081-043c  
तामुवाच महाबाहुः केशवः परिसान्त्वयन् ।	KK05-06-081-044a  
अचिराद्द्रक्ष्यसे कृष्णे रुदतीर्भरतस्त्रियः ॥	KK05-06-081-044c  
एवं ता भीरु रोस्त्यन्ति निहतज्ञातिबान्धवाः ।	KK05-06-081-045a  
हतमित्रा हतबला येषां क्रुद्धाऽसि भामिनी ॥	KK05-06-081-045c  
अहं च तत्करिष्यामि भीमार्जुनयमैः सह ।	KK05-06-081-046a  
युधिष्ठिरनियोगेन दैवाच्च विधिनिर्मितात् ॥	KK05-06-081-046c  
धार्तराष्ट्राः कालपक्वा न चेच्छृण्वन्ति मे वचः ।	KK05-06-081-047a  
शेष्यन्ते निहता भूमौ श्वसृगालादनीकृताः ॥	KK05-06-081-047c  
चलेद्धि हिमवाञ्शैलो मेदिनी शतधा भवेत् ।	KK05-06-081-048a  
द्यौः पतेच्च सनक्षत्रा न मे मोघं वचो भवेत् ॥	KK05-06-081-048c  
\'शुष्येत्तोयनिधिः कृष्णे न मे मोघं वचो भवेत् ।	KK05-06-081-049a  
\'सत्यं ते प्रतिजानामि कृष्णे बाष्पो निगृह्यताम् ।	KK05-06-081-049c  
हतामित्राञ्श्रिया युक्तानचिदाद्द्रक्ष्यसे पतीन् ॥ ॥	KK05-06-081-049e  

इति श्रीमन्महाभारते उद्योगपर्वणि भगवद्यानपर्वणि एकाशीतितमोऽध्यायः ॥

5-81-11 प्रतिसमासितुं प्रतिपक्षतया स्थातुम् ॥ 5-81-15 समर्थं युक्तम् ॥ 5-81-17 प्रसृतं प्रदत्तं च तदग्रं च तस्य भोक्ता प्रसृताग्रभुक् ॥ 5-81-33 मृदुसंहारं वेणीरूपेण समाहृतमपि मृदुम् । वृजिनाग्रं कुटिलाग्रं केशवत्सूक्ष्माग्रं वा । वृजिनः कुटिलेऽन्यवदिति विश्वः । सुदर्शनं रमणीयम् ॥ 5-81-45 रोत्स्यन्ति रोदिष्यन्ति ॥
