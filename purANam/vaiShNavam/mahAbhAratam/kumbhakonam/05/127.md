अध्यायः 127

दुर्योधनेन श्रीकृष्णम्प्रति स्वस्मिन्नपराधलेशोऽपि नास्तीति कथनम् ॥ 1 ॥ भीष्मादिरक्षितस्य स्वस्याजय्यत्वकथनपूर्वकं युद्धे निधनसम्भवेऽपि पाण्डवेभ्यः सूच्यग्रपरिमितभूमेरप्यप्रदानवचनम् ॥ 2 ॥
वैशम्पायन उवाच ।	001    
श्रुत्वा दुर्योधनो वाक्यमप्रियं कुरुसंसदि ।	001a  
प्रत्युवाच महाबाहुं वासुदेवं यशस्विनम् ॥	001c  
प्रसमीक्ष्य भवानेतद्वक्तुमर्हति केशव ।	002a  
मामेव हि विशेषेण विभाष्य परिगर्हसे ॥	002c  
भक्तिवादेन पार्थानामकस्मान्मधुसूदन ।	003a  
भवान्गर्हयते नित्यं किं समीक्ष्य बलाबलम् ॥	003c  
भवान्क्षत्ता च राजा वाऽप्याचार्यो वा पितामहः ।	004a  
मामेव परिगर्हन्ते नान्यं कञ्चन पाण्डवम् ॥	004c  
न चाहं लक्षये कञ्चिद्व्यभिचारमिहात्मनः ।	005a  
अथ सर्वे भवन्तो मां विद्विषन्ति सराजकाः ॥	005c  
न चाहं कञ्चिदत्यर्थमपराधमरिन्दम ।	006a  
विचिन्तयन्प्रपश्यामि सुसूक्ष्ममपि केशव ॥	006c  
प्रियाभ्युपगते द्यूते पाण्डवा मधूसूदन ।	007a  
जिताः शकुनिना राज्यं तत्र किं मम दुष्कृतम् ॥	007c  
यत्पुनर्द्रविणं किञ्चित्तत्राजीयन्त पाण्डवाः ।	008a  
तेभ्य एवाभ्यनुज्ञातं तत्तद मधुसूदन ॥	008c  
अपराधो न चास्माकं यत्ते ह्यक्षैः पराजिताः ।	009a  
अजेया जयतां श्रेष्ठ पार्थाः प्रव्राजिता वनम् ॥	009c  
केन वाऽप्यपवादेन विरुद्ध्यन्त्यरिभिः सह ।	010a  
अशक्ताः पाण्डवाः कृष्ण प्रहृष्टाः प्रत्यमित्रवत् ॥	010c  
किमस्माभिः कृतं तेषां कस्मिन्वा पुनरागसि ।	011a  
धार्तराष्ट्राञ्जिघांसन्ति पाण्डवाः सृञ्जयैः सह ॥	011c  
न चापि वयमुग्रेण कर्मणा वचनेन वा ।	012a  
प्रभ्रष्टाः प्रणमामेह भयादपि शतक्रतुम् ॥	012c  
न च तं कृष्ण पश्यामि क्षत्रधर्ममनुष्ठितम् ।	013a  
उत्सहेत युधा जेतुं यो नः शत्रुनिबर्हण ॥	013c  
न हि भीष्मकृपद्रोणाः सकर्णा मधुसूदन ।	014a   
देवैरपि युधा जेतुं शक्याः किमुत पाण्डवैः ॥	014c  
स्वधर्ममनुपश्यन्तो यदि माधव संयुगे ।	015a  
अस्त्रेण निधनं काले प्राप्स्यामः स्वर्ग्यमेव तत् ॥	015c  
मुख्यश्चैवैष नो धर्मः क्षत्रियाणां जनार्दन ।	016a  
यच्छयीमहि सङ्ग्रामे शरतल्पगता वयम् ॥	016c  
ते वयं वीरशयनं प्राप्स्यामो यदि संयुगे ।	017a  
अप्रणम्यैव शत्रूणां न नस्तप्स्यन्ति माधव ॥	017c  
कश्च जातु कुले जातः क्षत्रधर्मेण वर्तयन् ।	018a  
भयाद्वृत्तिं समीक्ष्यैवं प्रणमेदिह कर्हिचित् ॥	018c  
उद्यच्छेदेव न नमेदुद्यमो ह्येव पौरुषम् ।	019a  
अप्यपर्वणि भज्येत न नमेदिह कर्हिचित् ॥	019c  
इति मातङ्गवचनं परिप्सन्ति हितेप्सवः ।	020a  
धर्माय चैव प्रणमेद्ब्राह्मणेभ्यश्च मद्विधः ॥	020c  
अचिन्तयन्कञ्चिदन्यं यावज्जीवं तथा चरेत् ।	021a  
एष धर्मः क्षत्रियाणां मतमेतच्च मे सदा ॥	021c  
राज्यांशश्चाभ्यनुज्ञातो यो मे पित्रा पुराऽभवत् ।	022a  
न स लभ्यः पुनर्जातु मयि जीवति केशव ॥	022c  
यावच्च राजा ध्रियते धृतराष्ट्रो जनार्दन ।	023a  
न्यस्तशस्त्रा वयं ते वाऽप्युपजीवाम माधव ।	023c  
अप्रदेयं पुरा दत्तं राज्यं परवतो मम ॥	023e   
अज्ञानाद्वा भयाद्वाऽपि मयि बाले जनार्दन ।	024a  
न तदद्य पुनर्लभ्यं पाण्डवैर्वृष्णिनन्दन ॥	024c  
ध्रियमाणे महाबाहौ मयि सम्प्रति केशव ।	025a  
यावद्धि तीक्ष्णया सूच्या विद्ध्येदग्रेण केशव ।	025c  
तावदप्यपरित्याज्यं भूमेर्नः पाण्डवान्प्रति ॥ ॥	025e   

इति श्रीमन्महाभारते उद्योगपर्वणि भगवद्यानपर्वणि सप्तविंशत्यधिकशततमोऽध्यायः ॥

5-127-19 अपर्वणि अप्रस्तावे ॥ 5-127-20 मातङ्गः मुनिः ॥
