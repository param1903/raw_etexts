अध्यायः 055

दुर्योधनेन धृतराष्ट्रम् प्रति कृष्णादिभिः कुरुसमुच्छेदप्रतिज्ञापूर्वकपाण्डवसमाश्वासनश्रवणचकिताय स्वस्मै भीष्मादिभिरभयप्रदानकथनम् ॥ 1 ॥ तथा स्वपरपक्षयोः बलाबलनिरूपणपूर्वकं धृतराष्ट्रम् प्रति समाश्वासनम् ॥ 2 ॥
दुर्योधन उवाच 	KK05-05-055-001  
न भेतव्यं महाराज न शोच्या भवता वयम् ।	KK05-05-055-001a  
समर्थाः स्म पराञ्जेतुं बलिनः समरे विभो ॥	KK05-05-055-001c  
वने प्रव्राजितान्पार्थान्यदायान्मधुसूदनः ।	KK05-05-055-002a  
महता बलचक्रेण परराष्ट्रावमर्दिना ॥	KK05-05-055-002c  
केकया धृष्टकेतुश्च धृष्टद्युम्नश्च पार्षतः ।	KK05-05-055-003a  
राजानश्चान्वयुः पार्थान्बहवोऽन्येऽनुयायिनः ॥	KK05-05-055-003c  
इन्द्रप्रस्थस्य चादूरात्समाजग्मुर्महारथाः ।	KK05-05-055-004a  
व्यगर्हयंश्च सङ्गम्य भवन्तं कुरुभिः सह ॥	KK05-05-055-004c  
ते युधिष्ठिरमासीनमजिनैः प्रतिवासितम् ।	KK05-05-055-005a  
कृष्णप्रधानाः संहत्य पर्युपासन्त भारत ॥	KK05-05-055-005c  
प्रत्यादानं च राज्यस्य कार्यमूचुर्नराधिपाः ।	KK05-05-055-006a  
भवतः सानुबन्धस्य समुच्छेदं चिकीर्षवः ॥	KK05-05-055-006c  
श्रुत्वा चैवं मयोक्तास्तु भीष्मद्रोणकृपास्तदा ।	KK05-05-055-007a  
ज्ञातिक्षयभयाद्राजन्भीतेन भरतर्षभ ॥	KK05-05-055-007c  
ततः स्थास्यन्ति समये पाण्डवा इति मे मतिः ।	KK05-05-055-008a  
समुच्छेदं हि नः कृत्स्नं वासुदेवश्चिकीर्षति ॥	KK05-05-055-008C  
ऋते च विदुरात्सर्वे यूयं वध्या मता मम ।	KK05-05-055-009a  
धृतराष्ट्रस्तु धर्मज्ञो न वध्यः कुरुसत्तमः ॥	KK05-05-055-009c  
समुच्छेदं च कृत्स्नं नः कृत्वा तात जनार्दनः ।	KK05-05-055-010a  
एकराज्यं कुरूणां स्म चिकीर्षति युधिष्ठिरे ॥	KK05-05-055-010c  
तत्र किं प्राप्तकालं नः प्रणिपातः पलायनम् ।	KK05-05-055-011a  
प्राणान्वा सम्परित्यज्य प्रतियुध्यामाहे परान् ॥	KK05-05-055-011c  
प्रतियुद्धे तु नियतः स्यादस्माकं पराजयः ।	KK05-05-055-012a  
युधिष्ठिरस्य सर्वे हि पार्थिवा वशवर्तिनः ॥	KK05-05-055-012c  
विरक्तराष्ट्राश्च वयं मित्राणि कुपितानि नः ।	KK05-05-055-013a  
धिक्कृताः पार्थिवैः सर्वैः स्वजनेन च सर्वशः ॥	KK05-05-055-013c  
प्रणिपाते न दोषोस्ति सन्धिर्नः शाश्वतीः समाः ।	KK05-05-055-014a  
पितरं त्वेव शोचामि प्रज्ञानेत्रं जनाधिपम् ॥	KK05-05-055-014c  
मत्कृते दुःखमापन्नं क्लेशं प्राप्तमनन्तकम् ।	KK05-05-055-015a  
कृतं हि तव पुत्रैश्च परेषामवरोधनम् ।	KK05-05-055-015c  
मत्प्रियार्थं पुरैवैतद्विदितं ते नरोत्तम ॥	KK05-05-055-015e  
ते राज्ञो धृतराष्ट्रस्य सामात्यस्य महारथाः ।	KK05-05-055-016a  
वैरं प्रतिकरिष्यन्ति कुलोच्छेदेन पाण्डवाः ॥	KK05-05-055-016c  
ततो द्रोणोऽब्रवीद्भीष्मः कृपो द्रौणिश्च भारत ।	KK05-05-055-017a  
मत्वा मां महतीं चिन्तामास्थितं व्यथितेन्द्रियं ॥	KK05-05-055-017c  
अभिद्रुग्धाः परे चेन्नो न भेतव्यं परन्तप ।	KK05-05-055-018a  
असमर्थाः परे जेतुमस्मान्युधि समास्थितान् ॥	KK05-05-055-018c  
एकैकशः समर्थाः स्मो विजेतुं सर्वपार्थिवान् ।	KK05-05-055-019a  
आगच्छन्तु विनेष्यामो दर्पमेषां शितैः शरैः ॥	KK05-05-055-019c  
पुरैकेन हि भीष्मेण विजिताः सर्वपार्थिवाः ।	KK05-05-055-020a  
मृते पितर्यतिक्रुद्धो रथेनैकेन भारत ॥	KK05-05-055-020c  
जघान सुबहूंस्तेषां संरब्धः कुरुसत्तमः ।	KK05-05-055-021a  
ततस्ते शरणं जग्मुर्देवव्रतमिमं भयात् ॥	KK05-05-055-021c  
स भीष्मः सुसमर्थोऽयमस्माभिः सहितो रणे ।	KK05-05-055-022a  
परान्विजेतुं तस्मात्ते व्येतु भीर्भरतर्षभ ॥	KK05-05-055-022c  
इत्येषां निश्चयो ह्यासीत्तत्कालेऽमिततेजसाम् ।	KK05-05-055-023a  
पुरा परेषां पृथिवी कृत्स्नासीद्वशवर्तिनी ॥	KK05-05-055-023c  
अस्मान्पुनरमी नाद्य समर्था जेतुमाहवे ।	KK05-05-055-024a  
छिन्नपक्षाः परे ह्यद्य वीर्यहीनाश्च पाण्डवाः ॥	KK05-05-055-024c  
अस्मत्संस्था च पृथिवी वर्तते भरतर्षभ ।	KK05-05-055-025a  
एकार्थाः सुखदुःखेषु समानीताश्च पार्थिवाः ॥	KK05-05-055-025c  
अप्यग्निं प्रविशेयुस्ते समुद्रं वा परन्तप ।	KK05-05-055-026a  
मदर्थं पार्थिवाः सर्वे तद्विद्धि कुरुसत्तम ॥	KK05-05-055-026c  
उन्मत्तमिव चापि त्वां प्रहसन्तीह दुःखितम् ।	KK05-05-055-027a  
विलपन्तं बहुविधं भीतं परविकत्थने ॥	KK05-05-055-027c  
एषां ह्येकैकशो राज्ञां समर्थं पाण्डवान्प्रति ।	KK05-05-055-028a  
आत्मानं मन्यते सर्वो व्येतु ते भयमागतम् ॥	KK05-05-055-028c  
जेतुं समग्रां सेनां मे वासवोऽपि न शक्नुयात् ।	KK05-05-055-029a  
हन्तुमक्षय्यरूपेयं ब्रह्मणोऽपि स्वयम्भुवः ॥	KK05-05-055-029c  
युधिष्ठिरः पुरं हित्वा पञ्चग्रामान्स याचते ।	KK05-05-055-030a  
भीतो हि मामकात्सैन्यात्प्रभावाच्चैव मे विभो ॥	KK05-05-055-030c  
समर्थं मन्यसे यच्च कुन्तीपुत्रं वृकोदरम् ।	KK05-05-055-031a  
तन्मिथ्या न हि मे कृत्स्नं प्रभावं वेत्सि भारत ॥	KK05-05-055-031c  
मत्समो हि गदायुद्धे पृथिव्यां नास्ति कश्चन ।	KK05-05-055-032a  
नासीत्कश्चिदतिक्रान्तो भविता न च कश्चन ॥	KK05-05-055-032c  
युक्तो दुःखोषितश्चाहं विद्यापारगतस्तथा ।	KK05-05-055-033a  
तस्मान्न भीमान्नान्येभ्यो भयं मे विद्यते क्वचित् ॥	KK05-05-055-033c  
दुर्योधनसमो नास्ति गदायामिति निश्चयः ।	KK05-05-055-034a  
सङ्कर्षणस्य भवने यत्तदैनमुपावसम् ।	KK05-05-055-034c  
युद्धे सङ्कर्षणसमो बलेनाभ्यधिको भुवि ।	KK05-05-055-035a  
गदाप्रहारं भीमो मे न जातु विषहेद्युधि ॥	KK05-05-055-035c  
एकं प्रहारं यं दद्यां भीमाय रुषितो नृप ।	KK05-05-055-036a  
स एवैनं नयोद्घोरः क्षिप्रं वैवस्वतक्षयम् ॥	KK05-05-055-036c  
इच्छेयं च गदाहस्तं राजन्द्रष्टुं वृकोदरम् ।	KK05-05-055-037a  
सुचिरं प्रार्थितो ह्येष मम नित्यं मनोरथः ॥	KK05-05-055-037c  
गदया निहतो ह्याजौ मया पार्थो वृकोदरः ।	KK05-05-055-038a  
विशीर्णगात्रः पृथिवीं परासुः प्रपतिष्यति ॥	KK05-05-055-038c  
गदाप्रहाराभिहतो हिमवानपि पर्वतः ।	KK05-05-055-039a  
सकृन्मया विदीर्येत गिरिः शतसहस्रधा ॥	KK05-05-055-039c  
स चाप्येतद्विजानाति वासुदेवार्जुनौ तथा ।	KK05-05-055-040a  
दुर्योधनसमो नास्ति गदायामिति निश्चयः ॥	KK05-05-055-040c  
तत्ते वृकोदरमयं भयं व्येतु महाहवे ।	KK05-05-055-041a  
व्यपनेष्याम्यहं ह्येनं मा राजन्विमना भव ॥	KK05-05-055-041c  
तस्मिन्मया हते क्षिप्रमर्जुनं बहवो रथाः ।	KK05-05-055-042a  
तुल्यरूपा विशिष्टाश्च क्षेप्स्यन्ति भरतर्षभ ॥	KK05-05-055-042c  
भीष्मो द्रोणः कृपो द्रौणिः कर्णो भूरिश्रवास्तथा ।	KK05-05-055-043a  
प्राग्ज्योतिषाधिपः शल्यः सिन्धुराजो जयद्रथः ॥	KK05-05-055-043c  
एकैक एषां शक्तस्तु हन्तुं भारत पाण्डवान् ।	KK05-05-055-044a  
समेतास्तु क्षणेनैतान्नेष्यन्ति यमसादनम् ॥	KK05-05-055-044c  
समग्रा पार्थिवी सेना पार्थमेकं धनञ्जयम् ।	KK05-05-055-045a  
कस्मादशक्ता निर्जेतुमिति हेतुर्न विद्यते ॥	KK05-05-055-045c  
शरव्रातैस्तु भीष्मेण शतशो निचितोऽवशः ।	KK05-05-055-046a  
द्रोणद्रौणिकृपैश्चैव गन्ता पार्थो यमक्षयम् ॥	KK05-05-055-046c  
पितामहोऽपि गाङ्गेयः शान्तनोरधि भारत ।	KK05-05-055-047a  
ब्रह्मर्षिसदृशो जज्ञे देवैरपि सुदुःसहः ॥	KK05-05-055-047c  
न हन्ता विद्यते चापि राजन्भीष्मस्य कश्चन ।	KK05-05-055-048a  
पित्रा ह्युक्तः प्रसन्नेन नाकामस्त्वं मरिष्यसि ॥	KK05-05-055-048c  
ब्रह्मर्षेश्च भरद्वाजाद्द्रोणो द्रोण्यामजायत ।	KK05-05-055-049a  
द्रोणाज्जज्ञे महाराज द्रौणिश्च परमास्त्रवित् ॥	KK05-05-055-049c  
कृपश्चाचार्यमुख्योयं महर्षेर्गौतमादपि ।	KK05-05-055-050a  
शरस्तम्बोद्भवः श्रीमानवध्य इति मे मतिः ॥	KK05-05-055-050c  
अयोनिजास्त्रयो ह्येते पिता माता च मातुलः ।	KK05-05-055-051a  
अश्वत्थाम्नो महाराज स च शूरः स्थितो मम ॥	KK05-05-055-051c  
सर्व एते महाराज देवकल्पा महारथाः ।	KK05-05-055-052a  
शक्रस्यापि व्यथां कुर्युः संयुगे भरतर्षभ ॥	KK05-05-055-052c  
नैतेषामर्जुनः शक्त एकैकं प्रतिवीक्षितुम् ।	KK05-05-055-053a  
सहितास्तु नरव्याघ्रा हनिष्यन्ति धनञ्जयम् ॥	KK05-05-055-053c  
भीष्माद्रोणकृपाणां च तुल्यः कर्णो मतो मम ।	KK05-05-055-054a  
अनुज्ञातश्च रामेण मत्समोऽसीति भारत ॥	KK05-05-055-054c  
कुण्डले रुचिरे चास्तां कर्णस्य सहजे शुभे ।	KK05-05-055-055a  
ते शच्यर्थं महेन्द्रेण याचितः स परन्तपः ॥	KK05-05-055-055c  
अमोघया महाराज शक्त्या परमभीमया ।	KK05-05-055-056a  
तस्य शक्त्योपगूढस्य कस्माज्जीवेद्धनञ्जयः ॥	KK05-05-055-056c  
विजयो मे ध्रुवं राजन्फलं पाणाविवाहितम् ।	KK05-05-055-057a  
अभिव्यक्तः परेषां च कृत्स्नो भुवि पराजयः ।	KK05-05-055-057c  
अह्ना ह्येकेन भीष्मोयं प्रयुतं हन्ति भारत ।	KK05-05-055-058a  
तत्समाश्च महेष्वासा द्रोणद्रौणिकृपा अपि ॥	KK05-05-055-058c  
संशप्तकानां वृन्दानि क्षत्रियाणां परन्तप ।	KK05-05-055-059a  
अर्जुनं वयमस्मान्वा निहन्यात्कपिकेतनः ॥	KK05-05-055-059c  
तांश्चालमिति मन्यन्ते सव्यसाचिवधे धृताः ।	KK05-05-055-060a  
पार्थिवाः स भवांस्तेभ्यो ह्यकस्माद्व्यथते कथम् ॥	KK05-05-055-060c  
भीमसेने च निहते कोऽन्यो युध्येत भारत ।	KK05-05-055-061a  
परेषां तन्ममाचक्ष्व यदि वेत्थ परन्तप ॥	KK05-05-055-061c  
पञ्च ते भ्रातरः सर्वे धृष्टद्युम्नोऽथ सात्यकिः ।	KK05-05-055-062a  
परेषां सप्त ये राजन्योधाः सारं बलं मतम् ॥	KK05-05-055-062c  
अस्माकं तु विशिष्टा ये भीष्मद्रोणकृपादयः ।	KK05-05-055-063a  
द्रौणिर्विकर्तनः कर्णः सोमदत्तोथ बाह्लिकः ॥	KK05-05-055-063c  
प्राग्ज्योतिषाधिपः शल्य आवन्त्यौ च जयद्रथः ।	KK05-05-055-064a  
दुःशासनो दुर्मखश्च दुःसहश्च विशाम्पते ॥	KK05-05-055-064c  
श्रुतायुश्चित्रसेनश्च पुरुमित्रो विविंशतिः ।	KK05-05-055-065a  
शलो भूरिश्रवाश्चैव विकर्णश्च तवात्मजः ॥	KK05-05-055-065c  
अक्षौहिण्यो हि मे राजन्दशैका च समाहृताः ।	KK05-05-055-066a  
न्यूना परेषां सप्तैव कस्मान्मे स्यात्पराजयः ॥	KK05-05-055-066c  
बलं त्रिगुणतो हीनं योध्यं प्राह बृहस्पतिः ।	KK05-05-055-067a  
परेभ्यस्त्रिगुणा चेयं मम राजन्ननीकिनी ॥	KK05-05-055-067c  
गुणहीनं परेषां च बहु पश्यामि भारत ।	KK05-05-055-068a  
गुणोदयं बहुगुणमात्मनश्च विशाम्पते ॥	KK05-05-055-068c  
एतत्सर्वं समाज्ञाय बलाग्र्यं मम भारत ।	KK05-05-055-069a  
न्यूनतां पाण्डवानां च न मोहं गन्तुमर्हसि ॥	KK05-05-055-069c  
इत्युक्त्वा सञ्जयं भूयः पर्यपृच्छत भारत ।	KK05-05-055-070a  
विवित्सुः प्राप्तकालानि ज्ञात्वा परपुरञ्जयः ॥ ॥	KK05-05-055-070c  

इति श्रीमन्महाभारते उद्योगपर्वणि यानसन्धिपर्वणि पञ्चपञ्चाशत्तशोऽध्यायः ॥

5-55-18 नः अस्माभिः परे चेत् यद्यपि अभिद्रुग्धाः द्रोहविषयं नीताः तथापि न भेतव्यम् ॥ 5-55-33 युक्तोऽभियोगवान् । दुःखोषितः गुरुकुले ॥ 5-55-34 उपावसं शिश्यत्वेन पर्यचरम् । 5-55-59 हन्यामेति वदन्तीति शेषः ॥ 5-55-60 तान् संशप्तकान् अलम् अर्जुनवधे पर्याप्ता इति मन्यन्ते ॥ 5-55-67 त्रिगुणतस्त्र्यंशेन हीनम् । त्रिगुणा त्र्यंशेनाधिका ॥ 5-55-70 विवित्सुः विज्ञातुमिच्छुः । प्राप्तकालानि कर्माणि ॥ 
