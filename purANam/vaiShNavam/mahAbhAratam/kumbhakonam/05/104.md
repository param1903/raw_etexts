अध्यायः 104

नारदेन आर्यकम्प्रति पौत्रार्थं मातलिकन्यापरिग्रहचोदनम् ॥ 1 ॥ आर्यकेण नारदम्प्रति सुमुखजनकं भक्षितवता वैनतेयेन मासान्तरे सुमुखभक्षणप्रतिज्ञानिवेदनम् ॥ 2 ॥ मातलिना तार्क्ष्यात्सुमुखरिरक्षया सुमुखनारदाभ्यां सह शक्रसमीपगमनम् ॥ 3 ॥ नारदेन मातालिकार्यं विज्ञापितेन विष्णुना सुमुखाय अमृतवितरणाज्ञापनेपि इन्द्रेण अमृताप्रदानेनैव दीर्घायुर्दानम् ॥ 4 ॥ मातलिना सुमुखाय स्वकन्यां प्रदाय विवाहनिर्वर्तनम् ॥ 5 ॥
कण्व उवाच ।	001  
मातलेर्वचनं श्रुत्वा नारदो मुनिसत्तमः ।	001a  
अब्रवीद्देवराजं तमार्यकं कुरुनन्दन ॥	001c  
सूतोऽयं मातलिर्नाम शक्रस्य दयितः सुहृत् ।	002a  
शुचिः शीलगुणोपेतस्तेजस्वी वीर्यवान्बली ॥	002c  
शक्रस्यायं सखा चैव मन्त्री सारथिरेव च ।	003a  
अल्पान्तरप्रभावश्च वासवेन रणे रणे ॥	003c  
अयं हरिसहस्रेण युक्तं जैत्रं रथोत्तमम् ।	004a  
देवासुरेषु युद्धेषु मनसैव नियच्छति ॥	004c  
अनेन विजितानश्वैर्दोर्भ्यां जयति वासवः ।	005a  
अनेन बलभित्पूर्वं प्रहृते प्रहरत्युत ॥	005c  
अस्य कन्या वरारोहा रूपेणासदृशी भुवि ।	006a  
सत्यशीलगुणोपेता गुणकेशीति विश्रुता ॥	006c  
तस्यास्य यत्नाच्चरतस्त्रैलोक्यममरद्युते ।	007a  
सुमुखो भवतः पौत्रो रोचते दुहितुः पतिः ॥	007c  
यदि ते रोचते सम्यग्भुजगोत्तम मा चिरम् ।	008a  
क्रियतामार्यक क्षिप्रं बुद्धिः कन्यापरिग्रहे ॥	008c  
यथा विष्णुकुले लक्ष्मीर्यथा स्वाहा विभावसोः ।	009a  
कुले तव तथैवास्तु गुणकेशी सुमध्यमा ॥	009c  
पौत्रस्यार्थे भवांस्तस्माद्गुणकेशीं प्रतीच्छतु ।	010a  
सदृशीं प्रतिरूपस्य वासवस्य शचीमिव ॥	010c  
पितृहीनमपि ह्येनं गुणतो वरयामहे ।	011a  
बहुमानाच्च भवतस्तथैवैरावतस्य च ॥	011c  
सुमुखस्य गुणैश्चैव शीलशौचदमादिभिः ।	012a  
अभिगम्य स्वयं कन्यामयं दातुं समुद्यतः ।	012c  
मातलिस्तस्य सम्मानं कर्तुमर्हो भवानपि ॥	012e  
कण्व उवाच ।	013    
स तु दीनः प्रहृष्टश्च प्राह नारदमार्यकः ।	013a  
व्रियमाणे तथा पौत्रे पुत्रे च निधनं गते ॥	013c  
आर्यक उवाच ।	014    
मन्ये नैतद्बहुमतं महर्षे वचनं तव ।	014a  
सखा शक्रस्य संयुक्तः कस्यायं नेप्सितो भवेत् ।	014c  
कारणस्य तु दौर्बल्याच्चिन्तयामि महामुने ॥	014e  
अस्य देहकरस्तात मम पुत्रो महाद्युते ।	015a  
भक्षितो वैनतेयेन दुःखार्तास्तेन वै वयम् ॥	015c  
पुनरेव च तेनोक्तं वैनतेयेन गच्छता ।	016a  
मासेनान्येन सुमुखं भक्षयिष्य इति प्रभो ॥	016a  
ध्रुवं तथा तद्भविता जानीमस्तस्य निश्चयम् ।	017a  
तेन हर्षः प्रनष्टो मे सुपर्णवचनेन वै ॥	017c  
कण्व उवाच ।	018    
मातलिस्त्वब्रवीदेनं बुद्धिरत्र कृता मया ।	018a  
जामातृभावेन वृतः सुमुखस्तव पुत्रजः ॥	018c  
सोऽयं मया च सहितो नारदेन च पन्नगः ।	019a  
त्रिलोकेशं सुरपतिं गत्वा पश्यतु वासवम् ॥	019c  
शेषेणैवास्य कार्येण प्रज्ञास्याम्यहमायुषः ।	020a  
सुपर्णस्य विघाते च प्रयतिष्यामि सत्तम ॥	020c  
सुमुखश्च मया सार्धं देवेशमभिगच्छतु ।	021a  
कार्यसंसाधनार्थाय स्वस्ति तेऽस्तु भुजङ्गम ॥	021c  
\'कण्व उवाच ।	022    
आर्यकेणाभ्यनुज्ञाता गम्यतामिति भारत ।	022a  
\'ततस्ते सुमुखं गृह्य सर्व एव महौजसः । 	022c  
ददृशुः शक्रमासीनं देवराजं महाद्युतिम् ॥	022e  
सङ्गत्या तत्र भगवान्विष्णुरासीच्चतुर्भुजः ।	023a  
ततस्तत्सर्वमाचख्यौ नारदो मातलिं प्रति ॥	023c  
वैशम्पायन उवाच ।	024    
ततः पुरन्दरं विष्णुरुवाच भुवनेश्वरम् ।	024a  
अमृतं दीयतामस्मै क्रियताममरैः समः ॥	024c  
मातलिर्नारदश्चैव सुमुखश्चैव वासव ।	025a  
लभन्तां भवतः कामात्काममेतं यथेप्सितम् ॥	025c  
पुरन्दरोऽथ सञ्चिन्त्य वैनतेयपराक्रमम् ।	026a  
विष्णुमेवाब्रवीदेनं भवानेव ददात्विति ॥	026c  
विष्णुरुवाच ।	027    
ईशस्त्वं सर्वलोकानां चराणामचराश्च ये ।	027a  
त्वया दत्तमदत्तं कः कर्तुमुत्सहते विभो ॥	027c  
प्रादाच्छक्रस्ततस्तस्मै पन्नगायायुरुत्तमम् ।	028a  
न त्वेनममृतप्राशं चकार बलवृत्रहा ॥	028c  
लब्ध्वा वरं तु सुमुखः सुमुखः सम्बभूव ह ।	029a  
कृतदारो यथाकामं जगाम च गृहान्प्रति ॥	029c  
नारदस्त्वार्यकश्चैव कृतकार्यौ मुदा युतौ ।	030a  
अभिजग्मतुरभ्यर्च्य देवराजं महाद्युतिम् ॥ ॥	030c  

इति श्रीमन्महाभारते उद्योगपर्वणि भगवद्यानपर्वणि चतुरधिकशततमोऽध्यायः ॥

5-104-20 अस्यायुषः शेषेण कार्येण प्रज्ञास्यामि विज्ञापयिष्यामि ॥
