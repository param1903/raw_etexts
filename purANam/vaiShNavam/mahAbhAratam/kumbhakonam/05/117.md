अध्यायः 117

गालवेन दिवोदासम्प्रति स्वागमनकारणकथनम् ॥ 1 ॥ तेन स्वस्याप्यश्वशतद्वयवत्त्वेन एकपुत्रोत्पादनकथनम् ॥ 2 ॥ तथा शुल्कदानेन तस्यां प्रतर्दनाख्यसुतमुत्पाद्य कालान्तरागताय गालवाय माधवीप्रत्यर्पणम् ॥ 3 ॥
गालव उवाच ।	001    
महावीर्यो महीपालः काशीनामीश्वरः प्रभुः ।	001a  
दिवोदास इति ख्यातो भैमसेनिर्नराधिपः ॥	001c  
तत्र गच्छावहे भद्रे शनैरागच्छ मा शुचः ।	002a  
धार्मिकः संयमे युक्तः सत्ये चैव जनेश्वरः ॥	002c  
नारद उवाच ।	003    
तमुपागम्य स मुनिर्न्यायतस्तेन सत्कृतः ।	003a  
गालवः प्रसवस्यार्थे तं नृपं प्रत्यचोदयत् ॥	003c  
दिवोदाम उवाच ।	004   
श्रुतमेतन्मया पूर्वं किमुक्त्वा विस्तरं द्विज ।	004a  
काङ्क्षितो हि मयैषोऽर्थः श्रुत्वैव द्विजसत्तम ॥	004c  
एतच्च मे बहुमतं यदुत्सृज्य नराधिपान् ।	005a  
मामेवमुपयातोऽसि भावि चैतदसंशयम् ॥	005c  
स एव विभवोऽसमाकमश्वानामपि गालव ।	006a  
अहमप्येकमेवास्यां जनयिष्यामि पार्थिवम् ॥	006c  
नारद उवाच ।	007  
तथेत्युक्त्वा द्विजश्रेष्ठः प्रादात्कन्यां महीपतेः ।	007a  
विधिपूर्वां च तां राजा कन्यां प्रतिगृहीतवान् ॥	007c  
रेमे स तस्यां राजर्षिः प्रभावत्यां यथा रविः ।	008a  
स्वाहायां च यथा वह्निर्यथा शाच्यां च वासवः ॥	008c  
यथा चन्द्रश्च रोहिण्यां यथा धूमोर्णया यमः ।	009a  
वरुणश्च यथा गौर्यां यथा चर्ध्यां धनेश्वरः ॥	009c  
यथा नारायणो लक्ष्म्यां जाह्नव्यां च यथोदधिः ।	010a  
यथा रुद्रश्च रुद्राण्यां यथा वेद्यां पितामहः ॥	010c  
अदृश्यन्त्यां च वासिष्ठो वसिष्ठश्चाक्षमालया ।	011a  
च्यवनश्च सुकन्यायां पुलस्त्यः सन्ध्यया यथा ॥	011c  
अगस्त्यश्चापि वैदर्भ्यां सावित्र्यां सत्यवान्यथा ।	012a  
यथा भृगुः पुलोमायामदित्यां कश्यपो यथा ॥	012c  
रेणुकायां यथार्चीको हैमवत्यां च कौशिकः ।	013a  
बृहस्पतिश्च तारायां शुक्रश्च शतपर्वणा ॥	013c  
यथा भूम्यां भूमिपतिरुर्वश्यां च पुरूरवाः ।	014a  
ऋचीकः सत्यवत्यां च सरस्वस्यां यथा मनुः ॥	014c  
शकुन्तलायां दुष्यन्तो धृत्यां धर्मश्च शाश्वतः ।	015a  
दमयन्त्यां नलश्चैव सत्यवत्यां च नारदः ॥	015c  
जरत्कारुर्जरत्कार्वां पुलस्त्यश्च प्रतीच्यया ।	016a  
मेनकायां यथोर्णायुस्तुम्बुरुश्चैव रम्भया ॥	016c  
वासुकिः शतशीर्षायां कुमार्यां च धनञ्जयः ।	017a  
वैदेह्यां च यथा रामो रुक्मिण्यां च जनार्दनः ॥	017c  
तथा तु रममाणस्य दिवोदासस्य भूपतेः ।	018a  
माधवी जनयामास पुत्रमेकं प्रतर्दनम् ॥	018c  
अथाजगाम भगवान्दिवोदासं स गालवः ।	019a  
समये समनुप्राप्ते वचनं चेदमब्रवीत् ॥	019c  
निर्यातयतु मे कन्यां भवांस्तिष्ठन्तु वाजिनः ।	020a  
यावदन्यत्र गच्छामि शुल्कार्थं पृथिवीपते ॥	020c  
नारद उवाच ।	021    
दिवोदासोऽथ धर्मात्मा समये गालवस्य ताम् ।	021a  
कान्यां निर्यातयामास स्थितः सत्ये महीपतिः ॥ ॥	021c  

इति श्रीमन्महाभारते उद्योगपर्वणि भगवद्यानपर्वणि सप्तदशाधिकशततमोऽध्यायः ॥
