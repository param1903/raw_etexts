अध्यायः 156

दुर्योधनेन भीष्मम्प्रति सैनापत्यस्वीकारप्रार्थना ॥ 1 ॥ भीष्मेण समयप्रतिज्ञाकरणपूर्वकं सैनापत्याङ्गीकारः ॥ 2 ॥ दुर्योधनेन भीष्मस्य सैनापत्येऽभिषेचनपूर्वकं सेनाभिः सह कुरुक्षेत्रगमनम् ॥ 3 ॥
वैशम्पायन उवाच ।	001    
ततः शान्तनवं भीष्मं प्राञ्जलिर्धृतराष्ट्रजः ।	001a  
सह सर्वैर्महीपालैरिदं वचनमब्रवीत् ॥	001c  
ऋते सेनाप्रणेतारं पृतना सुमहत्यपि ।	002a  
दीर्यते युद्धमासाद्य पिपीलिकपुटं यथा ॥	002c  
नहि जातु द्वयोर्बुद्धिः समा भवति कर्हिचित् ।	003a  
शौर्यं च बलनेतॄणां स्पर्धते च परस्परम् ॥	003c  
श्रूयते च महाप्राज्ञ हैहयानमितौजसः ।	004a  
अभ्ययुर्ब्राह्मणाः सर्वे समुच्छ्रितकुशध्वजाः ॥	004c  
तानभ्ययुस्तदा वैश्याः शूद्राश्चैव पितामह ।	005a  
एकतस्तु त्रयो वर्णा एकतः क्षत्रियर्षभाः ॥	005c  
ते स्म युद्धे प्रभज्यन्ते त्रयो वर्णाः पुनः पुनः ।	006a  
क्षत्रियाश्च जयन्त्येव बहुलं चैकतो बलम् ॥	006c  
ततस्ते क्षत्रियानेव पप्रच्छुर्द्विचसत्तमाः ।	007a  
तेभ्यः शशंसुर्धर्मज्ञा याथातथ्यं पितामह ॥	007c  
वयमेकस्य श्रृणुमो महाबुद्धिमतो रणे ।	008a  
भवन्तस्तु पृथक्सर्वे स्वबुद्धिवशवर्तिनः ॥	008c  
ततस्ते ब्राह्मणाश्चक्रुरेकं सेनापतिं द्विजम् ।	009a  
नये सुकुशलं शूरमजयन्क्षत्रियांस्ततः ॥	009c  
एवं ये कुशलं शूरं हितेप्सितमकल्पषम् ।	010a  
सेनापतिं प्रकुर्वन्ति ते जयन्ति रणे रिपून् ॥	010c  
भवानुशनसा तुल्यो हितैषी च सदा मम ।	011a  
असंहार्यः स्थितो धर्मे स नः सेनापतिर्भव ॥	011c  
रश्मीवतामिवादित्यो वीरुधामिव चन्द्रमाः ।	012a  
कुबेर इव यक्षाणां देवानामिव वासवः ॥	012c  
पर्वतानां यथा मेरुः सुपर्णः पक्षिणां यथा ।	013a  
कुमार इव देवानां वसूनामिव हव्यवाट् ॥	013c  
भवता हि वयं गुप्ताः शत्रेणेव दिवौकसः ।	014c  
अनाधृष्या भविष्यामस्त्रिदशानामपि ध्रुवम् ॥	014c  
प्रयातु नो भवानग्रे देवानामिव पावकिः ।	015a  
वयं त्वामनुयास्यामः सौरभेया इवर्षभम् ॥	015c  
भीष्म उवाच ।	016    
एवमेतन्महाबाहो यथा वदसि भारत ।	016a  
यथैव हि भवन्तो मे तथैव मम पाण्डवाः ॥	016c  
अपि चैव मया श्रेयो वाच्यं तेषां नराधिप ।	017a  
संयोद्धव्यं तवार्थाय यथा मे समयः कृतः ॥	017c  
न तु पश्यामि योद्धारमात्मनः सदृशं भुवि ।	018a  
ऋते तस्मान्नरव्याघ्रात्कुन्तीपुत्राद्धनञ्जयात् ॥	018c  
स हि वेद महाबुद्धिर्दिव्यान्यस्त्राण्यनेकशः ।	019a  
न तु मां विवृतो युद्धे जातु युध्येत पाण्डवः ॥	019c  
अहं स च क्षणेनैव निर्मनुष्यमिदं जगत् ।	020a  
कुर्यावास्त्रबलेनैव ससुरासुरराक्षसम् ॥	020c  
न त्वेवोत्सादनीया मे पाण्डोः पुत्रा जनाधिप ।	021a  
तस्माद्योधान्हनिष्यामि प्रयोगेणायुतं सदा ॥	021c  
एवमेषां फरिष्यामि निधनं कुरुनन्दन ।	022a  
न चेत्ते मां हनिष्यन्ति पूर्वमेव समागमे ॥	022c  
सेनापतिस्त्वहं राजन्समयेनापरेण ते ।	023a  
भविष्यामि यथाकामं तन्मे श्रोतुमिहार्हसि ॥	023c  
कर्णो वा युध्यतां पूर्वमहं वा पृथिवीपते ।	024a  
स्पर्धते हि सदात्यर्थं सूतपुत्रो मया रणे ॥	024c  
कर्ण उवाच ।	025    
नाहं जीवति गाङ्गेये राजन्योत्स्ये कथञ्चन ।	025a  
हते भीष्मे तु योत्स्यामि सह गाण्डीवधन्वना ॥	025c  
वैशम्पायन उवाच ।	026    
ततः सेनापतिं चक्रे विधिवद्भूरिदक्षिणम् ।	026a  
धृतराष्ट्रात्मजो भीष्मं सोऽभिषिक्तो व्यरोचत ॥	026a  
ततो भेरीश्च शङ्खांश्च शतशोऽथ सहस्रशः ।	027a  
वादयामासुव्यग्रा वादका राजशासनात् ॥	027c  
सिंहनादाश्च विविधा वाहनानां च निःस्वनाः ॥	028ac  
निर्घार्ताः पृथिवीकम्पा गजबृंहितनिःस्वनाः ।	029a  
आसंश्च सर्वयोधानां पातयन्तो मनांस्युत ॥	029c  
वाचश्चाप्यशरीरिण्यो दिवश्चोल्काः प्रपेदिरे ।	030a  
प्रादुरासीदनभ्रे च वर्षं रुधिरकर्दमम्	030c  
शिवाश्च भयवेदिन्यो नेदुर्दीप्ततरा भृशम् ॥	030e  
सैनापत्ये यदा राजा गाङ्गेयमभिषिक्तवान् ।	031a  
तदैतान्युग्ररूपाणि बभूवुः शतशो नृप ॥	031c  
ततः सेनापतिं कृत्वा भीष्मं परबलार्दनम् ।	032a  
वाचयित्वा द्विजश्रेष्ठान्गोभिर्निष्कैश्च भूरिशः ॥	032c  
वर्धमानो जयाशीर्भिर्निर्ययौ सैनिकैर्वृतः ।	033a  
आपगेयं पुरस्कृत्य भ्रातृभिः सहितस्तदा ॥	033c  
स्कन्धावारेण महता कुरुक्षेत्रं जगाम ह ॥	034ac  
परिक्रम्य कुरुक्षेत्रं कर्णेन सह कौरवः ।	035a  
शिबिरं मापयामास समे देशे जनाधिप ॥	035c  
मधुरानूषरे देशे प्रभूतयवसेन्धने ।	036a  
यथैव हास्तिनपुरं तद्वच्छिबिरमाबभौ ॥ ॥	036c  

इति श्रीमन्महाभारते उद्योगपर्वणि सैन्यनिर्याणपर्वणि षट्पञ्चाशदधिकशततमोऽध्यायः ॥

5-156-15 पावकिः कार्तिकेयः ॥ 5-156-19 विवृतो विस्पष्टो भूत्वेत्यर्थः ॥ 5-156-20 निर्मनुष्यं निर्जनम् ॥ 5-156-21 सदा प्रत्यहम् ॥ 5-156-29 पातयन्तः मूर्च्छितानि कुर्वन्तः ॥
