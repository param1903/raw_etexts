अध्यायः 062

कर्णेन धृतराष्ट्रमनादृत्य पाण्डवहननप्रतिज्ञानम् ॥ 1 ॥ तथा भीष्माधिक्षिप्तेन तेन युद्धे भीष्मशमनावधि शस्त्रन्यासम् प्रतिज्ञाय स्वभवनगमनम् ॥ 2 ॥ भीष्मेण प्रत्यहम् अयुतयोधवधप्रतिज्ञा ॥ 3 ॥
वैशम्पायन उवाच 	KK05-05-062-001  
तथा तु पृच्छन्तमतीव पार्थं वैचित्रवीर्यं तमचिन्तयित्वा ।	KK05-05-062-001a  
उवाच कर्णो धृतराष्ट्रपुत्रं प्रहर्षयन्संसदि कौरवाणाम् ॥	KK05-05-062-001c  
मिथ्या प्रतिज्ञाय मया यदस्त्रं रामात्कृतं ब्रह्ममयं पुरस्तात् ।	KK05-05-062-002a  
विज्ञाय तेनास्मि तदैवमुक्तस्ते नान्तकाले प्रतिभास्यतीति ॥	KK05-05-062-002c  
महापराधे ह्यपि यन्न तेन महर्षिणाऽहं गुरुणा च शप्तः ।	KK05-05-062-003a  
शक्तः प्रदग्धुं ह्यपि तिग्मतेजाः ससागरामप्यवनिं महर्षिः ॥	KK05-05-062-003c  
प्रसादितं ह्यस्य मया मनोऽभूच्छुश्रूषया स्वेन च पौरुषेण ।	KK05-05-062-004a  
तदस्ति चास्त्रं मम सावशेषं तस्मात्समर्थोऽस्मि ममैष भारः ॥	KK05-05-062-004c  
निमेषमात्रात्तमृषेः प्रसादमवाप्य पाञ्चालकरूशमत्स्यान् ।	KK05-05-062-005a  
निहत्य पार्थान्सह पुत्रपौत्रैर्लोकानहं शस्त्रजितान्प्रपत्स्ये ॥	KK05-05-062-005c  
पितामहस्तिष्ठतु ते समीपे द्रोणश्च सर्वे च नरेन्द्रमुख्याः ।	KK05-05-062-006a  
ऋषिप्रसादेन बलेन गत्वा पार्थान्हनिष्यामि ममैष भारः ॥	KK05-05-062-006c  
एवं ब्रुवन्तं तमुवाच भीष्मः किं कत्थसे कालपरीतबुद्धे ।	KK05-05-062-007a  
न कर्ण जानासि यथा प्रधाने हते हताः स्युर्धृतराष्ट्रपुत्राः ॥	KK05-05-062-007c  
यत्खाण्डवं दाहयता कृतं हि कृष्णद्वितीयेन धनञ्जयेन ।	KK05-05-062-008a  
श्रुत्वैव तत्कर्म नियन्तुमात्मा युक्तस्त्वया वै सहबान्धवेन ॥	KK05-05-062-008c  
यां चापि शक्तिं त्रिदशाधिपस्ते ददौ महात्मा भगवान्महेन्द्रः ।	KK05-05-062-009a  
भस्मीकृतां तां समरे विशीर्णां चक्राहतां द्रक्ष्यसि केशवेन ॥	KK05-05-062-009c  
यस्ते शरः सर्पमुखो विभाति सदाऽग्र्यमाल्यैर्महितः प्रयत्नात् ।	KK05-05-062-010a  
स पाण्डुपुत्राभिहतः शरौघैः सह त्वया यास्यति कर्ण नाशम् ॥	KK05-05-062-010c  
बाणस्य भौमस्य च कर्ण हन्ता किरीटिनं रक्षति वासुदेवः ।	KK05-05-062-011a  
यस्त्वादृशानां च वरीयसां च हन्ता रिपूणां तुमुले प्रगाढे ॥	KK05-05-062-011c  
कर्ण उवाच 	KK05-05-062-012  
असंशयं वृष्णिपतिर्यथोक्तस्तथा च भूयांश्च ततो महात्मा ।	KK05-05-062-012a  
अहं यदुक्तः परुषं तु किञ्चित्पितामहस्तस्य फलं शृणोतु ॥	KK05-05-062-012c  
न्यस्यामि शस्त्राणि न जातु सङ्ख्ये पितामहो द्रक्ष्यति मां सभायाम् ।	KK05-05-062-013a  
त्वयि प्रशान्ते तु मम प्रभावं द्रक्ष्यन्ति सर्वे भुवि भूमिपालाः ॥	KK05-05-062-013c  
वैशम्पायन उवाच 	KK05-05-062-014  
इत्येवमुक्त्वा स महाधनुष्मान्हित्वा सभां स्वं भवनं जगाम ।	KK05-05-062-014a  
भीष्मस्तु दुर्योधनमेव राजन्मध्ये कुरूणां प्रहसन्नुवाच ॥	KK05-05-062-014c  
सत्यप्रतिज्ञः किल सूतपुत्रस्तथा स भारं विषहेत कस्मात् ।	KK05-05-062-015a  
व्यूहं प्रतिव्यूह्य शिरांसि भित्त्वा लोकक्षयं पश्यत भीमसेनात् ॥	KK05-05-062-015c  
आवन्त्यकालिङ्गजयद्रथेषु चेदिध्वजे तिष्ठति बाह्लिके च ।	KK05-05-062-016a  
अहं हनिष्यामि सदा परेषां सहस्रशश्चायुतशश्च योधान् ॥	KK05-05-062-016c  
यदैव रामे भगवत्यनिन्द्ये ब्रह्मब्रुवाणः कृतवांस्तदस्त्रम् ।	KK05-05-062-017a  
तदैव धर्मश्च तपश्च नष्टं वैकर्तनस्याधमपूरुषस्य ॥	KK05-05-062-017c  
वैशम्पायन उवाच 	KK05-05-062-018  
तथोक्तवाक्ये नृपतीन्द्र भीष्मे निक्षिप्य शस्त्राणि गते च कर्णे ।	KK05-05-062-018a  
वैचित्रवीर्यस्य सुतोऽल्पबुद्धिर्दुर्योधनः शान्तनवं बभाषे ॥ ॥	KK05-05-062-018c  

इति श्रीमन्महाभारते उद्योगपर्वणि यानसन्धिपर्वणि द्विषष्टितमोऽध्यायः ॥

5-62-1 तथेति पार्थं पृच्छन्तं वैचित्रवीर्यम् अचिन्तयित्वेति सम्बन्धः ॥ 5-62-4 सावशेषं मम आयुरस्ति । अतोऽन्तकालस्यानुपस्थितत्वात्तदस्त्रं ममास्तीति अहं समर्थोऽस्मि अर्जुनं जेतुमित्यर्थः ॥ 5-62-5 प्रपत्स्ये प्रापयिष्ये ॥ 5-62-7 प्रधाने त्वयि हते सति सर्वे हताः स्युरत आत्मानं गोपायेत्युपहासः ॥ 5-62-17 ब्रह्मब्रुवाणः ब्राह्मणोऽहमिति वदन् ॥
