अध्यायः 157

युधिष्ठिरेण श्रीकृष्णानुमत्या द्रुपदादीनां सप्तानां पृथगक्षौहिण्याधिपत्येऽभिषेचनपूर्वकं धृष्टद्युम्नस्य सर्वसैन्याधिपत्येऽभिषेचनम् ॥ 1 ॥ बलरामस्य अक्रूरादिभिः सह पाण्डवदिदृक्षया कुरुक्षेत्रागमनम् ॥ 2 ॥ युधिष्ठिरादिपूजितस्य तस्य बन्धुनिधनावलोकनासहिष्णुतया तीर्थनिषेवणार्थं गमनम् ॥ 3 ॥
जनमेजय उवाच ।	001    
आपगेयं महात्मानं भीष्मं शस्त्रभृतां वरम् ।	001a  
पितामहं भारतानां ध्वजं सर्वमहीक्षिताम् ॥	001c  
बृहस्पतिसमं बुद्ध्या क्षमया पृथिवीसमम् ।	002a  
समुद्रमिव गाम्भीर्ये हिमवन्तमिव स्थिरम् ॥	002c  
प्रजापतिमिवौदार्ये तेजसा भास्करोपमम् ।	003a  
महेन्द्रमिव शत्रूणां ध्वंसनं शरवृष्टिभिः ॥	003c  
रणयज्ञे प्रवितते सुभीमे लोमहर्षणे ।	004a  
दीक्षितं चिररात्राय श्रुत्वा तत्र युधिष्ठिरः ॥	004c  
किमब्रवीन्महाबाहुः सर्वशस्त्रभृतां वरः ।	005a  
भीमसेनार्जुनौ वापि कृष्णो वा प्रत्यभाषत ॥	005c  
वैशम्पायन उवाच ।	006    
आपद्धर्मार्थकुशलो महाबुद्धिर्युधिष्ठिरः ।	006a  
सर्वान्भ्रातॄन्समानीय वासुदेवं च शाश्वतम् ॥	006c  
उवाच वदतां श्रेष्ठः सान्त्वपूर्वमिदं वचः ।	007a  
पर्याक्रामत सैन्यानि यत्तास्तिष्ठत दंशिताः ॥	007c  
पितामहेन वो युद्धं पूर्वमेव भविष्यति ।	008a  
तस्मात्सप्तसु सेनासु प्रणेतॄन्मम पश्यत ॥	008c  
कृष्ण उवाच ।	009    
यथार्हति भवान्वक्तुमस्मिन्काले ह्युपस्थिते ।	009a  
तथेदमर्थवद्वाक्यमुक्तं ते भरतर्षभ ॥	009c  
रोचते मे महाबाहो क्रियतां यदनन्तरम् ।	010a  
नायकास्तव सेनायां क्रियन्तामिह सप्त वै ॥	010c  
वैशम्पायन उवाच ।	011    
ततो द्रुपदमानाय्य विराटं शिनिपुङ्गवम् ।	011a  
धृष्टद्युम्नं च पाञ्चाल्यं धृष्टकेतुं च पार्थिव ।	011c  
शिखण्डिनं च पाञ्चाल्यं सहदेवं च मागधम् ॥	011e   
एतान्सप्त महाभागान्वीरान्युद्धाभिकाङ्क्षिणः ।	012a  
सेनाप्रणेतॄन्विधिवदभ्यषिञ्चद्युधिष्ठिरः ॥	012c  
सर्वसेनापतिं चात्र धृष्टद्युम्नं चकार ह ।	013a  
द्रोणान्तहेतोरुत्पन्नो य इद्धाज्जातवेदसः ॥	013c  
सर्वेषामेव तेषां तु समस्तानां महात्मनाम् ।	014a  
सेनापतिपतिं चक्रे गडाकेशं धनञ्जयम् ॥	014c  
अर्जुनस्यापि नेता च संयन्ता चैव वाजिनाम् ।	015a  
सङ्कर्षणानुजः श्रीमान्महाबुद्धिर्जनार्दनः ॥	015c  
तद्दृष्ट्वोपस्थितं युद्धं समासन्नं महात्ययम् ।	016a  
प्राविशद्भवनं राज्ञः पाण्डवानां हलायुधः ॥	016c  
सहाक्रूरप्रभृतिभिर्ददसाम्बोद्धवादिभिः ।	017a  
रौक्मिणेयाहुकसुतैश्चारुदेष्णपुरोगमैः ॥	017c  
वृष्णिमुख्यैरधिगतैर्व्याघ्रैरिव बलोत्कटैः ।	018a  
अभिगुप्तो महाबाहुर्मरुद्भिरिव वासवः ॥	018c  
नीलकौशेयवसनः कैलासशिखरोपमः ।	019a  
सिंहखेलगतिः श्रीमान्मदरक्तान्तलोचनः ॥	019c  
तं दृष्ट्वा धर्मराजश्च केशवश्च महाद्युतिः ।	020a  
उदतिष्ठत्ततः पार्थो भीमकर्मा वृकोदरः ॥	020c  
गाण्डीवधन्वा ये चान्ये राजानस्तत्र केचन ।	021a  
पूजयाञ्चक्रिरे ते वै समायान्तं हलायुधम् ॥	021c  
ततस्तं पाण्डवो राजा करे पस्पर्श पाणिना ।	022a  
वासुदेवपुरोगास्तं सर्व एवाभ्यवादयन् ॥	022c  
विराटद्रुपदौ वृद्धावभिवाद्य हलायुधः ।	023a  
युधिष्ठिरेण सहित उपाविशदरिन्दमः ॥	023c  
ततस्तेषूपविष्टेषु पार्थिवेषु समन्ततः ।	024a  
वासुदेवमभिप्रेक्ष्य रौहिणेयोऽभ्यभाषत ॥	024c  
भवितायं महारौद्रो दारुणः पुरुषक्षयः ।	025a  
दिष्टमेतद्ध्रुवं मन्ये न शक्यमतिवर्तितुम् ॥	025c  
तस्माद्युद्धात्समुत्तीर्णानपि वः ससुहृज्जनान् ।	026a  
अरोगानक्षतैर्देहैर्द्रष्टास्मीति मतिर्मम ॥	026c  
समेतं पार्थिवं क्षत्रं कालपक्वमसंशयम् ।	027a  
विमर्दश्च महान्भावी मांसशोणितकर्दमः ॥	027c  
उक्तो मया वासुदेवः पुनः पुनरुपह्वरे ।	028a  
सम्बन्धिषु समां वृत्तिं वर्तस्व मधुसूदन ॥	028c  
पाण्डवा हि यथास्माकं तथा दुर्योधनो नृपः ।	029a  
तस्यापि क्रियतां साह्यं स पर्येति पुनःपुनः ॥	029c  
तच्च मे नाकरोद्वाक्यं त्वदर्थे मधुसूदनः ।	030a  
निर्विष्टः सर्वभावेन धनञ्जयमवेक्ष्य ह ॥	030c  
ध्रुवो जयः पाण्डवानामिति मे निश्चिता मतिः ।	031a  
तथा ह्यभिनिवेशोऽयं वासुदेवस्य भारत ॥	031c  
न चाहमुत्सहे कृष्णमृते लोकमुदीक्षितुम् ।	032a  
ततोऽहमनुवर्तामि केशवस्य चिकीर्षितम् ॥	032c  
उभौ शिष्यौ हि मे वीरौ गदायद्धविशारदौ ।	033a  
तुल्यस्नेहोऽस्म्यतो भीमे तथा दुर्योधने नृपे ॥	033c  
तस्माद्यास्यामि तीर्थानि सरस्वत्या निषेवितुम् ।	034a  
न हि शक्ष्यामि कौरव्यान्नश्यमानानवेक्षितुम् ॥	034c  
वैशम्पायन उवाच ।	035    
एवमुक्त्वा महाबाहुरनुज्ञातश्च पाण्डवैः ।	035a  
तीर्थयात्रां ययौ रामो निवर्त्य मधुसूदनम् ॥ ॥	035c  

इति श्रीमन्महाभारते उद्योगपर्वणि सैन्यनिर्याणपर्वणि सप्तपञ्चाशदधिकशततमोऽध्यायः ॥

5-157-13 इद्धात्प्रदीप्तात् ॥ 5-157-16 महात्ययं अत्यन्तं क्षयकरम् ॥ 5-157-24 रौहिणेयो बलरामः ॥ 5-157-28 उपह्वरे एकान्ते ॥
