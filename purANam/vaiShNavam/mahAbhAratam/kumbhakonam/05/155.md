अध्यायः 155

दुर्योधनेन स्वसेनानां अग्र्यमध्यमपाश्चात्यभेदेन त्रेधा विभजनम् ॥ 1 ॥ तासां साङ्ग्रामिकोपकरणसमृद्धिवर्णनम् ॥ 2 ॥ दुर्योधनेन कृपादीनामेकादशानां पृथक्पृथगक्षौहिण्यधिपतित्वेऽभिषेचनम् ॥ 3 ॥
वैशम्पायन उवाच ।	001    
व्युष्टायां वै रजन्यां हि राजा दुर्योधनस्ततः ।	001a  
व्यभजत्तान्यनीकानि दश चैकं च भारत ॥	001c  
नरहस्तिरथाश्वानां सारं मध्यं च फल्गु च ।	002a  
सर्वेष्वेतेष्वनीकेषु सन्दिदेश नराधिपः ॥	002c  
सानुकर्षाः सतूणीराः सवरूथाः सतोमराः ।	003a  
सोपासङ्गाः सशक्तीकाः सनिषङ्गाः सहर्ष्टयः ।	003c  
सध्वजाः सपताकाश्च सशरासनतोमराः ।	004a  
रज्जुभिश्च विचित्राभिः सपाशाः सपरिच्छदाः ॥	004c  
सकचग्रहविक्षेपाः सतैलगुडवालुकाः ।	005a  
साशीविषघटाः सर्वे ससर्जरसपांसवः ॥	005c  
सघण्टफलकाः सर्वे सायोगुडजलोपलाः ॥	006a  
सशालभिन्दिपालाश्च समधूच्छिष्टमुद्गराः ॥	006c  
सकाण्डदण्डकाः सर्वे ससीरविषतोमराः ।	007a  
सशूर्पपिटकाः सर्वे सदात्राङ्कुशतोमराः ॥	007c  
सकीलकवचाः सर्वे वाशीवृक्षादनान्विताः ।	008a  
व्याघ्रचर्मपरीवारा द्वीपिचर्मावृताश्च ते ॥	008c  
सहर्ष्टयः सश्रृङ्गाश्च सप्रासविविधायुधाः ।	009a  
सकुठाराः सकुद्दालाः सतैलक्षौमसर्पिषः ॥	009c  
रुक्मजालप्रतिच्छन्ना नानामणिविभूषिताः ।	010a  
चित्रानीकाः सुवपुषो ज्वलिता इव पावकाः ॥	010c  
तथा कवचिनः शूराः शस्त्रेषु कृतनिश्चयाः ।	011a  
कुलीना हययोनिज्ञाः सारथ्ये विनिवेशिताः ॥	011c  
बद्धारिष्टा बद्धकक्षा बद्धध्वजपताकिनः ।	012a  
बद्धाभरणनिर्यूहा बद्धचर्मासिपट्टिशाः ॥	012c  
चतुर्युजो रथाः सर्वे सर्वे चोत्तमवाजिनः ।	013a  
सप्रासऋष्टिकाः सर्वे सर्वे शतशरासनाः ॥	013c  
धुर्ययोर्हययोरेकस्तथान्यौ पर्ष्णिसारथी ।	014a  
तौ चापि रथिनां श्रेष्ठौ रथी च हयवित्तथा ॥	014c  
नगराणीव गुप्तानि दुराधर्षाणि शत्रुभिः ।	015a  
आसन्रथसहस्राणि हेममालीनि सर्वशः ॥	015c  
यथा रथास्तथा नागा बद्धकक्षाः स्वलङ्कृताः ।	016a  
बभूवुः सप्तपुरुषा रत्नवन्त इवाद्रयः ॥	016c  
द्वावङ्कुशधरौ तत्र द्वावुत्तमधनुर्धरौ ।	017a  
द्वौ वरासिधरौ राजन्नेकः शक्तिपिनाकधृत् ॥	017c  
गजैर्मत्तैः समाकीर्णं सर्वमायुधकोशकैः ।	018a  
तद्बभूव बलं राजन्कौरव्यस्य महात्मनः ॥	018c  
आमुक्तकवचैर्युक्तैः सपताकैः स्वलङ्कृतैः ।	019a  
सादिभिश्चोपपन्नास्तु तथा चायुतशो हयाः ॥	019c  
असङ्ग्राहाः सुसम्पन्ना हेमभाण्डपरिच्छदाः ।	020a  
अनेकशतसाहस्राः सर्वे सादिवशे स्थिताः ॥	020c  
नानारूपविकाराश्च नानाकवचशस्त्रिणः ।	021a  
पदातिनो नरास्तत्र बभूवुर्हेममालिनः ॥	021c  
रथस्यासन्दश गजा गजस्य दश वाजिनः ।	022a  
नरा दश हयस्यासन्पादरक्षाः समन्ततः ॥	022c  
रथस्य नागाः पञ्चाशन्नागस्यासञ्शतं हयाः ।	023a  
हयस्य पुरुषाः सप्त भिन्नसन्धानकारिणः ॥	023c  
सेना पञ्चशतं नागा रथास्तावन्त एव च ।	024a  
दशसेना च पृतना पृतना दश वाहिनी ॥	024c  
सेना च वाहिनी चैव पृतना ध्वजिनी चमूः ।	025a  
अक्षौहिणीति पर्यायैर्निरुक्ता च वरूथिनी ॥ |||	025c  
एवं व्यूढान्यनीकानि कौरवेयेण धीमता ।	026a  
अक्षौहिण्यो दशैका च सङ्ख्याताः सप्त चैव ह ॥	026c  
अक्षौहिण्यस्तु सप्तैव पाण्डवानामभूद्बलम् ।	027a  
अक्षौहिण्यो दशैका च कौरवाणामभूद्बलम् ॥	027c  
नराणां पञ्चपञ्चाशदेषा पत्तिर्विधीयते ।	028a  
सेनामुखं च तिस्रस्ता गुल्म इत्यभिशब्दितम् ॥	028c  
त्रयो गुल्मा गणस्त्वासीद्गणास्त्वयुतशोऽभवन् ।	029a  
दुर्योधनस्य सेनासु योत्स्यमानाः प्रहारिणः ॥	029c  
तत्र दुर्योधनो राजा शूरान्बुद्धिमतो नरान् ।	030a  
प्रसमीक्ष्य महाबाहुश्चक्रे सेनापतींस्तदा ।	030c  
पृथगक्षौहिणीनां च प्रणेतॄन्नरसत्तमान् ।	031a  
विधिवत्पूर्वमानीय पार्थिवानभ्यषेचयत् ॥	031c  
कृपं द्रोणं च शल्यं च सैन्धवं च जयद्रथम् ।	032a  
सुदक्षिणं च काम्भोजं कृतवर्माणमेव च ॥	032c  
द्रोणपुत्रं च कर्णं च भूरिश्रवसमेव च ।	033a  
शकुनिं सौबलं चैव बाह्लीकं च महाबलम् ॥	033c  
दिवसे दिवसे तेषां प्रतिवेलं च भारत ।	034a  
चक्रे स विविधाः पूजाः प्रत्यक्षं च पुनः पुनः ॥	034c  
तथा विनियताः सर्वे ये च तेषां पदानुगाः ।	035a  
बभूवुः सैनिका राज्ञां प्रियं राज्ञश्चिकीर्षवः ॥ ॥	035c  

इति श्रीमन्महाभारते उद्योगपर्वणि सैन्यनिर्याणपर्वणि पञ्चपञ्चाशदधिकशततमोऽध्यायः ॥

5-155-1 व्युष्टायां व्यतीतायाम् ॥ 5-155-2 सारं पुरोगामि । मध्यं मध्यमम् । फल्गु पाश्चात्त्यम् ॥ 5-155-3 अनुकर्षः युद्धविमर्देयस्यकस्यचिद्रथावयवस्य नष्टस्य प्रतिसमाधानार्थं यद्रथस्याधोदारुबध्यते तत् । अनुकर्षो रथाधःस्थदारुणीति मेदिनी । तूणीरो रथबाह्यो बाणकोशः । महान् निषङ्ग इति यावत् । उपासङ्गाः हयगजवाह्यास्तूणाः । निषङ्गः पत्तिवाह्यः स एव ॥ 5-155-5 कचग्रहविक्षेपः कचेषु गृहीत्वा येन शत्रुर्विक्षिप्यते तादृशः । तैलादयः प्रतप्ताः शत्रूणामुपरि क्षिप्यन्ते । साशीविषघटाः ससर्पाः कुम्भाः । सर्जरसो रालद्रव्यमग्न्युद्दीपकम् ॥ 5-155-6 सघण्टानि फलकानि शस्त्राग्राणि येषां ते सघण्टफलकाः । अयांसि खड्गपट्टिशच्चुरिकादीनि । गुडजलं तप्तम् । उपला यन्त्रक्षेप्या गोलाः । शालते कत्थते शब्दं करोतीति शालः स चासौ भिन्दिपालो गोफलकः । मधूच्छिष्टं मयनं तदपि द्रवीकृत्य गुडजलवत्प्रक्षेप्यम् । मुद्गरः मुशलतुल्यो दण्डः ॥ 5-155-7 काण्डं बाणफलकं तद्युक्तो दण्डः काण्डदण्डः कण्टकदण्ड इतियावत् । सीरं लाङ्गलम् । विषं प्रसिद्धं तेन युक्तास्तोमरा विषतोमराः । शूर्पाणि तप्तगुडादिप्रक्षेपार्थानि । पिटकास्तदाश्रया मञ्जूषाः अस्त्ररोधनार्था वा । दात्रं परशुप्रभृति । अङ्कुशतोमराः बदरीकण्टकतुल्यलोहकण्टकोपेतास्तोमराः ॥ 5-155-8 कीलकवचवान् हि परेण मुष्टियुद्धे जेतुमशक्यः । वाशी काष्ठप्रच्छन्नं शस्त्रम् । वृक्षादनाः लोहकण्टककीलादीन्युपकरणानि । व्याघ्रचर्मणा द्वीपी चित्रव्याघ्रस्तच्चर्मणा च परिवृता रथा एव ॥ 5-155-9 तैलक्षौमानि तैलाक्तवस्त्रविशेषा येषां भस्म प्रहारस्थले दीयते । सर्पिश्च पुरातनं तदर्थमेव ॥ 5-155-10 चित्रानीकाः चित्राणि सैन्यानि ॥ 5-155-11 विनिवेशेता येषु रथेष्विति शेषः ॥ 5-155-12 बद्धानि अरिष्टानि अशुभहराणि यन्त्रौषधादीनि येषु ते बद्धारिष्टाः । बद्धकक्षाः बद्धाः कक्षाः स्पर्धापदानि तुरगादिशिरसि घण्टामालामौक्तिकगुच्छादीनि । बद्धानि बिरुदानि येषु । बद्धानि आभरणानि क्षुद्रघण्टिकादीनि निर्यूहाः शिखराणि च येषु ॥ 5-155-14 चतुर्युज इत्येतद्व्याचष्टे धुर्ययोरिति । धुर्ययोः धूःसन्निहितयोः । पार्ष्णिसारथी चक्ररक्षौ ॥ 5-155-17 पिनाकः त्रिशूलम् ॥ 5-155-20 सङ्ग्राहः हेषणपूर्वकमग्रपादाभ्यामुत्प्लवनं तद्रहिताः । यतः सुसम्पन्नाः सम्यकशिक्षिताः ॥ 5-155-22 एकस्य रथस्य यथोक्तविभागेन दश गजाः शतं अश्वाः सहस्रं पदातयश्च परिवार इत्यर्थः ॥ 5-155-23 पक्षान्तरमाह रथस्येति । एकस्य रथस्य पञ्चाशद्गजा पञ्चसहस्रं अश्वाः पञ्चत्रिंशत्सहस्रं पदातयः परिवार इत्यर्थः ॥ 5-155-24 पृतनायां तु पञ्चसहस्रं नागास्तावन्तो रथाः पञ्चविंशतिसहस्रं नराः पञ्चदशसहस्रं अश्वाः । वाहिन्यां पञ्चाशत्सहस्रं नागास्तावन्तो रथाः सार्धलक्षद्वयं नराः । सार्धलक्षं अश्वा इति ज्ञेयम् ॥
