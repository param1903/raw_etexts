अध्यायः 170

भीष्मेण पाण्डवसेनायां रथातिरथसङ्ख्यानम् ॥ 1 ॥
भीष्ण उवाच ।	001     
द्रौपदेया महाराज सर्वे पञ्च महारथाः ।	001a  
वैराटिरुत्तरश्चैव रथोदारो मतो मम ॥	001c  
अभिमन्युर्महाबाहू रथयूथपयूथपः ।	002a  
समः पार्थेन समरे वासुदेवेन चारिहा ॥	002c  
लघ्वस्त्रश्चित्रयोधी च मनस्वी च दृढव्रतः ।	003a  
संस्मरन्वै परिक्लेशं स्वपितुर्विक्रमिष्यति ॥	003c  
सात्यकिर्माधवः शूरो रथयूथपयूथपः ।	004a  
एष वृष्णिप्रवीराणाममर्षी जितसाध्वसः ॥	004c  
उत्तमौजास्तथा राजन्रथोदारो मतो मम ।	005a  
युधामन्युश्च विक्रान्तो रथोदारो मतो मम ॥	005c  
एतेषां बहुसाहस्रा रथा नागा हयास्तथा ।	006a  
योत्स्यन्ते ते तनूस्त्यक्त्वा कुन्तीपुत्रप्रियेप्सया ॥	006c  
पाण्डवैः सह राजेन्द्र तव सेनासु भारत ।	007a  
अग्निमारुतवद्राजन्नाह्वयन्तः परस्परम् ॥	007c  
अजेयौ समरे वृद्धौ विराटद्रुपदौ तथा ।	008a  
महारथौ महावीर्यौ मतौ मे पुरुषर्षभौ ॥	008c  
वयोवृद्धावपि हि तौ क्षत्रधर्मपरायणौ ।	009a  
यतिष्येते परं शक्त्या स्थितौ वीरगते पथि ॥	009c  
सम्बन्धिकेन राजेन्द्र तौ तु वीर्यबलान्वयात् ।	010a  
आर्यवृत्तौ महेष्वासौ स्नेहवीर्यसितावुभौ ॥	010c  
कारणं प्राप्य तु नराः सर्व एव महाभुजाः ।	011a  
शूरा वा कातरा वापि भवन्ति कुरुपुङ्गव ॥	011c  
एकायनगतावेतौ पार्थिवौ दृढधन्विनौ ।	012a  
प्राणांस्त्यक्त्वा परं शक्त्या घट्टितारौ परन्तप ॥	012c  
पृथगक्षौहिणीभ्यां तावुभौ संयति दारुणौ ।	013a  
सम्बन्धिभावं रक्षन्तौ महत्कर्म करिष्यतः ॥	013c  
लोकवीरौ महेष्वासौ त्यक्तात्मानौ च भारत ।	014a  
प्रत्ययं परिरक्षन्तौ महत्कर्म करिष्यतः ॥ ॥	014c  

इति श्रीमन्महाभारते उद्योगपर्वणि रथातिरथसङ्ख्यानपर्वणि सप्तत्यधिकशततमोऽध्यायः ॥

5-170-9 वीरगते वीरैरनुसृते ॥ 5-170-10 सितौ बद्धौ ॥
