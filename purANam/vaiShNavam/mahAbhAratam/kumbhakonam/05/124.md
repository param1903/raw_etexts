अध्यायः 124

धृतराष्ट्रेण श्रीकृष्णम्प्रति दुर्योधनानुनयप्रार्थन ॥ 1 ॥ श्रीकृष्णेन दुर्योधनानुनयः ॥ 2 ॥
धृतराष्ट्र उवाच ।	001    
भगवन्नेवमेवैतद्यथा वदसि नारद ।	001a  
इच्छामि चाहमप्येवं न त्वीशो भगवन्नहम् ॥	001c  
वैशम्पायन उवाच ।	002    
एवमुक्त्वा ततः कृष्णमभ्यभाषत कौरवः ।	002a  
स्वर्ग्यं लोक्यं च मामात्थ धर्म्यं न्याय्यं च केशव ॥	002c  
न त्वहं स्ववशस्तात क्रियमाणं न मे प्रियम् ।	003a  
\'न मंस्यन्ते दुरात्मानः पुत्रा मम जनार्दन ॥\'	003c  
अङ्ग दुर्योधनं कृष्ण मन्दं शास्त्रातिगं मम ।	004a  
अनुनेतुं महाबाहो यतस्व पुरुषोत्तम ॥	004c  
न श्रृणोति महाबाहो वचनं साधु भाषितम् ।	005a  
गान्धार्याश्च हृषीकेश विदुरस्य च धीमतः ।	005c  
अन्येषां चैव सुहृदां भीष्मादीनां हितैषिणाम् ॥	005e  
स त्वं पापमतिं क्रूरं पापचित्तमचेतनम् ।	006a  
अनुशाधि दुरात्मानं स्वयं दुर्योधनं नृपम् ॥	006c  
सुहृत्कार्यं तु सुमहत्कृतं ते स्याञ्जनार्दन ॥	007a  
वैशम्पायन उवाच ।	008    
ततोऽभ्यावृत्य वार्ष्णेयो दुर्योधनममर्षणम् ।	008a  
अब्रवीन्मधुरां वाचं सर्वधर्मार्थतत्त्ववित् ॥	008c  
दुर्योधन निबोधेदं मद्वाक्यं कुरुसत्तम ।	009a  
शर्मार्थं ते विशेषेण सानुबन्धस्य भारत ॥	009c  
महाप्रज्ञकुले जातः साध्वेतत्कर्तुमर्हसि ।	010a  
श्रुतवृत्तोपसम्पन्नः सर्वैः समुदितो गुणैः ॥	010c  
दौष्कुलेया दुरात्मानो नृशंसा निरपत्रपाः ।	011a  
त एतदीदृशं कुर्युर्यथा त्वं तात मन्यसे ॥	011c  
धर्मार्थयुक्ता लोकेऽस्मिन्प्रवृत्तिर्लक्ष्यते सताम् ।	012a  
असतां विपरीता तु लक्ष्यते भरतर्षभ ।	012c  
विपरीता त्वियं वृत्तिरसकृल्लक्ष्यते त्वयि ॥	012e  
अधर्मश्चानुबन्धोऽत्र घोरः प्राणहरो महान् ।	013a  
अनिष्टश्चानिमित्तश्च न च शक्यश्च भारत ॥	013c  
तमनर्थं परिहरन्नात्मश्रेयः करिष्यसि ।	014a  
भ्रातॄणामथ भृत्यानां मित्राणां च परन्तप ॥	014c  
अधर्म्यादयशस्याच्च कर्मणस्त्वं प्रमोक्ष्यसे ॥	015a  
प्राज्ञैः शूरैर्महोत्साहैरात्मवद्भिर्बहुश्रुतैः ।	016a  
सन्धत्स्व पुरुषव्याघ्र पाण्डवैर्भरतर्षभ ।	016c  
तद्धितं च प्रियं चैव धृतराष्ट्रस्य धीमतः ॥	016e  
पितामहस्य द्रोणस्य विदुरस्य महामतेः ।	017a  
कृपस्य सोमदत्तस्य बाह्लीकस्य च धीमतः ॥	017c  
अश्वत्थाम्नो विकर्णस्य सञ्जयस्य विविंशतेः ।	018a  
ज्ञातीनां चैव भूयिष्ठं मित्राणां च परन्तप ॥	018c  
शमे शर्म भवेत्तात सर्वस्य जगतस्तथा ।	019a  
ह्रीमानसि कुले जातः श्रुतवानानृशंस्यवान् ।	019c  
तिष्ठ तात पितुः शास्त्रे मातुश्च भरतर्षभ ॥	019e  
एतच्छ्रेयो हि मन्यन्ते पिता यच्छास्ति भारत ।	020a  
उक्तमापद्गतः पूर्वं पितुः स्मरसि शासनम् ॥	020c  
रोचते ते पितुस्तात पाण्डवैः सह सङ्गमः ।	021a  
सामात्यस्य कुरुश्रेष्ठ तत्तुभ्यां तात रोचताम् ॥	021c  
श्रुत्वा यः सुहृदां शास्त्रं मर्त्यो न प्रतिपद्यते ।	022a  
विपाकान्ते दहत्येनं किम्पाकमिव भक्षितम् ॥	022c  
यस्तु निःश्रेयसं वाक्यं मोहान्न प्रतिपद्यते ।	023a  
स दीर्घसूत्रो हीनार्थः पश्चात्तापेन युज्यते ॥	023c  
यस्तु न्निःश्रेयसं श्रुत्वा प्राक्तदेवाभिपद्यते ।	024a  
आत्मनो मतमुत्सृज्य स लोके सुखमेधते ॥	024c  
योऽर्थकामस्य वचनं प्रातिकूल्यान्न मृष्यते ।	025a  
शृणोति प्रतिकूलानि द्विषतां वशमेति सः ॥	025c  
सतां मतमतिक्रम्य योऽसतां वर्तते मते ।	026a  
शोचन्ते व्यसने तस्य सुहृदो नचिरादिव ॥	026c  
मुख्यानमात्यानुत्सृज्य यो निहीनान्निषेवते ।	027a  
स घोरामापदं प्राप्य नोत्तारमधिगच्छति ॥	027c  
योऽसत्सेवी वृथाचारो न श्रोता सुहृदां सताम् ।	028a  
परान्वृणीते स्वान्द्वेष्टि तं गौस्त्यजति भारत ॥	028c  
स त्वं विरुद्ध्य तैर्वीरैरन्येभ्यस्त्राणमिच्छसि ।	029a  
अशिष्टेभ्योऽसमर्थेभ्यो मूढेभ्यो भरतर्षभ ॥	029c  
को हि शक्रसमाञ्ज्ञातीनतिक्रम्य महारथान् ।	030a  
अन्येभ्यस्त्राणमाशंसेत्त्वदन्यो भुवि मानवः ॥	030c  
जन्मप्रभृति कौन्तेया नित्यं विनिकृतास्त्वया ।	031a  
न च ते जातु कुप्यन्ति धर्मात्मानो हि पाण्डवाः ॥	031c  
मिथ्योपचरितास्तात जन्मप्रभृति बान्धवाः ।	032a  
त्वयि सम्यङ्महाबाहो प्रतिपन्ना यशस्विनः ॥	032c  
त्वयाऽपि प्रतिपत्तव्यं तथैव भरतर्षभ ।	033a  
स्वेषु बन्धुषु मुख्येषु मा मन्युवशमन्वगाः ॥	033c  
त्रिवर्गयुक्तः प्राज्ञानामारम्भो भरतर्षभ ।	034a  
धर्मार्थावनुरुद्ध्यन्ते त्रिवर्गासम्भवे नराः ॥	034c  
पृथक्व विनिविष्टानां धर्मं धीरोऽनुरुध्यते ।	035a  
मध्यमोऽर्थं कलिं बालः काममेवानुरुद्ध्यते ॥	035c  
इन्द्रियैः प्राकृतो लोभाद्धर्मं विप्रजहाति यः ।	036a  
कामार्थावनुपायेन लिप्समानो विनश्यति ॥	036c  
कामार्थौ लिप्समानस्तु धर्ममेवादितश्चरेत् ।	037a  
न हि धर्मादपैत्यर्थः कामो वाऽपि कदाचन ॥	037c  
उपायं धर्ममेवाहुस्त्रिवर्गस्य विशाम्पते ।	038a  
लिप्समानो हि तेनाशु कक्षेऽग्निरिव वर्धते ॥	038c  
स त्वं तातानुपायेन लिप्ससे भरतर्षभ ।	039a  
आधिराज्यं महद्दीप्तं प्रथितं सर्वराजसु ॥	039c  
आत्मानं तक्षति ह्येष वनं परशुना यथा ।	040a  
यः सम्यग्वर्तमानेषु मिथ्या राजन्प्रवर्तते ।	040c  
न तस्य हि मतिं छिन्द्याद्यस्य नेच्छेत्पराभवम् ॥	040e  
अविच्छिन्नमतेरस्य कल्याणे धीयते मतिः ।	041a  
आत्मवान्नावमन्येत त्रिषु लोकेषु भारत ॥	041c  
अप्यन्यं प्राकृतं कञ्चित्किमु तान्पाण्डवर्षभान् ।	042a  
अमर्षवशमापन्नो न किञ्चिद्बुद्ध्यते जनः ॥	042c  
छिद्यते ह्याततं सर्वं प्रमाणं पश्य भारत ।	043a  
श्रेयस्ते दुर्जनात्तात पाण्डवैः सह सङ्गतम् ॥	043c  
तैर्हि सम्प्रीपमाणस्त्वं सर्वान्कामानवाप्स्यसि ।	044a  
पाण्डवैर्निर्मितां भूमिं भुञ्जानो राजसत्तम ॥	044c  
पाण्डवान्पृष्ठतः कृत्वा त्राणमाशंससेऽन्यतः ।	045a  
दुःशासने दुर्विषहे कर्णे चापि ससौबले ॥	045c  
एतेष्वैश्वर्यमाधाय भूतिमिच्छसि भारत ।	046a  
न चैते तव पर्याप्ता ज्ञाने धर्मार्थयोस्तथा ॥	046c  
विक्रमे चाप्यपर्याप्ताः पाण्डवान्प्रति भारत ।	047a  
न हीमे सर्वराजानः पर्याप्ताः सहितास्त्वया ॥	047c  
क्रुद्धस्य भीमसेनस्य प्रेक्षितुं मुखमाहवे ।	048a  
इदं सनिहितं तात समग्रं पार्थिवं बलम् ॥	048c  
अयं भीष्मस्तथा द्रोणः कर्णश्चायं तथा कृपः ।	049a  
भूरिश्रवाः सौमदत्तिरश्वत्थामा जयद्रथः ॥	049c  
अशक्ताः सर्व एवैते प्रतियोद्धुं धनञ्जयम् ।	050a  
अजेयो ह्यर्जुनः सङ्ख्ये सर्वैरपि सुरासुरैः ।	050c  
मानुषैरपि गन्धर्वैर्मा युद्धे चेत आधिथाः ॥	050e  
दृश्यतां वा पुमान्कश्चित्समग्रे पार्थिवे बले ।	051a  
योऽर्जुनं समरे प्राप्य स्वस्तिमानाव्रजेद्गृहान् ॥	051c  
किं ते जनक्षयेणेह कृतेन भरतर्षभ ।	052a  
यस्मिञ्जिते जितं ते स्यात्पुमानेकः स दृश्यतां ॥	052c  
यः सदेवान्सगन्धर्वान्सयक्षासुरपन्नगान् ।	053a  
अजयत्खाण्डवप्रस्थे कस्तं युद्धेय मानवः ॥	053c  
तथा विराटनगरे श्रूयते महदद्भुतम् ।	054a  
एकस्य च बहूनां च पर्याप्तं तन्निदर्शनम् ॥	054c  
युद्धे येन महादेवः साक्षात्सन्तोषितः शिवः ।	055a  
तमजेयमनाधृष्यं विजेतुं जिष्णुमच्युतम् ।	055c  
आशंससीह समरे वीरमर्जुनमूर्जितम् ॥	055e  
मद्द्वितीयं पुनः पार्थं कः प्रार्थयितुमर्हति ।	056a  
युद्धे प्रतीपमायान्तमपि साक्षात्पुरन्दरः ॥	056c  
बाहुभ्यामुद्वहेद्भूमिं दहेत्क्रुद्ध इमाः प्रजाः ।	057a  
पातयेत्रिदिवाद्देवान्योऽर्जुनं समरे जयेत् ॥	057c  
पश्य पुत्रांस्तथा भ्रातॄञ्ज्ञातीन्सम्बन्धिनस्तथा ।	058a  
त्वत्कृते न विनश्येयुरिमे भरतसत्तमाः ॥	058c  
अस्तु शेषं कौरवाणां मा पराभूदिदं कुलम् ।	059a  
कुलघ्न इति नोच्येथा नष्टकीर्तिर्नराधिप ॥	059c  
त्वामेव स्थापयिष्यन्ति यौवराज्ये महारथाः ।	060a  
महाराज्येऽपि पितरं धृतराष्ट्रं जनेश्वरम् ॥	060c  
मा तात श्रियमायान्तीमवमंस्थाः समुद्यताम् ।	061a  
अर्धं प्रदाय पार्थेभ्यो महतीं श्रियमाप्नुहि ॥	061c  
पाण्डवैः संशमं कृत्वा कृत्वा च सुहृदां वचः ।	062a  
सम्प्रीयमाणो मित्रैश्च चिरं भद्राण्यवाप्स्यसि ॥ ॥	062c  

इति श्रीमन्महाभारते उद्योगपर्वणि भगवद्यानपर्वणि चतुर्विंशत्यधिकशततमोऽध्यायः ॥

5-124-19 शास्त्रे शासने ॥ 5-124-22 किम्पाकं महाकालफलम् ॥ 5-124-24 निःश्रेयसं कल्याणम् ॥ 5-124-28 गौः भूमिः ॥ 5-124-32 उपचरिताः प्रचारिताः ॥ 5-124-35 अर्थं कलि कलहहेतुम ॥ 5-124-36 अनुपायन हीनोपायेन ॥ 5-124-44 निर्मितां वशीकरणेनोत्पादिताम् ॥ 5-124-52 यस्मिन्नर्जुने जिते सति ते तव जितं जयः स्यात् ॥
