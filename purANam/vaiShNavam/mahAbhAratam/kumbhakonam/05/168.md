अध्यायः 168

भीष्मेण कर्णस्यार्धरथत्वे कथिते तेन भीष्मोपालम्भनपूर्वकं तज्जीवितावधि स्वेन युद्धाकरणप्रतिज्ञा ॥ 1 ॥ भीष्मेण कर्णगर्हणे दुर्योधनेन भीष्मम्प्रति सान्त्वनपूर्वकं परसेनायां रथातिरथसङ्ख्यानप्रार्थना ॥ 2 ॥
भीष्म उवाच ।	001     
अचलो वृषकश्चैव सहितौ भ्रातरावुभौ ।	001a  
रथौ तव दुराधर्षौ शत्रून्विध्वंसयिष्यतः ॥	001c  
बलवन्तौ नरव्याघ्रौ दृढक्रोधौ प्रहारिणौ ।	002a  
गान्धारमुख्यौ तरुणौ दर्शनीयौ महाबलौ ॥	002c  
सखा ते दयितो नित्यं य एष रणकर्कशः ।	003a  
उत्साहयति राजंस्त्वां विग्रहे पाण्डवैः सह ॥	003c  
परुषः कत्थनो नीचः कर्णो वैकर्तनस्तव ।	004a  
मन्त्री नेता च बन्धुश्च मानी चात्यन्तमुच्छ्रितः ॥	004c  
एष नैव रथः पूर्णो न चाप्यतिरथो रणे ।	005a  
वियुक्तः कवचेनैष सहजेन विचेतनः ॥	005c  
कुण्डलाभ्यां च दिव्याभ्यां वियुक्तः सततं घृणी ।	006a  
अभिशापाच्च रामस्य ब्राह्मणस्य च भाषणात् ॥	006c  
करणानां वियोगाच्च तेन मेऽर्धरथो मतः ।	007a  
नैष फाल्गुनमासाद्य पुनर्जीवन्विमोक्ष्यते ॥	007c  
ततोऽब्रवीत्पुनर्द्रोणः सर्वशस्त्रभृतां वरः ।	008a  
एवमेतद्यथाऽऽत्थ त्वं न मिथ्यास्ति कदाचन ॥	008c  
रणेरणेऽभिमानी च विमुखश्चापि दृश्यते ।	009a  
घृणी कर्णः प्रमादी च तेन मेऽर्धरथो मतः ॥	009c  
सञ्जय उवाच ।	010     
एतच्छ्रुत्वा तु राधेयः क्रोधादुल्फाल्य लोचने ।	010a  
उवाच भीष्मं राधेयस्तुदन्वाग्भिः प्रतोदवत् ॥	010c  
पितामह यथेष्टं मां वाक्शरैरुपकृन्तसि ।	011a  
अनागसं सदा द्वेषादेवमेव पदेपदे ॥	011c  
मर्षयामि च तत्सर्वं दुर्योधनकृतेन वै ।	012a  
त्वं तुं मां मान्यसे मन्दं यथा कापुरुषं तथा ॥	012c  
भवानर्धरथो मह्यं मतो वै नात्र संशयः ।	013a  
सर्वस्य जगतश्चैव गाङ्गेयो न मृषा वदेत् ॥	013c  
कुरूणामहितो नित्यं न च राजाऽवबुध्यते ।	014a  
को हि नाम समानेषु राजसूदारकर्मसु ॥	014c  
तेजोवधमिमं कुर्याद्विभेदयिषुराहवे ।	015a  
यथा त्वं गुणविद्वेषादपरागं चिकीर्षसि ॥	015c  
न हायनैर्न पलितैर्न वित्तैर्न च बन्धुभिः ।	016a  
महारथत्वं सङ्ख्यातुं शक्यं क्षत्रस्य कौरव ॥	016c  
बलज्येष्ठं स्मृतं क्षत्रं मन्त्रज्येष्ठा द्विजातयः ।	017a  
धनज्येष्ठाः स्मृता वैश्याः शूद्रास्तु वयसाऽधिकाः ॥	017c  
यथेच्छकं स्वयं ब्रूया रथानतिरथांस्तथा ।	018a  
कामद्वेषसमायुक्तो मोहात्प्रकुरुते भवान् ॥	018c  
दुर्योधन महाबाहो साधु सम्यगवेक्ष्यताम् ।	019a  
त्यज्यतां दुष्टभावोऽयं भीष्मः किल्बिषकृत्तव ॥	019c  
भिन्ना हि सेना नृपते दुःसन्धेया भवत्युत ।	020a   
मौला हि पुरुषव्याघ्र किमु नानासमुत्थिताः ॥	020c  
एषां द्वैधं समुत्पन्नं योधानां युधि भारत ।	021a  
तेजोवधो नः क्रियते प्रत्यक्षेण विशेषतः ॥	021c  
रथानां क्वच विज्ञानं क्वच भीष्मोऽल्पचेतनः ।	022a  
अहमावारयिष्यामि पाण्डवानामनीकिनीम् ॥	022c  
आसाद्य माममोघेषुं गमिष्यन्ति दिशो दश ।	023a  
पाण्डवाः सहपञ्चालाः शार्दूलं वृषभा इव ॥	023c  
क्वच युद्धं विमर्दो वा मन्त्रे सुव्याहृतानि च ।	024a  
क्वचभीष्मो गतवयामन्दात्मा कालचोदितः ॥	024c  
एकाकी स्पर्धते नित्यं सर्वेण रमता सह ।	025a  
न चान्यं पुरुषं कञ्चिन्मन्यते मोघदर्शनः ॥	025c  
श्रोतव्यं खलु वृद्धानमिति शास्त्रनिदर्शनम् ।	026a  
न त्वेव ह्यतिवृद्धानां पुनर्बालाहि ते मताः ॥	026c  
अहमेको हनिष्यामि पाण्डवानामनीकिनीम् ।	027a  
सुयुद्धे राज्यशार्दूल यशो भीष्मं गमिष्यति ॥	027c  
कृतः सेनापतिस्त्वेष त्वया भीष्मो नराधिप ।	028a  
सेनापतौ यशो गन्ता न तु योधान्कथञ्चन ॥	028c  
नाहं जीवति गाङ्गेये योत्स्ये राजन्कथञ्चन ।	029a  
हते भीष्मे तु योद्धाऽस्मि सर्वैरेव महारथैः ॥	029c  
भीष्म उवाच ।	030     
समुद्यतोयं भारो मे सुमहान्सागरोपमः ।	030a  
धार्तराष्ट्रस्य सङ्ग्रामे वर्षपूगाभिचिन्तितः ॥	030c  
तस्मिन्नभ्यागते काले प्रतप्ते रोमहर्षणे ।	031a  
मिथो भेदो न मे कार्यस्तेन जीवसि सूतज ॥	031c  
न ह्यहं त्वद्य विक्रम्य स्थविरोऽपि शिशोस्तव ।	032a  
युद्धश्रद्धामहं छिन्द्यां जीवितस्य च सूतज ॥	032c  
जामदग्न्येन रामेण महास्त्राणि विमुञ्चता ।	033a  
न मे व्यथा कृता काचित्त्वं तु मे कि करिष्यसि ॥	033c  
कामं नैतत्प्रशंसन्ति सन्तः स्वबलसंस्तवम् ।	034a  
वक्ष्यामि तु त्वां सन्तप्तो निहीन कुलपांसन ॥	034c  
समेतं पार्थिवं क्षत्रं काशिराजस्वयंवरे ।	035a  
निर्जित्यैकरथेनैव याः कन्यास्तरसाहृताः ॥	035c  
ईदृशानां सहस्राणि विशिष्टानामथो पुनः ।	036a  
मयैकेन निरस्तानि ससैन्यानि रणाजिरे ॥	036c  
त्वां प्राप्य वैरपुरुषं कुरूणामनयो महान् ।	037a  
उपस्थितो विनाशाय यतस्व पुरुषो भव ॥	037c  
युध्यस्व समरे पार्थं येन विस्पर्धसे सह ।	038a  
द्रक्ष्यामि त्वां विनिर्मुक्तमस्माद्युद्धात्सुदुर्मते ॥	038c  
तमुवाच ततो राजा धार्तराष्ट्रः प्रतापवान् ।	039a  
मां समीक्षस्व गाङ्गेय कार्यं हि महदुद्यतम् ॥	039c  
चिन्त्यतामिदमेकाग्रं मम निःश्रेयसं परम् ।	040a  
उभावपि भवन्तौ मे महत्कर्म करिष्यतः ॥	040c  
भूयश्च श्रोतुमिच्छामि परेषां रथसत्तमान् ।	041a  
ये चैवातिरथास्तत्र ये चैव रथयूथपाः ॥	041c  
बलाबलममित्राणां श्रोतुमिच्छामि कौरव ।	042a  
प्रभातायां रजन्यां वै इदं युद्धं भविष्यति ॥ ॥	042c  

इति श्रीमन्महाभारते उद्योगपर्वणि रथातिरथसङ्ख्यानपर्वणि अष्टषष्ट्यधिकशततमोऽध्यायः ॥

5-168-5 विचेतनः मूर्खः ॥ 5-168-6 घृणी निन्दकः ॥ 5-168-7 करणानां सहजकवचादीनाम् ॥ 5-168-13 भवान् कर्णोऽर्धरथो मह्यं मम मत इति गाङ्गेयो वदेत्तन्न मृषेति सर्वस्य जगतो मत इति सम्बन्धः । त्वद्वाक्यात्सर्वेपि मामवमंस्यन्त इति भावः । गाङ्गेय न मृषावदे इति खo घo पाठः ॥ 5-168-15 अपरागं द्वेषम् ॥ 5-168-18 प्रकुरुते प्रकारं भेदं कुरुते । प्रकारस्तुल्यभेदयोरिति विश्वः ॥ 5-168-20 मौलाः पारम्पर्यागताः तेपि भिन्नाः सन्तो दुःसधेया भवन्ति किमु नाना पृथक्भूताः सन्त एककार्यार्थं समुत्थिता इति ॥
