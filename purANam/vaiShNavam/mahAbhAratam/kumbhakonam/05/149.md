अध्यायः 149

कृष्णेन पाण्डवान्प्रति धृतराष्ट्रेण दुर्योधनम्प्रत्युक्तवचनानुवादः ॥ 1 ॥
वासुदेव उवाच ।	001    
एवमुक्ते तु गान्धार्या धृतराष्ट्रो जनेश्वरः ।	001a  
दुर्योधनमुवाचेदं राजमध्ये जनाधिप ॥	001c  
दुर्योधन निबोधेदं यत्त्वां वक्ष्यामि पुत्रक ।	002a  
तथा तत्कुरु भद्रं ते यद्यस्ति पितृगौरवम् ॥	002c  
सोमः प्रजापतिः पूर्वं कुरूणां वंशवर्धनः ।	003a  
सोमाद्बभूव षष्ठोऽयं ययातिर्नहुषात्मजः ॥	003c  
तस्य पुत्रा बभूवुर्हि पञ्च राजर्षिसत्तमाः ।	004a  
तेषां यदुर्महातेजा ज्येष्ठः समभवत्प्रभुः ॥	004c  
पूरुर्यवीयांश्च ततो योऽस्माकं वंशवर्धनः ।	005a  
शर्मिष्ठया सम्प्रसूतो दुहित्रा वृषपर्वणः ॥	005c  
यदुश्च भरतश्रेष्ठ देवयान्याः सुतोऽभवत् ।	006a  
दौहित्रस्तात शुक्रस्य काव्यस्यामिततेजसः ॥	006c  
यादवानां कुलकरो बलवान्वीर्यसम्मतः ।	007a  
अवमेने स तु क्षत्रं दर्पपूर्णः सुमन्दधीः ॥	007c  
न चातिष्ठत्पितुः शास्त्रे बलदर्पविमोहितः ।	008a  
अवमेने च पितरं भ्रातॄंश्चाप्यपराजितः ॥	008c  
पृथिव्यां चतुरन्तायां यदुदेवाभवद्बली ।	009a  
वशे कृत्वा स नृपतीन्न्यवसन्नागसाह्वये ॥	009c  
तं पिता परमक्रुद्धो ययातिर्नहुषात्मजः ।	010a  
शशाप पुत्रं गान्धारे राज्याच्चापि व्यरोपयत् ॥	010c  
ये चैनमन्ववर्तन्त भ्रातरो बलदर्पिताः ।	011a  
शशाप तानपि क्रुद्धो ययातिस्तनयानथ ॥	011c  
यवीयांसं ततः पूरुं पुत्रं स्ववशवर्तिनम् ।	012a  
राज्ये निवेशयामास विधेयं नृपसत्तमः ॥	012c  
एवं ज्येष्ठोऽप्यथोत्सिक्तो न राज्यमभिजायते ।	013a  
यवीयांसोपि जायन्ते राज्यं वृद्धोपसेवया ॥	013c  
तथैव सर्वधर्मज्ञः पितुर्मम पितामहः ।	014a  
प्रतीपः पृथिवीपालस्त्रिषु लोकेषु विश्रुतः ॥	014c  
तस्य पार्थिवसिंहस्य राज्यं धर्मेण शासतः ।	015a  
त्रयः प्रजज्ञिरे पुत्रा देवकल्पा यशस्विनः ॥	015c  
देवापिरभवच्छ्रेष्ठो बाह्लीकस्तदनन्तरम् ।	016a  
तृतीयः शन्तनुस्तात धृतिमान्मे पितामहः ॥	016c  
देवापिस्तु महातेजास्त्वग्दोषी राजसत्तमः ।	017a  
धार्मिकः सत्यवादी च पितुः शुश्रूषणे रतः ॥	017c  
पौरजानपदानां च सम्मतः साधुसत्कृतः ।	018a  
सर्वेषां बालवृद्धानां देवापिर्हृदयङ्गमः ॥	018c  
वदान्यः सत्यसन्धश्च सर्वभूतहिते रतः	019a  
वर्तमानः पितुः शास्त्रे ब्राह्मणानां तथैव च ॥	019c  
बाह्लीकस्य प्रियो भ्राता शन्तनोश्च महात्मनः ।	020a  
सौभ्रात्रं च परं तेषां सहितानां महात्मनाम् ॥	020c  
अथ कालस्य पर्याये वृद्धो नृपतिसत्तमः ।	021a  
सम्भारानभिषेकार्थं कारयामास शास्त्रतः ॥	021c  
कारयामास सर्वाणि मङ्गलार्थानि वै विभुः ।	022a  
तं ब्राह्मणाश्च वृद्धाश्च पौरजानपदैः सह ॥	022c  
सर्वे निवारयामासुर्देवापेरभिषेचनम् ।	023a  
स तच्छ्रुत्वा तु नृपतिरभिषेकनिवारणम् । 	023c  
अश्रुकण्ठोऽभवद्राजा पर्यशोचत चात्मजम् ॥	023e   
एवं वदान्यो धर्मज्ञः सत्यसन्धश्च सोऽभवत् ।	024a  
प्रियः प्रजानामपि संस्त्वग्दोषेण प्रदूषितः ॥	024c  
हीनाङ्गं पृथिवीपालं नाभिनन्दन्ति देवताः ।	025a  
इति कृत्वा नृपश्रेष्ठं प्रत्यषेधन्द्विजर्षभाः ॥	025c  
ततः प्रव्यथिताङ्गोऽसौ पुत्रशोकसमन्वितः ।	026a  
ममार तं मृतं दृष्ट्वा देवापिः संश्रितो वनम् ॥	026c  
बाह्लीको मातुलकुलं त्यक्त्वा राज्यं समाश्रितः ।	027a  
पितृभ्रातॄन्परित्यज्य प्राप्तवान्परमर्धिमत् ॥	027c  
बाह्लीकेन त्वनुज्ञातः शन्तनुर्लोकविश्रुतः ।	028a  
पितर्युपरते राजन्राजा राज्यमकारयत् ॥	028c  
तथैवाहं मतिमता परिचिन्त्येह पाण्डुना ।	029c  
ज्येष्ठः प्रभ्रंशितो राज्याद्धीनाङ्ग इति भारत ॥	029c  
पाण्डुस्तु राज्यं सम्प्राप्तः कनीयानपि सन्नृपः ।	030a  
विनाशे तस्य पुत्राणामिदं राज्यमरिन्दम ॥	030c  
मय्यभागिनि राज्याय कथं त्वं राज्यमिच्छसि ।	031a  
अराजपुत्रो ह्यस्वामी परस्वं हर्तुमिच्छसि ॥	031c  
युधिष्ठिरो राजपुत्रो महात्मा न्यायागतं राज्यमिदं च तस्य ।	032a  
स कौरवस्यास्य कुलस्य भर्ता प्रशासिता चैव महानुभावः ॥	032c  
स सत्यसन्धः स तथाऽप्रमत्तःशास्त्रे स्थितो बन्धुजनस्य साधुः ।	033a  
प्रियः प्रजानां सुहृदानुकम्पीजितेन्द्रियः साधुजनस्य भर्ता ॥	033c  
क्षमा तितिक्षा दम आर्जवं च सत्यव्रतत्वं श्रुतमप्रमादः ।	034a  
भूतानुकम्पा ह्यनुशासनं च युधिष्ठिरे राजगुणाः समस्ताः ॥	034c  
अराजपुत्रस्त्वमनार्यवृत्तो लुब्धः सदा बन्धुषु पापबुद्धिः ।	035a  
क्रमागतं राज्यमिदं परेषां हर्तुं कथं शक्ष्यसि दुर्विनीत ॥	035c  
प्रयच्छ राज्यार्धमपेतमोहः सवाहनं त्व सपरिच्छदं च ।	036a  
ततोऽवशेषं तव जीवितस्य सहानुजस्यैव भवेन्नरेन्द्र ॥ ॥	036c  

इति श्रीमन्महाभारते उद्योगपर्वणि भगवद्यानपर्वणि एकोनपञ्चाशदधिकशततमोऽध्यायः ॥
