अध्यायः 090

श्रीकृष्णस्य कुन्तीसमीपगमनम् ॥ 1 ॥ कृष्णेन प्रत्येकं नामनिर्देशपूर्वकं युधिष्ठिरादिकुशलमापृच्छ्य स्वानुभूतदुःखानुस्मरेन शोचन्त्याः कुन्त्याः समाश्वासनम् ॥ 2 ॥ तथा कुन्तीमामन्त्र्य दुर्योधनगृहगमनम् ॥ 3 ॥
वैशम्पायन उवाच 	KK05-06-090-001  
अथोपगम्य विदुरमपराह्णे जनार्दनः ।	KK05-06-090-001a  
पितृष्वसारं स पृथामभ्यगच्छदरिन्दमः ॥	KK05-06-090-001c  
सा दृष्ट्वा कृष्णमायान्तं प्रसन्नादित्यवर्चसम् ।	KK05-06-090-002a  
कण्ठे गृहीत्वा प्राक्रोशत्स्मरन्ती तनयान्पृथा ॥	KK05-06-090-002c  
तेषां सत्ववतां मध्ये गोविन्दं सहचारिणम् ।	KK05-06-090-003a  
चिरस्य दृष्ट्वा वार्ष्णेयं बाष्पमाहारयत्पृथा ॥	KK05-06-090-003c  
साऽब्रवीत्कृष्णमासीनं कृतातिथ्यं युधां पतिम् ।	KK05-06-090-004a  
बाष्पगद्गदपूर्णेन मुखेन परिशुष्यता ॥	KK05-06-090-004c  
एते बाल्यात्प्रभृत्येव गुरुशुश्रूषणे रताः ।	KK05-06-090-005a  
परस्परस्य सुहृदः सम्मताः समचेतसः ।	KK05-06-090-005c  
निकृत्या भ्रंशिता राज्याज्जनार्हा निर्जनं गताः ॥	KK05-06-090-005e  
विनीतक्रोधहर्षाश्च ब्रह्मण्याः सत्यवादिनः ।	KK05-06-090-006a  
त्यक्त्वा प्रियमुखे पार्था रुदतीमपहाय माम् ॥	KK05-06-090-006c  
अहार्षुश्च वनं यान्तः समूलं हृदयं मम ।	KK05-06-090-007a  
अतदर्हा महात्मानः कथं केशव पाण्डवाः ॥	KK05-06-090-007c  
ऊषुर्महावने तात सिंहव्याघ्रगजाकुले ।	KK05-06-090-008a  
बाला विहीनाः पित्रा ते मया सततलालिताः ॥	KK05-06-090-008c  
अपश्यन्तश्च पितरौ कथमूषुर्महावने ।	KK05-06-090-009a  
शङ्खदुन्दुभिनिर्घोषैर्मृदङ्गैर्वेणुनिस्वनैः ॥	KK05-06-090-009c  
पाण्डवाः समबोध्यन्त बाल्यात्प्रभृति केशव ।	KK05-06-090-010a  
ये स्म वारणशब्देन हयानां हेषितेन च ॥	KK05-06-090-010c  
रथेनेमिनिनादैश्च व्यबोध्यन्त तदा गृहे ।	KK05-06-090-011a  
शङ्खभेरीनिनादेन वेणुवीणानुनादिना ॥	KK05-06-090-011c  
पुण्याहघोषमिश्रेण पूज्यमाना द्विजातिभिः ।	KK05-06-090-012a  
वस्त्रै रत्नैरलङ्कारैः पूजयन्तो द्विजन्मनः ॥	KK05-06-090-012c  
गीर्भिर्मङ्गलयुक्ताभिर्ब्राह्मणानां महात्मनाम् ।	KK05-06-090-013a  
अर्चितैरर्चनार्हैश्च स्तुवद्भिरभिनन्दिताः ॥	KK05-06-090-013c  
प्रासादाग्रेष्वबोध्यन्त राङ्कवाजिनशायिनः ।	KK05-06-090-014a  
क्रूरं च निनदं श्रुत्वा श्वापदानां महावने ॥	KK05-06-090-014c  
न स्मोपयान्ति निद्रां ते नतदर्हा जनार्दन ।	KK05-06-090-015a  
भेरीमृदङ्गनिनदैः शङ्खवैणवनिस्वनैः ॥	KK05-06-090-015c  
स्त्रीणां गीतनिनादैश्च मधुरैर्मधुसूदन ॥	KK05-06-090-016a  
वन्दिमागधसूतैश्च स्तुवद्भिर्बोधिताः कथम् ॥	KK05-06-090-016c  
महावनेष्वबोध्यन्त श्वापदानां रुतेन च ।	KK05-06-090-017a  
ह्रीमान्सत्यधृतिर्दान्तो भूतानामनुकम्पिता ॥	KK05-06-090-017c  
कामद्वेषौ वशे कृत्वा सतां वर्त्मानुवर्तते ।	KK05-06-090-018a  
अम्बरीषस्य मान्धातुर्ययातेर्नहुषस्य च ॥	KK05-06-090-018c  
भरतस्य दिलीपस्य शिबेरौशीनरस्य च ।	KK05-06-090-019a  
राजर्षीणां पुराणानां धुरं धत्ते दुरुद्वहाम् ॥	KK05-06-090-019c  
शीलवृत्तोपसम्पन्नोः धर्मज्ञः सत्यसङ्गरः ।	KK05-06-090-020a  
राजा सर्वगुणोपेतस्त्रौलोक्यस्यापि यो भवेत् ॥	KK05-06-090-020c  
अजातशत्रुर्धर्मात्मा शुद्धजाम्बूनदप्रभः ।	KK05-06-090-021a  
श्रेष्ठः कुरुषु सर्वेषु धर्मतः श्रुतवृत्ततः ।	KK05-06-090-021c  
प्रियदर्शो दीर्घभुजः कथं कृष्ण युधिष्ठिरः ॥	KK05-06-090-021e  
यः स नागायुतप्राणो वातरंहा महाबलः ।	KK05-06-090-022a  
सामर्षः पाण्डवो नित्यं प्रियो भ्रातुः प्रियङ्करः ॥	KK05-06-090-022c  
कीचकस्य तु सज्ञातेर्यो हन्ता मधुसूदन ।	KK05-06-090-023a  
शूरः क्रोधवशानां च हिडिम्बस्य बकस्य च ॥	KK05-06-090-023c  
पराक्रमे शक्रसमो मातरिश्वसमो बले ।	KK05-06-090-024a  
महेश्वरसमः क्रोधे भीमः प्रहरतां वरः ॥	KK05-06-090-024c  
क्रोधं बलममर्षं च यो निधाय परन्तपः ।	KK05-06-090-025a  
जितात्मा पाण्डवोऽमर्षी भ्रातुस्तिष्ठति शासने ॥	KK05-06-090-025c  
तेजोराशिं महात्मानं वरिष्ठममितौजसम् ।	KK05-06-090-026a  
भीमं प्रदर्शनेनापि भीमसेनं जनार्दन ॥	KK05-06-090-026c  
तं ममाचक्ष्व वार्ष्णेय कथमद्य वृकोदरः ।	KK05-06-090-027a  
आस्ते परिघबाहुः स मध्यमः पाण्डवो बली ॥	KK05-06-090-027c  
अर्जुनेनार्जुनो यः स कृष्ण बाहुसहस्रिणा ।	KK05-06-090-028a  
द्विबाहुः स्पर्धते नित्यमतीतेनापि केशव ॥	KK05-06-090-028c  
क्षिपत्येकेन वेगेन पञ्चबाणशतानि यः ।	KK05-06-090-029a  
इष्वस्त्रे सदृशो राज्ञः कार्तवीर्यस्य पाण्डवः ॥	KK05-06-090-029c  
तेजसाऽऽदित्यसदृशो महर्षिसदृशो दमे ।	KK05-06-090-030a  
क्षमया पृथिवीतुल्यो महेन्द्रसमविक्रमः ॥	KK05-06-090-030c  
आधिराज्यं महद्दीप्तं प्रथितं मधुसूदन ।	KK05-06-090-031a  
आहृतं येन वीर्येण कुरूणां सर्वराजसु ॥	KK05-06-090-031c  
यस्य बाहुबलं सर्वे पाण्डवाः पर्युपासते ।	KK05-06-090-032a  
स सर्वरथिनां श्रेष्ठः पाण्डवः सत्यविक्रमः ॥	KK05-06-090-032c  
यं गत्वाऽभिमुखः सङ्ख्ये न जीवन्कश्चिदाव्रजेत् ।	KK05-06-090-033a  
यो जेता सर्वभूतानामजेयो जिष्णुरच्युत ॥	KK05-06-090-033c  
योऽपाश्रयः पाण्डवानां देवानामिव वासवः ।	KK05-06-090-034a  
स ते भ्राता सखा चैव कथमद्य धनञ्जयः ॥	KK05-06-090-034c  
दयावान्सर्वभूतेषु ह्रीनिषेवो महास्त्रवित् ।	KK05-06-090-035a  
मृदुश्च सुकुमारश्च धार्मिकश्च प्रियश्च मे ॥	KK05-06-090-035c  
सहदेवो महेष्वासः शूरः समितिशोभनः ।	KK05-06-090-036a  
भ्रातॄणां कृष्ण शुश्रूषुर्धर्मार्थकुशलो युवा ॥	KK05-06-090-036c  
सदैव सहदेवस्य भ्रातरो मधुसूदन ।	KK05-06-090-037a  
वृत्तं कल्याणवृत्तस्य पूजयन्ति महात्मनः ॥	KK05-06-090-037c  
ज्येष्ठोपचायिनं वीरं सहदेवं युधां पतिम् ।	KK05-06-090-038a  
शुश्रूषुं मम वार्ष्णेय माद्रीपुत्रं प्रचक्ष्व मे ॥	KK05-06-090-038c  
सुकुमारो युवा शूरो दर्शनीयश्च पाण्डवः ।	KK05-06-090-039a  
भ्रातॄणां चैव सर्वेषां प्रियः प्राणो बहिश्चरः ॥	KK05-06-090-039c  
चित्रयोधी च नकुलो महेष्वासो महाबलः ।	KK05-06-090-040a  
कच्चित्स कुशली कृष्ण वत्सो मम सुखैधितः ॥	KK05-06-090-040c  
सुखोचितमदुःखार्हं सुकुमारं महारथम् ।	KK05-06-090-041a  
अपि जातु महाबाहो पश्येयं नकुलं पुनः ॥	KK05-06-090-041c  
पक्ष्मसम्पातजे काले नकुलेन विनाकृता ।	KK05-06-090-042a  
न लभामि धृतिं वीर साऽद्य जीवामि पश्य माम् ॥	KK05-06-090-042c  
सर्वैः पुत्रैः प्रियतरा द्रौपदी मे जनार्दन ।	KK05-06-090-043a  
कुलीना रूपसम्पन्ना सर्वैः समुदिता गुणैः ॥	KK05-06-090-043c  
पुत्रलोकात्पतिलोकं वृण्वाना सत्यवादिनी ।	KK05-06-090-044a  
प्रियान्पुत्रान्परित्यज्य पाण्डवाननुरुध्यते ॥	KK05-06-090-044c  
महाभिजनसम्पन्ना सर्वकामैः सुपूजिता ।	KK05-06-090-045a  
ईश्वरी सर्वकल्याणी द्रौपदी कथमच्युत ॥	KK05-06-090-045c  
पतिभिः पञ्चभिः शूरैरग्निकल्पैः प्रहारिभिः ।	KK05-06-090-046a  
उपपन्ना महेष्वासैर्द्रौपदी दुःखभागिनी ॥	KK05-06-090-046c  
चतुर्दशमिदं वर्षं यन्नापश्यमरिन्दम ।	KK05-06-090-047a  
पुत्रादिभिः परिद्यूनां द्रौपदीं सत्यवादिनीम् ॥	KK05-06-090-047c  
न नूनं कर्मभिः पुण्यैरश्नुते पुरुषः सुखम् ।	KK05-06-090-048a  
द्रौपदी चेत्तथावृत्ता नाश्नुते सुखमव्ययम् ॥	KK05-06-090-048c  
न प्रियो मम कृष्णाया बीभत्सुर्न युधिष्ठिरः ।	KK05-06-090-049a  
भीमसेनो यमौ वापि यदपश्यं सभागताम् ॥	KK05-06-090-049c  
न मे दुःखतरं किञ्चिद्भूतपूर्वं ततोऽधिकम् ।	KK05-06-090-050a  
स्त्रीधर्मिणीं द्रौपदीं यच्छ्वशुराणां समीपगाम् ॥	KK05-06-090-050c  
आनायितामनार्येण क्रोधलोभानुवर्तिना ।	KK05-06-090-051a  
सर्वे प्रैक्षन्त कुरव एकवस्त्रां सभागताम् ॥	KK05-06-090-051c  
तत्रैव धृतराष्ट्रश्च महाराजश्च बाह्लिकः ।	KK05-06-090-052a  
कृपश्च सोमदत्तश्च निर्विण्णाः कुरवस्तथा ॥	KK05-06-090-052c  
तस्यां संसदि सर्वेषां क्षत्तारं पूजयाम्यहम् ।	KK05-06-090-053a  
वृत्तेन हि भवत्यार्यो न धनेन न विद्यया ॥	KK05-06-090-053c  
तस्य कृष्ण महाबुद्धेर्गम्भीरस्य महात्मनः ।	KK05-06-090-054a  
क्षत्तुः शीलमलङ्कारो लोकान्विष्टभ्य तिष्ठति ॥	KK05-06-090-054c  
वैशम्पायन उवाच 	KK05-06-090-055  
सा शोकार्ता च हृष्टा च दृष्ट्वा गोविन्दमागतम् ।	KK05-06-090-055a  
नानाविधानि दुःखानि सर्वाण्येवान्वकीर्तयत् ॥	KK05-06-090-055c  
पूर्वैराचरितं यत्तत्कुराजभिररिन्दम ।	KK05-06-090-056a  
अक्षद्यूतं मृगवधः कच्चिदेषां सुखावहम् ॥	KK05-06-090-056c  
तन्मां दहति यत्कृष्णा सभायां कुरुसन्निधौ ।	KK05-06-090-057a  
धार्तराष्ट्रैः परिक्लिष्टा यथा न कुशलं तथा ॥	KK05-06-090-057c  
निर्वासनं च नगरात्प्रव्रज्या च परन्तप ।	KK05-06-090-058a  
नानाविधानां दुःखानामावासोऽस्मि जनार्दन ॥	KK05-06-090-058c  
अज्ञातचर्या बालानामवरोधश्च माधव ।	KK05-06-090-059a  
न मे क्लेशतमं तत्स्यात्पुत्रैः सह परन्तप ॥	KK05-06-090-059c  
दुर्योधनेन निकृता वर्षमद्य चतुर्दशम् ।	KK05-06-090-060a  
दुःखादपि सुखं नः स्याद्यदि पुण्यफलक्षयः ॥	KK05-06-090-060c  
न मे विशेषो जात्वासीद्धार्तराष्ट्रेषु पाण्डवैः ।	KK05-06-090-061a  
तेन सत्येन कृष्ण त्वां हतामित्रं श्रिया वृतम् ।	KK05-06-090-061c  
अस्माद्विमुक्तं सङ्ग्रामात्पश्येयं पाण्डवैः सह ॥	KK05-06-090-061e  
नैव शक्याः पराजेतुं सर्वं ह्येषां तथाविधम् ।	KK05-06-090-062a  
पितरं त्वेव गर्हेयं नात्मानं न सुयोधनम् ॥	KK05-06-090-062c  
येनाहं कुन्तिभोजाय धनं वृत्तैरिवार्पिता ।	KK05-06-090-063a  
बालां मामार्यकस्तुभ्यं क्रीडन्तीं कन्दुहस्तिकाम् ॥	KK05-06-090-063c  
अदात्तु कुन्तिभोजाय सखा सख्ये महात्मने ।	KK05-06-090-064a  
साऽहं पित्रा च निकृता श्वशुरैश्च परन्तप ।	KK05-06-090-064c  
अत्यन्तदुःखिता कृष्ण किं जीवितफलं मम ॥	KK05-06-090-064e  
यन्मां वागब्रवीन्नक्तं सूतके सव्यसाचिनः ।	KK05-06-090-065a  
पुत्रस्ते पृथिवीं जेता यशश्चास्य दिवं स्पृशेत् ॥	KK05-06-090-065c  
हत्वा कुरून्महाजन्ये राज्यं प्राप्य धनञ्जयः ।	KK05-06-090-066a  
भ्रातृभिः सह कौन्तेयस्त्रीन्मेधानाहरिष्यति ॥	KK05-06-090-066c  
नाहं तामभ्यसूयामि नमो धर्माय वेधसे ।	KK05-06-090-067a  
कृष्णाय महते नित्यं धर्मो धारयति प्रजाः ॥	KK05-06-090-067c  
धर्मश्चेदस्ति वार्ष्णेय यथा वागभ्यभाषत ।	KK05-06-090-068a  
त्वं चापि तत्तथा कृष्ण सर्वं सम्पादयिष्यसि ॥	KK05-06-090-068c  
न मां माधव वैधव्यं नार्थनाशो न वैरिता ।	KK05-06-090-069a  
तथा शोकाय दहति यथा पुत्रैर्विना भवः ॥	KK05-06-090-069c  
याऽहं गाण्डीवधन्वानं सर्वशस्त्रभृतां वरम् ।	KK05-06-090-070a  
धनञ्जयं न पश्यामि का शान्तिर्हृदयस्य मे ।	KK05-06-090-070c  
इतश्चतुर्दशं वर्षं यन्नापश्यं युधिष्ठिरम् ॥	KK05-06-090-070e  
धनञ्जयं च गोविन्द यमौ तं च वृकोदरम् ।	KK05-06-090-071a  
जीवनाशं प्रनष्टानां श्राद्धं कुर्वन्ति मानवाः ॥	KK05-06-090-071c  
अर्थतस्ते मम मृतास्तेषां चाहं जनार्दन ।	KK05-06-090-072a  
ब्रूया माधव राजानं धर्मात्मानं युधिष्ठिरम् ॥	KK05-06-090-072c  
भूयांस्ते हीयते धर्मो मा पुत्रक वृथा कृथाः ।	KK05-06-090-073a  
पराश्रया वासुदेव या जीवति घिगस्तु ताम् ॥	KK05-06-090-073c  
वृत्तेः कार्पण्यलब्धाया अप्रतिष्ठैव ज्यायसी ।	KK05-06-090-074a  
अथो धनञ्जयं ब्रूया नित्योद्युक्तं वृकोदरम् ॥	KK05-06-090-074c  
यदर्थं क्षत्रिया सूते तस्य कालोऽयमागतः ।	KK05-06-090-075a  
अस्मिंश्चेदागते काले मिथ्या चातिक्रमिष्यति ॥	KK05-06-090-075c  
लोकसम्भाविताः सन्तः सुनृशंसं करिष्यथ ।	KK05-06-090-076a  
नृशंसेन च वो युक्तांस्त्यजेयं शाश्वतीः समाः ॥	KK05-06-090-076c  
काले हि समनुप्राप्ते त्यक्तव्यमपि जीवनम् ।	KK05-06-090-077a  
माद्रीपुत्रौ च व्यक्तव्यौ क्षत्रधर्मरतौ सदा ॥	KK05-06-090-077c  
विक्रमेणार्जितान्भोगान्वृणीतं जीवितादपि ।	KK05-06-090-078a  
विक्रमाधिगता ह्यर्थाः क्षत्रधर्मेण जीवतः ॥	KK05-06-090-078c  
मनो मनुष्यस्य सदा प्रीणन्ति पुरुषोत्तम ।	KK05-06-090-079a  
गत्वा ब्रूहि महाबाहो सर्वशस्त्रभृतां वरम् ॥	KK05-06-090-079c  
अर्जुनं पाण्डवं वीरं द्रौपद्याः पदवीं चर ।	KK05-06-090-080a  
विदितौ हि तवात्यन्तं क्रुद्धौ तौ तु यथान्तकौ ॥	KK05-06-090-080c  
भीमार्जुनौ नयेतां हि देवानपि परां गतिम् ।	KK05-06-090-081a  
तयोश्चैतदवज्ञानं यत्सा कृष्णा सभां गता ॥	KK05-06-090-081c  
दुःशासनश्च कर्णश्च परुषाण्यभ्यभाषताम् ।	KK05-06-090-082a  
दुर्योधनो भीमसेनमभ्यगच्छन्मनस्विनम् ॥	KK05-06-090-082c  
पश्यतां कुरुमुख्यानां तस्य द्रक्ष्यति यत्फलम् ।	KK05-06-090-083a  
न हि वैरं समासाद्य प्रशाम्यति वृकोदरः ॥	KK05-06-090-083c  
सुचिरादपि भीमस्य न हि वैरं प्रशाम्यति ।	KK05-06-090-084a  
यावदन्तं न नयति शात्रवाञ्छत्रुकर्शनः ॥	KK05-06-090-084c  
न दुःखं राज्यहरणं न च द्यूते पराजयः ।	KK05-06-090-085a  
प्रव्राजनं तु पुत्राणां न मे तद्दुःखकारणम् ॥	KK05-06-090-085c  
यत्तु सा बृहती श्यामा एकवस्त्रा सभां गता ।	KK05-06-090-086a  
अशृणोत्परुषा वाचः किं नु दुःखतरं ततः ॥	KK05-06-090-086c  
स्त्रीधर्मिणी वरारोहा क्षत्रधर्मरता सदा ।	KK05-06-090-087a  
नाभ्यगच्छत्तदा नाथं कृष्णा नाथवती सती ॥	KK05-06-090-087c  
यस्या मम सपुत्रायास्त्वं नाथो मधुसूदन ।	KK05-06-090-088a  
रामश्च बलिनां श्रेष्ठः प्रद्युम्नश्च महारथः ॥	KK05-06-090-088c  
साऽहमेवंविधं दुःखं सहेयं पुरुषोत्तम ।	KK05-06-090-089a  
भीमे जीवति दुर्धर्षे विजये चापलायिनि ॥	KK05-06-090-089c  
वैशम्पायन उवाच 	KK05-06-090-090  
तत आश्वासयामास पुत्राधिभिरभिप्लुताम् ।	KK05-06-090-090a  
पितृष्वसारं शोचन्तीं शौरिः पार्थसखः पृथाम् ॥	KK05-06-090-090c  
वासुदेव उवाच 	KK05-06-090-091  
का नु सीमन्तिनी त्वादृग्लोकेष्वस्ति पितृष्वसः ।	KK05-06-090-091a  
शूरस्य राज्ञो दुहिता आजमीढकुलं गता ॥	KK05-06-090-091c  
महाकुलीना भवती ह्रदाद्ध्रदमिवागता ।	KK05-06-090-092a  
ईश्वरी सर्वकल्याणी भर्त्रा परमपूजिता ॥	KK05-06-090-092c  
वीरसूर्वीरपत्नी त्वं सर्वैः समुदिता गुणैः ।	KK05-06-090-093a  
सुखदुःखे महाप्राज्ञे त्वादृशी सोढुमर्हति ॥	KK05-06-090-093c  
निद्रातन्द्रे क्रोधहर्षौ क्षुत्पिपासे हिमातपौ ।	KK05-06-090-094a  
एतानि पार्था निर्जित्य नित्यं वीरसुखे रताः ॥	KK05-06-090-094c  
त्यक्तग्राम्यसुखाः पार्था नित्यं वीरसुखप्रियाः ।	KK05-06-090-095a  
न तु स्वल्पेन तुष्येयुर्महोत्साहा महाबलाः ॥	KK05-06-090-095c  
अन्तं धीरा निषेवन्ते मध्यं ग्राम्यसुखप्रियाः ।	KK05-06-090-096a  
उत्तमांश्च परिक्लेशान्भोगांश्चातीव मानुषान् ॥	KK05-06-090-096c  
अन्तेषु रेमिरे धीरा न ते मध्येषु रेमिरे ।	KK05-06-090-097a  
अन्तप्राप्तिं सुखं प्राहुर्दुःखमन्तरमन्तयोः ॥	KK05-06-090-097c  
अभिवादयन्ति भवतीं पाण्डवाः सह कृष्णया ।	KK05-06-090-098a  
आत्मानं ते कुशलिनं निवेद्याहुरनामयम् ॥	KK05-06-090-098c  
अरोगान्सर्वसिद्धार्थान्क्षिप्रं द्रक्ष्यसि पाण्डवान् ।	KK05-06-090-099a  
ईश्वरान्सर्वलोकस्य हतामित्राञ्श्रिया वृतान् ॥	KK05-06-090-099c  
एवमाश्वासिता कुन्ती प्रत्युवाच जनार्दनम् ।	KK05-06-090-100a  
पुत्राधिभिरभिध्वस्ता निगृह्याबुद्धिजं तमः ॥	KK05-06-090-100c  
कुन्त्युवाच 	KK05-06-090-101  
यद्यत्तेषां महाबाहो पथ्यं स्यान्मधुसूदन ।	KK05-06-090-101a  
यथायथा त्वं मन्येथाः कुर्याः कृष्ण तथातथा ॥	KK05-06-090-101c  
अविलोपेन धर्मस्य अनिकृत्या परन्तप ।	KK05-06-090-102a  
प्रभावज्ञाऽस्मि ते कृष्ण सत्यस्याभिजनस्य च ॥	KK05-06-090-102c  
व्यवस्थायां च मित्रेषु बुद्धिविक्रमयोस्तथा ।	KK05-06-090-103a  
त्वमेव नः कुले धर्मस्त्वं सत्यं त्वं तपो महत् ॥	KK05-06-090-103c  
त्वं त्राता त्वं महद्ब्रह्म त्वयि सर्वं प्रतिष्ठितम् ।	KK05-06-090-104a  
यथैवात्थ तथैवैतत्त्वयि सत्यं भविष्यति ॥	KK05-06-090-104c  
\'कुरूणां पाण्डवानां च लोकानां चापराजित ।	KK05-06-090-105a  
सर्वस्यैतस्य वार्ष्णेय गतिस्त्वमसि माधव ।	KK05-06-090-105c  
प्रभावो बुद्धिवीर्यं च तादृशं तव केशव ॥\'	KK05-06-090-105e  
वैशम्पायन उवाच 	KK05-06-090-106  
तामामन्त्र्य च गोविन्दः कृत्वा चाभिप्रदक्षिणम् ।	KK05-06-090-106a  
प्रातिष्ठत महाबाहुर्दुर्योधनगृहान्प्रति ॥ ॥	KK05-06-090-106c  

इति श्रीमन्महाभारते उद्योगपर्वणि भगवद्यानपर्वणि नवतितमोऽध्यायः ॥

5-90-6 प्रियं राज्यादि । सुखं भोगोत्थ आह्लादः ॥ 5-90-21 प्रियो दर्शो दर्शनं यस्य ॥ 5-90-48 तथावृत्ता पुण्यशीला ॥ 5-90-59 अवरोधः राज्याप्रदानरूपो वृत्तिनिरोधः ॥ 5-90-60 यदि सुखं पुण्यक्षयरूपम् अर्थाद्दुःखं पापक्षयरूपं तर्हि दुःखात्पापक्षयहेतोस्तत्सुखं नः अस्माकं स्यात् । तथा च न वयं दुःखाद्भयं प्राप्नुम इत्यर्थः ॥ 5-90-61 अस्मात् भाविनः कुरुपाण्डवसङ्ग्रामात् ॥ 5-90-62 सर्वं वृत्तम् । एषां पाण्डवानां तथाविधम् अविषमम् ॥ 5-90-63 वृत्तैर्वदान्यत्वेन ख्यातैर्धनं यथा अक्लेशेनार्प्यते तद्वत् येनाहमर्पिता । वृत्तोऽतीते दृढे ख्याते इति विश्वः । आर्यकः पितामहः । तुभ्यं तव ॥ 5-90-66 महाजन्ये महायुद्धे । मेधान् अश्वमेधान् ॥ 5-90-75 अतिक्रमिष्यति अयुद्धेनेत्यर्थः ॥ 5-90-102 अनिकृत्या अच्छलेन ॥
