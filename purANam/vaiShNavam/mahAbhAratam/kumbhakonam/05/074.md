अध्यायः 074

श्रीकृष्णेन भीमं प्रति तत्प्रतिज्ञानुस्मारणपूर्वकं युद्धप्रोत्साहनम् ॥ 1 ॥
वैशम्पायन उवाच 	KK05-06-074-001  
एतछ्रुत्वा महाबाहुः केशवः प्रहसन्निव ।	KK05-06-074-001a  
अभूतपूर्वं भीमस्य मार्दवोपहितं वचः ॥	KK05-06-074-001c  
गिरेरिव लघुत्वं तच्छीतत्वमिव पावके ।	KK05-06-074-002a  
मत्वा रामानुजः शौरिः शार्ङ्गधन्वा वृकोदरम् ॥	KK05-06-074-002c  
सन्तेजयंस्तदा वाग्भिर्मातरिश्वेव पावकम् ।	KK05-06-074-003a  
उवाच भीममासीनं कृपयाऽभिपरिप्लुतम् ॥	KK05-06-074-003c  
श्रीभगवानुवाच 	KK05-06-074-004  
त्वमन्यदा भीमसेन युद्धमेव प्रशंससि ।	KK05-06-074-004a  
वधाभिनन्दिनः क्रूरान्धार्तराष्ट्रान्मिमर्दिषुः ॥	KK05-06-074-004c  
न च स्वपिषि जागर्षि न्युब्जः शेषे परन्तप ।	KK05-06-074-005a  
घोरामशान्तां रुशतीं सदा वाचं प्रभाषसे ॥	KK05-06-074-005c  
निःश्वसन्नग्निवत्तेन सन्तप्तः स्वेन मन्युना ।	KK05-06-074-006a  
अप्रशान्तमना भीम सधूम इव पावकः ॥	KK05-06-074-006c  
एकान्ते निःश्वसञ्शेषे भारार्त इव दुर्बलः ।	KK05-06-074-007a  
अपि त्वां केचिदुन्मत्तं मन्यन्तेऽतद्विदो जनाः ॥	KK05-06-074-007c  
आरुज्य वृक्षान्निर्मूलान्गजः परिरुजन्निव ।	KK05-06-074-008a  
निघ्नन्पद्भिः क्षितिं भीम निष्टनन्परिधावसि ॥	KK05-06-074-008c  
नास्मिञ्जने न रमसे रहः क्षिपसि पाण्डव ।	KK05-06-074-009a  
नान्यं निशि दिवा चापि कदाचिदभिनन्दसि ॥	KK05-06-074-009c  
अकस्मात्स्मयमानश्च रहस्यास्से रुदन्निव ।	KK05-06-074-010a  
जान्वोर्मूर्धानमाधाय चिरमास्से प्रमीलितः ॥	KK05-06-074-010c  
भ्रुकुटिं च पुनः कुर्वन्नोष्ठौ च विदशन्निव ।	KK05-06-074-011a  
अभीक्ष्णं दृश्यसे भीम सर्वं तन्मन्युकारितम् ॥	KK05-06-074-011c  
यथा पुरस्तात्सविता दृश्यते शुक्रमुच्चरन् ।	KK05-06-074-012a  
यथा च पश्चान्निर्मुक्तो ध्रुवं पर्येति रश्मिवान् ॥	KK05-06-074-012c  
तथा सत्यं ब्रवीम्येतन्नास्ति तस्य व्यतिक्रमः ।	KK05-06-074-013a  
हन्ताहं गदयाभ्येत्य दुर्योधनममर्षणम् ॥	KK05-06-074-013c  
इति स्म मध्ये भ्रातॄणां सत्येनालभसे गदाम् ।	KK05-06-074-014a  
तस्य ते प्रशमे बुद्धिर्ध्रियतेऽद्य परन्तप ॥	KK05-06-074-014c  
अहो युद्धाभिकाङ्क्षाणां युद्धकाल उपस्थिते ।	KK05-06-074-015a  
चेतांसि विप्रतीपानि यत्त्वां भीर्भीम विन्दति ॥	KK05-06-074-015c  
अहो पार्थ निमित्तानि विपरीतानि पश्यसि ।	KK05-06-074-016a  
स्वप्नान्ते जागरान्ते च तस्मात्प्रशममिच्छसि ॥	KK05-06-074-016c  
अहो नाशंससे किञ्चित्पुंस्त्वं क्लीब इवात्मनि ।	KK05-06-074-017a  
कश्मलेनाभिपन्नोऽसि तेन ते विकृतं मनः ॥	KK05-06-074-017c  
उद्वेपते ते हृदयं मनस्ते प्रतिसीदति ।	KK05-06-074-018a  
ऊरुस्तम्भगृहीतोऽसि तस्मात्प्रशममिच्छसि ॥	KK05-06-074-018c  
अनित्यं किल मर्त्यस्य पार्थ चित्तं चलाचलम् ।	KK05-06-074-019a  
वातवेगप्रचलिता अष्ठीला शाल्मलेरिव ॥	KK05-06-074-019c  
तवैषा विकृता बुद्धिर्गवां वागिव मानुषी ।	KK05-06-074-020a  
मनांसि पाण्डुपुत्राणां मज्जयत्यप्लवानिव ॥	KK05-06-074-020c  
इदं मे महदाश्चर्यं पर्वतस्येव सर्पणम् ।	KK05-06-074-021a  
यदीदृशं प्रभाषेथा भीमसेनासमं वचः ॥	KK05-06-074-021c  
स दृष्ट्वा स्वानि कर्माणि कुले जन्म च भारत ।	KK05-06-074-022a  
उत्तिष्ठस्व विषादं मा कृथा वीर स्थिरो भव ॥	KK05-06-074-022c  
न चैतदनुरूपं ते यत्ते ग्लानिररिन्दम ।	KK05-06-074-023a  
यदोजसा न लभते क्षत्रियो न तदश्नुते ॥ ॥	KK05-06-074-023c  

इति श्रीमन्महाभारते उद्योगपर्वणि भगवद्यानपर्वणि चतुःसप्ततितमोऽध्यायः ॥

5-74-6 अग्निवत् अग्निनेव ॥ 5-74-8 आरुज्य भङ्क्त्वा ॥ 5-74-9 अस्मिन्वने । जनेन ब्राह्मणसमूहेन । क्षिपसि नयसि कालमिति शेषः ॥ 5-74-12 शुक्रं तेजः । निर्मुक्तोऽस्तं गतः । ध्रुवं निश्चयं पुनः पर्येति मेरुं पुनःपुनः प्रदक्षिणीकरोति ॥ 5-74-19 अष्ठीला फलान्तर्ग्रन्थिः । सा च शाल्मलेः केवलं तूलमयी भवति ॥
