अध्यायः 008

पाण्डवान्प्रत्यागच्छतः शल्यस्य मार्गे भ्रमाद्दुर्योधनसभाप्रवेशः ॥ 1 ॥ तद्भृत्यकृतोपचारतुष्टेन तेन पारितोषिकदाने प्रतिश्रुते गूढेनसता दुर्योधनेन प्रकटीभूय साहाय्यवरणम् ॥ 2 ॥ पाण्डवानुपगम्य दुर्योधनवञ्चनां कथितवता शल्येन युधिष्ठिराभ्यर्थनया कर्णस्य सारथ्यकरणेन तेजोवधकरणप्रतिज्ञानम् ॥ 3 ॥
वैशम्पायन उवाच 	KK05-01-008-001  
शल्यः श्रुत्वा तु दूतानां सैन्येन महता वृतः ।	KK05-01-008-001a  
अभ्यात्पाण्डवान्राजन्सह पुत्रैर्महारथैः ॥	KK05-01-008-001c  
तस्य सेनानिवेशोऽभूदध्यर्धमिव योजनम् ।	KK05-01-008-002a  
तथा हि विपुलां सेनां बिभर्ति स नरर्षभः ॥	KK05-01-008-002c  
अक्षौहिणीपती राजन्महावीर्यपराक्रमः ।	KK05-01-008-003a  
विचित्रकवचाः शूरा विचित्रध्वजकार्मुकाः ॥	KK05-01-008-003c  
विचित्राभरणाः सर्वे विचित्ररथवाहनाः ।	KK05-01-008-004a  
विचित्रस्रग्धराः सर्वे विवित्राम्बरभूषणाः ॥	KK05-01-008-004c  
स्वदेशवेषाभरणा वीराः शतसहस्रशः ।	KK05-01-008-005a  
तस्य सेनाप्रणेतारो बभूवुः क्षत्रियर्षभाः ॥	KK05-01-008-005c  
व्यथयन्निव भूतानि कम्पयन्निव मेदिनीम् ।	KK05-01-008-006a  
शनैर्विश्रामयन्सेनां स ययौ यत्र पाण्डवः ॥	KK05-01-008-006c  
ततो दुर्योधनः श्रुत्वा महात्मानं महारथम् ।	KK05-01-008-007a  
उपायान्तमभिद्रुत्य स्वयमानर्च भरत ॥	KK05-01-008-007c  
कारयामास पूजार्थं तस्य दुर्योधनः सभाः ।	KK05-01-008-008a  
रमणीयेषु देशेषु रत्नचित्राः स्वलङ्कृताः ॥	KK05-01-008-008c  
शिल्पिभिर्विविधैश्चैव क्रीडास्तत्र प्रयोजिताः ।	KK05-01-008-009a  
तत्र माल्यानि मांसानि भक्ष्यं पेयं च सत्कृतम् ॥	KK05-01-008-009c  
कूपाश्च विविधाकारा औदकानि गृहाणि च ।	KK05-01-008-010a  
वाप्यश्च विविधाकारा मनोहर्षविवर्धनाः ॥	KK05-01-008-010c  
स ताः सभाः समासाद्य पूज्यमानो यथाऽमरः ।	KK05-01-008-011a  
दुर्योधनस्य सचिवैर्देशे देशे समन्ततः ॥	KK05-01-008-011c  
आजगाम सभामन्यां देवावसथवर्चसम् ।	KK05-01-008-012a  
स तत्र विषयैर्युक्तैः कल्याणैरतिमानुषैः ॥	KK05-01-008-012c  
मेनेऽभ्यधिकमात्मानमवमेने पुरन्दरम् ।	KK05-01-008-013a  
पप्रच्छ स ततः प्रेष्यान्प्रहृष्टः क्षत्रियर्षभः ॥	KK05-01-008-013c  
युधिष्ठिरस्य पुरुषाः केऽत्र चक्रुः सभा इमाः ।	KK05-01-008-014a  
आनीयन्तां सभाकाराः प्रदेयार्हा हि मे मताः ॥	KK05-01-008-014c  
प्रदेयमेषां दास्यामि कुन्तीपुत्रोऽनुमन्यताम् । 	KK05-01-008-015a  
\'ततः प्रहृष्टं राजानं ज्ञात्वा ते सचिवास्तदा ।	KK05-01-008-015c  
\'दुर्योधनाय तत्सर्वं कथयन्ति स्म विस्मिताः ॥	KK05-01-008-015e  
सम्प्रहृष्टो यदा शल्यो दिदित्सुरपि जीवितम् ।	KK05-01-008-016a  
गूढो दुर्योधनस्तत्र दर्शयामास मातुलम् ॥	KK05-01-008-016c  
तं दृष्ट्वा मद्रराजश्च ज्ञात्वा यत्नं च तस्य तम् ।	KK05-01-008-017a  
परिष्वज्याब्रवीत्प्रीत इष्टोऽर्थो ध्रियतामिति ॥	KK05-01-008-017c  
दुर्योधन उवाच 	KK05-01-008-018  
सत्यवाग्भव कल्याण वरो वै मम दीयताम् ।	KK05-01-008-018a  
सर्वसेनाप्रणेता वै भवान्भवितुमर्हति ॥	KK05-01-008-018c  
यथैव पाण्डवास्तुभ्यं तथैव भवतो ह्यहम् ।	KK05-01-008-019a  
अनुमान्यं च पाल्यं च भक्तं च भज मां विभो ॥	KK05-01-008-019c  
वैशम्पायन उवाच 	KK05-01-008-020  
कृतमित्यब्रवीच्छल्यः किमन्यत्क्रियतामिति ।	KK05-01-008-020a  
कृतमित्येव गान्धारिः प्रत्युवाच पुनःपुनः ॥	KK05-01-008-020c  
शल्य उवाच 	KK05-01-008-021  
गच्छ दुर्योधन पुरं स्वकमेव नरर्षभ ।	KK05-01-008-021a  
अहं गमिष्ये द्रष्टुं वै युधिष्ठिरमरिन्दमम् ॥	KK05-01-008-021c  
दृष्ट्वा युधिष्ठिरं राजन्क्षिप्रमेष्ये नराधिप ।	KK05-01-008-022a  
अवश्यं चापि द्रष्टव्यः पाण्डवः पुरुषर्षभः ॥	KK05-01-008-022c  
दुर्योधन उवाच 	KK05-01-008-023  
क्षिप्रमागम्यतां राजन्पाण्डवं वीक्ष्य पार्थिव ।	KK05-01-008-023a  
त्वय्यधीनाः स्म राजेन्द्र वरदानं स्मरस्व नः ॥	KK05-01-008-023c  
शल्य उवाच 	KK05-01-008-024  
क्षिप्रमेष्यामि भद्रं ते गच्छस्व स्वपुरं नृप ।	KK05-01-008-024a  
\'दृष्ट्वा तु पाण्डवान्राजन्न मिथ्या कर्तुमुत्सहे ॥	KK05-01-008-024c  
वैशम्पायन उवाच 	KK05-01-008-025  
पर्यष्वजेतामन्योन्यं शल्यदुर्योधनावुभौ ॥	KK05-01-008-025ac  
स तथा शल्यमामन्त्र्य पुनरायात्स्वकं पुरम् ।	KK05-01-008-026a  
शल्यो जगाम कौन्तेयानाख्यातुं कर्म तस्य तत् ॥	KK05-01-008-026c  
उपप्लाव्यं स गत्वा तु स्कन्धावारं प्रविश्य च ।	KK05-01-008-027a  
पाण्डवानथ तान्सर्वाञ्शल्यस्तत्र ददर्श ह ॥	KK05-01-008-027c  
चिरात्तु दृष्ट्वा राजानं मातुलं समितिञ्जयम् ।	KK05-01-008-028a  
आसनेभ्यः समुत्पेतुः सर्वे सहयुधिष्ठिराः ॥	KK05-01-008-028c  
तथा भीमार्जुनौ हृष्टौ स्वस्रीयौ च यमावुभौ ।	KK05-01-008-029a  
द्रौपदी च सुभद्रा च अभिमन्युश्च भारत ॥	KK05-01-008-029c  
समेत्य च महापाहुं शल्यं पाण्डुसुतस्तदा ।	KK05-01-008-030a  
पाद्यमर्घ्यं च गां चैव प्रतिग्राह्य पुरोधसा ॥	KK05-01-008-030c  
कृताञ्जलिरदीनात्मा धर्मात्मा शल्यमब्रवीत् ।	KK05-01-008-031a  
स्वागतं तेऽस्तु वै राजन्नेतदासनमास्यताम् ॥	KK05-01-008-031c  
ततो न्यषीदच्छल्यश्च काञ्चने परमासने ।	KK05-01-008-032a  
तत्र पाद्यमथार्घ्यं च न्यवेदयत पाण्डवः ॥	KK05-01-008-032c  
शल्य उवाच 	KK05-01-008-033  
दुःखस्यैतस्य महतो धार्तराष्ट्रकृतस्य वै ।	KK05-01-008-033a  
अवाप्स्यसि फलं राजन्हत्वा शत्रून्परन्तप ॥	KK05-01-008-033c  
विदितं ते महाराज लोकतन्त्रं नराधिप ।	KK05-01-008-034a  
तस्माल्लोककृतं किञ्चित्तव तात न विद्यते ॥	KK05-01-008-034c  
वैशम्पायन उवाच 	KK05-01-008-035  
निवेद्य चार्घ्यं विधिवन्मद्रराजाय भारत ।	KK05-01-008-035a  
कुशलं पाण्डवोऽपृच्छच्छल्यं सर्वसुखावहम् ॥	KK05-01-008-035c  
स तैः परिवृतः सर्वैः पाण्डवैर्धर्मचारिभिः ।	KK05-01-008-036a  
आसने चोपविष्टः स शल्यः पार्थमथाब्रवीत् ॥	KK05-01-008-036c  
शल्य उवाच 	KK05-01-008-037  
कुशलं राजशार्दूल सर्वत्र कुरुनन्दन ।	KK05-01-008-037a  
अरण्यवासाद्दिष्ट्याऽसि विमुक्तो जयतां वर ॥	KK05-01-008-037c  
दुष्करं ते कृतं राजन्निर्जने गहने वने ।	KK05-01-008-038a  
भ्रातृभिः सह कौन्तेय कृष्णया चानयाऽनघ ॥	KK05-01-008-038c  
अज्ञातवासं घोरं च वसता दुष्करं कृतम् ।	KK05-01-008-039a  
दुःखमेव कुतः सौख्यं राज्यभ्रष्टस्य भारत ॥	KK05-01-008-039c  
सत्ये तपसि दाने च तव बुद्धिर्युधिष्ठिर ।	KK05-01-008-040a  
क्षमा दमश्चाहिंसा च सत्यं चैव युधिष्ठिर ॥	KK05-01-008-040c  
अद्भुतश्च पुनर्लोकस्त्वयि राजन्प्रतिष्ठितः ।	KK05-01-008-041a  
मृदुर्वदान्यो ब्रह्मण्यो दान्तो धर्मपरायणः ॥	KK05-01-008-041c  
धर्मास्ते विदिता राजन्बहवो लोकसाक्षिकाः ।	KK05-01-008-042a  
सर्वं जगदिदं तात विदितं ते परन्तप ॥	KK05-01-008-042c  
मुदितश्च पुनर्लोकस्त्वयि राजन्प्रतिष्ठिते ।	KK05-01-008-043a  
दिष्ट्या कृच्छ्रमिदं राजन्पारितं भरतर्षभ ॥	KK05-01-008-043c  
दिष्ट्या पश्यामि राजेन्द्र धर्मात्मानं सहानुगम् ।	KK05-01-008-044a  
निस्तीर्णदुष्करं राजंस्त्वां धर्मनिचयं प्रभो ॥	KK05-01-008-044c  
वैशम्पायन उवाच 	KK05-01-008-045  
ततोऽस्याकथयद्राजा दुर्योधनसमागमम् ।	KK05-01-008-045a  
तच्च शुश्रूषितं सर्वं वरदानं च भारत ॥	KK05-01-008-045c  
युधिष्ठिर उवाच 	KK05-01-008-046  
सुकृतं ते कृतं राजन्प्रहृष्टेनान्तरात्मना ।	KK05-01-008-046a  
दुर्योधनस्य यद्वीर त्वया वाचा प्रतिश्रुतम् ॥	KK05-01-008-046c  
एकं त्विच्छामि भद्रं ते क्रियमाणं महीपते ।	KK05-01-008-047a  
राजन्नकर्तव्यमपि कर्तुमर्हसि सत्तम ॥	KK05-01-008-047c  
मम त्ववेक्षया वीर शृणु विज्ञापयामि ते ।	KK05-01-008-048a  
भवानिह महाराज वासुदेवसमो युधि ॥	KK05-01-008-048c  
कर्णार्जुनाभ्यां सम्प्राप्ते द्वैरथे राजसत्तम ।	KK05-01-008-049a  
कर्णस्य भवता कार्यं सारथ्यं नात्र संशयः ॥	KK05-01-008-049c  
तत्र पाल्योऽर्जुनो राजन्यदि मत्प्रियमिच्छसि ।	KK05-01-008-050a  
तेजोवधश्च ते कार्यः सौतेरस्मज्जयावहः ।	KK05-01-008-050c  
अकर्तव्यमपि ह्येतत्कर्तुमर्हसि मातुल ॥	KK05-01-008-050e  
शल्य उवाच 	KK05-01-008-051  
श्रृणु पाण्डव भद्रं ते यद्ब्रवीषि महात्मनः ।	KK05-01-008-051a  
तेजोवधनिमित्तं मां सूतपुत्रस्य सङ्गमे ॥	KK05-01-008-051c  
अहं तस्य भविष्यामि सङ्ग्रामे सारथिर्ध्रुवम् ।	KK05-01-008-052a  
वासुदेवेन हि समं नित्यं मां सोऽभिमन्यते ॥	KK05-01-008-052c  
तस्याहं कुरुशार्दूल प्रतीपमहितं वचः ।	KK05-01-008-053a  
ध्रुवं सङ्कथयिष्यामि योद्धुकामस्य संयुगे ॥	KK05-01-008-053c  
यथा स हृतदर्पश्च हृततेजाश्च पाण्डव ।	KK05-01-008-054a  
भविष्यति सुखं हन्तुं सत्यमेतद्ब्रवीमि ते ॥	KK05-01-008-054c  
एवमेतत्करिष्यामि यथा तात त्वमात्थ माम् ।	KK05-01-008-055a  
यच्चान्यदपि शक्ष्यामि तत्करिष्यामि ते प्रियम् ॥	KK05-01-008-055c  
यच्च दुःखं त्वया प्राप्तं द्यूते वै कृष्णया सह ।	KK05-01-008-056a  
परुषाणि च वाक्यानि सूतपुत्रकृतानि वै ॥	KK05-01-008-056c  
जटासुरात्परिक्लेशः कीचकाच्च महाद्युते ।	KK05-01-008-057a  
द्रौपद्याऽधिगतं सर्वं दमयन्त्या यथाऽशुभम् ॥	KK05-01-008-057c  
सर्वं दुःखमिदं वीर सुखोदर्कं भविष्यति ।	KK05-01-008-058a  
नात्र मन्युस्त्वया कार्यो विधिर्हि बलवत्तरः ॥	KK05-01-008-058c  
दुःखानि हि महात्मानः प्राप्नुवन्ति युधिष्ठिर ।	KK05-01-008-059a  
देवैरपि हि दुःखानि प्राप्तानि जगतीपते ॥	KK05-01-008-059c  
इन्द्रेण श्रूयते राजन्सभार्येण महात्मना ।	KK05-01-008-060a  
अनुभूतं महद्दुःखं देवराजेन भारत ॥ ॥	KK05-01-008-060c  

इति श्रीमन्महाभारते उद्योगपर्वणि सेनोद्योगपर्वणि अष्टमोऽध्यायः ॥

5-8-27 उपप्लाव्यं विराटनगरस्य प्रदेशविशेषम् । स्कन्धावारं सेनानिवेशस्थानम् ॥ 5-8-53 प्रतीपं प्रसङ्गप्रतिकूलम् । अहितं परिणामविरुद्धम् ॥ 5-8-58 मन्युर्दैन्यम् ॥
