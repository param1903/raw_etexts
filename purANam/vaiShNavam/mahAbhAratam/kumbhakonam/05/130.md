अध्यायः 130

मातृवाक्यमनादृत्य निर्गतेन दुर्योधनेन कर्णादिभिः सहालोच्य कृष्णबन्धननिर्धारणम् ॥ 1 ॥ इङ्गितज्ञेन सात्यकिना कृष्णादिषु तन्नवेदनम् ॥ 2 ॥ धृतराष्ट्रेण पुनर्दुर्योधनमानाय्य कृष्णस्य दुर्ग्रहत्वनिरूपणम् ॥ 3 ॥ विदुरेण सङ्गृह्य कृष्ण चरित्रनिरूपणपूर्वकं दुर्योधनगर्हणम् ॥ 4 ॥
वैशम्पायन उवाच ।	001    
तत्तु वाक्यमनादृत्य सोऽर्थवन्मातृभाषितम् ।	001a  
पुनः प्रतस्थे संरम्भात्सकाशमकृतात्मनाम् ॥	001c  
ततः सभाया निर्गम्य मन्त्रयामास कौरवः ।	002a  
सौबलेन मताक्षेण राज्ञा शकुनिना सह ॥	002c  
\'दुर्योधनं धार्तराष्ट्रं कर्णं दुःशासनोऽब्रवीत् ।	003a  
नोचेत्सन्धास्यसे राजन्स्वेन कामेन पाण्डवैः ।	003c  
बद्ध्वैव त्वां प्रदास्यन्ति पाण्डुपुत्राय भारत ॥	003e   
वैकर्तनं त्वां च मां च त्रीनेतान्भरतर्षभ ।	004a  
पाण्डवेभ्यः प्रदास्यन्ति भीष्मद्रोणौ पिता च ते ॥	004c  
दुःशासनस्य तद्वाक्यं निशम्य भरतर्षभ ।	005a  
दुर्योधनो धार्तराष्ट्रो निश्वस्य प्रहसन्निव ॥	005c  
एकान्तमुपसृत्येह मन्त्रं पुनरमन्त्रयत् ।	006a  
सौबलेन मताक्षेण राज्ञा शकुनिना सह ॥\'	006c  
दुर्योधनस्य कर्णस्य शकुनेः सौबलस्य च ।	007a  
दुःशासनचतुर्थानामिदमासीद्विचेष्टितम् ॥	007c  
पुराऽयमस्मान्गृह्णाति क्षिप्रकारी जनार्दनः ।	008a  
सहितो धृतराष्ट्रेण राज्ञा शान्तनवेन च ॥	008c  
वयमेव हृषीकेशं निगृह्णीम बलादिव ।	009a  
प्रसह्य पुरुषव्याघ्रमिन्द्रो वैरोचनिं यथा ॥	009c  
श्रुत्वा गृहीतं वार्ष्णेयं पाण्डवा हतचेतसः ।	010a  
निरुत्साहा भविष्यन्ति भग्नदंष्ट्रा इवोरगाः ॥	010c  
अयं ह्येषां महाबाहुः सर्वेषां शर्म वर्म च ।	011a  
अस्मिन्गृहीते वरदे ऋषभे सर्वसात्वताम् ।	011c  
निरुद्यमा भविष्यन्ति पाण्डवाः सोमकैः सह ॥	011e   
तस्माद्वयमिहैवैकं केशवं क्षिप्रकारिणम् ।	012a  
क्रोशतो धृतराष्ट्रस्य बद्ध्वा योत्स्यामहे रिपून् ॥	012c  
वैशम्पायन उवाच ।	013   
तेषां पापमभिप्रायं पापानां दुष्टचेतसाम् ।	013a  
इङ्गितज्ञः कविः क्षिप्रमन्वबुद्ध्यत सात्यकिः ॥	013c  
तदर्थमभिनिष्क्रम्य हार्दिक्येन सहास्थितः ।	014a  
अब्रवीत्कृतवर्माणं क्षिप्रं योजय वाहिनीम् ॥	014c  
व्यूढानीकः सभाद्वारमुपतिष्ठस्व दंशितः ।	015a  
यावदाख्याम्यहं चैतत्कृष्णायाक्लिष्टकारिणे ॥	015c  
स प्रविश्य सभां वीरः सिंहो गिरिगुहामिव ।	016a  
आचष्ट तमभिप्रायं केशवाय महात्मने ॥	016c  
धृतराष्ट्रं ततश्चैव विदुरं चान्वभाषत ।	017a  
तेषामेतमभिप्रायमाचचक्षे स्मयन्निव ॥	017c  
धर्मादर्थाच्च कामाच्च कर्म साधुविगर्हितम् ।	018a  
मन्दाः कर्तुमिहेच्छन्ति न चावाप्यं कथञ्चन ॥	018c  
पुरा विकुर्वते मूढाः पापात्मानः समागताः ।	019a  
धर्षिताः काममन्युभ्यां क्रोधलोभवशानुगाः ॥	019c  
इमं हि पुण्डरीकाक्षं जिघृक्षन्त्यल्पचेतसः ।	020a  
पटेनाग्निं प्रज्वलितं यथा बाला यथा जडाः ॥	020c  
सात्यकेस्तद्वचः श्रुत्वा विदुरो दीर्घदर्शिवान् ।	021a  
धृतराष्ट्रं महाबाहुमब्रवीत्कुरुसंसदि ॥	021c  
राजन्परीतकालास्ते पुत्राः सर्वे परन्तप ।	022a  
अशक्यमयशस्यं च कर्तुं कर्म समुद्यताः ॥	022c  
इमं हि पुण्डरीकाक्षमभिभूय प्रसह्य च ।	023a  
निग्रहीतुं किलेच्छन्ति सहिता वासवानुजम् ॥	023c  
इमं पुरुषशार्दूलमप्रधृष्यं दुरासदम् ।	024a  
आसाद्य नभविष्यन्ति पतङ्गा इव पावकम् ॥	024c  
अयमिच्छन्हि तान्सर्वान्युध्यमानाञ्जनार्दनः ।	025a  
सिंहो नागानिव क्रुद्धो गमयेद्यमसादनम् ॥	025c  
न त्वयं निन्दितं कर्म कुर्यात्पापं कथञ्चन ।	026a  
न च धर्मादपक्रामदेच्युतः पुरुषोत्तमः ॥	026c  
\'यथा वाराणसी दग्धा साश्वा सरथकुञ्जरा ।	027a  
सानुबन्धस्तु कृष्णेन काशीनामृषभो हतः ॥	027c  
तथा नागपुरं दग्ध्वा शङ्खचक्रगदाधरः ।	028a  
स्वयं कालेश्वरो भूत्वा नाशयिष्यति कौरवान् ॥	028c  
पारिजातहरं ह्येनमेकं यदुसुखावहम् ।	029a  
नाभ्यवर्तत संरब्धो वृत्रहा वसुभिः सह ॥	029c  
प्राप्य निर्मोचने पाशान्षट्सहस्रांस्तरस्विनः ।	030a  
हृतास्ते वासुदेवेन ह्युपसङ्क्रम्य कौरवान् ॥	030c  
द्वारमासाद्य सौभस्य विधूय गदया गिरिम् ।	031a  
द्युमत्सेनः सहामात्यः कृष्णेन विनिपातितः ॥	031c  
शेषवत्त्वात्कुरूणां तु धर्मापेक्षी तथाऽच्युतः ।	032a  
क्षमते पुण्डरीकाक्षः शक्तः सन्पापकर्मणाम् ॥	032c  
एते हि यदि गोविन्दमिच्छन्ति सह राजभिः ।	033a  
अद्यैवातिथयः सर्वे भविष्यन्ति यमस्य ते ॥	033c  
यथा वायोस्तृणाग्राणि वशं यान्ति बलीयसः ।	034a  
तथा चक्रभृतः सर्वे वशमेष्यन्ति कौरवाः ॥	034c  
वैशम्पायन उवाच ।\'	035    
विदुरेणैवमुक्ते तु केशवो वाक्यमब्रवीत् ।	035a  
धृतराष्ट्रमभिप्रेक्ष्य सुहृदां श्रृण्वतां मिथः ॥	035c  
राजन्नेते यदि क्रुद्धा मां निगृह्णीयुरोजसा ।	036a  
एते वा मामहं वैनाननुजानीहि पार्थिव ॥	036c  
एतान्हि सर्वान्संरब्धान्नियन्तुमहमुत्सहे ।	037a  
न त्वहं निन्दितं कर्म कुर्यां पापं कथञ्चन ॥	037c  
पाण्डवार्थे हि लुभ्यन्तः स्वार्थान्हास्यन्ति ते सुताः ।	038a  
एते चेदेवमिच्छन्ति कृतकार्यो युधिष्ठिरः ॥	038c  
अद्यैव ह्यहमेनांश्च ये चैनाननु भारत ।	039a  
निगृह्य राजन्पार्थेभ्यो दद्यां किं दुष्कृतं भवेत् ॥	039c  
\'एष मे निश्चयो राजन्यद्येषोऽस्य विनिश्चयः ।	040a  
नर्दन्तु सहिताः शङ्खाः पणवानकनिस्वनैः ॥	040c  
अनायासेन पार्थानां पर्वतां च शिवं महत् ।	041a  
निगृह्य राजन्पार्थेभ्यो दद्यां चेत्सुकृतं भवेत् ॥\'	041c  
इदं तु न प्रवर्तेयं निन्दितं कर्म भारत ।	042a  
सन्निधौ ते महाराज क्रोधजं पापबुद्धिजम् ॥	042c  
एष दुर्योधनो राजन्यथेच्छति तथाऽस्तु तत् ।	043a  
अहं तु सर्वांस्तनयाननुजानामि ते नृप ॥	043c  
एतच्छ्रुत्वा तु विदुरं धृतराष्ट्रोऽभ्यभाषत ।	044a  
क्षिप्रमानय तं पापं राज्यलुब्धं सुयोधनम् ॥	044c  
सहमित्रं सहामात्यं ससोदर्यं सहानुगम् । 	045a  
शक्नुयां यदि पन्थानमवतारयितुं पुनः ॥	045c  
ततो दुर्योधनं क्षत्ता पुनः प्रावेशयत्मभाम् ।	046a  
अकामं भ्रातृभिः सार्धं राजभिः परिवारितम् ॥	046c  
अथ दुरोयधनं राजा धृतराष्ट्रोऽभ्यभाषत ।	047a  
कर्णदुःशासनाभ्यां च राजभिश्चापि संवृतम् ॥	047c  
नृशंस पापभूयिष्ठ क्षुद्रकर्मसहायवान् ।	048a  
पापैः सहायैः संहत्य पापं कर्म चिकीर्षसि ॥	048c  
अशक्यमयशस्यं च सद्भिश्चापि विगर्हितम् ।	049a  
यथा त्वादृशको मूढो व्यवस्येत्कुलपांसनः ॥	049c  
त्वमिमं पुण्डरीकाक्षमप्रधृष्यं दुरासदम् ।	050a  
पापैः सहायैः संहत्य निग्रहीतुं किलेच्छसि ॥	050c  
यो न शक्यो बलात्कर्तुं देवैरपि सवासवैः ।	051a  
तं त्वं प्रार्थयसे मन्द बालश्चन्द्रमसं यथा ॥	051c  
देवैर्मनुष्यैर्गन्धर्वैरसुरैरुरगैश्च यः ।	052a  
न सोढुं समरे शक्यस्तं न बुध्यसि केशवम् ॥	052c  
दुर्ग्राह्यः पाणिना वायुर्दुस्पर्शः पाणिना शशी ।	053a  
दुर्धरा पृथिवी मूर्ध्ना दुर्ग्राह्यः केशवो बलात् ॥	053c  
इत्युक्ते धृतराष्ट्रेण क्षत्ताऽपि विदुरोऽब्रवीत् ।	054a  
दुर्योधनमभिप्रेक्ष्य धार्तराष्ट्रममर्षणम् ॥	054c  
दुर्योधन निबोधेदं वचनं मम साम्प्रतम् ।	055a  
सौभद्वारे वानरेन्द्रो द्विविदो नाम नामतः ।	055c  
शिलावर्षेण महता छादयामास केशवम् ॥	055e   
ग्रहीतुकामो विक्रम्य सर्वयत्नेन माधवम् ।	056a  
ग्रहीतुं नाशकच्चैनं तं त्वं प्रार्थयसे बलात् ॥	056c  
प्राग्ज्योतिषगतं शौरिं नरकः सह दानवैः ।	057a  
ग्रहीतुं नाशकत्तत्र तं त्वं प्रार्थयसे बलात् ॥	057c  
अनेकयुगवर्षायुर्निहत्य नरकं मृधे ।	058a  
नीत्वा कन्यासहस्राणि उपयेमे यथाविधि ॥	058c  
निर्मोचने षट्सहस्राः पाशैर्बद्ध्वा महासुराः ।	059a  
ग्रहीतुं नाशकंश्चैनं तं त्वं प्रार्थयसे बलात् ॥	059c  
अनेन हि हता बाल्ये पूतना शिशुना तदा ।	060a  
गोवर्धनो धारितश्च गवार्थे भरतर्षभ ॥	060c  
अरिष्टो धेनुकश्चैव चाणूरश्च महाबलः ।	061a  
अश्वराजश्च निहतः कंसश्चारिष्टमाचरन् ॥	061c  
जरासन्धश्च वक्रश्च शिशुपालश्च वीर्यवान् ।	062a  
बाणाश्च निहतः सङ्ख्ये राजानश्च निषूदिताः ॥	062c  
वरुणो निर्जितो राजा पावकश्चामितौजसा ।	063a  
पारिजातं च हरता जितः साक्षाच्छचीपतिः ॥	063c  
एकार्णवे च स्वपता निहतौ मधुकैटभौ ।	064a  
जन्मान्तरमुपागम्य हयग्रीवस्तथा हतः ॥	064c  
अयं कर्ता न क्रियते कारणं चापि पौरुषे ।	065a  
यद्यदिच्छेदयं शौरिस्तत्तत्कुर्यादयत्नतः ॥	065c  
तं न बुध्यसि गोविन्द घोरविक्रममच्युतम् ।	066a  
आशीविषमिव क्रूद्धं तेजोराशिमनिन्दितम् ॥	066c  
प्रधर्षयन्महाबाहुं कृष्णमक्लिष्टकारिणम् ।	067a  
पतङ्गोऽग्निमिवासाद्य सामात्यो नभविष्यसि ॥ ॥	067c  



5-130-9 वैरोचनिं बलिम् ॥ 5-130-18 कर्म दूतनिग्रहाख्यम् ॥ 5-130-38 पाण्डवार्थे पाण्डवधने ॥ 5-130-42 इदं तु कर्म कर्तुमिति शेषः ॥ 5-130-49 निर्मोचने नगरविशेषे ॥
