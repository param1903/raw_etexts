अध्यायः 131

श्रीकृष्णेन सभायां विश्वरूपप्रदर्शनम् ॥ 1 ॥ कृष्णप्रसादाल्लब्धचक्षुषा धृतराष्ट्रेण कृष्णं दृष्टवता वक्षुषा इतरेषामदि दृक्षया कृष्णवरात्पुनः स्वचक्षुषोरन्तर्धानाधिगमः ॥ 2 ॥ कृष्णेन तद्रूपोपसंहारपूर्वकं पूर्वरूपं स्वीकृत्य रथाधिरोहणेन कुन्तीसमीपगमनम् ॥ 3 ॥
वैशम्पायन उवाच ।	001    
विदुरेणैवमुक्तस्तु केशवः शत्रुपूगहा ।	001a  
दुर्योधनं धार्तराष्ट्रमभ्यभाषत वीर्यवान् ॥	001c  
एकोऽहमिति यन्मोहान्मन्यसे मां सुयोधन ।	002a  
परिभूय सुदुर्बुद्धे ग्रहीतुं मां चिकीर्षसि ॥	002c  
इहैव पाण्डवाः सर्वे तथैवान्धकवृष्णयः ।	003a  
इहादित्याश्च रुद्राश्च वसवश्च महर्षिभिः ॥	003c  
एवमुक्त्वा जाहासोच्चैः केशवः परवीरहा ।	004a  
तस्य संस्मयतः शौरेर्विद्युद्रूपा महात्मनः ।	004c  
\'युगपच्च विनिष्पेतुः साक्षात्सर्वास्तु देवताः ॥\'	004e   
अङ्गुष्ठमात्रास्त्रिदशा बभूवुः पावकार्चिषः ।	005a  
तस्य ब्रह्मा ललाटस्थो रुद्रो वक्षसि चाभवत् ॥	005c  
लोकपाला भुजेष्वासन्नग्निरास्यादजायत ।	006a  
आदित्याश्चैव साध्याश्च वसवोऽथाश्विनावपि ॥	006c  
मरुतश्च सहेन्द्रेण विश्वेदेवास्तथैव च ।	007a  
बभूवुश्चैव यक्षाश्च गन्धर्वोरगराक्षसाः ॥	007c  
प्रादुरास्तां तथा दोर्भ्यां सङ्कर्षणधनञ्जयौ ।	008a  
दक्षिणेऽथार्जुनो धन्वी हली रामश्च सव्यतः ॥	008c  
भीमो युधिष्ठिरश्चैव माद्रीपुत्रौ च पृष्ठतः ।	009a  
अन्धका वृष्णयश्चैव प्रद्युम्नपरमुखास्ततः ॥	009c  
अग्रे बभूवुः कृष्णस्य समुद्यतमहायुधाः । ||	010a  
शङ्खचक्रगदाशक्तिशार्ङ्गलाङ्गलनन्दकाः ॥	010c  
अदृश्यन्तोद्यतान्येव सर्वप्रहरणानि च ।	011a  
नानाबाहुषु कृष्णस्य दीप्यमानानि सर्वशः ॥	011c  
नेत्राभ्यां नासिकाभ्यां च श्रोत्राभ्यां च समन्ततः ।	012a  
प्रादुरासन्महारौद्राः सधूमाः पावकार्चिषः ॥	012c  
रोमकूपेषु च तथा सूर्यस्येव मरीचयः ।	013a  
\'सहस्रचरणः श्रीमाञ्शतबाहुः सहस्रदृक् ॥\'	013c  
तस्य वै नागलोकश्च गुल्फाधो ददृशे तदा ।	014a  
चन्द्रसूर्यौ तथा नेत्रे ग्रहा वै सर्वतः स्थिताः ॥	014c  
ऊर्ध्वलोकाश्च सर्वेऽपि कुक्षौ तस्य व्यवस्थिताः ।	015a  
सरितः सागराश्चैव स्वेदस्तस्य महात्मनः ॥ 	015c  
अस्थीनि पर्वताः सर्वे वृक्षा रोमाणि तस्य हि ।	016a  
निमेषणं रात्र्यहनी जिह्वायां शारदा तथा ॥ \'	016c  
तं दृष्ट्वा घोरमात्मानं केशवस्य महात्मनः ।	017a  
न्यमीलयन्त नेत्राणि राजानस्त्रस्तचेतसः ॥	017c  
ऋते द्रोणं च भीष्मं च विदुरं च महामतिम् ।	018a  
सञ्जयं धृतराष्ट्रं च ऋषींश्चैव तपोधनान् ॥	018c  
प्रादात्तेषां स भगवान्दिव्यं चक्षुर्जनार्दनः ॥	019a  
\'धृतराष्ट्राय प्रददौ भगवान्दिव्यचक्षुषी ।	020a  
ददर्श परमं रूपं धृतराष्ट्रोऽम्बिकासुतः ॥	020c  
ततो देवाः सगन्धर्वाः किन्नराश्च महोरगाः ।	021a  
ऋषयश्च महाभागा लोकपालैः समन्विताः ।	021c  
प्रणम्य शिरसा देवं तुष्टुवुः प्राञ्जलिस्थिताः ॥	021e   
क्रोधं प्रभो संहर संहर स्वंरूपं च यद्दर्शितमात्मसंस्थम् ।	022a  
यावत्त्विमे देवगणैः समेतालोकाः समस्ता भुवि नाशमीयुः ॥	022c  
त्वं च कर्ता विकर्ता च त्वमेव परिरक्षसे ।	023a  
त्वया व्याप्तमिदं सर्वं जगत्स्थावरजङ्गमम् ॥	023c  
कियन्मात्रा महीपालाः किंवीर्याः किम्पराक्रमाः ।	024a  
तेषामर्थे महाबाहो दिव्यं रूपं प्रदर्शिवान् ।	024c  
एवमुच्चारिता वाचः सह देवार्विभुं तदा ॥\'	024e   
तद्दृष्ट्वा महदाश्चर्यं माधवस्य सभातले ।	025a  
देवदुन्दुभयो नेदुः पुष्पवर्षं पपात च ॥	025c  
धृतराष्ट्र उवाच ।	026    
त्वमेव पुण्डरीकाक्ष सर्वस्य जगतो हितः ।	026a  
तस्मान्मे यादवश्रेष्ठ प्रसादं कर्तुमर्हसि ॥	026c  
भगवन्मम नेत्राभ्यामन्तर्धानं वृणे पुनः ।	027a  
भवन्तं दृष्टवानस्मि नान्यं द्रष्टुमिहोत्सहे ॥	027c  
ततोऽब्रवीन्महाबाहुर्धृतराष्ट्रं जनार्दनः ।	028a  
अदृश्यमाने नेत्रे द्वे भवेतां कुरुनन्दन ॥	028c  
तत्राद्भुतं महाराज धृतराष्ट्रश्च चक्षुषी ।	029a  
लब्धवान्वासुदेवाच्च विश्वरूपदिदृक्षया ॥	029c  
लब्धचक्षुषमासीनं धृतराष्ट्रं नराधिपाः ।	030a  
विस्मिता ऋषिभिः सार्धं तुष्टुवुर्मधुसूदनम् ॥	030c  
चचाल च मही कृत्स्ना सागरश्चापि चुक्षुभे ।	031a  
विस्मयं परमं जग्मुः पार्थिवा भरतर्षभ ॥	031c  
ततः स पुरुषव्याघ्रः सञ्जहार वपुः स्वकम् ।	032a  
तां दिव्यामद्भुतां चित्रामृद्धिमत्तामरिन्दमः ॥	032c  
ततः सात्यकिमादाय पाणौ विदुरमेव च ।	033a  
ऋषिभिस्तैरनुज्ञातो निर्ययौ मधुसूदनः ॥	033c  
ऋषयोऽन्तर्हिता जग्मुस्ततस्ते नारदादयः ।	034a  
तस्मिन्कोलाहले वृत्ते तदद्भुतमिवाभवत् ॥	034c  
तं प्रस्थितमभिप्रेक्ष्य कौरवाः सह राजभिः ।	035a  
अनुजग्मुर्नरव्याघ्रं देवा इव शतक्रतम् ॥	035c  
अचिन्तयन्नमेयात्मा सर्वं तद्राजमण्डलम् ।	036a  
निश्चक्राम ततः शौरिः सधूम इव पावकः ॥	036c  
ततो रथेन शुभ्रेण महता किङ्किणीकिना ।	037a  
हेमजालविचित्रेण लघुना मेघनादिना ॥	037c  
सूपस्करेण शुभ्रेण वैयाघ्रेण वरूथिना ।	038a  
शैब्यसुग्रीवयुक्तेन प्रत्यदृश्यत दारुकः ॥ 	038c  
तथैव रथमास्थाय कृतवर्मा महारथः ।	039a  
वृष्णीनां सम्मतो वीरो हार्दिक्यः समदृश्यत ॥	039c  
उपस्थितरथं शौरिं प्रयास्यन्तमरिन्दमम् ।	040a  
धृतराष्ट्रो महाराजः पुनरेवाभ्यभाषत ॥	040c  
यावद्बलं मे पुत्रेषु पश्यतस्ते जनार्दन ।	041a  
प्रत्यक्षं ते न ते किञ्चित्परोक्षं शत्रुकर्शन ॥	041c  
कुरूणां शममिच्छन्तं यतमानं च केशव ।	042a  
विदित्वैतामवस्थां मे नातिशङ्कितुमर्हसि ॥	042c  
न मे पापोऽस्त्यभिप्रायः पाण्डवान्प्रति केशव ।	043a  
ज्ञातमेव हितं वाक्यं यन्मयोक्तः सुयोधनः ॥	043c  
जानन्ति कुरवः सर्वे राजानश्चैव पार्थिवाः ।	044a  
शमे प्रयतमानं मां सर्वयत्नेन माधव ॥	044c  
वैशम्पायन उवाच ।	045    
ततोऽब्रवीन्महाबाहुर्धृतराष्ट्रं जनार्दनः ।	045a  
द्रोणं पितामहं भीष्मं क्षत्तारं बाह्लिकं कृपम् ॥	045c  
प्रत्यक्षमेतद्भवतां यद्वृत्तं कुरुसंसदि ।	046a  
यथा चाशिष्टवन्मन्दो रोषादद्य समुत्थितः ॥	046c  
वदत्यनीशमात्मानं धृतराष्ट्रो महीपतिः ।	047a  
आपृच्छे भवतः सर्वान्गमिष्यामि युधिष्ठिरम् ॥	047c  
आमन्त्र्य प्रस्थितं शौरिं रथस्थं पुरुषर्षभ ।	048a  
अनुजग्मुर्महेष्वासाः प्रवीरा भरतर्षभाः ॥	048c  
भीष्मो द्रोणः कृपः क्षत्ता धृतराष्ट्रोऽथ बाह्लिकः ।	049a  
अश्वत्थामा विकर्णश्च युयुत्सुश्च महारथः ॥	049c  
ततो रथेन शुभ्रेण महता किङ्किणीकिना ।	050a  
कुरूणां पश्यतां द्रष्टुं स्वसारं स पितुर्ययौ ॥ ॥	050c  

इति श्रीमन्महाभारते उद्योगपर्वणि भगवद्यानर्वणि एकत्रिंशदधिकशततमोऽध्यायः ॥

5-131-28 अदृश्यमाने दर्शनशक्तिरहिते ॥ 5-131-38 वरूथिना रथगुप्तिमता ॥ 5-131-46 मन्दो दुर्योधनः ॥

