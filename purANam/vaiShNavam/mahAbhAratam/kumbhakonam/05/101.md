अध्यायः 101

नारदेन मातलिं सुपर्णलोकमुपनीय सुपर्णवंश्यानां पक्षिणां नामनिर्देशपूर्वकं गुणानुकीर्तनम् ॥ 1 ॥ तत्र वरानभिरोचने देशान्तरनयनवचनम् ॥ 2 ॥
नारद उवाच ।	001   
अयं लोकः सुपर्णानां पक्षिणां पन्नगाशिनाम् ।	001a  
विक्रमे गमने भारे नैषामस्ति परिश्रमः ॥	001c  
वैनतेयसुतैः सूत पङ्भिस्ततमिदं कुलम् ।	002a  
सुमुखेन सुनाम्ना च सुनेत्रेण सुवर्चसा ॥	002c  
सुरुचा पक्षिराजेन सुबलेन च मातले ।	003a  
वर्धितानि प्रसृत्या वै विनाताकुलकर्तृभिः ॥	003c  
पक्षिराजाभिजात्यानां सहस्राणि शतानि च ।	004a  
कश्यपस्य ततो वंशे जातैर्भूतिविवर्धनैः ॥	004c  
सर्वे ह्येते श्रिया युक्ताः सर्वे श्रीवत्सलक्षणाः ।	005a  
सर्वे श्रियमभीप्सन्तो धारयन्ति बलान्युत ॥	005c  
कर्मणा क्षत्रियाश्चैते निर्घृणा भोगिभोजिनः ।	006a  
ज्ञातिसङ्क्षयकर्तृत्वाद्ब्राह्मण्यं न लभन्ति वैः ॥	006c  
नामानि चैषां वक्ष्यामि यथाप्राधान्यतः श्रृणु ।	007a  
मातले श्लाघ्यमेतद्धि कुलं विष्णुपरिग्रहम् ॥	007c  
दैवतं विष्णुरेतेषां विष्णुरेव परायणम् ।	008a  
हृदि चैषां सदा विष्णुर्विष्णुरेव सदा गतिः ॥	008c  
सुवर्णचूडो नागाशी दारुणश्चण्डतुण्डकः ।	009a  
अनिलश्चानलश्चैव विशालाक्षोऽथ कुण्डली ॥	009c  
पङ्कजिद्वज्रविष्कम्भो वैनतेयोऽथ वामनः ।	010a  
वातवेगो दिशाचक्षुर्निमेषोऽनिमिषस्तथा ॥	010c  
त्रिरावः सप्तरावश्च वाल्मीकिर्दीपकस्तथा ।	011a  
दैत्यद्वीपः सरिद्द्वीपः सारसः पद्मकेतनः ॥	011c  
सुमुखश्चित्रकेतुश्च चित्रबर्हस्तथाऽनघः ।	012a  
मेषहृत्कुमुदो दक्षः सर्पान्तः सोमभोजनः ॥	012c  
गुरुभारः कपोतश्च सूर्यनेत्रश्चिरान्तकः ।	013a  
विष्णुधर्मा कुमारश्च परिबर्हो हरिस्तथा ॥	013c  
सुस्वरो मधुपर्कश्च हेमवर्णस्तथैव च ।	014a  
मालयो मातरिश्वा च निशाकरदिवाकरौ ॥	014c  
एते प्रदेशमात्रेण मयोक्ता गरुडात्मजाः ।	015a  
प्राधान्यतस्ते यशसा कीर्तिताः प्राणिनश्चये ॥	015c  
यद्यत्र न रुचिः काचिदेहि गच्छाव मातले ।	016a  
तं नयिष्यामि देशं त्वां वरं यत्रोपलप्स्यसे ॥ ॥	016c  

इति श्रीमन्महाभारते उद्योगपर्वणि भगवद्यानपर्वणि एकाधिकशततमोऽध्यायः ॥

5-101-3 प्रसृत्या प्रकृष्टगत्या जवेन वृद्धिमन्तीत्यर्थः ॥
