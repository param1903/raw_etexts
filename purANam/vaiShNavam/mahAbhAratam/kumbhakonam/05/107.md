अध्यायः 107

विश्वामित्रोक्तलक्षणाश्वाधिगमोपायापरिज्ञानेन शोचता गालवेन स्वार्थलाभाय श्रीविष्णूपासनम् ॥ 1 ॥ सुहृदा गरुडेन गालवमुपगम्य स्वेन तस्याभिमतदेशप्राणकथनम् ॥ 2 ॥
नारद उवच ।	001  
एवमुक्तस्तदा तेन विश्वामित्रेण धीमता ।	001a  
नास्ते न शेते नाहारं कुरुते गालवस्तदा ॥	001c  
त्वगस्थिभूतो हरिणाश्चिन्ताशोकपरायणः ।	002a  
शोचमानोऽतिमात्रं स दह्यमानश्च मन्युना ।	002c  
गालवो दुःखितो दुःखाद्विललाप सुयोधन ॥	002e   
कुतः पुष्टानि मित्राणि कुतोऽर्थाः सञ्चयः कृतः ।	003a  
हयानां चन्द्रशुभ्राणां शतान्यष्टौ कुतो मम ॥	003c  
कुतो मे भोजने श्रद्धा सुखश्रद्धा कुतश्च मे ।	004a  
श्रद्धा मे जीवितस्यापि छिन्ना किं जीवितेन मे ॥	004c  
अहं पारे समुद्रस्य पृथिव्या वा परं परात् ।	005a  
गत्वाऽऽत्मानं विमुञ्चामि किं फलं जीवितेन मे ॥	005c  
अधनस्याकृतार्थस्य त्यक्तस्य विविधैः फलैः ।	006a  
ऋणं धारयमाणस्य कुतः सुखमनीहया ॥	006c  
सुहृदां हि धनं भुक्त्वा कृत्वा प्रणयमीप्सितम् ।	007a  
प्रतिकर्तुमशक्तस्य जीवितान्मरणं वरम् ॥	007c  
प्रतिश्रुत्य करिष्येति कर्तव्यं तदकुर्वतः ।	008a  
मिथ्यावचनदग्धस्य इष्टापूर्तं प्रणश्यति ॥	008c  
न रूपमनृतस्यास्ति नानृतस्यास्ति सन्ततिः ।	009a  
नानृतस्याधिपत्यं च कुत एव गतिः शुभा ॥	009c  
कुतः कृतघ्नस्य यशः कुतः स्थानं कुतः सुखम् ।	010a  
अश्रद्धेयः कृतघ्नो हि कृतघ्ने नास्ति निष्कृतिः ॥	010c  
न जीवत्यधनः पापः कुतः पापस्य तन्त्रणम् ।	011a  
पापो ध्रुवमवाप्नोति विनाशं नाशयन्कृतम् ॥	011c  
सोऽहं पापः कृतघ्नश्च कृपणश्चानृतोऽपि च ।	012a  
गुरोर्यः कृतकार्यः संस्तत्करोमि न भाषितम् ॥	012c  
सोऽहं प्राणान्विमोक्ष्यामि कृत्वा यत्नमनुत्तमम् ।	013a  
अर्थिता न मया काचित्कृतपूर्वा दिवौकसाम् ॥	013c  
मानयन्ति च मां सर्वे त्रिदशा यज्ञसंस्तरे ।	014a  
अहं तु विबुधश्रेष्ठं देवं त्रिभुवनेश्वरम् ।	014c  
विष्णुं गच्छाम्यहं कृष्णं गतिं गतिमतां वरम् ॥	014e   
भोगा यस्मात्प्रतिष्ठन्ते व्याप्य सर्वान्सुरासुरान् ।	015a  
प्रणतो द्रष्टुमिच्छामि कृष्णं योगिनमव्ययम् ॥	015c  
एवमुक्ते सखा तस्य गरुडो विनतात्मजः ।	016a  
दर्शयामास तं प्राह संहृष्टः प्रियकाम्यया ॥	016c  
सहृद्भवान्मम मतः सुहृदां च मतः सुहृत् ।	017a  
ईप्सितेनाभिलाषेण योक्तव्यो विभवे सति ॥	017c  
विभवश्चास्ति मे विप्र वासवावरजो द्विज ।	018a  
पूर्वमुक्तस्त्वदर्थं च कृतः कामश्च तेन मे ॥	018c  
स भवानेतु गच्छाव नयिष्ये त्वां यथासुखम् ।	019a  
देशं पारं पृथिव्या वा गच्छ गालव मा चिरम् ॥	019c  

5-107-5 परं परात् दूरादपि दूरम् । आत्मानं देहम् । 5-107-6 अनीहया अनुद्यमेन ॥ 5-107-7 ईप्सितं दास्यामीति विश्वासमुत्पाद्य ॥ 5-107-8 करिष्येतीति सन्धिरार्षः ॥ 5-107-9 अनृतस्य सत्यहीनस्य ॥ 5-107-11 तन्त्रणं कुटुम्बधारणम् ॥ 5-107-14 अत्राहमितिपदस्य द्विरावृत्तिर्वक्तुर्वैक्लव्याददोषः ॥
