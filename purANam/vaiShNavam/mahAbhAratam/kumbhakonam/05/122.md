अध्यायः 122

स्वदौहित्रादिदत्तपुण्यफलप्रभावेण पुनर्ययातेः स्वर्गगमनम् ॥ 1 ॥
नारद उवाच ।	001    
प्रत्यभिज्ञातमात्रोऽथ सद्भिस्तैर्नरपुङ्गवः ।	001a  
समारुरोह नृपतिरस्पृशन्वसुधातलम् ।	001c  
ययातिर्दिव्यसंस्थानो बभूव विगतज्वरः ॥	001e  
दिव्यमाल्याम्बरधरो दिव्याभरणभूषितः ।	002a  
दिव्यगन्धगुणोपेतो न पृथ्वीमस्पृशत्पदा ॥	002c  
ततो वसुमनाः पूर्वमुच्चैरुच्चारयन्वचः ।	003a  
ख्यातो दानपतिर्लोके व्याजहार नृपं तदा ॥	003c  
प्राप्तवानस्मि यल्लोके सर्ववर्णेष्वगर्हया ।	004a  
तदप्यथ च दास्यामि तेन संयुज्यतां भवान् ॥	004c  
यत्फलं दानशीलस्य क्षमाशीलस्य यत्फलम् ।	005a  
यच्च मे फलमाधाने तेन संयुज्यतां भवान् ॥	005c  
ततः प्रतर्दनोऽप्याह वाक्यं क्षत्रियपुङ्गवः ।	006a  
यथा धर्मरतिर्नित्यं नित्यं युद्धपरायणः ॥	006c  
प्राप्तवानस्मि यल्लोके क्षत्रवंशोद्भवं यशः ।	007a  
वीरशब्दफलं चैव तेन संयुज्यतां भवान् ।	007c  
यथा धर्मेरतिर्नित्यं तेन सत्येन खं व्रज ॥	007e  
शिबिरौशीनरो धीमानुवाच मधुरां गिरम् ।	008a  
यथा बालेषु नारीषु वैवाह्येषु तथैव च ॥	008c  
सङ्गरेषु निपातेषु तथा तद्व्यसनेषु च ।	009a  
अनृतं नोक्तपूर्वं मे तेन सत्येन खं व्रज ॥	009c  
यथा प्राणांश्च राज्यं च राजन्कामसुखानि च ।	010a  
त्यजेयं न पुनः सत्यं तेन सत्येन खं व्रज ॥	010c  
यथा सत्येन मे धर्मो यथा सत्येन पावकः ।	011a  
प्रीतः शतक्रतुश्चैव तेन सत्येन खं व्रज ॥	011c  
अष्टकस्त्वथ राजर्षिः कौशिको माधवीसुतः ।	012a  
अनेकशतयज्वानं नाहुषं प्राह धर्मवित् ॥	012c  
शतशः पुण्डरीका मे गोसवाश्चरिताः प्रभो ।	013a  
क्रतवो वाजपेयाश्च तेषां फलमवाप्नुहि ॥	013c  
न मे रत्नानि न धनं न तथाऽन्ये परिच्छदा ।	014a  
क्रतुष्वनुपयुक्तानि तेन सत्येन खं व्रज ॥	014c  
नारद उवाच ।	015    
यथायथा हि जल्पन्ति दौहित्रास्तं नराधिपम् ।	015a  
तथतथा वसुमतीं त्यक्त्वा राजा दिवं ययौ ॥	015c  
एवं सर्वे समस्तैस्ते राजानः सुकृतैस्तदा ।	016a  
ययातिं स्वर्गतो भ्रष्टं तारयामासुरञ्जसा ॥	016c  
दौहित्राः स्वेन धर्मेण यज्ञदानकृतेन वै ।	017a  
चतुर्षु राजवंशेषु सम्भूताः कुलवर्धनाः ।	017c  
मातामहं महाप्राज्ञं दिवमारोपयन्त ते ॥	017e  
राजान ऊचुः ।	018    
राजधर्मगुणोपेताः सर्वधर्मगुणान्विताः ।	018a  
दौहित्रास्ते वयं राजन्दिवमारोह पार्थिव ॥ ॥	018c  

इति श्रीमन्महाभारते उद्योगपर्वणि भगवद्यानपर्वणि द्वाविंशत्यधिकशततमोऽध्यायः ॥

5-122-1 प्रत्यभिज्ञातेति ॥ 5-122-5 आधाने अग्र्याधानोपलक्षिते श्रौतधर्मे ॥ 5-122-9 आपत्सु सङ्कटेषु । व्यसनेषु द्यूतादिषु । खं स्वर्गम् ॥
