अध्यायः 116

हर्यश्वपृष्टेन गालवेन तं प्रति शुल्कनिवेदनम् ॥ 1 ॥ हर्यश्वेन गालवम्प्रति स्वस्याश्वशतद्वयवत्तया वरदाने सति एकापत्योत्पादनेन पुनः कन्याविसर्जनोक्तिः ॥ 2 ॥ माधव्या गालवम्प्रति स्वस्य प्रसूत्यन्ते प्रसूत्यन्ते पुनः पुनः कन्यात्वसम्पादकविप्रवरप्राप्तिकथनम् ॥ 3 ॥ हर्यश्वेन शुक्लदानेन तस्यां वसुमनोनामकपुत्रोत्पादनम् ॥ 4 ॥ हर्यश्वेन कालान्तरे समागताय गालवाय पुनर्माधवीप्रत्यर्पणम् ॥ 5 ॥ गालवेन कामतः पुनः कन्यात्वमुपगतया तया सह दिवोदाससमीपगमनम् ॥ 6 ॥
नारद उवाच ।	001    
हर्यश्वस्त्वब्रवीद्राजा विचिन्त्य बहुधा ततः ।	001a  
दीर्घमुष्णं च निश्वस्य प्रजाहेतोर्नृपोत्तमः ॥	001c  
उन्नतेषून्नता षट्सु सूक्ष्मा सूक्ष्मेषु पञ्चसु ।	002a  
गम्भीरा त्रिषु चाङ्गेषु इयं रक्ता च पञ्चसु ॥	002c  
\'श्रोण्यौ ललाटमूरू च घ्राणं चेति षडुन्नतम् ।	003a  
सूक्ष्माण्यङ्गुलिपर्वाणि केशरोमनस्वत्वचः ।	003c  
स्वरः सत्वं च नाभिश्च त्रिगम्भीरं प्रचक्षते ।	004a  
पाणिपादतले रक्ते नेत्रान्तौ च नखानि च ॥	004c  
पञ्चदीर्घं चतुर्ह्रस्वं पञ्चसूक्ष्मं षडुन्नतम् ।	005a  
सप्तरक्तं त्रिविस्तीर्णं त्रिगम्भीरं प्रशस्यते ॥	005c  
पञ्चैव दीर्घा हनुलोचनानिबाहूरुनासाश्च सुखप्रदानि ।	006a  
ह्रस्वानि चत्वारि च लिङ्गपृष्ठेग्रीवा च जङ्घे च हितप्रदानि ॥	006c  
सूक्ष्माणि पञ्च दशनाङ्गुलिपर्वकेशास्त्वक्चैव वै कररुहाश्च न दुःखितानाम् ।	007a  
वक्षोऽथ कक्षो नखनासिकास्युरंसत्रिकं चेति षडुन्नतानि ॥	007c  
नेत्रान्तपादकरताल्वधरोष्ठजिह्वारक्ता नखाश्च खलु सर्वसुखावहानि ॥\'	008a  
बहुदेवासुरालोका बहुगन्धर्वदर्शना ।	009a  
बहुलक्षणसम्पन्ना बहुकल्याणधारिणी ॥	009c  
समर्थेयं जनयितुं चक्रवर्तिनमात्मजम् ।	010a  
ब्रूहि शुल्कं द्विजश्रेष्ठ समीक्ष्य विभवं मम ॥	010c  
गालव उवाच ।	011    
एकतःश्यामकर्णानां शतान्यष्टौ प्रयच्छ मे ।	011a  
हयानां चन्द्रशुभ्राणां देशजानां वपुष्मताम् ॥	011c  
ततस्तव भवित्रीयं पुत्राणां जननी शुभा ।	012a  
अरणीव हुताशानां योनिरायतलोचना ॥	012c  
नारद उवाच ।	013    
एतच्छ्रुत्वा वचो राजा हर्यश्वः काममोहितः ।	013a  
उवाच गालवं दीनो राजर्षिर्ऋषिसत्तमम् ॥	013c  
द्वे मे शते सन्निहिते हयानां यद्विधास्तव ।	014a  
एष्टव्याः शतशस्त्वन्ये चरन्ति मम वाजिनः ॥	014c  
सोऽहमेकमपत्यं वै जनयिष्यामि गालव ।	015a  
अस्यामेतं भवान्कामं सम्पादयतु मे वरम् ॥	015c  
एतच्छ्रुत्वा तु सा कन्या गालवं वाक्यमब्रवीत् ।	016a  
मम दत्तो वरः कश्चित्केनचिद्ब्रह्मवादिना ॥	016c  
प्रसूत्यन्ते प्रसूत्यन्ते कन्यैव त्वं भविष्यसि ।	017a  
स त्वं ददस्व मां राज्ञे प्रतिगृह्य हयोत्तमान् ॥	017c  
नृपेभ्यो हि चतुर्भ्यस्ते पूर्णान्यष्टौ शतानि वै ।	018a  
भविष्यन्ति तथा पुत्रा मम चत्वार एव च ॥	018c  
क्रियतामुपसंहारो गुर्वर्थं द्विजसत्तम ।	019a  
एषा तावन्मम प्रज्ञा यथा वा मन्यसे द्विज ॥	019c  
एवमुक्तस्तु स मुनिः कन्यया गालवस्तदा ।	020a  
हर्यश्वं पृथिवीपालमिदं वचनमब्रवीत् ॥	020c  
इयं कन्या नरश्रेष्ठ हर्यश्व प्रतिगृह्यताम् ।	021a  
चतुर्भागेन शुल्कस्य जनयस्वैकमात्मजम् ॥	021c  
नारद उवाच ।	022    
प्रतिगृह्य स तां कन्यां गालवं प्रतिनन्द्य च ।	022a  
समये देशकाले च लब्धवान्सुतमीप्सितम् ॥	022c  
ततो वसुमना नाम वसुभ्यो वसुमत्तरः ।	023a  
वसुप्रख्यो नरपतिः स बभूव वसुप्रदः ॥	023c  
अथ काले पुनर्धीमान्गालवः प्रत्युपस्थितः ।	024a  
उपसङ्गम्य चोवाच हर्यश्वं प्रीतमानसम् ॥	024c  
जातो नृप सुतस्तेऽयं बालो भास्करसन्निभः ।	025a  
कालो गन्तुं नरश्रेष्ठ शुल्कार्थमपरं नृपम् ॥	025c  
नारद उवाच ।	026    
हर्यश्वः सत्यवचने स्थितः स्थित्वा च पौरुषे ।	026a  
दुर्लभत्वाद्धयानां च प्रददौ माधवीं पुनः ॥	026c  
माधवी च पुनर्दीप्तां परित्यज्यनृपश्रियम् ।	027a  
कुमारी कामतो भूत्वा गालवं पृष्ठतोऽन्वगात् ॥	027c  
त्वय्येव तावत्तिष्ठन्तु हया इत्युक्तवान्द्विजः ।	028a  
प्रययौ कन्यया सार्धं दिवोदासं प्रजेश्वरम् ॥ ॥	028c  

इति श्रीमन्महाभारते उद्योगपर्वणि भगवद्यानपर्वणि षोडशाधिकशततमोऽध्यायः ॥

5-116-9 बहुभिर्देवैरसुरैश्च आलोकयितुं योग्या बहुदेवासुरालोका । गन्धर्वाणां दर्शनं शास्त्रं गीतादिविद्या यस्यां सा तथा ॥
