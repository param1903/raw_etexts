अध्यायः 115

व्ययितवित्तेन ययातिना धनप्रतिनिधितया माधवीनामकस्वकन्यकासमर्पणम् ॥ 1 ॥ गरुडेन समधिगततुरगाधिगमोपायं गालवमापृच्छ्य स्वगृहगमनम् ॥ 2 ॥ गालवेन सह कन्यया हृर्यश्वनामकनृपसमीपमुपेत्य शुल्कार्पणेन कन्या कलत्रीकरणकथनम् ॥ 3 ॥
नारद उवाच ।	001    
एवमुक्तः सुपर्णेन तथ्यं वचनमुत्तमम् ।	001a  
विमृश्यावहितो राजा निश्चित्य च पुनः पुनः ॥	001c  
यष्टा क्रतुसहस्राणां दाता दानपतिः प्रभुः ।	002a  
ययातिः सर्वकाशीश इदं वचनमब्रवीत् ॥	002c  
दृष्ट्वा प्रियसखं तार्क्ष्यं गालवं च द्विजर्षभम् ।	003a  
निदर्शनं च तपसो भिक्षां श्लाघ्यां च कीर्तिताम् ॥	003c  
अतीत्य च नृपानन्यानादित्यकुलसम्भवान् ।	004a  
मत्सकाशमनुप्राप्तावेतां बुद्धिमवेक्ष्य च ॥	004c  
अद्य मे सफलं जन्म तारितं चाद्य मे कुलम् ।	005a  
अद्यायं तारितो देशो मम तार्क्ष्य त्वयाऽनघ ॥	005c  
वक्तुमिच्छामि तु सखे यथा जानासि मां पुरा ।	006a  
न तथा वित्तवानस्मि क्षीणं वित्तं च मे सखे ॥	006c  
न च शक्तोऽस्मि ते कर्तुं मोघमागमनं खग ।	007a  
न चाशामस्य विपर्षेर्वितथीकर्तुमुत्सहे ॥	007c  
पुत्रीं दास्यामि यत्कार्यमियं सम्पादयिष्यति ।	008a  
अभिगम्य हताशो हि निवृत्तो दहते कुलम् ॥	008c  
नातः परं वैनतेय किञ्चित्पापिष्ठमुच्यते ।	009a  
यथाशानाशनं लोके देहि नास्तीति वा वचः ॥	009c  
हताशो ह्यकृतार्थः सन्हतः सम्भावितो नरः ।	010a  
हिनस्ति तस्य पुत्रांश्च पौत्रांश्चाकुर्वतो हितम् ॥	010c  
तस्माच्चतुर्णां वंशानां स्थापयित्री सुता मम ।	011a  
\'माधवी नाम तार्क्ष्येयं सर्वधर्मप्रदायिनी ॥\'	011c  
इयं सुरसुतप्रख्या सर्वधर्मोपचायिनी ।	012a  
सदा देवमनुष्यणामसुराणां च गालव ।	012c  
काङ्क्षिता रूपतो बाला सुता मे प्रतिगृह्यताम् ॥	012e   
अस्याः शुल्कं प्रदास्यन्ति नृपा राज्यमपि ध्रुवम् ।	013a  
किं पुनः श्यामकर्णानां हयानां द्वे चतुःशते ॥	013c  
स भवान्प्रतिगृह्णातु ममैतां माधवीं सुताम् ।	014a  
अहं दौहित्रवान्त्स्यां वै वर एष मम प्रभो ॥	014c  
\'स तस्य वचनं श्रुत्वा ब्राह्मणः शंसितव्रतः ।\'	015a  
प्रतिगृह्य च तां कन्यां गालवः सह पक्षिणा ।	015c  
पुनर्द्रक्ष्याव इत्युक्त्वा प्रतस्थे सह कन्यया ॥	015e   
उपलब्धमिदं द्वारमश्वानामिति चाण्डजः ।	016a  
उक्त्वा गालवमापृच्छ्य जगाम भवनं स्वकम् ॥	016c  
गते पतगराजे तु गालवः सह कन्यया ।	017a  
चिन्तयानः क्षमन्दाने राजानं शुल्कतोऽगमत् ॥	017c  
सोऽगच्छन्मनसेक्ष्वाकुं हर्यश्वं राजसत्तमम् ।	018a  
अयोध्यायां महावीर्यं चतुरङ्गबलान्वितम् ॥	018c  
कोशधान्यबलोपेतं प्रियपौरं द्विजप्रियम् ।	019a  
प्रजाभिकामं शाम्यन्तं कुर्वाणं तप उत्तमम् ॥	019c  
तमुपागम्य विप्रः स हर्यश्वं गालवोऽब्रवीत् ।	020a  
कन्येयं मम राजेन्द्र प्रसवैः कुलवर्धिनी ॥	020c  
इयं शुल्केन भार्यार्थं हर्यश्व प्रतिगृह्यताम् ।	021a  
शुल्कं ते कीर्तियिष्यामि तच्छ्रुत्वा सम्प्रधार्यताम् ॥ ॥	021c  

इति श्रीमन्महाभारते उद्योगपर्वणि भगवाद्यनपर्वणि पञ्चदशाधिकशततमोऽध्यायः ॥
