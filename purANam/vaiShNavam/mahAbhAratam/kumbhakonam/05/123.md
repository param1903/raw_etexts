अध्यायः 123

स्वर्गे ययातिप्रश्नानुरोधेन पितामहेन तत्पतनकारणकथनम् ॥ 1 ॥ नारदेन ययात्युपाख्यानोपसंहारपूर्वकं दुर्योधनम्प्रति गालवययातिदृष्टान्तप्रदर्शनेन निर्बन्धाभिमानत्यागपूर्वकं पाण्डवैः सन्धिकरणविधानम् ॥ 2 ॥
नारद उवाच ।	001    
सद्भिरारोपितः स्वर्गं पार्थिवैर्भूरिदक्षिणैः ।	001a  
अभ्यनुज्ञाय दौहित्रान्ययातिर्दिवमास्थितः ॥	001a  
अभिवृष्टश्च वर्षेण नानापुष्पसुगन्धिना ।	001a  
परिष्वक्तश्च पुण्येन वायुना पुण्यगन्धिना ॥	001a  
अचलं स्थानमासाद्य दौहित्रफलनिर्जितम् ।	001a  
कर्मभिः स्वैरुपचितो जज्वाल परया श्रिया ॥	001a  
उपगीतोपनृत्तश्च गन्धर्वाप्सरसां गणैः ।	001a  
प्रीत्या प्रतिगृहीतश्च स्वर्गे दुन्दुभिनिःस्वनैः ॥	001a  
अभिष्टुतश्च विविधैर्देवराजर्षिचारणैः ।	005a  
अर्चितश्चोत्तमार्घेण दैवतैरभिनन्दितः ॥	005c  
प्राप्तः स्वर्गफलं चैव तमुवाच पितामहः ।	006a  
निर्वृतं शान्तमनसं वचोभिस्तर्पयन्निव ॥	006c  
चतुष्पादस्त्वया धर्मश्रितो लोक्येन कर्मणा ।	007a  
अक्षयस्तव लोकोऽयं कीर्तिश्चैवाक्षया दिवि ॥	007c  
पुनस्त्वयैव राजर्षे स्वकृतेन विघातितम् ।	008a  
आवृतं तमसा चेतः सर्वेषां स्वर्गवासिनाम् ॥	008c  
येन त्वां नाभिजानन्ति ततोऽज्ञातोसि पातितः ।	009a  
प्रीत्यैव चासि दौहित्रैस्तारितस्त्वमिहागतः ॥	009c  
स्थानं च प्रतिपन्नोऽसि कर्मणा स्वेन निर्जितम् ।	010a  
अचलं शाश्वतं पुण्यमुत्तमं ध्रुवमव्ययम् ॥	010c  
ययातिरुवाच ।	011    
भगवन्संशयो मेऽस्ति कश्चितं छेत्तुमर्हसि ।	011a  
न ह्यन्यमहमर्हामि प्रष्टुं लोकपितामह ॥	011c  
बहुवर्षसहस्रान्तं प्रजापालनवर्धितम् ।	012a  
अनेकक्रतुदानौघैरार्जितं मे महत्फलम् ॥	012c  
कथं तदल्पकालेन क्षीणं येनास्मि पातितः ।	013a  
भगवन्वेत्थ लोकांश्च शाश्वतान्मम निर्मितान् ।	013c  
कथं नु मम तत्सर्वं विप्रनष्टं महाद्युते ॥	013e   
पितामह उवाच ।	014    
बहुवर्षसहस्रान्तं प्रजापालनवर्धितम् ।	014a  
अनेकक्रतुदानौघैर्यत्त्वयोपार्जितं फलम् ॥	014c  
तदनेनैव दोषेण क्षीणं येनासि पातितः ।	015a  
अभिमानेन राजेन्द्र धिक्कृतः स्वर्गवासिभिः ॥	015c  
नायं मानेन राजर्षे न बलेन न हिंसया ।	016a  
न शाठ्येन न मायाभिर्लोको भवति शाश्वतः ॥	016c  
नावमान्यास्त्वया राजन्नधमोत्कृष्टमध्यमाः ।	017a  
न हि मानप्रदग्धानां कश्चिदस्ति शमः क्वचित् ॥	017c  
पतनारोहणमिदं कथयिष्यन्ति ये नराः ।	018a  
विषमाण्यपि ते प्राप्तास्तरिष्यन्ति न संशयः ॥	018c  
नारद उवाच ।	019    
एष दोषोऽभिमानेन पुरा प्राप्तो ययातिना ।	019a  
निर्बध्नताऽतिमात्रं च गालवेन महीपते ॥	019c  
श्रोतव्यं हितकामानां सुहृदां हितमिच्छताम् ।	020a  
न कर्तव्यो हि निर्बन्धो निर्बन्धो हि क्षयोदयः ॥	020c  
तस्मात्त्वमपि गान्धारे मानं क्रोधं च वर्जय ।	021a  
सन्धत्स्व पाण्डवैर्वीर संरम्भं त्यज पार्थिव ॥	021c  
स भवान्सुहृदां पथ्यं वचो गृह्णातु माऽनृतम् ।	022a  
समर्थैर्विग्रहं कृत्वा विषमस्थो भविष्यसि ॥	022c  
ददाति यत्पार्थिव यत्करोति यद्वा तपस्तप्यति यञ्जुहोति ।	023a  
न तस्य नाशोऽस्ति न चापकर्षोनान्यस्तदश्नाति स एव कर्ता ॥	023c  
इदं महाख्यानमनुत्तमं हितम्बहुश्रुतानां गतरोषरागिणाम् ।	024a  
समीक्ष्य लोके बहुधा प्रधारितन्त्रिवर्गदृष्टिः पृथिवीमुपाश्नुते ॥	024c  
\'एतत्पुण्यतमं राजन्ययातेश्चरितं महत् ।	025a  
यच्छ्रुत्वा श्रावयित्वा च स्वर्गं यान्तीह मानवाः\'॥ ॥	025c  

इति श्रीमन्महाभारते उद्योगपर्वणि भगवद्यानपर्वणि त्रयोविंशत्यधिकशततमोऽध्यायः ॥

5-123-8 स्वकृतेन सम्यक्सम्पादितेन कर्मणा । मया समोऽन्यो नास्तीति वाक्प्रयोगेण । तमसा क्रोधेन ॥ 5-123-24 प्रधारितं निश्चितम् ॥
