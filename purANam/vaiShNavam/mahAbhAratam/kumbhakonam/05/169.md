अध्यायः 169

भीष्मेण पाण्डवसेनायां रथातिरथसङ्ख्यानम् ॥ 1 ॥
भीष्म उवाच ।	001     
एते रथास्तवाख्यातास्तथैवातिरथा नृप ।	001a  
ये चाप्यर्धरथा राजन्पाण्डवानामतः श्रृणु ॥	001c  
यदि कौतूहलं तेऽद्य पाण्डवानां बले नृप ।	002a  
रथसङ्ख्यां शृणुष्व त्वं सहैभिर्वसुधाधिपैः ॥	002c  
स्वयं राजा रथोदारः पाण्डवः कुन्तनन्दनः ।	003a  
अग्निवत्समरे तात चरिष्यति न संशयः ॥	003c  
भीमसेनस्तु राजेन्द्र रथोऽष्टगुणसम्मितः ।	004a  
न तस्यास्ति समो युद्धे गदया सायकैरपि ॥	004c  
नागायुतबलो मानी तेजसा न स मानुषः ।	005a  
माद्रीपुत्रौ च रथिनौ द्वावेव पुरुषर्षभौ ॥	005c  
अश्विनाविव रूपेण तेजसा च समन्वितौ ।	006a  
एते चमूमुखगताः स्मरन्तः क्लेशमुत्तमम् ॥	006c  
रुद्रवत्प्रचरिष्यन्ति तत्र मे नास्ति संशयः ।	007a  
सर्व एव महात्मानः सालस्तम्भा इवोद्गताः ॥	007c  
प्रादेशेनाधिकाः पुम्भिरन्यैस्ते च प्रमाणतः ।	008a  
सिंहसंहननाः सर्वे पाण्डुपुत्रा महाबलाः ॥	008c  
चरितब्रह्मचर्याश्च सर्वे तात तपस्विनः ।	009a  
ह्रीमन्तः पुरुषव्याघ्रा व्याघ्रा इव बलोत्कटाः ॥	009c  
जवे प्रहारे सम्मर्दे सर्व एवातिमानुषाः ।	010a  
सर्वैर्जिता महीपाला दिग्जये भरतर्षभ ॥	010c  
न चैषां पुरुषाः केचिदायुधानि गदाः शरान् ।	011a  
विषहन्ति सदा कर्तुमधिज्यान्यपि कौरव ॥	011c  
उद्यन्तुं वा गदा गुर्वीः शरान्वा क्षेप्तुमाहवे ।	012a  
जवे लक्ष्यस्य हरणे भोज्ये पांसुविकर्षणे ॥	012c  
बालैरपि भवन्तस्तैः सर्व एव विशेषिताः ।	013a  
एतत्सैन्यं समासाद्य सर्व एव बलोत्कटाः ॥	013c  
विध्वंसयिष्यन्ति रणे मा स्म तैः सह सङ्गमः ।	014a  
एकैकशस्त सम्मर्दे हन्युः सर्वान्महीक्षितः ॥	014c  
प्रत्यक्षं तव राजेन्द्र राजसूये यथाभवत् ।	015a  
द्रौपद्याश्च परिक्लेशं द्यूते च परुषा गिरः ॥	015c  
ते स्मरन्तश्च सङ्ग्रामे चरिष्यन्ति च रुद्रवत् ।	016a  
लोहिताक्षो गुडाकेशो नारायणसहायवान् ॥	016c  
उभयोः सेनयोर्वीरो रथो नास्तीति तादृशः ।	017a  
न हि देवेषु वा पूर्वं मनुष्येषूरगेषु च ॥	017c  
राक्षसेष्वथ यक्षेषु नरेषु कुत एव तु ।	018a  
भूतोथ वा भविष्यो वा रथः कश्चिन्मया श्रुतः ॥	018c  
समायुक्तो महाराज रथः पार्थस्य धीमतः ।	019a  
वासुदेवश्च संयन्ता योद्धा चैव धनञ्जयः ॥	019c  
गाण्डीवं च धनुर्दिव्यं ते चाश्वा वातरंहसः ।	020a  
अभेद्यं कवचं दिव्यमक्षय्यौ च महेषुधी ॥	020c  
अस्त्रग्रामश्च माहेन्द्रो रौद्रः कौबेर एवच ।	021a  
याम्यश्च वारुणश्चैव गदाश्चोग्रप्रदर्शनाः ॥	021c  
वज्रादीनि च मुख्यानि नानाप्रहरणानि च ।	022a  
दानवानां सहस्राणि हिरण्यपुरवासिनाम् ॥	022c  
हतान्येकरथेनाजौ कस्तस्य सदृशो रथः ।	023a  
एष हन्याद्धि संरम्भी बलवान्सत्यविक्रमः ॥	023c  
तव सेनां महाबाहुः स्वां चैव परिपालयन् ।	024a  
अहं चैनं प्रत्युदियामाचार्यो वा धनञ्जयम् ॥	024c  
न तृतीयोऽस्ति राजेन्द्र सेनयोरुभयोरपि ।	025a  
य एनं शरवर्षाणि वर्षन्तमुदियाद्रथी ॥	025c  
जीमूत इव घर्मान्ते महावातसमीरितः ।	026a  
समायुक्तस्तु कौन्तेयो वासुदेवसहायवान् ।	026c  
तरुणश्च कृती चैव जीर्णावावामुभावपि ॥	026e   
वैशम्पायन उवाच ।	027     
एतच्छ्रुत्वा तु भीष्मस्य राज्ञां दध्वंसिरे तदा ।	027a  
काञ्चनाङ्गदिनः पीना भुजाश्चन्दनरूषिताः ॥	027c  
मनोभिः सह संवेगैः संस्मृत्य च पुरातनम् ।	028a  
सामर्थ्यं पाण्डवेयानां यथा प्रत्यक्षदर्शनात् ॥ ॥	028c  

इति श्रीमन्महाभारते उद्योगपर्वणि रथातिरथसङ्ख्यानपर्वणि एकोनसप्तत्यधिकशततमोऽध्यायः ॥

5-169-12 भोज्ये कौटिल्ये मर्मपीडने इतियावत् । भुज कौटिल्येऽस्य रूपम् । पांसुविकर्षणे पांसुषु विकर्षणे भूमौ मुष्टियुद्धे इत्यर्थः ॥ 5-169-24 प्रत्युदियां युद्धे सम्मुखः स्याम् ॥
