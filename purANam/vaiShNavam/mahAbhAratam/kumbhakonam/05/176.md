अध्यायः 176

अम्बां प्रति तापसेषु चिन्तयत्सु होत्रवाहनाम्नोऽम्बामातामहस्य तत्रागमनम् ॥ 1 ॥ तेनाम्बायाः परशुरामं प्रति शरणागतिचोदना ॥ 2 ॥ तत्र यदृच्छासमागते अकृतव्रणनाम्नि महर्षौ अम्बया स्ववृत्तान्तनिवेदनम् ॥ 3 ॥
भीष्म उवाच 	KK05-10-176-001  
ततस्ते तापसाः सर्वे कार्यवन्तोऽभवंस्तदा ।	KK05-10-176-001a  
तां कन्यां चिन्तयन्तस्ते किङ्कार्यमिति धर्मिणः ॥	KK05-10-176-001c  
केचिदाहुः पितुर्वेश्म नीयतामिति तापसाः ।	KK05-10-176-002a  
केचिदस्मदुपालम्भे मतिं चक्रुर्हि तापसाः ॥	KK05-10-176-002c  
केचित्साल्वपतिं गत्वा नियोज्यमिति मेनिरे ।	KK05-10-176-003a  
नेति केचिद्व्यवस्यन्ति प्रत्याख्याता हि तेन सा ॥	KK05-10-176-003c  
एवं गते तु किं शक्यं भद्रे कर्तुं मनीषिभिः ।	KK05-10-176-004a  
पुनरूचुश्च तां सर्वे तापसाः संशितव्रताः ॥	KK05-10-176-004c  
अलं प्रव्रजितेनेह भद्रे शृणु हितं वचः ।	KK05-10-176-005a  
इतो गच्छस्व भद्रं ते पितुरेव निवेशनम् ॥	KK05-10-176-005c  
प्रतिपस्त्यति राजा स पिता ते यदनन्तरम् ।	KK05-10-176-006a  
तत्र वत्स्यसि कल्याणि सुखं सर्वगुणान्विता ॥	KK05-10-176-006c  
न च तेऽन्या गतिर्न्याय्या भवेद्भद्रे यथा पिता ।	KK05-10-176-007a  
पतिर्वापि गतिर्नार्याः पिता वा वरवर्णिनि ।	KK05-10-176-007c  
गतिः पतिः समस्थाया विषमे च पिता गतिः ॥	KK05-10-176-007e  
प्रव्रज्या हि सुदुःखेयं सुकुमार्या विशेषतः ।	KK05-10-176-008a  
राजपुत्र्याः प्रकृत्या च कुमार्यास्तव भामिनि ॥	KK05-10-176-008c  
भद्रे दोषा हि विद्यन्ते बहवो वरवर्णिनि ।	KK05-10-176-009a  
आश्रमे वै वसन्त्यास्ते न भवेयुः पितुर्गृहे ॥	KK05-10-176-009c  
ततस्त्वन्येऽब्रुवन्वाक्यं तापसास्तां तपस्विनीम् ॥	KK05-10-176-010ac  
त्वामिहैकाकिनीं दृष्ट्वा निर्जने गहने वने ।	KK05-10-176-011a  
प्रार्थयिष्यन्ति राजानस्तस्मान्मैवं मनः कृथाः ॥	KK05-10-176-011c  
अम्बोवाच 	KK05-10-176-012  
न शक्यं काशिनगरं पुनर्गन्तुं पितुर्गृहान् ।	KK05-10-176-012a  
अवज्ञाता भविष्यामि बान्धवानां न संशयः ॥	KK05-10-176-012c  
उषितास्मि तथा बाल्ये पितुर्वेश्मनि तापसाः ।	KK05-10-176-013a  
नाहं गमिष्ये भद्रं वस्तत्र यत्र पिता मम ।	KK05-10-176-013c  
तपस्तप्तुमभीप्सामि तापसैः परिरक्षिता ॥	KK05-10-176-013e  
यथा परेऽपि मे लोके न स्यादेवं महात्ययः ।	KK05-10-176-014a  
दौर्भाग्यं तापसश्रेष्ठास्तस्मात्तप्स्याम्यहं तपः ॥	KK05-10-176-014c  
भीष्म उवाच 	KK05-10-176-015  
इत्येवं तेषु विप्रेषु चिन्तयत्सु यथातथम् ।	KK05-10-176-015a  
राजर्षिस्तद्वनं प्राप्तस्तपस्वी होत्रवाहनः ।	KK05-10-176-015c  
\'तां तथा भाविनीं दृष्ट्वा श्रुत्वा चोद्विग्नमानसः\'॥	KK05-10-176-015e  
ततस्ते तापसाः सर्वे पूजयन्ति स्म तं नृपम् ।	KK05-10-176-016a  
पूजाभिः स्वागताद्याभिरासनेनोदकेन च ॥	KK05-10-176-016c  
तस्योपविष्टस्य सतो विश्रान्तस्योपशृण्वतः ।	KK05-10-176-017a  
पुनरेव कथां चक्रुः कन्यां प्रति वनौकसः ॥	KK05-10-176-017c  
अम्बायास्तां कथां श्रुत्वा काशिराज्ञश्च भारत ।	KK05-10-176-018a  
राजर्षिः स महातेजा बभूवोद्विग्नमानसः ॥	KK05-10-176-018c  
तां तथावादिनीं श्रुत्वा दृष्ट्वा च स महातपाः ।	KK05-10-176-019a  
राजर्षिः कृपयाविष्टो महात्मा होत्रवाहनः ॥	KK05-10-176-019c  
स वेपमान उत्थाय मातुस्तस्याः पिता तदा ।	KK05-10-176-020a  
तां कन्यामङ्कमारोप्य पर्यश्वासयत प्रभो ॥	KK05-10-176-020c  
स तामपृच्छत्कार्त्स्न्येन व्यसनोत्पत्तिमादितः ।	KK05-10-176-021a  
सा च तस्मै यथावृत्तं विस्तरेण न्यवेदयत् ॥	KK05-10-176-021c  
ततः स राजर्षिरभूद्दुःखशोकसमन्वितः ।	KK05-10-176-022a  
कार्यं च प्रतिपेदे तन्मनसां सुमहातपाः ॥	KK05-10-176-022c  
अब्रवीद्वेपमानश्च कन्यामार्तां सुदुःखितः ।	KK05-10-176-023a  
मा गाः पितुर्गृहं भद्रे मातुस्ते जनको ह्यहम् ॥	KK05-10-176-023c  
दुःखं छिन्द्यामहं ते वै मयि वर्तस्व पुत्रिके ।	KK05-10-176-024a  
पर्याप्तं ते मनो वत्से यदेवं परिशुष्यसि ॥	KK05-10-176-024c  
गच्छ मद्वचनाद्रामं जामदग्न्यं तपस्विनम् ।	KK05-10-176-025a  
रामस्ते सुमहद्दुःखं शोकं चैवापनेष्यति ॥	KK05-10-176-025c  
हनिष्यति रणे भीष्मं न करिष्यति चेद्वचः ।	KK05-10-176-026a  
तं गच्छ भार्गवश्रेष्ठं कालाग्निसमतेजसम् ॥	KK05-10-176-026c  
प्रतिष्ठापयिता स त्वां समे पथि महातपाः ।	KK05-10-176-027a  
ततस्तु सुस्वरं बाष्पमुत्सृजन्ती पुनः पुनः ॥	KK05-10-176-027c  
अब्रवीत्पितरं मातुः मा तदा होत्रवाहनम् ।	KK05-10-176-028a  
अभिवादयित्वा शिरसा गमिष्ये तव शासनात् ॥	KK05-10-176-028c  
अपि नामाद्य पश्येयमार्यं तं लोकविश्रुतम् ।	KK05-10-176-029a  
कथं च तीव्रं दुःखं मे नाशयिष्यति भार्गवः ।	KK05-10-176-029c  
एतदिच्छाम्यहं ज्ञातुं यथा यास्यामि तत्र वै ॥	KK05-10-176-029e  
होत्रवाहन उवाच 	KK05-10-176-030  
रामं द्रक्ष्यसि भद्रे त्वं जामदग्न्यं महावने ।	KK05-10-176-030a  
उग्रे तपसि वर्तन्तं सत्यसन्धं महाबलम् ॥	KK05-10-176-030c  
महेन्द्रं वै गिरिश्रेष्ठं रामो नित्यमुपास्ति ह ।	KK05-10-176-031a  
ऋषयो वेदविद्वांसो गन्धर्वाप्सरसस्तथा ॥	KK05-10-176-031c  
तत्र गच्छस्व भद्रं ते ब्रूयाश्चैनं वचो मम ।	KK05-10-176-032a  
अभिवाद्य च तं मूर्ध्ना तपोवृद्धं दृढव्रतम् ॥	KK05-10-176-032c  
ब्रूयाश्चैनं पुनर्भद्रे यत्ते कार्यं मनीषितम् ।	KK05-10-176-033a  
मयि सङ्कीर्तिते रामः सर्वं तत्ते करिष्यति ॥	KK05-10-176-033c  
मम रामः सखा वत्से प्रीतियुक्तः सुहृच्च मे ।	KK05-10-176-034a  
जमदग्निसुतो वीरः सर्वशस्त्रभृतां वरः ॥	KK05-10-176-034c  
एवं ब्रुवति कन्यां तु पार्थिवे होत्रवाहने ।	KK05-10-176-035a  
अकृतव्रणः प्रादुरासीद्रामस्यानुचरः प्रियः ॥	KK05-10-176-035c  
ततस्ते मुनयः सर्वे समुत्तस्थुः सहस्रशः ।	KK05-10-176-036a  
स च राजा वयोवृद्धः सृञ्जयो होत्रवाहनः ॥	KK05-10-176-036c  
ततो दृष्ट्वा कृतातिथ्यमन्योन्यं ते वनौकसः ।	KK05-10-176-037a  
सहिता भरतश्रेष्ठ निषेदुः परिवार्य तम् ॥	KK05-10-176-037c  
ततस्ते कथयामासुः कथास्तास्ता मनोरमाः ।	KK05-10-176-038a  
धन्या दिव्याश्च राजेन्द्र प्रीतिहर्षमुदा युताः ॥	KK05-10-176-038c  
ततः कथान्ते राजर्षिर्महात्मा होत्रवाहनः ।	KK05-10-176-039a  
रामं श्रेष्ठं महर्षीणामपृच्छदकृतव्रणम् ॥	KK05-10-176-039c  
क्व सम्प्रति महाबाहो जामदग्न्यः प्रतापवान् ।	KK05-10-176-040a  
अकृतव्रण शक्यो वै द्रष्टुं वेदविदां वर ॥	KK05-10-176-040c  
अकृतव्रण उवाच 	KK05-10-176-041  
भवन्तमेव सततं रामः कीर्तयति प्रभो ।	KK05-10-176-041a  
सृञ्जयो मे प्रियसखो राजर्षिरिति पार्थिव ॥	KK05-10-176-041c  
इह रामः प्रभाते श्वो भवितेति मतिर्मम ।	KK05-10-176-042a  
द्रष्टास्येनमिहायान्तं तव दर्शनकाङ्क्षया ॥	KK05-10-176-042c  
इयं च कन्या राजर्षे किमर्थं वनमागता ।	KK05-10-176-043a  
कस्य चेयं तव च का भवतीच्छामि वेदितुम् ॥	KK05-10-176-043c  
होत्रवाहन उवाच 	KK05-10-176-044  
दौहित्रीयं मम विभो काशिराजसुता प्रिया ।	KK05-10-176-044a  
ज्येष्ठा स्वयंवरे तस्थौ भगिनीभ्यां सहानध ॥	KK05-10-176-044c  
इयमम्बेति विख्याता ज्येष्ठा काशिपतेः सुता ।	KK05-10-176-045a  
अम्बिकाम्बालिके कन्ये कनीयस्यौ तपोधन ॥	KK05-10-176-045c  
समेतं पार्थिवं क्षत्रं काशिपुर्यां ततोऽभवत् ।	KK05-10-176-046a  
कन्यानिमित्तं विप्रर्षे तत्रासीदुत्सवो महान् ॥	KK05-10-176-046c  
ततः किल महावीर्यो भीष्मः शान्तनवो नृपान् ।	KK05-10-176-047a  
अधिक्षिप्य महातेजास्तिस्रः कन्या जहार ताः ॥	KK05-10-176-047c  
निर्जित्य पृथिवीपालानथ भीष्मो गजाह्वयम् ।	KK05-10-176-048a  
आजगाम विशुद्धात्मा कन्याभिः सह भारतः ॥	KK05-10-176-048c  
सत्यवत्यै निवेद्याथ विवाहं समनन्तरम् ।	KK05-10-176-049a  
भ्रातुर्विचित्रवीर्यस्य समाज्ञापयत प्रभुः ॥	KK05-10-176-049c  
तं तु वैवाहिकं दृष्ट्वा कन्येयं समुपार्जितम् ।	KK05-10-176-050a  
अब्रवीत्तत्र गाङ्गेयं मन्त्रिमध्ये द्विजर्षभ ॥	KK05-10-176-050c  
मया साल्वपतिर्वीरो मनसाऽभिवृतः पतिः ।	KK05-10-176-051a  
न ममार्हसि धर्मज्ञ दातुं भ्रात्रेऽन्यमानसाम् ॥	KK05-10-176-051c  
तच्छ्रुत्वा वचनं भीष्मः सम्मन्त्र्य सह मन्त्रिभिः ।	KK05-10-176-052a  
निश्चित्य विससर्जेमां सत्यवत्या मते स्थितः ॥	KK05-10-176-052c  
अनुज्ञाता तु भीष्मेण साल्वं सौभपतिं ततः ।	KK05-10-176-053a  
कन्येयं मुदिता तत्र काले वचनमब्रवीत् ॥	KK05-10-176-053c  
विसर्जितास्मि भीष्मेण धर्मं मां प्रतिपादय ।	KK05-10-176-054a  
मनसाभिवृत्तः पूर्वं मया त्वं पार्थिवर्षभ ॥	KK05-10-176-054c  
प्रत्याचख्यौ च साल्वोऽस्याश्चारित्रस्याभिशङ्कितः ।	KK05-10-176-055a  
सेयं तपोवनं प्राप्ता तापस्येऽभिरता भृशम् ॥	KK05-10-176-055c  
मया च प्रत्यभिज्ञाता वंशस्य परिकीर्तनात् ।	KK05-10-176-056a  
अस्य दुःखस्य चोत्पत्तिं भीष्ममेवेह मन्यते ।	KK05-10-176-056c  
अम्बोवाच 	KK05-10-176-057  
भगवन्नेवमेवेह यथाह पृथिवीपतिः ।	KK05-10-176-057a  
शरीरकर्ता मातुर्मे सृञ्जयो होत्रवाहनः ॥	KK05-10-176-057c  
न ह्युत्सहे स्वनगरं प्रतियातुं तपोधन ।	KK05-10-176-058a  
अपमानभयाच्चैव व्रीडया च महामुने ॥	KK05-10-176-058c  
यत्तु मां भगवान्रामो वक्ष्यति द्विजसत्तम ।	KK05-10-176-059a  
तन्मे कार्यतमं कार्यमिति मे भगवन्मतिः ॥ ॥	KK05-10-176-059c  

इति श्रीमन्महाभारते उद्योगपर्वणि अम्बोपाख्यानपर्वणि षट्सप्तत्यधिकशततमोऽध्यायः ॥

5-176-14 महात्ययः सुखनाशः । मह उद्धव उत्सव इति कोशः ॥ 5-176-56 उत्पत्तिं कारणम् ॥
