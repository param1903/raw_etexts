अध्यायः 167

भीष्मेण दुर्योधनसैन्यस्य रथातिरथसङ्ख्यानम् ॥ 1 ॥
भीष्म उवाच ।	001     
शकुनिर्मातुलस्तेऽसौ रथ एको नराधिप ।	001a  
प्रयुज्य पाण्डवैर्वैरं योत्स्यते नात्र संशयः ॥	001c  
एतस्य सेना दुर्धर्षा समरे प्रतियायिनः ।	002a  
विकृतायुधभूयिष्ठा वायुवेगसमा जवे ॥	002c  
द्रोणपुत्रो महेष्वासः सर्वानेवातिधन्विनः ।	003a  
समरे चित्रयोधी च दृढास्त्रश्च महारथः ॥	003c  
एतस्य हि महाराज यथा गाण्डीवधन्वनः ।	004a  
शरासनविनिर्मुक्ताः संसक्ता यान्ति सायकाः ॥	004c  
नैष शक्यो मया वीरः सङ्ख्यातुं रथसत्तमः ।	005a  
निर्दहेदपि लोकांस्त्रीनिच्छन्नेष महारथः ॥	005c  
क्रोधस्तेजश्च तपसा सम्भृतोश्रमवासिनाम् ।	006a  
द्रोणेनानुगृहीतश्च दिव्यैरस्त्रैरुदारधीः ॥	006c  
दोषस्त्वस्य महानेको येनैव भरतर्षभ ।	007a  
न मे रथो नातिरथो मतः पार्थिवसत्तम ॥	007a  
जीवितं प्रियमत्यर्थमायुष्कामः सदा द्विजः ।	008a  
न ह्यस्य सदृशः कश्चिदुभयोः सेनयोरपि ॥	008c  
हन्यादेकरथेनैव देवानामपि वाहिनीम् ।	009a  
वपुष्मांस्तलघोषेण स्फोटयेदपि पर्वतान् ॥	009c  
असङ्ख्येयगुणो वीरः प्रहन्ता दारुणद्युतिः ।	010a  
दण्डपाणिरिवासह्यः कालवत्प्रचरिष्यति ॥	010c  
युगान्ताग्निसमः क्रोधात्सिंहग्रीवो महाद्युतिः ।	011a  
एष भारत युद्धस्य पृष्ठं संशमयिष्यति ॥	011c  
पिता त्वस्य महातेजा वृद्धोऽपि युवभिर्वरः ।	012a  
रणे कर्म महत्कर्ता अत्र मे नास्ति संशयः ॥	012c  
अस्त्रवेगानिलोद्भूतः सेनाकक्षेन्धनोत्थितः ।	013a  
पाण्डुपुत्रस्य सैन्यानि प्रधक्ष्यति रणे धृतः ॥	013c  
रथयूथपयूथानां यूथपोऽय नरर्षभः ।	014a  
भरद्वाजात्मजः कर्ता कर्म तीव्रं हितं तव ॥	014c  
सर्वमूर्धाभिषिक्तानामाचार्यः स्थविरो गुरुः ।	015a  
गच्छेदन्तं सृञ्जयानां प्रियस्त्वस्य धनञ्जयः ॥	015c  
नैष जातु महेष्वासः पार्थमक्लिष्टकारिणम् ।	016a  
हन्यादाचार्यकं दीप्तं संस्मृत्य गुणनिर्जितम् ॥	016c  
श्लाघते यं सदा वीर पार्थस्य गुणविस्तरैः ।	017a  
पुत्रादभ्यधिकं चैनं भारद्वाजोऽनुपश्यति ॥	017c  
हन्यादेकरथेनैव देवगन्धर्वमानुषान् ।	018a  
एकीभूतानपि रणे दिव्यैरस्त्रैः प्रतापवान् ॥	018c  
पौरवो राजशार्दूलस्तव राजन्महारथः ।	019a  
मतो मम रथोदारः परवीररथारुजः ॥	019c  
स्वेन सैन्येन महता प्रतपञ्शत्रुवाहिनीम् ।	020a  
प्रधक्ष्यति स पाञ्चालान्कक्षमग्निगतिर्यथा ॥	020c  
सत्यश्रवा रथस्त्वेको राजपुत्रो बृहद्बलः ।	021a  
तव राजन्रिपुबले कालवत्प्रचरिष्यति ॥	021c  
एतस्य योधा राजेन्द्र विचित्रकवचायुधाः ।	022a   
विचरिष्यन्ति सङ्ग्रामे निघ्नन्तः शास्त्रवांस्तव ॥	022c  
वृषसेनो रथस्तेऽग्र्यः कर्णपुत्रो महारथः ।	023a  
प्रधक्ष्यति रिपूणां ते बलं तु बलिनां वरः ॥	023a  
जलसन्धो महातेजा राजन्रथवरस्तव ।	023a  
त्यक्ष्यते समरे प्राणान्माधवः परवीरहा ॥	024a  
एष योत्स्यति सङ्ग्रामे गजस्कन्धविशारदः ।	024c  
रथेन वा माहबाहुः क्षपयञ्शत्रुवाहिनीम् ॥	025c  
रथ एष महाराज मतो मे राजसत्तम ।	026a  
त्वदर्थे त्यक्ष्यते प्राणान्सहसैन्यो महारणे ॥	026c  
एष विक्रान्तयोधी च चित्रयोधी च सङ्गरे ।	027a  
वीतभीश्चापि ते राजञ्शत्रुभिः सह योत्स्यते ॥	027c  
बाह्लीकोऽतिरथश्चैव समरे चानिवर्तनः ।	028a  
मम राजन्मतो युद्धे शूरो वैवस्वतोपमः ॥	028c  
न ह्येष समरं प्राप्य निवर्तेत कथञ्चन ।	029a  
यथा सततगो राजन्स हि हन्यात्परान्रणे ॥	029c  
सेनापतिर्महाराज सत्यवांस्ते महारथः ।	030a  
रणेष्वद्भुतकर्मा च रथी पररथारुजः ॥	030c  
एतस्य समरं दृष्ट्वा न व्यथास्ति कथञ्चन ।	031a  
उत्स्मयन्नुत्पतत्येष परान्रथपथे स्थितान् ॥	031c  
एष चारिषु विक्रान्तः कर्म सत्पुरुषोचितम् ।	032a  
कर्ता विमर्दे सुमहत्त्वदर्थे पुरुषोत्तमः ॥	032c  
अलम्बुसो राक्षसेन्द्रः क्रूरकर्मा महारथः ।	033a  
हनिष्यति परान्राजन्पूर्ववैरमनुस्मरन् ॥	033c  
एष राक्षससैन्यानं सर्वेषां रथसत्तमः ।	034a  
मायावी दृढवैरश्च समरे विचरिष्यति ॥	034c  
प्राग्ज्योतिषाधिपो वीरो भगदत्तः प्रतापवान् ।	035a  
गजाङ्कुशधरश्रेष्ठो रथे चैव विशारदः ॥	035c  
एतेन युद्धमभवत्पुरा गाण्डीवधन्वनः ।	036a  
दिवसान्सुबहून्राजन्नुभयोर्जयगृद्धिनोः ॥	036c  
ततः सखायं गान्धारे मानयन्पाकशासनम् ।	037a  
अकरोत्संविदं तेन पाण्डवेन महात्मना ॥	037c  
एष योत्स्यति सङ्ग्रामे गजस्कन्धविशारदः ।	038a  
ऐरावतगतो राजा देवानामिव वासवः ॥ ॥	038c  

इति श्रीमन्महाभारते उद्योगपर्वणि रथातिरथसङ्ख्यानपर्वणि सप्तषष्ट्यधिकशततमोऽध्यायः ॥

5-167-6 आश्रमवासिनामृषीणां क्रोधस्तेजश्च तयोः समुदायरूप इत्यर्थः ॥ 5-167-11 पृष्ठं शेषम् ॥ 5-167-31 उत्स्मयन् हृष्यन् ॥ 5-167-37 संविदं मैत्रीम् ॥
