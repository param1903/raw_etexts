अध्यायः 111

गरुडेन गालवम्प्रति उत्तरदिगनुवर्णनपूर्वकं अभिमतदिगभिगमनाय स्वपृष्ठाधिरोहणविधानम् ॥ 1 ॥
सपर्ण उवाच ।	001    
यस्मादुत्तार्यते पापाद्यस्मान्निश्रेयसोऽश्नुते ।	001a  
अस्मादुत्तारणबलादुत्तरेत्युच्यते द्विज ॥ 1 ॥	001c  
उत्तरस्य हिरण्यस्य परिवापस्य गालव ।	002a  
मार्गः पश्चिमपूर्वाभ्यां दिग्भ्यां वै मध्यमः स्मृतः ॥	002c  
अस्यां दिशि वरिष्ठायामुत्तरायां द्विजर्षभ ।	003a  
नासौम्यो नाविधेयात्मा नाधर्मो वसते जनः ॥	003c  
अत्र नारायणः कृष्णो जिष्णुश्चैव नरोत्तमः ।	004a  
बदर्यामाश्रमपदे तथा ब्रह्मा च शाश्वतः ॥	004c  
अत्र वै हिमवत्पृष्ठे नित्यमास्ते महेश्वरः ।	005a  
\'प्रकृत्या पुरुषः सार्धं युगान्ताग्निसमप्रभः ॥	005c  
न स दृश्यो मुनिगणैस्तथा देवैः सवासवैः ।	006a  
गन्धर्वयक्षसिद्धैर्वा नरनारायणादृते ॥	006c  
अत्र विष्णुः सहस्राक्षः सहस्रचरणोऽव्ययः ।	007a  
सहस्रशिरसः श्रीमानेकः पश्यति मायया ॥\'	007c  
अत्र राज्येन विप्राणां चन्द्रमाश्चाभ्यषिच्यत ।	008a  
अत्र गङ्गां महादेवः पतन्तीं गगनाच्च्युताम् ॥	008c  
प्रतिगृह्य ददौ लोके मानुषे ब्रह्मवित्तम ।	009a  
अत्र देव्या तपस्तप्तं महेश्वरपरीप्सया ॥	009c  
अत्र कामश्च रोषश्च शैलश्चोमा च सम्बभुः । 	010a  
अत्र राक्षसयक्षाणां गन्धर्वाणां च गालव ॥	010c  
आधिपत्येन कैलासे धनदोऽप्यभिषेचितः ।	011a  
अत्र चैत्ररथं रम्यमत्र वैखानसाश्रमः ॥	011c  
अत्र मन्दाकिनी चैव मन्दरश्च द्विजर्षभ ।	012a  
अत्र सौगन्धिकवनं नैर्ऋतैरभिरक्ष्यते ॥	012c  
शाद्वलं कदलीस्कन्धमत्र सन्तानका नगाः ।	013a  
अत्र संयमनित्यानां सिद्धानां स्वैरचारिणाम् ॥	013c  
विमानान्युनुरूपाणि कामभोग्यानि गालव ।	014a  
अत्र ते ऋषयः सप्त देवी चारुन्धती तथा ॥	014c  
अत्र तिष्ठति वै रात्रिन्दिवाप्यत्रावतिष्ठते ।	015a  
अत्र यज्ञं समासाद्य ध्रुवं स्थाता पितामहः ॥	015c  
ज्योतींषि चन्द्रसूर्यौ च परिवर्तन्ति नित्यशः ।	016a  
अत्र गङ्गामहाद्वारं रक्षन्ति द्विजसत्तम ॥	016c  
धामा नाम महात्मानो मुनयः सत्यवादिनः ।	017a  
न तेषां ज्ञायते मूर्तिर्नाकृतिर्न तपश्चितम् ॥	017c  
परिवर्तसहस्राणि कामभोज्याननि गालव ।	018a  
यथायथा प्रविशति तस्मात्परतरं नरः ॥	018c  
तथातथा द्विजश्रेष्ठ प्रविलीयति गालव ।	019a  
नैतत्केनचिदन्येन गतपूर्वं द्विजर्षभ ॥	019c  
ऋते नारायणं देवं नरं वा जिष्णुमव्ययम् ।	020a  
अत्र कैलासमित्युक्तं स्थानमैलविलस्य तत् ॥	020c  
अत्र विद्युत्प्रभा नाम जझिरेऽप्सरसो दश ।	021a  
अत्र विष्णुपदं नाम क्रमता विष्णुना कृतम् ॥	021c  
त्रिलोकविक्रमे ब्रह्मन्नुत्तरां दिशमाश्रितम् ।	022a  
अत्र राज्ञा मरुतेन यज्ञेनेष्टं द्विजोत्तम ॥	022c  
उशीरबीजे विप्रर्षे यत्र जाम्बूनदं सरः ।	023a  
जीमूतस्यात्र विप्रर्षेरुपतस्थे महात्मनः ॥	023c  
साक्षाद्धैमवतः पुण्यो विमलः कनकाकरः ।	024a  
ब्राह्मणेषु च यत्कृत्स्नं स्वन्तं कृत्वा धनं महत् ॥	024c  
वव्रे धनं महर्षिः स जैमूतं तद्धनं ततः ।	025a  
अत्र नित्यं दिशाम्पालाः सायम्प्रातर्द्विजर्षभ ॥	025c  
कस्य कार्यं किमिति वै परिक्रोशान्ति गालव ।	026a  
एवमेषा द्विजश्रेष्ठ गुणैरन्यैर्दिगुत्तरा ॥	026c  
उत्तरेति परिख्याता सर्वकर्मस्तु चोत्तरा ।	027a  
एता विस्तरशस्तात तव सङ्कीर्तिता दिशः ॥	027c  
चतस्रः क्रमयोगेन कामाशां गन्तुमिच्छसि ।	028a  
उद्यतोऽहं द्विजश्रेष्ठ तव दर्शयितुं दिशः ।	028c  
पृथिवीं चाखिलां ब्रह्मंस्तस्मादारोह मां द्विज ॥ ॥	028e   

इति श्रीमन्महाभारते उद्योगपर्वणि भगवद्यानपर्वणि एकादशाधिकशततमोऽध्यायः ॥

5-111-1 यस्मादिति । उत्तरेण पथा गतानां हि पापनाशः स्वर्गप्राप्तिश्च भवतीति योगादुत्तरा उत्कृष्टतरा इयं दिगित्यर्थः ॥ 5-111-2 परिवापस्य स्थानस्य । दिग्भ्यामुपलक्षितः ॥ 5-111-3 अविधेयात्मा अजितचित्तः ॥ 5-111-5 प्रकृत्या पुरुषस्सार्धं इत्यारभ्य एकः पश्यति मायया इति पर्यन्तं सार्धश्लोकद्वयं दाक्षिणात्येषु बहुषु कोशेषु न दृश्यते । झo पुस्तक एव वर्तते । प्रकृत्या उमया ॥ 5-111-7 सहस्रशिरस इत्यकारन्तः शब्दः ॥ 5-111-17 मूर्तिः पिण्डः । आकृतिः संस्थानविशेषः ॥ 5-111-18 परिवर्तस्रहस्राणि चतुर्युगसहस्राणि । तस्मात् हिमस्थानात् ॥ 5-111-19 प्रविलीयति हिमेन नश्यति ॥ 5-111-20 ऐलविलस्य कुबेरस्य ॥ 5-111-23 उशीरबीजे स्थाने ॥ 5-111-24 कनकाकरः जीमूतस्य उप समीपे तस्थे प्रकाशं गतः । प्रकाशनस्थेयाख्ययोश्चेति तङ् ॥ 5-111-25 वव्रे ब्राह्मणेभ्यः । मन्नामकमेतदस्त्विति ॥ 5-111-26 उत्तरा उत्कृष्टतरा ॥
