अध्यायः 050

धृतराष्ट्रेण पाण्डवानां किमुपजीवनेन रणोद्योग इति पृष्टस्य सञ्जयस्य पाण्डवप्रभावानुस्मरणेन मूर्छा ॥ 1 ॥ लब्धसञ्ज्ञेन सञ्जयेन पाण्डवानां कृष्णानुगृहीतस्वसामर्थ्येन राज्ञां साहाय्येन च समरोद्यम इति कथनम् ॥ 2 ॥
धृतराष्ट्र उवाच 	KK05-05-050-001  
किमसौ पाण्डवो राजा धर्मपुत्रोऽभ्यभाषत ।	KK05-05-050-001a  
श्रुत्वेह बहुलाः सेनाः प्रीत्यर्थं नः समागताः ॥	KK05-05-050-001c  
किमसौ चेष्टते सूत योत्स्यमानो युधिष्ठिरः ।	KK05-05-050-002a  
के वास्य भ्रातृपुत्राणां पश्यन्त्याज्ञेप्सवो मुखम् ॥	KK05-05-050-002c  
के स्विदेनं वारयन्ति युद्धाच्छाम्येति वा पुनः ।	KK05-05-050-003a  
निकृत्या कोपितं मन्दैर्धर्मज्ञं धर्मचारिणम् ॥	KK05-05-050-003c  
सञ्जय उवाच 	KK05-05-050-004  
राज्ञो मुखमुदीक्षन्ते पाञ्चालाः पाण्डवैः सह ।	KK05-05-050-004a  
युधिष्ठिरस्य भद्रं ते स सर्वाननुशास्ति च ॥	KK05-05-050-004c  
पृथग्भूताः पाण्डवानां पाञ्चालानां रथव्रजाः ।	KK05-05-050-005a  
आयान्तमभिनन्दन्ति कुन्तीपुत्रं युधिष्ठिरम् ॥	KK05-05-050-005c  
नभः सूर्यमिवोद्यन्तं कौन्तेयं दीप्ततेजसम् ।	KK05-05-050-006a  
पाञ्चालाः प्रतिनन्दन्ति तेजोराशिमिवोदितम् ॥	KK05-05-050-006c  
आगोपालाविपालाश्च नन्दमाना युधिष्ठिरम् ।	KK05-05-050-007a  
पाञ्चालाः केकया मत्स्याः प्रतिनन्दति पाण्डवम् ॥	KK05-05-050-007c  
ब्राह्मण्यो राजपुत्र्यश्च विशां दुहितरश्च याः ।	KK05-05-050-008a  
क्रीडन्त्योभिसमायान्ति पार्थं सन्नद्धमीक्षितुम् ॥	KK05-05-050-008c  
धृतराष्ट्र उवाच 	KK05-05-050-009  
सञ्जयाचक्ष्व येनास्मान्पाण्डवा अभ्ययुञ्जत ।	KK05-05-050-009a  
धृष्टद्युम्नस्य सैन्येन सोमकानां बलेन च ॥	KK05-05-050-009c  
वैशम्पायन उवाच 	KK05-05-050-010  
गावल्गणिस्तु तत्पृष्टः सभायां कुरुसंसदि ।	KK05-05-050-010a  
निःश्वस्य सुभृशं दीर्घं मुहुः सञ्चिन्तयन्निव ॥	KK05-05-050-010c  
तत्रानिमित्ततो दैवात्सूतं कश्मलमाविशत् ।	KK05-05-050-011a  
तदाचचक्षे विदुरः सभायां राजसंसदि ॥	KK05-05-050-011c  
सञ्जयोऽयं महाराज मूर्छितः पतितो भुवि ।	KK05-05-050-012a  
वाचं न सृजते काञ्चिद्धीनप्रज्ञोऽल्पचेतनः ॥	KK05-05-050-012c  
धृतराष्ट्र उवाच 	KK05-05-050-013  
अपश्यत्सञ्जयो नूनं कुन्तीपुत्रान्महारथान् ।	KK05-05-050-013a  
तैरस्य पुरुषव्याघ्रैर्भृशमुद्वेजितं मनः ॥	KK05-05-050-013c  
वैशम्पायन उवाच 	KK05-05-050-014  
सञ्जयश्चेतनां लब्ध्वा प्रत्याश्वस्येदमब्रवीत् ।	KK05-05-050-014a  
धृतराष्ट्रं महाराज सभायां कुरुसंसदि ॥	KK05-05-050-014c  
सञ्जय उवाच 	KK05-05-050-015  
दृष्टवानस्मि राजेन्द्र कुन्तीपुत्रान्महारथान् ।	KK05-05-050-015a  
मत्स्यराजगृहावासनिरोधेनावकर्शितान् ॥	KK05-05-050-015c  
शृणु र्यैर्हि महाराज पाण्डवा अभ्ययुञ्जत ।	KK05-05-050-016a  
धृष्टद्युम्नेन वीरेण युद्धे वस्तेऽभ्ययुञ्जत ॥	KK05-05-050-016c  
यो नैव रोषान्न भयान्न लोभान्नार्थकारणात् ।	KK05-05-050-017a  
न हेतुवादाद्धर्मात्मा सत्यं जह्यात्कदाचन ॥	KK05-05-050-017c  
यः प्रमाणं महाराज धर्मे धर्मभृतां वरः ।	KK05-05-050-018a  
अजातशत्रुणा तेन पाण्डवा अभ्ययुञ्जत ॥	KK05-05-050-018c  
यस्य बाहुबले तुल्यः पृथिव्यां नास्ति कश्चन ।	KK05-05-050-019a  
यो वै सर्वान्महीपालान्वशे चक्रे धनुर्धरः ।	KK05-05-050-019c  
यः काशीनङ्गमगधान्कलिङ्गांश्च युधाजयत् ॥	KK05-05-050-019e  
तेन वो भीमसेनेन पाण्डवा अभ्ययुञ्जत ।	KK05-05-050-020a  
यस्य वीर्येण सहसा चत्वारो भुवि पाण्डवाः ॥	KK05-05-050-020c  
निःसृत्य जतुगेहाद्वै हिडिम्बात्पुरुषादकात् ।	KK05-05-050-021a  
यश्चैषामभवद्द्वीपः कुन्तीपुत्रो वृकोदरः ॥	KK05-05-050-021c  
याज्ञसेनीमथो यत्र सिन्धुराजोपकृष्टवान् ।	KK05-05-050-022a  
तत्रैषामभवद्द्वीपः कुन्तीपुत्रो वृकोदरः ॥	KK05-05-050-022c  
यश्च तान्सङ्गतान्सर्वान्पाण्डवान्वारणावते ।	KK05-05-050-023a  
दह्यतो मोचयामास तेन वस्तेऽभ्ययुञ्जत ॥	KK05-05-050-023c  
कृष्णायां चरता प्रीतिं येन क्रोधवशा हताः ।	KK05-05-050-024a  
प्रविश्य विषमं घोरं पर्वतं गन्धमादनम् ॥	KK05-05-050-024c  
यस्य नागायुतैर्वीर्यं भुजयोः सारमर्पितम् ।	KK05-05-050-025a  
तेन वो भीमसेनेन पाण्डवा अभ्ययुञ्जत ॥	KK05-05-050-025c  
कृष्णद्वितीयो विक्रम्य तुष्ट्यर्थं जातवेदसः ।	KK05-05-050-026a  
अजयद्यः पुरा वीरो युध्यमानं पुरन्दरम् ॥	KK05-05-050-026c  
यः स साक्षान्महादेवं गिरिशं शूलपाणिनम् ।	KK05-05-050-027a  
तोषयामास युद्धेन देवदेवमुमापतिम् ॥	KK05-05-050-027c  
यश्च सर्वान्वशे चक्रे लोकपालान्धनुर्धरः ।	KK05-05-050-028a  
तेन वो विजयेनाजौ पाण्डवा अभ्ययुञ्जत ॥	KK05-05-050-028c  
यः प्रतीचीं दिशं चक्रे वशे म्लेच्छगणायुताम् ।	KK05-05-050-029a  
स तत्र नकुलो योद्धा चित्रयोधी व्यवस्थितः ॥	KK05-05-050-029c  
तेन वो दर्शनीयेन वीरेणातिधनुर्भृता ।	KK05-05-050-030a  
माद्रीपुत्रेण कौरव्य पाण्डवा अभ्ययुञ्जत ॥	KK05-05-050-030c  
यः काशीनङ्गमगधान्कलिङ्गांश्च युधाजयत् ।	KK05-05-050-031a  
तेन वः सहदेवेन पाण्डवा अभ्ययुञ्जत ॥	KK05-05-050-031c  
यस्य वीर्येण सदृशाश्चत्वारो भुवि मानवाः ।	KK05-05-050-032a  
अश्वत्थामा धृष्टकेतू रुक्मी प्रद्युम्न एव च ॥	KK05-05-050-032c  
तेन वः सहदेवेन युद्धं राजन्महात्ययमम् ।	KK05-05-050-033a  
यवीयसा नृवीरेण माद्रीनन्दिकरेण च ॥	KK05-05-050-033c  
तपश्चचार या घोरं काशिकन्या पुरा सती ।	KK05-05-050-034a  
भीष्मस्य वधमिच्छन्ती प्रेत्यापि भरतर्षभ ॥	KK05-05-050-034c  
पाञ्चालस्य सुता जज्ञे दैवाच्च स पुनः पुमान् ।	KK05-05-050-035a  
स्त्रीपुंसोः पुरुषव्याघ्र यः स वेद गुणागुणान् ॥	KK05-05-050-035c  
यः कलिङ्गान्समापेदे पाञ्चाल्यो युद्धदुर्मदः ।	KK05-05-050-036a  
शिखण्डिना वः कुरवः कृतास्त्रेणाभ्ययुञ्जत ॥	KK05-05-050-036c  
यं यक्षः पुरुषं चक्रे भीष्मस्य निधनेच्छया ।	KK05-05-050-037a  
महेष्वासेन रौद्रेण पाण्डवा अभ्ययुञ्जत ॥	KK05-05-050-037c  
महेष्वासा राजपुत्रा भ्रातरः पञ्च केकयाः ।	KK05-05-050-038a  
आमुक्तकवचाः शूरास्तैश्च वस्तेऽभ्ययुञ्जत ॥	KK05-05-050-038c  
यो दीर्घबाहुः क्षिप्रास्त्रो धृतिमान्सत्यविक्रमः ।	KK05-05-050-039a  
तेन वो वृष्णिवीरेण युयुधानेन सङ्गरः ॥	KK05-05-050-039c  
य आसीच्छरणं काले पाण्डवानां महात्मनाम् ।	KK05-05-050-040a  
रणे तेन विराटेन भविता वः समागमः ॥	KK05-05-050-040c  
यः स काशिपती राजा वाराणस्यां महारथः ।	KK05-05-050-041a  
स तेषामभवद्योद्धा तेन वस्तेऽभ्ययुञ्जत ॥	KK05-05-050-041c  
शिशुभिर्दुर्जयैः सङ्ख्ये द्रौपदेयैर्महात्मभिः ।	KK05-05-050-042a  
आशीविषसमस्पर्शैः पाण्डवा अभ्ययञ्जत ॥	KK05-05-050-042c  
यः कृष्णसदृशो वीर्ये युधिष्ठिरसमो दमे ।	KK05-05-050-043a  
तेनाभिमन्युना सङ्ख्ये पाण्डवा अभ्ययुञ्जत ॥	KK05-05-050-043c  
यश्चैवाप्रतिमो वीर्ये धृष्टकेतुर्महायशाः ।	KK05-05-050-044a  
दुःसहः समरे क्रुद्धः शैशुपालिर्महारथः ॥	KK05-05-050-044c  
तेन वश्चेदिराजेन पाण्डवा अभ्ययुञ्जत ।	KK05-05-050-045a  
अक्षौहिण्या परिवृतः पाण्डवान्योभिसंश्रितः ॥	KK05-05-050-045c  
यः संश्रयः पाण्डवानां देवानामिव वासवः ।	KK05-05-050-046a  
तेन वो वासुदेवेन पाण्डवा अभ्ययुञ्जत ॥	KK05-05-050-046c  
यथा चेदिपतेर्भ्राता शरभो भरतर्षभ ।	KK05-05-050-047a  
करकर्षेण सहितस्ताभ्यां वस्तेऽभ्ययुञ्जत ॥	KK05-05-050-047c  
जारासन्धिः सहदेवो जयत्सेनश्च तावुभौ ।	KK05-05-050-048a  
युद्धे प्रतिरथे वीरौ पाण्डवार्थे व्यवस्थितौ ॥	KK05-05-050-048c  
द्रुपदश्च महातेजा बलेन महता वृतः ।	KK05-05-050-049a  
त्यक्तात्मा पाण्डवार्थाय योत्स्यमानो व्यवस्थितः ॥	KK05-05-050-049c  
एते चान्ये च बहवः प्राच्योदीच्या महीक्षितः ।	KK05-05-050-050a  
शतशो यानुपाश्रित्य धर्मराजो व्यवस्थितः ॥ ॥	KK05-05-050-050c  

इति श्रीमन्महाभारते उद्योगपर्वणि यानसन्धिपर्वणि पञ्चाशोऽध्यायः ॥

5-50-47 करकर्षेण करकर्षसञ्ज्ञेन भ्रात्रा ॥
