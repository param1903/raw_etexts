अध्यायः 158

श्रीकृष्णश्यालस्य रुक्मिणः पाण्डवानुपेत्य अर्जुनम्प्रति तस्य भयविकल्पपूर्वकं दर्पात्स्त्वेन साहाय्यकरणोक्तिः ॥ 1 ॥ अर्जुनेन तस्य प्रत्याख्यानम् ॥ 2 ॥ दुर्योधनमेत्य तथाभाषिणस्तस्य तेनापि प्रत्याख्यानम् ॥ 3 ॥
वैशम्पायन उवाच ।	001    
एतस्मिन्नैव काले तु भीष्मकस्य महात्मनः ।	001a  
हिरण्यरोम्णो नृपतेः साक्षादिन्द्रसखस्य वै ॥	001c  
आकूतीनामधिपतिर्भोजस्यातियशस्विनः ।	002a  
दाक्षिणात्यपतेः पुत्रो दिक्षु रुक्मीति विश्रुतः ॥	002c  
यः किम्पुरुषसिंहस्य गन्धमादनवासिनः ।	003a  
कृत्स्नं शिष्यो धनुर्वेदं चतुष्पादमवाप्तवान् ॥	003c  
यो माहेन्द्रं धनुर्लेभे तुल्यं गाण्डीवतेजसा ।	004a  
शार्ङ्गेण च महाबाहुः सम्मितं दिव्यलक्षणम् ॥	004c  
त्रीण्येवैतानि दिव्यानि धनूंषि दिविचारिणाम् ।	005a  
वारुणं गाण्डिवं तत्र माहेन्द्रं विजयं धनुः ।	005c  
शार्ङ्ग तु वैष्णवं प्राहुर्दिव्यं तेजोमयं धनुः ॥	005e   
धारयामास तत्कृष्णः परसेनाभयावहम् ।	006a  
गाण्डीवं पावकाल्लेभे खाण्डवे पाकशासनिः ॥	006c  
द्रुमाद्रुक्मी महातेजा विजयं प्रत्यपद्यत ।	007a  
सञ्छिद्य मौरवान्पाशान्निहत्य मुरमोजसा ॥	007c  
निर्जित्य नरकं भौममाहृत्य मणिकुण्डले ।	008c  
षोडश स्त्रीसहस्राणि रत्नानि विविधानि च ॥	008c  
प्रतिपेदे हृषीकेशः शार्ङ्गं च धनुरुत्तमम् ।	009a  
रुक्मी तु विजयं लब्ध्वा धनुर्मेघनिभस्वनम् ॥	009c  
विभीषयन्निव जगत्पाण्डवानभ्यवर्तत ।	010a  
नामृष्यत पुरा योऽसौ स्वबाहुबलगर्वितः ॥	010c  
रुक्मिण्या हरणं वीरो वासुदेवेन धीमता ।	011a  
कृत्वा प्रतिज्ञां नाहत्वा निवर्तिष्ये जनार्दनम् ॥	011c  
ततोऽन्वधावद्वार्ष्णेयं सर्वशस्त्रभृतां वरः ।	012a  
सेनया चतुरङ्गिण्या महत्या दूरपातया ॥	012c  
विचित्रायुधवर्मिण्या गङ्गयेव प्रवृद्धया ।	013a  
स समासाद्य वार्ष्णेयं योगानामीश्वरं प्रभुम् ॥	013c  
व्यंसितो व्रीडितो राजन्नाजगाम स कुण्डिनम् ।	014a  
यत्रैव कृष्णेन रणे निर्जितः परवीरहा ॥	014c  
तत्र भोजकटं नाम कृतं नगरमुत्तमम् ।	015a  
सैन्येन महता तेन प्रभूतगजवाजिना ॥	015c  
पुरं तद्भुवि विख्यातं नाम्ना भोजकटं नृप ।	016a  
स भोजराजः सैन्येन महता परिवारितः ॥	016c  
अक्षौहिण्या महावीर्यः पाण्डवान्क्षिप्रमागमत् ।	017a  
ततः स कवची धन्वी तली खड्गी शरासनी ॥	017c  
रथेनादित्यवर्णेन प्रविवेश महाचमूम् ।	018c  
विदितः पाण्डवेयानां वासुदेवप्रियेप्सया ॥	018c  
युधिष्ठिरस्तु तं राजा प्रत्युद्गम्याभ्यपूजयत् ।	019a  
स पूजितः पाण्डुपुत्रैर्यथान्यायं सुसंस्तुतः ॥	019c  
प्रतिगृह्य तु तान्सर्वान्विश्रान्तः सहसैनिकः ।	020a  
उवाच मध्ये वीराणां कुन्तीपुत्रं धनञ्जयम् ॥	020c  
सहायोस्मि स्थितो युद्धे यदि भीतोसि पाण्डव ।	021a  
करिष्यामि रणे साह्यमसह्यं तव शत्रुभिः ॥	021c  
न हि मे विक्रमे तुल्यः पुमानस्तीह कश्चन ।	022a  
हनिष्यामि रणे भागं यन्मे दास्यसि पाण्डव ॥	022c  
अपि द्रोणकृपौ वीरौ भीष्मकर्णावथो पुनः ।	023a  
अथवा सर्व एवैते तिष्ठन्तु वसुधाधिपाः ॥	023c  
निहत्य समरे शत्रूंस्तव दास्यामि मेदिनीम् ।	024a  
इत्युक्तो धर्मराजस्य केशवस्य च सन्निधौ ॥	024c  
श्रृण्वतां पार्थिवेन्द्राणामन्येषां चैव सर्वशः ।	025a  
वासुदेवमभिप्रेक्ष्य धर्मराजं च पाण्डवम् ।	025c  
उवाच धीमान्कौन्तेयः प्रहस्य सखिपूर्वकम् ॥	025e   
युध्यमानस्य मे वीर गन्धर्वैः सुमहाबलैः ।	026a  
सहायो घोषयात्रायां कस्तदासीत्सखा मम ॥	026c  
तथा प्रतिभये तस्मिन्देवदानवसङ्कुले ।	027a  
खाण्डवे युध्यमानस्य कः सहायस्तदावभवत् ॥	027c  
निवातकवचैर्युद्धे कालकेयैश्च दानवैः ।	028a  
तत्र मे युध्यमानस्य कः सहायस्तदाभवत् ॥	028c  
तथा विराटनगरे कुरुभिः सह सङ्गरे ।	029a  
युध्यतो बहुभिस्तत्र कः सहायोऽभवन्मम ॥	029c  
उपजीव्य रणे रुद्रं शक्रं वैश्रवणं यमम् ।	030a  
वरुणं पावकं चैव कृपं द्रोणं च माधवम् ॥	030c  
धारयन्गाण्डिवं दिव्यं धनुस्तेजोमयं दृढम् ।	031a  
अक्षय्यशरसंयुक्तो दिव्यास्त्रपरिबृंहितः ॥	031c  
कौरवाणां कुले जातः पाण्डोः पुत्रो विशेषतः ।	032a  
द्रोणं व्यपदिशञ्छिष्यो वासुदेवसहायवान् ॥	032c  
कथमस्मद्विधो ब्रूयाद्भीतोऽस्मीति यशोहरम् ।	033a  
वचनं नरशार्दूल वज्रायुधसमस्वनम् ॥	033c  
नास्मि भीतो महाबाहो सहायार्थश्च नास्ति मे ।	034a  
यथाकामं यथायोगं गच्छ वात्रैव तिष्ठ वा ॥	034c  
\'वैशम्पायन उवाच	035   
तच्छ्रुत्वा वचनं तस्य विजयस्य च धीमतः ।	035a  
\'विनिवर्त्य ततो रुक्मी सेनां सागरसन्निभाम् ।	035c  
दुर्योधनमुपागच्छत्तथैव भरतर्षभ ॥	035e   
तथैव चाभिगम्यैनमुवाच वसुधाधिपः ।	036a  
प्रत्याख्यातश्च तेनापि स तदा शूरमानिना ॥	036c  
द्वावेव तु महाराज तस्माद्युद्धादपेयतुः ।	037a  
रौहिणेयश्च वार्ष्णेयो रुक्मी च वसुधाधिप ॥	037c  
गते रामे तीर्थयात्रां भीष्मकस्य सुते तथा ।	038a  
उपाविशन्पाण्डवेया मन्त्राय पुनरेव च ॥	038c  
समितिर्धर्मराजस्य सा पार्थिवसमाकुला ।	039a  
शुशुभे तारकैश्चित्रा द्यौश्चन्द्रेणेव भारत ॥ ॥	039c  

इति श्रीमन्महाभारते उद्योगपर्वणि सैन्यनिर्याणपर्वणि अष्टपञ्चाशदधिकशततमोऽध्यायः ॥

5-158-1 साक्षात्पुत्र इति सम्बन्धः ॥ 5-158-2 आकूतीनां सङ्कल्पानाम् । सत्यसङ्कल्प इत्यर्थः ॥ 5-158-7 मौरवान् आन्त्रतन्तिमयान् । यैरिदानी शार्ङ्गे धनुषि ज्या क्रियते ॥ 5-158-30 उपजीव्य आराध्य । रणे युद्धनिमित्तम् ॥ 5-158-32 द्रोणं अयं मम गुरुरिति व्यपदिशन् कथयन् ॥
