अध्यायः 009

शल्येन इन्द्रस्यापि दुःखानुभवे कथिते युधिष्ठिरपृच्छया तेन विस्तरेण तत्कथनोपक्रमः ॥ 1 ॥ इन्द्रजिघांसया त्वष्ट्रा सृष्टस्य त्रिशिरसो विश्वरूपस्य तपोभङ्गाय इन्द्रेण अप्सरसाम् प्रेषणम् ॥ 2 ॥ अप्सरोभिस्तस्याधर्षणीयत्वे ज्ञाते इन्द्रेण वज्रपातनात्तस्य हननम् ॥ 3 ॥ हतेपि तस्मिन् जीवतीव दृश्यमाने भयादिन्द्रप्रार्थनया यदृच्छया आगतेन तक्ष्णा तच्छिरश्छेदनम् ॥ 4 ॥ विश्वरूपहननकुपितेन त्वष्ट्रा पुनरिन्द्रवधाय वृत्रस्योत्पादनम् ॥ 5 ॥ वृत्रेणेन्द्रे पराजिते सेन्द्राणां देवानां विष्णुम् प्रति गमनम् ॥ 6 ॥
युधिष्ठिर उवाच 	KK05-01-009-001  
कथमिन्द्रेण राजेन्द्र सभार्येण महात्मना ।	KK05-01-009-001a  
दुःखं प्राप्तं परं घोरमेतदिच्छामि वेदितुम् ॥	KK05-01-009-001c  
शल्य उवाच 	KK05-01-009-002  
शृणु राजन्पुरावृत्तमितिहासं पुरातनम् ।	KK05-01-009-002a  
सभार्येण यथा प्राप्तं दुःखमिन्द्रेण भारत ॥	KK05-01-009-002c  
त्वष्टा प्रजापतिर्ह्यासीद्देवश्रेष्ठो महातपाः ।	KK05-01-009-003a  
स पुत्रं वै त्रिशिरसमिन्द्रद्रोहात्किलासृजत् ॥	KK05-01-009-003c  
ऐन्द्रं स प्रार्थयत्स्थानं विश्वरूपो महाद्युतिः ।	KK05-01-009-004a  
तैस्त्रिभिर्वदनैर्घोरैः सूर्येन्दुज्वलनोपमैः ॥	KK05-01-009-004c  
वेदानेकेन सोऽधीते सुरामेकेन चापिबत् ।	KK05-01-009-005a  
एकेन च दिशः सर्वाः पिबन्निव निरीक्षते ॥	KK05-01-009-005c  
स तपस्वी मृदुर्दान्तो धर्मे तपसि चोद्यतः ।	KK05-01-009-006a  
तपस्तस्य महत्तीव्रं सुदुश्चरमरिन्दम ॥	KK05-01-009-006c  
तस्य दृष्ट्वा तपोवीर्यं सत्यं चामिततेजसः ।	KK05-01-009-007a  
विषादमगमच्छक्र इन्द्रोऽयं मा भवेदिति ॥	KK05-01-009-007c  
कथं सज्जेच्च भोगेषु न च तप्येन्महत्तपः ।	KK05-01-009-008a  
विवर्धमानस्त्रिशिराः सर्वं हि भुवनं ग्रसेत् ॥	KK05-01-009-008c  
इति सञ्चिन्त्य बहुधा बुद्धिमान्भरतर्षभ ।	KK05-01-009-009a  
आज्ञापयत्सोऽप्सरसस्त्वष्टृपुत्रप्रलोभने ॥	KK05-01-009-009c  
यथा स सज्जेत्त्रिशिराः कामभोगेषु वै भृशम् ।	KK05-01-009-010a  
क्षिप्रं कुरुत गच्छध्वं प्रलोभयत माचिरम् ॥	KK05-01-009-010c  
शृङ्गारवेषाः सुश्रोण्यो हारैर्युक्ता मनोहरैः ।	KK05-01-009-011a  
हावभावसमायुक्ताः सर्वाः सौन्दर्यशोभिताः ॥	KK05-01-009-011c  
प्रलोभयत भद्रं वः शमयध्वं भयं मम ।	KK05-01-009-012a  
अस्वस्थं ह्यात्मनात्मानं लक्षयामि वराङ्गनाः ॥	KK05-01-009-012c  
भयं तन्मे महाघोरं क्षिप्रं नाशयताबलाः ।	KK05-01-009-013a  
अप्सरस ऊचुः 	KK05-01-009-013  
तथा यत्नं करिष्यामः शक्र तस्य प्रलोभने ।	KK05-01-009-013c  
यथा नावाप्स्यसि भयं तस्माद्बलनिषूदन ॥	KK05-01-009-013e  
निर्दहन्निव चक्षुर्भ्यां योऽसावास्ते तपोनिधिः ।	KK05-01-009-014a  
तं प्रलोभयितुं देव गच्छामः सहिता वयम् ॥	KK05-01-009-014c  
यतिष्यामो वशे कर्तुं व्यपनेतुं च ते भयम् ।	KK05-01-009-015a  
शल्य उवाच 	KK05-01-009-015  
इन्द्रेण तास्त्वनुज्ञाता जग्मुस्त्रिशिरसोऽन्तिकम् ।	KK05-01-009-015c  
तत्र ता विविधैर्भावैर्लोभयन्त्यो वराङ्गनाः ॥	KK05-01-009-015e  
नृत्तं सन्दर्शयामासुस्तथैवाङ्गेषु सौष्ठवम् ।	KK05-01-009-016a  
नाभ्यगच्छत्प्रहर्षं ताः स पश्यन्सुमहातपाः ॥	KK05-01-009-016c  
इन्द्रियाणि वशे कृत्वा पूर्णसागरसन्निभः ।	KK05-01-009-017a  
तास्तु यत्नं परं कृत्वा पुनः शक्रमुपस्थिताः ॥	KK05-01-009-017c  
कृताञ्जलिपुटाः सर्वा देवराजमथाब्रुवन् ।	KK05-01-009-018a  
न स शक्यः सुदुर्धर्षो धैर्याच्चालयितुं प्रभो ॥	KK05-01-009-018c  
यत्ते कार्यं महाभाग क्रियतां तदनन्तरम् ।	KK05-01-009-019a  
सम्पूज्याप्सरसः शक्रो विसृज्य च महामतिः ॥	KK05-01-009-019c  
चिन्तयामास तस्यैव वधोपायं युधिष्ठिर ।	KK05-01-009-020a  
स तूष्णीं चिन्तयन्वीरो देवराजः प्रतापवान् ॥	KK05-01-009-020c  
विनिश्चितमतिर्धीमान्वधे त्रिशिरसोऽभवत् ।	KK05-01-009-021a  
वज्रमस्य क्षिपाम्यद्य स क्षिप्रं नभविष्यति ॥	KK05-01-009-021c  
शत्रुः प्रवृद्धो नोपेक्ष्यो दुर्बलोऽपि बलीयसा ।	KK05-01-009-022a  
शास्त्रबुद्ध्या विनिश्चित्य कृत्वा बुद्धिं वधे दृढाम् ॥	KK05-01-009-022c  
अथ वैश्वानरनिभं घोररूपं भयावहम् ।	KK05-01-009-023a  
मुमोच वज्रं सङ्क्रुद्धः शक्रस्त्रिशिरसं प्रति ॥	KK05-01-009-023c  
स पपात हतस्तेन वज्रेण दृढमाहतः ।	KK05-01-009-024a  
पर्वतस्येव शिखरं प्रणुन्नं मेदिनीतले ॥	KK05-01-009-024c  
तं तु वज्रहतं दृष्ट्वा शयानमचलोपमम् ।	KK05-01-009-025a  
न शर्म लेभे देवेन्द्रो दीपिततस्तस्य तेजसा ॥	KK05-01-009-025c  
हतोऽपि दीप्ततेजाः स जीवन्निव हि दृश्यते ।	KK05-01-009-026a  
घातितस्य शिरांस्याजौ जीवन्तीवाद्भुतानि वै ॥	KK05-01-009-026c  
\'शिरांसि तस्याजायन्त त्रीण्येव शकुनास्त्रयः ।	KK05-01-009-027a  
तित्तिरिः कलविङ्कश्च तथैव च कपिञ्जलः ।	KK05-01-009-027c  
विश्वरूपशिरांस्येव जायन्ते तानि भारत \' ॥	KK05-01-009-027e  
ततोऽतिभीतगात्रस्तु शक्र आस्ते विचारयन् ।	KK05-01-009-028a  
अथाजगाम परशुं स्कन्धेनादाय वर्धकिः ॥	KK05-01-009-028c  
तदरण्यं महाराज यत्रास्तेऽसौ निपातितः ।	KK05-01-009-029a  
स भीतस्तत्र तक्षाणं घटमानं शचीपतिः ॥	KK05-01-009-029c  
अपश्यदब्रवीच्चैनं सत्वरं पाकशासनः ।	KK05-01-009-030a  
क्षिप्रं छिन्धि शिरांस्यस्य कुरुष्व वचनं मम ॥	KK05-01-009-030c  
तक्षोवाच 	KK05-01-009-031  
महास्कन्धो भृशं ह्येष परशुर्नभविष्यति ।	KK05-01-009-031a  
कर्तुं चाहं न शक्ष्यामि कर्म सद्भिर्विगर्हितम् ॥	KK05-01-009-031c  
इन्द्र उवाच 	KK05-01-009-032  
मा भैस्त्वं शीघ्रमेतद्वै कुरुष्व वचनं मम ।	KK05-01-009-032a  
मत्प्रसादाद्धि ते शस्त्रं वज्रकल्पं भविष्यति ॥	KK05-01-009-032c  
तक्षोवाच 	KK05-01-009-033  
कं भवन्तमहं विद्यां घोरकर्माणमद्य वै ।	KK05-01-009-033a  
एतदिच्छाम्यहं श्रोतुं तत्त्वेन कथयस्व मे ॥	KK05-01-009-033c  
इन्द्र उवाच 	KK05-01-009-034  
अहमिन्द्रो देवराजस्तक्षन्विदितमस्तु ते ।	KK05-01-009-034a  
कुरुष्वैतद्यथोक्तं मे तक्षन्माऽत्र विचारय ॥	KK05-01-009-034c  
\'मया हि निहतः शेते त्रिशिरास्त्वं च विद्धि वै ।	KK05-01-009-035a  
वैशम्पायन उवाच 	KK05-01-009-035  
स प्रह्वः प्राञ्जलिर्भूत्वा इदं वचनमब्रवीत्\' ॥	KK05-01-009-035c  
क्रूरेण नापत्रपसे कथं शक्रेह कर्मणा ।	KK05-01-009-036a  
ऋषिपुत्रमिमं हत्वा ब्रह्महत्याभयं न ते ॥	KK05-01-009-036c  
शक्र उवाच 	KK05-01-009-037  
पश्चाद्धर्मं चरिष्यामि पावनार्थं सुदुश्चरम् ।	KK05-01-009-037a  
शत्रुरेष महावीर्यो वज्रेण निहतो मया ॥	KK05-01-009-037c  
अद्यापि चाहमुद्विग्नस्तक्षन्नस्माद्बिभेमि वै ।	KK05-01-009-038a  
क्षिप्रं छिन्धि शिरांसि त्वं करिष्येऽनुग्रहं तव ॥	KK05-01-009-038c  
शिरः पशोस्ते दास्यन्ति भागं यज्ञेषु मानवाः ।	KK05-01-009-039a  
एष तेऽनुग्रहस्तक्षन्क्षिप्रं कुरु मम प्रियम् ॥	KK05-01-009-039c  
शल्य उवाच 	KK05-01-009-040  
एतच्छ्रुत्वा तु तक्षा स महेन्द्रवचनात्तदा ।	KK05-01-009-040a  
शिरांस्यथ त्रिशिरसः कुठारेणाच्छिनत्तदा ॥	KK05-01-009-040c  
निकृत्तेषु ततस्तेषु निष्क्रामन्नण्डजास्त्वथ ।	KK05-01-009-041a  
कपिञ्जलास्तित्तिराश्च कलविङ्काश्च सर्वशः ॥	KK05-01-009-041c  
येन वेदानधीते स्म पिबते सोममेव च ।	KK05-01-009-042a  
तस्माद्वक्त्रार्द्विनिश्चेरुः क्षिप्रं तस्य कपिञ्जलाः ॥	KK05-01-009-042c  
येन सर्वा दिशो राजन्पिबन्निव निरीक्षते ।	KK05-01-009-043a  
तस्माद्वक्त्राद्विनिश्चेरुस्तित्तिरास्तस्य पाण्डव ॥	KK05-01-009-043c  
यत्सुरापं तु तस्यासीद्वक्त्रं त्रिशिरसस्तदा ।	KK05-01-009-044a  
कलविङ्काः समुत्पेतुः श्येनाश्च भरतर्षभ ॥	KK05-01-009-044c  
ततस्तेषु निकृत्तेषु विज्वरो मघवानथ ।	KK05-01-009-045a  
\'तक्ष्णे तथा वरं दत्त्वा प्रहृष्टस्त्रिदशेश्वरः ॥\'	KK05-01-009-045c  
जगाम त्रिदिवं देवस्तक्षाऽपि स्वगृहान्ययौ ।	KK05-01-009-046a  
मेने कृतार्थमात्मानं हत्वा शत्रुं सुरारिहा ॥	KK05-01-009-046c  
\'तक्षापि स्वगृहं गत्वा नैव शंसति कस्यचित् ।	KK05-01-009-047a  
अथैनं नाभिजानन्ति वर्षमेकं तथागतम् ॥	KK05-01-009-047c  
अथ संवत्सरे पूर्णे भूताः पशुपतेः प्रभो ।	KK05-01-009-048a  
तमाक्रोशन्त मघवान्नः प्रभुर्ब्रह्महा इति ।	KK05-01-009-048c  
तत इन्द्रो व्रतं घोरमाचरत्पाकशासनः ।	KK05-01-009-049a  
तपसा च सुसंयुक्तः सह देवैर्मरुद्गणैः ॥	KK05-01-009-049c  
समुद्रेषु पृथिव्यां च वनस्पतिषु स्त्रीषु च ।	KK05-01-009-050a  
विभज्य ब्रह्महत्यां च तान्वरैरप्ययोजयत् ॥	KK05-01-009-050c  
वरदस्तु वरं दत्त्वा पृथिव्यै सागराय च ।	KK05-01-009-051a  
वनस्पतिभ्यः स्त्रीभ्यश्च ब्रह्महत्यां नुनोद ताम् ॥	KK05-01-009-051c  
ततस्तु शुद्धो भगवान्देवैर्लोकैश्च पूजितः ।	KK05-01-009-052a  
इन्द्रस्थानमुपातिष्ठत्पूज्यमानो महर्षिभिः\' ॥	KK05-01-009-052c  
त्वष्टा प्रजापतिः श्रुत्वा शक्रेणाथ हतं सुतम् ।	KK05-01-009-053a  
क्रोधसंरक्तनयन इदं वचनमब्रवीत् ॥	KK05-01-009-053c  
त्वष्टोवाच 	KK05-01-009-054  
तप्यमानं तपो नित्यं क्षान्तं दान्तं जितेन्द्रियम् ।	KK05-01-009-054a  
विनाऽपराधेन यतः पुत्रं हिंसितवान्मम ॥	KK05-01-009-054c  
तस्माच्छक्रविनाशाय वृत्रमुत्पादयाम्यहम् ।	KK05-01-009-055a  
लोकाः पश्यन्तु मे वीर्यं तपसश्च बलं महत् ।	KK05-01-009-055c  
स च पश्यतु देवेन्द्रो दुरात्मा पापचेतनः ॥	KK05-01-009-055e  
उपस्पृश्य ततः क्रुद्धस्तपस्वी सुमहायशाः ।	KK05-01-009-056a  
अग्नौ हुत्वा समुत्पाद्य घोरं वृत्रमुवाच ह ॥	KK05-01-009-056c  
इन्द्रशत्रो विवर्धस्व प्रभावात्तपसो मम ।	KK05-01-009-057a  
सोऽवर्घत दिवं स्तब्ध्वा सूर्यवैश्वानरोपमः ॥	KK05-01-009-057c  
किं करोमीति चोवाच कालसूर्य इवोदितः ।	KK05-01-009-058a  
शक्रं जहीति चाप्युक्तो जगाम त्रिदिवं ततः ॥	KK05-01-009-058c  
ततो युद्धं समभवद्वृत्रवासवयोर्महत् ।	KK05-01-009-059a  
सङ्क्रुद्धयोर्महाघोरं प्रसक्तं कुरुसत्तम ॥	KK05-01-009-059c  
ततो जग्राह देवेन्द्रं वृत्रो वीरः शतक्रतुम् ।	KK05-01-009-060a  
अपावृत्याक्षिपद्वक्त्रे शक्रं कोपसमन्वितः ॥	KK05-01-009-060c  
ग्रस्ते वृत्रेण शक्रे तु सम्भ्रान्तास्त्रिदिवेश्वराः ।	KK05-01-009-061a  
असृजंस्ते महासत्वा जृम्भिकां वृत्रनाशिनीम् ॥	KK05-01-009-061c  
विजृम्भमाणस्य ततो वृत्रस्यास्यादपावृतात् ।	KK05-01-009-062a  
स्वान्यङ्गान्यभिसङ्क्षिप्य निष्क्रान्तो बलनाशनः ॥	KK05-01-009-062c  
ततः प्रभृति लोकस्य जृम्भिका प्राणिसंश्रिता ।	KK05-01-009-063a  
जहृषुश्च सुराः सर्वे शक्रं दृष्ट्वा विनिःसृतम् ॥	KK05-01-009-063c  
ततः प्रववृते युद्धं वृत्रवासवयोः पुनः ।	KK05-01-009-064a  
संरब्धयोस्तदा घोरं सुचिरं भरतर्षभ ॥	KK05-01-009-064c  
यदा व्यवर्धत रणे वृत्रो बलसमन्वितः ।	KK05-01-009-065a  
त्वष्टुस्तेजोबलाविद्धस्तदा शक्रो न्यवर्तत ॥	KK05-01-009-065c  
निवृत्ते च तदा देवा विषादमगमन्परम् ।	KK05-01-009-066a  
समेत्य सह शक्रेण त्वष्टुस्तेजोविमोहिताः ॥	KK05-01-009-066c  
अमन्त्रयन्त ते सर्वे मुनिभिः सह भारत ।	KK05-01-009-067a  
किं कार्यमिति वै राजन्विचिन्त्य भयमोहिताः ॥	KK05-01-009-067c  
जग्मुः सर्वे महात्मानं मनोभिर्विष्णुमव्ययम् ।	KK05-01-009-068a  
उपविष्टा मन्दराग्रे सर्वे वृत्रवधेप्सवः ॥ ॥	KK05-01-009-068c  

इति श्रीमन्महाभारते उद्योगपर्वणि सेनोद्योगपर्वणि नवमोऽध्यायः ॥

5-9-11 हावाः शृङ्गारचेष्टाः । भावाः चित्तविकारा हर्षादयस्तैर्युक्ताः ॥ 5-9-16 सौष्ठवं सौन्दर्यम् । प्रहर्षं लब्धभोगोऽस्मीति तोषम् ॥ 5-9-28 वर्धकिः तक्षा ॥ 5-9-31 नभविष्यति नङ्क्ष्यति ॥ 5-9-56 उपस्पृश्य आचम्य ॥ 5-9-60 अपावृत्य मुखं सम्प्रसार्य ॥
