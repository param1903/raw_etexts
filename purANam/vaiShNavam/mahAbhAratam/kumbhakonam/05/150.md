अध्यायः 150

कृष्णेन पाण्डवान्प्रति भीष्मादिवचनमवधूय समुत्थितेन दुर्योधनेन चोदितानां राज्ञां भीष्मं पुरस्कृत्य सेनाभिः सह कुरुक्षत्रेप्रस्थानकथनम् ॥ 1 ॥ तथा स्वेन सामादित्रयप्रयोगेऽप्यवशीभूते दुर्योधने दण्डस्यैव प्रयोक्तव्यत्वकथनम् ॥ 2 ॥
भगवानुवाच ।	001    
एवमुक्ते तु भीष्मेण द्रोणेन विदुरेण च ।	001a  
गान्धार्या धृतराष्ट्रेण न वै मन्दोऽन्वबुद्ध्यत ॥	001c  
अवधूयोत्थितो मन्दः क्रोधसंरक्तलोचनः ।	002a  
अन्वद्रवन्त तं पश्चाद्राजानस्त्यक्तजीविताः ॥	002c  
आज्ञापयच्च राज्ञस्तान्पार्थिवान्नष्टचेतसः ।	003a  
प्रयात वै कुरुक्षेत्रं पुष्योऽद्येति पुनः पुनः ॥	003c  
ततस्ते पृथिवीपालाः प्रययुः सहसैनिकाः ।	004a  
भीष्मं सेनापतिं कृत्वा संहृष्टाः कालचोदिताः ॥	004c  
अक्षौहिण्यो दशैका च कौरवाणां समागताः ।	005a  
तासां प्रमुखतो भीष्मस्तालकेतुर्व्यरोचत ॥	005c  
यदत्र युक्तं प्राप्तं च तद्विधत्स्व विशाम्पते ।	006a  
उक्तं भीष्मेण यद्वाक्यं द्रोणेन विदुरेण च ॥	006c  
गान्धार्या धृतराष्ट्रेण समक्षं मम भारत ।	007a  
एतत्ते कथितं राजन्यद्वृत्तं कुरुसंसदि ॥	007c  
साम चादौ प्रयुक्तं मे राजन्सौभ्रात्रमिच्छता ।	008a  
अभेदायास्य वंशस्य प्रजानां च विवृद्धये ॥	008c  
पुनर्भेदश्च मे युक्तो यदा साम न गृह्यते ।	009a  
कर्मानुकीर्तनं चैव देवमानुषसंहितम् ॥	009c  
यदा नाद्रियते वाक्यं सामपूर्वं सुयोधनः ।	010a  
तदा मया समानीय भेदिताः सर्वपार्थिवाः ॥	010c  
अद्भुतानि च घोराणि दारुणानि च भारत ।	011a  
अमानुषाणि कर्माणि दर्शितानि मया विभो ॥	011c  
निर्भर्त्सयित्वा राज्ञस्तांस्तृणीकृत्य सुयोधनम् ।	012a  
राधेयं भीषयित्वा च सौबलं च पुनः पुनः ॥	012c  
द्यूततो धार्तराष्ट्राणां निन्दां कृत्वा तथा पुनः ।	013a  
भेदयित्वा नृपास्नर्वान्वाग्भिर्मन्त्रेम चासकृत् ॥	013c  
पुनः सामाभिसंयुक्तं सम्प्रदानमथाब्रुवम् ।	014a  
अभेदात्कुरुवंशस्य कार्ययोगात्तथैव च ॥	014c  
ते शूरा धृतराष्ट्रस्य भीष्मस्य विदुरस्य च ।	015a  
तिष्ठेयुः पाण्डवाः सर्वे हित्वा मानमधश्चराः ॥	015c  
प्रयच्छन्तु च ते राज्यमनीशास्ते भवन्तु च ।	016a  
यथाह राजा गाङ्गेयो विदुरश्च हितं तव ॥	016c  
सर्वं भवतु ते राज्यं पञ्च ग्रामान्विसर्जय ।	017a  
अवश्यं भरणीया हि पितुस्ते राजसत्तम ॥	017c  
एवमुक्तोऽपि दुष्टात्मा नैव भागं व्यमुञ्चत ।	018a  
दण्डं चतुर्थं पश्यामि तेषु पापेषु नान्यथा ॥	018c  
निर्याताश्च विनाशाय कुरुक्षेत्रं नराधिपाः ।	019a  
एतत्ते कथितं राजन्यद्वृत्तं कुरुसंसदि ॥	019c  
न ते राज्यं प्रयच्छन्ति विना युद्धेन पाण्डव ।	020ac  
विनाशहेतवः सर्वे प्रत्युपस्थितमृत्यवः ॥ ॥	020c  

इति श्रीमन्महाभारते उद्योगपर्वणि भगवद्यानपर्वणि पञ्चाशदधिकशततमोऽध्यायः ॥
