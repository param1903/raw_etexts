अध्यायः 159

धृतराष्ट्रेण सञ्जयम्प्रति कुरुपाण्डवसेनयोर्वृत्तवृत्तान्तकथनचोदना ॥ 1 ॥ सञ्जयेन धृतराष्ट्रम्प्रति पुरुषस्याकर्तृत्वकथनपूर्वकं स्वेन वक्ष्यमाणबन्धुनिधनश्रवणेन शोकानधिगमोपदेशः ॥ 2 ॥
जनमेजय उवाच ।	001    
तथा व्यूढेष्वनीकेषु कुरुक्षेत्रे द्विजर्षभ ।	001a  
किमर्कुर्वंश्च कुरवः कालेनाभिप्रचोदिताः ॥	001c  
वैशम्पायन उवाच ।	002   
तथा व्यूढेष्वनीकेषु यत्तेषु भरतर्षभ ।	002a  
धृतराष्ट्रो महाराज सञ्जयं वाक्यमब्रवीत् ॥	002c  
एहि सञ्जय सर्व मे आचक्ष्वानवशेषतः ।	003a  
सेनानिवेशे यद्वृत्तं कुरुपाण्डवसेनयोः ॥	003c  
दिष्टमेव परं मन्ये पौरुषं चाप्यनर्थकम् ।	004a  
यदहं बुद्ध्यमानोऽपि युद्धदोषान्क्षयोदयान् ॥	004c  
तथापि निकृतिप्रज्ञं पुत्रं दुर्द्यूतदेविनम् ।	005a  
न शक्नोमि नियन्तुं वा कर्तुं वा हितमात्मनः ॥	005c  
भवत्येव हि मे सूत बुद्धिर्दोषानुदर्शिनी ।	006a  
दुर्योधनं समासाद्य पुनः सा परिवर्तते ॥	006c  
एवं गते वै यद्भावि तद्भविष्यति सञ्जय ।	007a  
क्षत्रधर्मः किल रणे तनुत्यागे हि पूजितः ॥	007c  
सञ्जय उवाच ।	008    
त्वद्युक्तोऽयमनुप्रश्नो महाराज यथेच्छसि ।	008a  
न तु दुर्योधने दोषमिममाधातुमर्हसि ॥	008c  
शृणुष्वानवशेषेण वदतो मम पार्थिव ।	009a  
य आत्मनो दुश्चरितादशुभं प्राप्नुयान्नरः ।	009c  
न स कालं न वा देवानेनसा गन्तुमर्हति ॥	009e   
महाराज मनुष्येषु निन्द्यं यः सर्वमाचरेत् ।	010a  
स वध्यः सर्वलोकस्य निन्दितानि समाचरन् ॥	010c  
निकारा मनुजश्रेष्ठ पाण्डवैस्त्वत्प्रतीक्षया ।	011a  
अनुभूताः सहामात्यैर्निकृतैरधिदेवने ॥	011c  
हयानां च गजानां च राज्ञां चामिततेजसाम् ।	012a  
वैशसं समरे वृत्तं यत्तन्मे शृणु सर्वशः ॥	012c  
स्थिरो भूत्वा महाप्राज्ञ सर्वलोकक्षयोदयम् ।	013a  
यथाभूतं महायुद्धे श्रुत्वा मा विमना भव ॥	013c  
न ह्येव कर्ता पुरुषः कर्मणोः शुभपापयोः ।	014a  
अस्वतन्त्रो हि पुरुषः कार्यते दारुयन्त्रवत् ॥	014c  
केचिदीश्वरनिर्दिष्टाः केचिदेव यदृच्छया ।	015a  
पूर्वकर्मभिरप्यन्ये त्रैधमेतत्प्रदृश्यते ।	015c  
तस्मादनर्थमापन्नः स्थिरो भूत्वा निशामय ॥ ॥	015e   

इति श्रीमन्महाभारते उद्योगपर्वणि सैन्यनिर्याणपर्वणि एकोनषष्ट्यधिकशततमोऽध्यायः ॥
 ॥ समाप्तं च सैन्यनिर्याणपर्व ॥

5-159-4 क्षयस्यैव उदयो येभ्यस्तान् क्षयोदयान् ॥ 5-159-5 निकृतिप्रज्ञं कपटविषयैव प्रज्ञा न धर्मविषया यस्य तम् ॥ 5-159-9 एनसा दोषेण देवान्कालं वा गुन्तुं उपलब्धुं नार्हति । न स कालं न वा देयं वक्तुमेतदिहार्हतीति पाठेप्ययमेवार्थः ॥ 5-159-11 निकाराः तिरस्काराः ॥
