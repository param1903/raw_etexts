अध्यायः 162

भीमादिभिर्दुर्योधनम्प्रति उलूकद्वारा प्रतिसन्देशप्रेषणम् ॥ 1 ॥
सञ्जय उवाच ।	001    
उलूकस्त्वर्जुनं भूयो यथोक्तं वाक्यमब्रवीत् ।	001a  
आशीविषमिव क्रुद्धं तुदन्वाक्यशलाकया ॥	001c  
तस्य तद्वचनं श्रुत्वा रुषिताः पाण्डवा भृशम् ।	002a  
प्रागेव भृशसङ्क्रुद्धाः कैतव्येनापि धर्षिताः ॥	002c  
आसनेषूदतिष्ठन्त बाहूंश्चैव प्रचिक्षिपुः ।	003a  
आशीविषा इव क्रुद्धा वीक्षाञ्चक्रुः परस्परम् ॥	003c  
अवाक्छिरा भीमसेनः समुदैक्षत कैतवम् ।	004a  
नेत्राभ्यां लोहितान्ताभ्यामाशीविष इव श्वसन् ॥	004c  
आर्तं वातात्मजं दृष्ट्वा क्रोधेनाभिहतं भृशम् ।	005a  
उत्स्मयन्निव दाशार्हः कैतव्यं प्रत्यभाषत ॥	005c  
प्रयाहि शीघ्रं कैतव्य ब्रूयाश्चैव सुयोधनम् ।	006a  
श्रुतं वाक्यं गृहीतोर्थो मतं यत्ते तथास्तु तत् ॥	006c  
एवमुक्त्वा महाबाहुः केशवो राजसत्तम ।	007a  
पुनरेव महाप्राज्ञं युधिष्ठिरमुदैक्षत ॥	007c  
सृञ्जयानां च सर्वेषां कृष्णस्य च यशस्विनः ।	008a  
द्रुपदस्य सपुत्रस्य विराटस्य च सन्निधौ ॥	008c  
भूमिपानां च सर्वेषां मध्ये वाक्यं जगाद ह ।	009a  
उलूकोऽप्यर्जुनं भूयो यथोक्तं वाक्यमब्रवीत् ॥	009c  
आशीविषमिव क्रुद्धं तुदन्वाक्यशलाकया ।	010a  
कृष्णादींश्चैव तान्सर्वान्यथोक्तं वाक्यमब्रवीत् ॥	010c  
उलूकस्य तु तद्वाक्यं पापं दारुणमीरितम् ।	011a  
श्रुत्वा विचुक्षुभे पार्थो ललाटं चाप्यमार्जयत् ॥	011c  
तदवस्थं तदा दृष्ट्वा पार्थं सा समितिर्नृप ।	012a  
नामृष्यत महाराज पाण्डवानां महारथाः ॥	012c  
अधिक्षेपेण कृष्णस्य पार्थस्य च महात्मनः ।	013a  
श्रुत्वा ते पुरुषव्याघ्राः क्रोधाज्जज्वलुरच्युत ॥	013c  
धृष्टद्युम्नः शिखण्डी च सात्यकिश्च महारथः ।	014a  
केकया भ्रातरः पञ्च राक्षसश्च घटोत्कचः ॥	014c  
द्रौपदेयाभिमन्युश्च धृष्टकेतुश्च पार्थिवः ।	015a  
भीमसेनश्च विक्रान्तो यमजौ च महारथौ ॥	015c  
उत्पेतुरासनात्सर्वे क्रोधसंरक्तलोचनाः ।	016a  
बाहून्प्रगृह्य रुचिरान्रक्तचन्दनरूषितान् ।	016c  
अङ्गदैः पारिहार्यैश्च केयूरैश्च विभूषितान् ॥	016e   
दन्तान्दन्तेषु निष्पिष्य सृक्किणी परिलेलिहन् ।	017a  
तेषामाकारभावज्ञः कुन्तीपुत्रो वृकोदरः ॥	017c  
उदतिष्ठत्स वेगेन क्रोधेन प्रज्वलन्निव ।	018a  
उद्वृत्य सहसा नेत्रे दन्तान्कटकटाय्य च ॥	018c  
हस्तं हस्तेन निष्पिष्य उलूकं वाक्यमब्रवीत् ।	019a  
अशक्तानामिवास्माकं प्रोत्साहननिमित्तकम् ॥	019c  
श्रुतं ते चवनं मूर्ख यत्त्वां दुर्योधनोऽब्रवीत् ।	020a  
तन्मे कथयतो मन्द श्रृणु वाक्यं दुरासदम् ॥	020c  
सर्वक्षत्रस्य मध्ये तं यद्वक्ष्यसि सुयोधनम् ।	021a  
श्रृण्वतः सूतपुत्रस्य पितुश्च त्वं दुरात्मनः ॥	021c  
अस्माभिः प्रीतिकामैस्तु भ्रातुर्ज्येष्ठस्य नित्यशः ।	022a  
मर्षितं ते दुराचार तत्त्वं न बहु मन्यसे ॥	022c  
प्रेषितश्च हृषीकेशः शमाकाङ्क्षी कुरून्प्रति ।	023a  
कुलस्य हितकामेन धर्मराजेन धीमता ॥	023c  
त्वं कालचोदितो नूनं गन्तुकामो यमक्षयम् ।	024a  
गच्छस्वाहवमस्माभिस्तच्च श्वो भविता ध्रुवम् ॥	024c  
मयापि च प्रतिज्ञातो वधः सभ्रातृकस्य ते ।	025a  
स तथा भविता पाप नात्र कार्या विचारणा ॥	025c  
वेलामतिक्रमेत्सद्यः सागरो वरुणालयः ।	026a  
पर्वताश्च विशीर्येयुर्मयोक्तं न मृषा भवेत् ॥	026c  
सहायस्ते यदि यमः कुबेरो रुद्र एव वा ।	027a  
यथाप्रतिज्ञं दुर्बुद्धे प्रकरिष्यन्ति पाण्डवाः ।	027c  
दुःशासनस्य रुधिरं पाता चास्मि यथेप्सितम् ॥	027e   
यश्चेह प्रतिसंरब्धः क्षत्रियो माभियास्यति ।	028a  
अपि भीष्मं पुरस्कृत्य तं नेष्यामि यमक्षयम् ॥	028c  
यच्चैतदुक्तं वचनं मया क्षत्रस्य संसदि ।	029a  
यथैतद्भविता सत्यं तथैवात्मानमालभे ॥	029c  
भीमसेनवचः श्रुत्वा सहदेवोऽप्यमर्षणः ।	030a  
क्रोधसंरक्तनयनस्ततो वाक्यमुवाच ह ॥	030c  
शौटीरशूरसदृशमनीकजनसंसदि ।	031a  
श्रृणु पाप वचो मह्यं यद्वाच्यो हि पितात्वया ॥	031c  
नास्माकं भविता भेदः कदाचित्कुरुभिः सह ।	032a  
धृतराष्ट्रस्य सम्बन्धो यदि न स्यात्त्वया सह ॥	032c  
त्वं तु लोकविनाशाय धृतराष्ट्रकुलस्य च ।	033a  
उत्पन्नो वैरपुरुषः स्वकुलघ्नश्च पापकृत् ॥	033c  
जन्मप्रभृति चास्माकं पिता ते पापपूरुषः ।	034a  
अहितानि नृशंसानि नित्यशः कर्तुमिच्छति ॥	034c  
तस्य वैरानुषङ्गस्य गन्तास्म्यन्तं सुदुर्गमम् ।	035a  
अहमादौ निहत्य त्वां शकुनेः सम्प्रपश्यतः ॥	035c  
ततोऽस्मि शकुनिं हन्ता मिषतां सर्वधन्विनाम् ।	036a  
भीमस्य वचनं श्रुत्वा सहदेवस्य चोभयोः ॥	036c  
उवाच फाल्गुनो वाक्यं भीमसेनं स्मयन्निव ।	037a  
भीमसेन न ते सन्ति येषां वैरं त्वया सह ॥	037c  
मन्दा गृहेषु सुखिनो मृत्युपाशवशं गताः ।	038a  
उलूकश्च न ते वाच्यः परुषं पुरुषोत्तम ॥	038c  
दूताः किमपराध्यन्ते यथोक्तस्यानुभाषिणः ।	039a  
एवमुक्त्वा महाबाहुर्भीमं भीमपराक्रमम् ॥	039c  
धृष्टद्युम्नसुखान्वीरान्सुहृदः समभाषत ।	040a  
श्रुतं वस्तस्य पापस्य धार्तराष्ट्रस्य भाषितम् ॥	040c  
कुत्सनं वासुदेवस्य मम चैव विशेषतः ।	041a  
श्रुत्वा भवन्तः संरब्धा अस्माकं हितकाम्यया ॥	041c  
प्रभावाद्वासुदेवस्य भवतां च प्रयत्नतः ।	042a  
समग्रं पार्थिवं क्षत्रं सर्वं न गणयाम्यहम् ॥	042c  
भवद्भिः समनुज्ञातो वाक्यमस्य यदुत्तरम् ।	043a  
उलूके प्रापयिष्यामि यद्वक्ष्यति सुयोधनम् ॥	043c  
श्वो भूते कत्थितस्यास्य प्रतिवाक्यं चमूमुखे ।	044a  
गाण्डीवेनाभिधास्यामि क्लीबा हि वचनोत्तराः ॥	044c  
ततस्ते पार्थिवाः सर्वे प्रशशंसुर्धनञ्जयम् ।	045a  
तेन वाक्योपचारेण विस्मिता राजसत्तमाः ॥	045c  
अनुनीय च तान्सर्वान्यथामान्यं यथावयः ।	046a  
धर्मराजं तदा वाक्यं तत्प्राप्यं प्रत्यभाषत ॥	046c  
आत्मानमवमन्वानो न हि स्यात्पार्थिवोत्तमः ।	047a  
तत्रोत्तरं प्रवक्ष्यामि तव शुश्रूषणे रतः ॥	047c  
उलूकं भरतश्रेष्ठ सामपूर्वमथोर्जितम् ।	048a  
दुर्योधनस्य तद्वाक्यं निशम्य भरतर्षभः ॥	048c  
अतिलोहितनेत्राभ्यामाशीविष इव श्वसन् ।	049a  
स्मयमान इव क्रोधात्सृक्किणी परिसंलिहन् ॥	049c  
जनार्दनमभिप्रेक्ष्य भ्रातॄंश्चैवेदमब्रवीत् ।	050a  
अभ्यभाषत कैतव्यं प्रगृह्य विपुलं भुजम् ॥	050c  
उलूक गच्छ कैतव्य ब्रूहि तात सुयोधनम् ।	051a  
कृतघ्नं वैरपुरुषं दुर्मतिं कुलपांसनम् ॥	051c  
पाण्डवेषु सदा पाप नित्यं जिह्मं प्रवर्तते ।	052a  
स्ववीर्याद्यः पराक्रम्य पाप आह्वयते परान् ।	0521c  
अभीतः पूरयन्वाक्यमेष वैः क्षत्रियः पुमान् ॥	052e   
स पापः क्षत्रियो भूत्वा अस्मानाहूय संयुगे ।	053a  
मान्यामान्यान्पुरस्कृत्य युद्धं मा गाः कुलाधम ॥	053c  
आत्मवीर्यं समाश्रिकत्य भृत्यवीर्यं च कौरव ।	054a  
आह्वयस्व रणे पार्थान्सर्वथा क्षत्रियो भव ॥	054c  
परवीर्यं समाश्रित्य यः समाह्वयते परान् ।	055a  
अशक्तः स्वयमादातुमेतदेव नपुंसकम् ॥	055c  
स त्वं परेषां वीर्येण आत्मानं बहुमन्यसे ।	056a  
कथमेवमशक्तस्त्वमस्मान्समभिगर्जसि ॥	056c  
कृष्ण उवाच ।	057    
मद्वचश्चापि भूयस्ते वक्तव्यः स सुयोधनः ।	057a  
श्व इदानीं प्रपद्येथाः पुरुषो भव दुर्मते ॥	057c  
मन्यसे यच्च मूढ त्वं न योत्स्यति जनार्दनः ।	058a  
सारथ्येन वृतः पार्थैरिति त्वं न बिभेषि च ॥	058c  
जघन्यकालमप्येतन्न भवेत्सर्वपार्थिवान् ।	059a  
निर्दहेयमहं क्रोधात्तृणानीव हुताशनः ॥	059c  
युधिष्ठिरनियोगात्तु फाल्गुनस्य महात्मनः ।	060a  
करिष्ये युध्यमानस्य सारथ्यं विजितात्मनः ॥	060c  
यद्युत्पतसि लोकांस्त्रीन्यद्याविशसि भूतलम् ।	061a  
तत्रतत्रार्जुनरथं प्रभाते द्रक्ष्यसे पुनः ॥	061c  
यच्चापि भीमसेनस्य मन्यसे मोघभाषितम् ।	062a  
दुःशासनस्य रुधिरं पीतमद्यावधारय ॥	062c  
न त्वां समीक्षते पार्थो नापि राजा युधिष्ठिरः ।	063a  
न भीमसेनो न यमौ प्रतिकूलप्रभाषिणम् ॥ ॥	063c  

इति श्रीमन्महाभारते उद्योगपर्वणि उलूकदूतागमनपर्वणि द्विषष्ट्यधिकशततमोऽध्यायः ॥

5-162-12 समितिः सभा ॥ 5-162-31 शौटीरः सगर्वः । शूरो विक्रान्तः । मह्यं मम ॥ 5-162-55 नपुंसकं नपुंसकत्वं तव ॥ 5-162-63 समीक्षते गणयति ॥
