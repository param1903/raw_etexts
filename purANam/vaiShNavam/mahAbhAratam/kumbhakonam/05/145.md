अध्यायः 145

कुन्त्या कर्णम्प्रति तस्य सूर्यात्स्वस्मिन् जननकथनपूर्वकं पाण्डवैः सह सङ्गमचोदना ॥
कर्ण उवाच ।	001    
राधेयोऽहमाधिरथिः कर्णस्त्वामभिवादये ।	001a  
प्राप्ता किमर्थं भवती ब्रूहि किं करवाणि ते ॥	001c  
कुन्त्युवाच ।	002    
कौन्तेयस्त्वं न राधेयो न तवाधिरथः पिता ।	002a  
नासि सूतकुले जातः कर्ण तद्विद्धि मे वचः ॥	002c  
कानीनस्त्वं मया जातः पूर्वजः कुक्षिणा धृतः ।	003a  
कुन्तिराजस्य भवने पार्थस्त्वमसि पुत्रक ॥	003c  
प्रकाशकर्मा तपनो योऽयं देवो विरोचनः ।	004a  
अजीजनत्त्वां मय्येष कर्ण शस्त्रभृतां वरम् ॥	004c  
कुण्डली बद्धकवचो देवगर्भः श्रिया वृतः ।	005a  
जातस्त्वमसि दुर्धर्ष मया पुत्र पितुर्गृहे ॥	005c  
स त्वं भ्रातॄनसम्बुद्ध्य मोहद्यदुपसेवसे ।	006a  
धार्तराष्ट्रान्न तद्युक्तं त्वयि पुत्र विशेषतः ॥	006c  
एतद्धर्मफलं पुत्र नराणां धर्मनिश्चये ।	007a  
यत्तुष्यन्त्यस्य पितरो माता चाप्येकदर्शिनी ॥	007c  
अर्जुनेनार्जितां पूर्वं हृतां लोभादसाधुभिः ।	008a  
आच्छिद्य धार्तराष्ट्रेभ्यो भुङ्क्ष्व यौधिष्ठिरीं श्रियम् ॥	008c  
अद्य पश्यन्तु कुरवः कर्णार्जुनसमागमम् ।	009a  
सौभ्रात्रेण समालक्ष्य सन्नमन्तामसाधवः ।	009c  
कर्णार्जुनौ वै भवतां यथा रामजनार्दनौ ।	010a  
असाध्यं किं नु लोके स्याद्युवयोः संहितात्मनोः ॥	010c  
कर्ण शोभिष्यसे नूनं पञ्चभिर्भ्रातृभिर्वृतः ।	011a  
देवैः परिवृतो ब्रह्मा वेद्यामिव महाध्वरे ॥	011c  
उपपन्नो गुणैः सर्वैर्ज्येष्ठः श्रेष्ठेषु बन्धुषु ।	012a  
सूतपुत्रेति मा शब्दः पार्थस्त्वमसि वीर्यवान् ॥ ॥	012c  

इति श्रीमन्महाभारते उद्योगपर्वणि भगवद्यानपर्वणि पञ्चचत्वारिंशदधिकशततमोऽध्यायः ॥

5-145-7 एकं पुत्रमेव स्नेहेन पश्यन्ती एकदर्शिनी ॥
