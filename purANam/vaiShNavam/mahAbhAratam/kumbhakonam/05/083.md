अध्यायः 083

युधिष्ठिरेण श्रीकृष्णे पृथां प्रति कुशलप्रश्नपूर्वकस्वाभिवादननिवेदनसमाश्वासनप्रार्थना ॥ 1 ॥ श्रीकृष्णस्य मध्येमार्गं जामदग्न्यादिमहर्षिसमागमः ॥ 2 ॥ महर्षिभिः श्रीकृष्णे धृतराष्ट्रादिभिः सह तत्संवादशुश्रूषया तत्र स्वागमननिवेदनम् ॥ 3 ॥
युधिष्ठिर उवाच 	KK05-06-083-001  
या सा बाल्यात्प्रभृत्यस्मान्पर्यवर्धयताबला ।	KK05-06-083-001a  
उपवासतपःशीला सदा स्वस्त्ययने रता ॥	KK05-06-083-001c  
देवतातिथिपूजासु गुरुशुश्रूषणे रता ।	KK05-06-083-002a  
वत्सला प्रियपुत्रा च माताऽस्माकं जनार्दन ॥	KK05-06-083-002c  
सुयोधनभयाद्या नो त्रायतामित्रकर्शन ।	KK05-06-083-003a  
महतो मृत्युसम्बाधाद्दुस्तरान्नौरिवार्णवात् ॥	KK05-06-083-003c  
अस्मत्कृते च सततं यया दुःखानि माधव ।	KK05-06-083-004a  
अनुभूतान्यदुःखार्हां तां स्म पृच्छेरनामयम् ॥	KK05-06-083-004c  
भृशमाश्वासयेश्चैनां पुत्रशोकपरिप्लुताम् ।	KK05-06-083-005a  
अभिवाद्य स्वजेथास्त्वं पाण्डवान्परिकीर्तयन् ॥	KK05-06-083-005c  
ऊढात्प्रभृति दुःखानि श्वशुराणामरिन्दम ।	KK05-06-083-006a  
निराकाराऽतदर्हा च पश्यन्ती दुःखमश्नुते ॥	KK05-06-083-006c  
अपि जातु स कालः स्यात्कृष्ण दुःखविपर्ययः ।	KK05-06-083-007a  
यदहं मातरं क्लिष्टां सुखं दद्यामरिन्दम ॥	KK05-06-083-007c  
प्रव्रजन्तोऽनुधावन्तीं कृपणां पुत्रगृद्धिनीम् ।	KK05-06-083-008a  
रुदतीमपहायैनामगच्छाम वयं वनम् ॥	KK05-06-083-008c  
सा नूनं म्रियते दुःखैः सा चेज्जीवति केशव ।	KK05-06-083-009a  
तथा पुत्राधिभिर्गाढमार्तामर्चय सत्कृत ॥	KK05-06-083-009c  
अभिवाद्याऽथ सा कृष्ण त्वया मद्वचनाद्विभो ।	KK05-06-083-010a  
धृतराष्ट्रश्च कौरव्यो राजानश्च वयोधिकाः ॥	KK05-06-083-010c  
भीष्मं द्रोणं कृपं चैव महाराजं च बाह्लिकम् ।	KK05-06-083-011a  
द्रौणिं च सोमदत्तं च सर्वांश्च भरतान्पृथक् ॥	KK05-06-083-011c  
\'यथावयो यथास्थानं प्रपद्यस्व जनार्दन ।\'	KK05-06-083-012a  
विदुरं च महाप्राज्ञं कुरूणां मन्त्रधारिणम् ।	KK05-06-083-012c  
अगाधबुद्धिं मर्मज्ञं स्वजेथा मधुसूदन ॥	KK05-06-083-012e  
वैशम्पायन उवाच 	KK05-06-083-013  
इत्युक्त्वा केशवं तत्र राजमध्ये युधिष्ठिरः ।	KK05-06-083-013a  
अनुज्ञातो निववृते कृष्णं कृत्वा प्रदक्षिणम् ॥	KK05-06-083-013c  
व्रजन्नेव तु बीभत्सुः सखायं पुरुषर्षभम् ।	KK05-06-083-014a  
अब्रवीत्परवीरघ्नं दाशार्हमपराजितम् ॥	KK05-06-083-014c  
यदस्माकं विभो वृत्तं पुरा वै मन्त्रनिश्चये ।	KK05-06-083-015a  
अर्धराज्यस्य गोविन्द विदितं सर्वराजसु ॥	KK05-06-083-015c  
तच्चेद्दद्यादसङ्गेन सत्कृत्यानवमत्य च ।	KK05-06-083-016a  
प्रियं मे स्यान्महाबाहो मुच्येरन्महतो भयात् ॥	KK05-06-083-016c  
अतश्चेदन्यथाकर्ता धार्तराष्ट्रोऽनुपायवित् ।	KK05-06-083-017a  
अन्तं नूनं करिष्यामि क्षत्रियाणां जनार्दन ॥	KK05-06-083-017c  
वैशम्पायन उवाच 	KK05-06-083-018  
एवमुक्ते पाण्डवेन समहृष्यद्वृकोदरः ।	KK05-06-083-018a  
मुहुर्मुहुः क्रोधवशात्प्रावेपत च पाण्डवः ॥	KK05-06-083-018c  
वेपमानश्च कौन्तेयः प्राक्रोशन्महतो रवान् ।	KK05-06-083-019a  
धनञ्जयवचः श्रुत्वा हर्षोत्सिक्तमना भृशम् ॥	KK05-06-083-019c  
तस्य तं निनदं श्रुत्वा सम्प्रावेपन्त धन्विनः ।	KK05-06-083-020a  
वाहनानि च सर्वाणि शकृन्मूत्रे प्रसुस्रुवुः ॥	KK05-06-083-020c  
इत्युक्त्वा केशवं तत्र तथा चोक्त्वा विनिश्चयम् ।	KK05-06-083-021a  
अनुज्ञातो निववृते परिष्वज्य जनार्दनम् ॥	KK05-06-083-021c  
तेषु राजसु सर्वेषु निवृत्तेषु जनार्दनः ।	KK05-06-083-022a  
तूर्णमभ्यगमद्धृष्टः शैब्यसुग्रीववाहनः ॥	KK05-06-083-022c  
ते हया वासुदेवस्य दारुकेण प्रचोदिताः ।	KK05-06-083-023a  
पन्थानमाचेमुरिव ग्रसमाना इवाम्बरम् ॥	KK05-06-083-023c  
अथापश्यन्महाबाहुर्ऋषीनध्वनि केशवः ।	KK05-06-083-024a  
ब्राह्म्या श्रिया दीप्यमानान्स्थितानुभयतः पथि ॥	KK05-06-083-024c  
सोऽवतीर्य रथात्तूर्णमभिवाद्य जनार्दनः ।	KK05-06-083-025a  
यथावृत्तानृषीन्सर्वानभ्यभाषत पूजयन् ॥	KK05-06-083-025c  
कच्चिल्लोकेषु कुशलं कच्चिद्धर्मः स्वनुष्ठितः ।	KK05-06-083-026a  
ब्राह्मणानां त्रयो वर्णाः कच्चित्तिष्ठन्ति शासने ।	KK05-06-083-026c  
\'पितृदेवातिथिभ्यश्च कच्चित्पूजा स्वनुष्ठिता ॥\'	KK05-06-083-026e  
तेभ्यः प्रयुज्य तां पूजां प्रोवाच मधुसूदनः ।	KK05-06-083-027a  
भगवन्तः क्व संसिद्धाः कोऽवधिर्भवतामिह ॥	KK05-06-083-027c  
किं वा कार्यं भगवतामहं किं करवाणि वः ।	KK05-06-083-028a  
केनार्थेनोपसम्प्राप्ता भगवन्तो महीतलम् ॥	KK05-06-083-028c  
\'एवमुक्ताः केशवेन मुनयः शंसितव्रताः ।	KK05-06-083-029a  
नारदप्रमुखाः सर्वे प्रत्यनन्दन्त केशवम् ॥	KK05-06-083-029c  
अधश्शिराः सर्पमाली महर्षिः स हि देवलः ।	KK05-06-083-030a  
अर्वावसुः सुजानुश्च मैत्रेयः शुनको बली ॥	KK05-06-083-030c  
बको दाल्भ्यः स्थूलशिराः कृष्णद्वैपायनस्तथा ।	KK05-06-083-031a  
आपोदधौम्यो धौम्यश्च आणिमाण्डव्यकौशिकौ ॥	KK05-06-083-031c  
दामोष्णीषस्त्रिषवणः पर्णादो घटजानुकः ।	KK05-06-083-032a  
मौञ्जायनो वायुभक्षः पाराशर्योऽथ शालिकः ॥	KK05-06-083-032c  
शीलवानशनिर्धाता शून्यपालोऽकृतव्रणः ।	KK05-06-083-033a  
श्वेतकेतुः कहोलश्च रामश्चैव महातपाः ॥\'	KK05-06-083-033c  
तमब्रवीज्जामदग्न्य उपेत्य मधुसूदनम् ।	KK05-06-083-034a  
परिष्वज्य च गोविन्दं सुरासुरपतेः सखा ॥	KK05-06-083-034c  
देवर्षयः पुण्यकृतो ब्राह्मणाश्च बहुश्रुताः ।	KK05-06-083-035a  
राजर्षयश्च दाशार्ह मानयन्ति तपस्विनः ॥	KK05-06-083-035c  
दैवासुरस्य द्रष्टारः पुराणस्य महामते ।	KK05-06-083-036a  
समेतं पार्थिवं क्षत्रं दिदृक्षन्तश्च सर्वतः ।	KK05-06-083-036c  
सभासदश्च राजानस्त्वां च सत्यं जनार्दनम् ॥	KK05-06-083-037a  
एतन्महत्प्रेक्षणीयं द्रष्टुमिच्छाम केशव ॥	KK05-06-083-037c  
धर्मार्थसहिता वाचः श्रोतुमिच्छाम माधव ।	KK05-06-083-038a  
त्वयोच्यमानाः कुरुषु राजमध्ये परन्तप ॥	KK05-06-083-038c  
\'सभायां मधुरा वाचः शुश्रूषन्तस्त्वयेरिताः ।	KK05-06-083-039a  
कुरूणां प्रतिवाचश्च श्रोतुमिच्छाम माधव ॥\'	KK05-06-083-039c  
भीष्मद्रोणादयश्चैव विदुरश्च महामतिः ।	KK05-06-083-040a  
त्वं च यादवशार्दूल सभायां वै समेष्यथ ॥	KK05-06-083-040c  
तव वाक्यानि दिव्यानि तथा तेषां च माधव ।	KK05-06-083-041a  
श्रोतुमिच्छाम गोविन्द सत्यानि च हितानि च ।	KK05-06-083-041c  
आपृष्टोऽसि महाबाहो पुनर्द्रक्ष्यामहे वयम् ॥	KK05-06-083-041e  
याह्यविघ्नेन वै वीर द्रक्ष्यामस्त्वां सभागतम् ।	KK05-06-083-042a  
आसीनमासने दिव्ये बलतेजःसमाहितम् ॥	KK05-06-083-042c  
वैशम्पायन उवाच 	KK05-06-083-043  
प्रयान्तं देवकीपुत्रं परवीररुजो दश ।	KK05-06-083-043a  
महारथा महाबाहुमन्वयुः शस्त्रपाणयः ॥	KK05-06-083-043c  
पदातीनां सहस्रं च सादिनां च परन्तप ।	KK05-06-083-044a  
भोज्यं च विपुलं राजन्प्रेष्याश्च शतशो परे ॥ ॥	KK05-06-083-044c  

इति श्रीमन्महाभारते उद्योगपर्वणि भगवद्यानपर्वणि त्र्यशीतितमोऽध्यायः ॥

5-83-6 ऊढात् विवाहात् । श्वशुराणां गृहे इति शेषः ॥ 5-83-36 पुराणस्य दैवासुरस्य देवासुरसमुदायस्य ॥
