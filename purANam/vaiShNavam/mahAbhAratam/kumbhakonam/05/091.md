अध्यायः 091

दुर्योधनेन स्वगृहमागतस्य श्रीकृष्णस्य पूजापूर्वकं भोजनायामन्त्रणम् ॥ 1 ॥ दुर्योधनेन श्रीकृष्णं प्रति स्वीयान्नपानाद्यनादरणकारणप्रश्ने कृष्णेन तत्कथनपूर्वकं विदुरगृहगमनम् ॥ 2 ॥ विदुरेण सादरमन्नपानादिना श्रीकृष्णाराधनम् ॥ 3 ॥
वैशम्पायन उवाच 	KK05-06-091-001  
पृथामामन्त्र्य गोविन्दः कृत्वा चाभिप्रदक्षिणम् ।	KK05-06-091-001a  
दुर्योधनगृहं शौरिरभ्यगच्छदरिन्दमः ॥	KK05-06-091-001c  
लक्ष्म्या परमया युक्तं पुरन्दरगृहोपमम् ।	KK05-06-091-002a  
विचित्रैरासनैर्युक्तं प्रविवेश जनार्दनः ॥	KK05-06-091-002c  
तस्य कक्ष्या व्यतिक्रम्य तिस्रो द्वाःस्थैरवारितः ।	KK05-06-091-003a  
ततोऽभ्रघनसङ्काशं गिरिकूटमिवोच्छ्रितम् ॥	KK05-06-091-003c  
श्रिया ज्वलन्तं प्रासादमारुरोह महायशाः ।	KK05-06-091-004a  
तत्र राजसहस्रैश्च कुरुभिश्चाभिसंवृतम् ॥	KK05-06-091-004c  
धार्तराष्ट्रं महाबाहुं ददर्शासीनमासने ।	KK05-06-091-005a  
दुःशासनं च कर्णं च शकुनिं चापि सौबलम् ॥	KK05-06-091-005c  
दुर्योधनसमीपे तानासनस्थान्ददर्श सः ।	KK05-06-091-006a  
अभ्यागच्छति दाशार्हे धार्तराष्ट्रो महायशाः ॥	KK05-06-091-006c  
उदतिष्ठत्सहामात्यः पूजयन्मधुसूदनम् ।	KK05-06-091-007a  
समेत्य धार्तराष्ट्रेण सहामात्येन केशवः ॥	KK05-06-091-007c  
राजभिस्तत्र वार्ष्णेयः समागच्छद्यथावयः ।	KK05-06-091-008a  
तत्र जाम्बूनदमयं पर्यङ्कं सुपरिष्कृतम् ॥	KK05-06-091-008c  
विविधास्तरणास्तीर्णमभ्युपाविशदच्युतः ।	KK05-06-091-009a  
तस्मिन्गां मधुपर्कं चाप्युदकं च जनार्दने ॥	KK05-06-091-009c  
निवेदयामास तदा गृहान्राज्यं च कौरवः । 	KK05-06-091-010a  
\'आसनं सर्वतोभद्रं सर्वरत्नविभूषितम् ॥	KK05-06-091-010c  
कृष्णार्थमेव संसिद्धं धार्तराष्ट्रस्य शासनात् ।\'	KK05-06-091-011a  
तत्र गोविन्दमासीनं प्रसन्नादित्यवर्चसम् ॥	KK05-06-091-011c  
उपासाञ्चक्रिरे सर्वे कुरवो राजभिः सह ।	KK05-06-091-012a  
ततो दुर्योधनो राजा वार्ष्णेयं जयतां वरम् ॥	KK05-06-091-012c  
न्यमन्त्रयद्भोजनेन नाभ्यनन्दच्च केशवः ।	KK05-06-091-013a  
ततो दुर्योधनः कृष्णमब्रवीत्कुरुसंसदि ॥	KK05-06-091-013c  
मृदुपूर्वं शठोदर्कं कर्णमाभाष्य कौरवः ।	KK05-06-091-014a  
कस्मादन्नानि पापानि वासांसि शयनानि च ॥	KK05-06-091-014c  
त्वदर्थमुपनीतानि नाग्रहीस्त्वं जनार्दन ।	KK05-06-091-015a  
उभयोश्च ददत्साह्यमुभयोश्च हिते रतः ॥	KK05-06-091-015c  
सम्बन्धी दयितश्चासि धृतराष्ट्रस्य माधव ।	KK05-06-091-016a  
त्वं हि गोविन्द धर्मार्थौ वेत्थ तत्त्वेन सर्वशः ।	KK05-06-091-016c  
तत्र कारणमिच्छामि श्रोतुं चक्रगदाधर ॥	KK05-06-091-016e  
वैशम्पायन उवाच 	KK05-06-091-017  
स एवमुक्तो गोविन्दः प्रत्युवाच महामनाः ।	KK05-06-091-017a  
उद्यन्मेघस्वनः काले प्रगृह्य विपुलं भुजम् ॥	KK05-06-091-017c  
अलघूकृतमग्रस्तमनिरस्तमसङ्कुलम् ।	KK05-06-091-018a  
राजीवनेत्रो राजानं हेतुमद्वाक्यमुत्तमम् ॥	KK05-06-091-018c  
कृतार्था भुञ्जते दूताः पूजां गृह्णन्ति चैव ह ।	KK05-06-091-019a  
कृतार्थं मां सहामात्यं समर्चिष्यसि भारत ॥	KK05-06-091-019c  
एवमुक्तः प्रत्युवाच धार्तराष्ट्रो जनार्दनम् ।	KK05-06-091-020a  
न युक्तं भवताऽस्मासु प्रतिपत्तुमसाम्प्रतम् ॥	KK05-06-091-020c  
कृतार्थं वाऽकृतार्थं वा त्वां वयं मधुसूदन ।	KK05-06-091-021a  
यतामहे पूजयितुं दाशार्ह न च शक्नुमः ॥	KK05-06-091-021c  
न च तत्कारणं विद्मो यस्मान्नो मधुसूदन ।	KK05-06-091-022a  
पूजां कृतां प्रीयमाणो नामंस्थाः पुरुषोत्तम ॥	KK05-06-091-022c  
वैरं नो नास्ति भवता गोविन्द न च विग्रहः ।	KK05-06-091-023a  
स भवान्प्रसमीक्ष्यैतन्नेदृशं वक्तुमर्हति ॥	KK05-06-091-023c  
वैशम्पायन उवाच 	KK05-06-091-024  
एवमुक्तः प्रत्युवाच धार्तराष्ट्रं जनार्दनः ।	KK05-06-091-024a  
अभिवीक्ष्य सहामात्यं दाशार्हः प्रहसन्निव ॥	KK05-06-091-024c  
नाहं कामान्न संरम्भान्न द्वेषान्नार्थकारणात् ।	KK05-06-091-025a  
न हेतुवादाल्लोभाद्वा धर्मं जह्यां कथञ्चन ॥	KK05-06-091-025c  
सम्प्रीतिभोज्यान्यन्नानि आपद्भोज्यानि वा पुनः ।	KK05-06-091-026a  
न च सम्प्रीयसे राजन्न चैवापद्गता वयम् ॥	KK05-06-091-026c  
\'द्विषदन्नं न भोक्तव्यं द्विषन्तं नैव भोजयेत् ।	KK05-06-091-027a  
पाण्डवान्द्विषसे राजन्मम प्राणा हि पाण्डवाः ॥\'	KK05-06-091-027c  
अकस्माद्द्विषसे राजञ्जन्मप्रभृति पाण्डवान् ।	KK05-06-091-028a  
प्रियानुवर्तिनो भ्रातॄन्सर्वैः समुदितान्गुणैः ॥	KK05-06-091-028c  
अकस्माच्चैव पार्थानां द्वेषणं नोपपद्यते ।	KK05-06-091-029a  
धर्मे स्थिताः पाण्डवेयाः कस्तान्किं वक्तुमर्हति ॥	KK05-06-091-029c  
यस्तान्द्वेष्टि स मां द्वेष्टि यस्ताननु समामनु ।	KK05-06-091-030a  
ऐकात्म्यं मां गतं विद्धि पाण्डवैर्धर्मचारिभिः ॥	KK05-06-091-030c  
कामक्रोधानुवर्ती हि यो मोहाद्विरुरुत्सति ।	KK05-06-091-031a  
गुणवन्तं च यो द्वेष्टि तमाहुः पुरुषाधमम् ॥	KK05-06-091-031c  
यः कल्याणगुणाञ्ज्ञातीन्मोहाल्लोभाद्दिदृक्षते ।	KK05-06-091-032a  
सोजितात्माऽजितक्रोधो न चिरं तिष्ठति श्रिया ॥	KK05-06-091-032c  
अथ यो गुणसम्पन्नान्हृदयस्याप्रियानपि ।	KK05-06-091-033a  
प्रियेण कुरुते वश्यांश्चिरं यशसि तिष्ठति ॥	KK05-06-091-033c  
सर्वमेतन्न भोक्तव्यमन्नं दुष्टाभिसंहितम् ।	KK05-06-091-034a  
क्षुत्तुरेकस्य भोक्तव्यमिति मे धीयते मतिः ॥	KK05-06-091-034c  
एवमुक्त्वा महाबाहुर्दुर्योधनममर्षणम् ।	KK05-06-091-035a  
निश्चक्राम ततः शुभ्राद्धार्तराष्ट्रनिवेशनात् ॥	KK05-06-091-035c  
निर्याय च महाबाहुर्वासुदेवो महामनाः ।	KK05-06-091-036a  
निवेशाय ययौ वेश्य विदुरस्य महात्मनः ॥	KK05-06-091-036c  
तमभ्यगच्छद्द्रोणश्च कृपो भीष्मोऽथ बाह्लिकः ।	KK05-06-091-037a  
कुरवश्च महाबाहुं विदुरस्य गृहे स्थितम् ॥	KK05-06-091-037c  
त ऊचुर्माधवं वीरं कुरवो मधुसूदनम् ।	KK05-06-091-038a  
निवेदयामो वार्ष्णेय सरत्नांस्ते गृहान्वयम् ॥	KK05-06-091-038c  
तानुवाच महातेजाः कौरवान्मधुसूदनः ।	KK05-06-091-039a  
सर्वे भवन्तो गच्छन्तु सर्वा मेऽपचितिः कृता ॥	KK05-06-091-039c  
वैशम्पायन उवाच 	KK05-06-091-040  
यातेषु कुरुषु क्षत्ता दाशार्हमपराजितम् ।	KK05-06-091-040a  
अभ्यर्चयामास तदा सर्वकामैः प्रयत्नवान् ॥	KK05-06-091-040c  
ततः क्षत्राऽन्नपानानि शुचीनि गुणवन्ति च ।	KK05-06-091-041a  
उपाहरदनेकानि केशवाय महात्मने ॥	KK05-06-091-041c  
तैस्तर्पयित्वा प्रथमं ब्राह्मणान्मधुसूदनः ।	KK05-06-091-042a  
वेदविद्भ्यो ददौ कृष्णः परमद्रविणान्यपि ॥	KK05-06-091-042c  
\'भुक्तवत्सु द्विजाग्र्येषु निषण्णेषु वरासने ।	KK05-06-091-043a  
शुचिः सुप्रयतो भूत्वा विदुरोऽन्नमुपाहरत् ॥	KK05-06-091-043c  
श्रद्धया परया युक्त इदं वचनमब्रवीत् ।	KK05-06-091-044a  
संवृतैस्तुष्य गोविन्द एतन्नः परमं धनम् ।	KK05-06-091-044c  
अन्यथा हि विशेषेण कस्त्वामर्चितुमर्हति ॥	KK05-06-091-044e  
वैशम्पायन उवाच 	KK05-06-091-045  
ततोऽनुयायिभिः सार्धं मरुद्भिरिव वासवः ।	KK05-06-091-045a  
विदुरान्नानि बुभुजे शुचीनि गुणवन्ति च ॥	KK05-06-091-045c  
तं भुक्तवन्तं विविधाः सुशब्दाः सूतमागधाः ।	KK05-06-091-046a  
अभितुष्टुवुरासीनं दाशार्हमपराजितम् ॥ ॥	KK05-06-091-046c  

इति श्रीमन्महाभारते उद्योगपर्वणि भगवद्यानपर्वणि एकनवतितमोऽध्यायः ॥

5-91-14 शठोदर्कं शाठ्यपर्यवसानम् । आभाष्य सम्बोधनेनोन्मुखीकृत्य । 5-91-17 प्रगृह्य उद्यम्य ॥ 5-91-25 संरम्भात् क्रोधात् । हेतुवादात् कपटात् ॥ 5-91-31 विरुरुत्सति विरोधं कर्तुमिच्छति ॥ 5-91-44 संवृतैः राजानर्हतया गोपितैः ॥
