अध्यायः 038

विदुरेण धृतराष्ट्रम् प्रति नीतिकथनपूर्वकम् पाण्डवेभ्यो राज्याप्रदाने दुर्योधनस्य राज्यभ्रंशकथनम् ॥ 1 ॥
विदुर उवाच 	KK05-03-038-001  
ऊर्ध्वं प्राणा ह्युत्क्रामन्ति यूनः स्थविर आयति ।	KK05-03-038-001a  
प्रत्युत्थानाभिवादाभ्यां पुनस्तान्प्रतिपद्यते ॥	KK05-03-038-001c  
पीठं दत्त्वा साधवेऽभ्यागताय आनीयापः परिनिर्णिज्य पादौ ।	KK05-03-038-002a  
सुखं पृष्ट्वा प्रतिवेद्यात्मसंस्थां ततो दद्यादन्नमवेक्ष्य धीरः ॥	KK05-03-038-002c  
यस्योदकं मधुपर्कं च गां च न मन्त्रवित्प्रतिगृह्णाति गेहे ।	KK05-03-038-003a  
लोभाद्भयादथ कार्पण्यतो वा तस्यानर्थं जीवितमाहुरार्याः ॥	KK05-03-038-003c  
चिकित्सकः शल्यकर्तावकीर्णी स्तेनः क्रूरो मद्यपो भ्रूणहा च ।	KK05-03-038-004a  
सेनाजीवी श्रुतिविक्रायकश्च भृशं प्रियोऽप्यतिथिर्नोदकार्हः ॥	KK05-03-038-004c  
अविक्रेयं लवणं पक्वमन्नं दधि क्षीरं मधु तैलं घृतं च ।	KK05-03-038-005a  
तिला मांसं फलमूलानि शाकं रक्तं वासः सर्वगन्धा गुडाश्च ॥	KK05-03-038-005c  
अरोषणो यः समलोष्ठाश्मकाञ्चनः प्रहीणशोको गतसन्धिविग्रहः ।	KK05-03-038-006a  
निन्दाप्रशंसोपरतः प्रियाप्रिये त्यजन्नुदासीनवदेष भिक्षुकः ॥	KK05-03-038-006c  
नीवारमूलेङ्गुदशाकवृत्तिः सुसंयतात्माग्निकार्येषु चोद्यः ।	KK05-03-038-007a  
वने वसन्नतिथिष्वप्रमत्तो धुरन्धरः पुण्यकृदेष तापसः ॥	KK05-03-038-007c  
अपकृत्य बुद्धिमतो दूरस्थोऽस्मीति नाश्वसेत् ।	KK05-03-038-008a  
दीर्घौ बुद्धिमतो बाहू याभ्यां हिंसति हिंसितः ॥	KK05-03-038-008c  
न विश्वसेदविश्वस्ते विश्वस्ते नातिविश्वसेत् ।	KK05-03-038-009a  
विश्वासाद्भयमुत्पन्नं मूलान्यपि निकृन्तति ॥	KK05-03-038-009c  
अनीर्षुर्गुप्तदारश्च संविभागी प्रियंवदः ।	KK05-03-038-010a  
श्लक्ष्णो मधुरवाक्स्त्रीणां न चासां वशगो भवेत् ॥	KK05-03-038-010c  
पूजनीया महाभागाः पुण्याश्च गृहदीप्तयः ।	KK05-03-038-011a  
स्त्रियः श्रियो गृहस्योक्तास्तस्माद्रक्ष्या विशेषतः ॥	KK05-03-038-011c  
पितुरन्तःपुरं दद्यान्मातुर्दद्यान्महानसम् ।	KK05-03-038-012a  
गोषु चात्मसमं दद्यात्स्वयमेव कृषिं व्रजेत् ।	KK05-03-038-012c  
भृत्यैर्वाणिज्यचारं च पुत्रैः सेवेत च द्विजान् ॥	KK05-03-038-012e  
अद्भ्योऽग्निर्ब्रह्मतः क्षत्रमश्मनो लोहमुत्थितम् ।	KK05-03-038-013a  
तेषां सर्वत्रगं तेजः स्वासु योनिषु शाम्यति ॥	KK05-03-038-013c  
नित्यं सन्तः कुले जाताः पावकोपमतेजसः ।	KK05-03-038-014a  
क्षमावन्तो निराकाराः काष्ठेऽग्निरिव शेरते ॥	KK05-03-038-014c  
यस्य मन्त्रं न जानन्ति बाह्याश्चाभ्यन्तराश्च ये ।	KK05-03-038-015a  
स राजा सर्वतश्चक्षुश्चिरमैश्वर्यमश्नुते ॥	KK05-03-038-015c  
करिष्यन्न प्रभाषेत कृतान्येव तु दर्शयेत् ।	KK05-03-038-016a  
धर्मकामार्थकार्याणि तथा मन्त्रो न भिद्यते ॥	KK05-03-038-016c  
गिरिपृष्ठमुपारुह्य प्रासादं वा रहोगतः ।	KK05-03-038-017a  
अरण्ये निःशलाके वा तत्र मन्त्रोऽभिधीयते ॥	KK05-03-038-017c  
नासुहृत्परमं मन्त्रं भारतार्हति वेदितुम् ।	KK05-03-038-018a  
अपण्डितो वापि सुहृत्पण्डितो वाप्यनात्मवान् ॥	KK05-03-038-018c  
नापरीक्ष्य महीपालः कुर्यात्सचिवमात्मनः ।	KK05-03-038-019a  
अमात्ये ह्यर्थलिप्सा च मन्त्ररक्षणमेव च ॥	KK05-03-038-019c  
कृतानि सर्वकार्याणि यस्य पारिषदा विदुः ।	KK05-03-038-020a  
धर्मे चार्थे च कामे च स राजा राजसत्तमः ।	KK05-03-038-020c  
गूढमन्त्रस्य नृपतेस्तस्य सिद्धिरसंशयम् ॥	KK05-03-038-020e  
अप्रशस्तानि कार्याणि यो मोहादनुतिष्ठति ।	KK05-03-038-021a  
स तेषां विपरिभ्रंशाद्भ्रश्यते जीवितादपि ॥	KK05-03-038-021c  
कर्मणां तु प्रशस्तानामनुष्ठानं सुखावहम् ।	KK05-03-038-022a  
तेषामेवाननुष्ठानं पश्चात्तापकरं मतम् ॥	KK05-03-038-022c  
अनधीत्य यथा वेदान्न विप्रः श्राद्धमर्हति ।	KK05-03-038-023a  
एवमश्रुतषाड्गुण्यो न मन्त्रं श्रोतुमर्हति ॥	KK05-03-038-023c  
स्थानवृद्धिक्षयज्ञस्य षाड्गुण्यविदितात्मनः ।	KK05-03-038-024a  
अनवज्ञातशीलस्य स्वाधीना पृथिवी नृप ॥	KK05-03-038-024c  
अमोघक्रोधहर्षस्य स्वयं कृत्वान्ववेक्षिणः ।	KK05-03-038-025a  
आत्मप्रत्ययकोशस्य वसुदैव वसुन्धरा ॥	KK05-03-038-025c  
नाममात्रेणा तुष्येत छत्रेण च महीपतिः ।	KK05-03-038-026a  
भृत्येभ्यो विसृजेदर्थान्नैकः सर्वहरो भवेत् ॥	KK05-03-038-026c  
ब्राह्मणं ब्राह्मणो वेद भर्ता वेद स्त्रियं तथा ।	KK05-03-038-027a  
अमात्यं नृपतिर्वेद राजा राजानमेव च ॥	KK05-03-038-027c  
न शत्रुर्वशमापन्नो मोक्तव्यो वध्यतां गतः ।	KK05-03-038-028a  
न्यग्भूत्वा पर्युपासीत वध्यं हन्याद्बले सति ॥	KK05-03-038-028c  
अहताद्धि भयं तस्माज्जायते नचिरादिव ॥	KK05-03-038-029ac  
दैवतेषु प्रयत्नेन राजसु ब्राह्मणेषु च ।	KK05-03-038-030a  
नियन्तव्यः सदा क्रोधो वृद्धबालातुरेषु च ॥	KK05-03-038-030c  
निरर्थं कलहं प्राज्ञो वर्जयेन्मूढसेवितम् ।	KK05-03-038-031a  
कीर्तिं च लभते लोके न चानर्थेन युज्यते ॥	KK05-03-038-031c  
प्रसादो निष्फलो यस्य क्रोधश्चापि निरर्थकः ।	KK05-03-038-032a  
न तं भर्तारमिच्छन्ति षण्ढं पतिमिव स्त्रियः ॥	KK05-03-038-032c  
न बुद्धिर्धनलाभाय न जाड्यमसमृद्धये ।	KK05-03-038-033a  
लोकपर्यायवृत्तान्तं प्राज्ञो जानाति नेतरः ॥	KK05-03-038-033c  
विद्याशीलवयोवृद्धान्बुद्धिवृद्धांश्च भारत ।	KK05-03-038-034a  
धनाभिजातवृद्धांश्च नित्यं मूढोऽवमन्यते ॥	KK05-03-038-034c  
अनार्यवृत्तमप्राज्ञमसूयकमधार्मिकम् ।	KK05-03-038-035a  
अनर्थाः क्षिप्रमायान्ति वाग्दुष्टं क्रोधनं तथा ॥	KK05-03-038-035c  
अविसंवादनं दानं समयस्याव्यतिक्रमः ।	KK05-03-038-036a  
आवर्तयन्ति भूतानि सम्यक्प्रणिहिता च वाक् ॥	KK05-03-038-036c  
अविसंवादको दक्षः कृतज्ञो मतिमानृजुः ।	KK05-03-038-037a  
अपि सङ्क्षीणकोशोऽपि लभते परिवारणम् ॥	KK05-03-038-037c  
धृतिः शमो दमः शौचं कारुण्यं वागनिष्ठुरा ।	KK05-03-038-038a  
मित्राणां चानभिद्रोहः सप्तैताः समिधः श्रियः ॥	KK05-03-038-038c  
असंविभागी दुष्टात्मा कृतघ्नो निरपत्रपः ।	KK05-03-038-039a  
तादृङ्नराधिपो लोके वर्जनीयो नराधिप ॥	KK05-03-038-039c  
न च रात्रौ सुखं शेते ससर्प इव वेश्मनि ।	KK05-03-038-040a  
यः कोपयति निर्दोषं सदोषोऽभ्यन्तरं जनम् ॥	KK05-03-038-040c  
येषु दुष्टेषु दोषः स्याद्योगक्षेमस्य भारत ।	KK05-03-038-041a  
सदा प्रसादनं तेषां देवतानामिवाचरेत् ॥	KK05-03-038-041c  
येऽर्थाः स्त्रीषु समायुक्ताः प्रमत्तपतितेषु च ।	KK05-03-038-042a  
ये चानार्ये समासक्ताः सर्वे ते संशयं गताः ॥	KK05-03-038-042c  
यत्र स्त्री यत्र कितवो बालो यत्रानुशासिता ।	KK05-03-038-043a  
मज्जन्ति तेऽवशा राजन्नद्यामश्मप्लवा इव ॥	KK05-03-038-043c  
प्रयोजनेषु ये सक्ता न विशेषेषु भारत ।	KK05-03-038-044a  
तानहं पण्डितान्मन्ये विशेषा हि प्रसङ्गिनः ॥	KK05-03-038-044c  
यं प्रशंसन्ति कितवा यं प्रशंसन्ति चारणाः ।	KK05-03-038-045a  
यं प्रशंसन्ति बन्धक्यो न स जीवति मानवः ॥	KK05-03-038-045c  
हित्वा तान्परमेष्वासान्पाण्डवानमितौजसः ।	KK05-03-038-046a  
आहितं भारतैश्वर्यं त्वया दुर्योधने महत् ॥	KK05-03-038-046c  
तं द्रक्ष्यसि परिभ्रष्टं तस्मात्त्वमचिरादिव ।	KK05-03-038-047a  
ऐश्वर्यमदसम्मूढं बलिं लोकत्रयादिव ॥ ॥	KK05-03-038-047c  

इति श्रीमन्महाभारते उद्योगपर्वणि प्रजागरपर्वणि अष्टत्रिंशोऽध्यायः ॥

5-38-1 आयति आगच्छति ॥ 5-38-2 निर्णिज्य प्रक्षाल्य । आत्मसंस्थां स्वस्थितिम् ॥ 5-38-4 अवकीर्णी नष्टब्रह्मचर्यः । नोदकार्ह उदकमात्रानर्होऽपि अतिथिः भृशं प्रियः ॥ 5-38-15 सर्वतश्चक्षुश्चारेः परमन्त्रं जानन् ॥ 5-38-17 निःशलाके रहसि ॥ 5-38-20 पारिषादाः सभासदः ॥ 5-38-23 षाड्गुण्यं षण्णां सन्धिविग्रहयानासनद्वैधीभावसमाश्रयाणां समूहः न श्रुतो येन सः ॥ 5-38-25 आत्मनैव प्रत्ययो ज्ञानं यस्य स्वयमेव ज्ञातकोशस्य ॥ 5-38-26 नाममात्रेणैव राजा भवेत् । भोगांस्तु भृत्यैः समानानेव भुञ्जीत ॥ 5-38-36 आवर्तयन्ति शत्रूनपि स्वीयान्कुर्वन्ति । प्रणिहिता प्रयुक्ता ॥ 5-38-37 परिवारणं परिवारान् भृत्यमित्रादीन् ॥ 5-38-38 समिधः उद्दीपिकाः ॥ 5-38-39 असंविभागी पोष्येभ्योऽदत्त्वा स्वयं भुञ्जानः ॥ 5-38-44 ये भृत्याः विशेषा आधिक्यानि । प्रसङ्गिनः प्रसङ्गः सङ्घर्षस्तत्कारिणः ॥
