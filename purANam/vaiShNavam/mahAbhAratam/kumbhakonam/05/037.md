अध्यायः 037

धृतराष्ट्रेण अल्पायुष्ट्वकारणप्रश्ने विदुरेण तदभिधाय नीतिकथनपूर्वकं कुरुपाण्डवसन्धिकरणविधानम् ॥ 1 ॥
विदुर उवाच 	KK05-03-037-001  
सप्तदशेमान्राजेन्द्र मनुः स्वायम्भुवोऽब्रवीत् ।	KK05-03-037-001a  
वैचित्रवीर्य पुरुषानाकाशं मुष्टिभिर्घ्नतः ॥	KK05-03-037-001c  
तानेवेन्द्रस्य च धनुरनाम्यं नमतो ब्रवीत् ।	KK05-03-037-002a  
अथो मरीचिनः पादानग्राह्यान्गृह्णतस्तथा ॥	KK05-03-037-002c  
यश्चाशिष्यं शास्ति वै यश्च तुष्येद्यश्चातिवेलं भजते द्विषन्तम् ।	KK05-03-037-003a  
स्त्रियश्च यो रक्षति भद्रमश्नुते यश्चायाच्यं याचते कत्थते वा ॥	KK05-03-037-003c  
यश्चाभिजातः प्रकरोत्यकार्यं यश्चाबलो बलिना नित्यवैरी ।	KK05-03-037-004a  
अश्रद्दधानाय च यो ब्रवीति यश्चाकाम्यं कामयते नरेन्द्र ।	KK05-03-037-004c  
वध्वाऽवहासं श्वशुरो मन्यते यो वध्वाऽवसन्नभयो मानकामः ।	KK05-03-037-005a  
परक्षेत्रे निर्वपति यश्च बीजं स्त्रियं च यः परिवदतेऽतिवेलम् ॥	KK05-03-037-005c  
यश्चापि लब्ध्वा न स्मरामीति वादी दत्त्वा च यः कत्थति याच्यमानः ।	KK05-03-037-006a  
यश्चासतः सान्त्वमुपानयीत एतान्नयन्ति निरयं पाशहस्ताः ॥	KK05-03-037-006c  
यस्मिन्यथा वर्तते यो मनुष्यस्तस्मिंस्तथा वर्तितव्यं स धर्मः ।	KK05-03-037-007a  
मायाचारो मायया वर्तितव्यः साध्वाचारः साधुना प्रत्युपेयः ॥	KK05-03-037-007c  
जरा रूपं हरति हि धैर्यमाशा मृत्युः प्राणान्धर्मचर्यामसूया ।	KK05-03-037-008a  
कामो ह्रियं वृत्तमनार्यसेवा क्रोधः श्रियं सर्वमेवाभिमानः ॥	KK05-03-037-008c  
धृतराष्ट्र उवाच 	KK05-03-037-009  
शतायुरुक्तः पुरुषः सर्ववेदेषु वै यदा ।	KK05-03-037-009a  
नाप्नोत्यथ च तत्सर्वमायुः केनेह हेतुना ॥	KK05-03-037-009c  
विदुर उवाच 	KK05-03-037-010  
अतिमानोऽतिवादश्च तथाऽत्यागो नराधिप ।	KK05-03-037-010a  
क्रोधश्चात्मविधित्सा च मित्रद्रोहश्च तानि षट् ॥	KK05-03-037-010c  
एत एवासयस्तीक्ष्णाः कृन्तन्त्यायूंषि देहिनाम् ।	KK05-03-037-011a  
एतानि मानवान्घ्नन्ति न मृत्युर्भद्रमस्तु ते ॥	KK05-03-037-011c  
विश्वस्तस्यैति यो दारान्यश्चापि गुरुतल्पगः ।	KK05-03-037-012a  
वृषलीपतिर्द्विजो यश्च पानपश्चैव भारत ॥	KK05-03-037-012c  
आदेशकृद्वृत्तिहन्ता द्विजानां प्रेषकश्च यः ।	KK05-03-037-013a  
शरणागतहा चैव सर्वे ब्रह्महणः समाः ।	KK05-03-037-013c  
एतैः समेत्य कर्तव्यं प्रायश्चित्तमिति श्रुतिः ॥	KK05-03-037-013e  
गृहीतवाक्यो नयविद्वदान्यः शेषान्नभोक्ता ह्यविहिंसकश्च ।	KK05-03-037-014a  
नानर्थकृत्याकुलितः कृतज्ञः सत्यो मृदुः स्वर्गमुपैति विद्वान् ॥	KK05-03-037-014c  
सुलभाः पुरुषा राजन्सततं प्रियवादिनः ।	KK05-03-037-015a  
अप्रियस्य तु पथ्यस्य वक्ता श्रोता च दुर्लभः ॥	KK05-03-037-015c  
यो हि धर्मं समाश्रित्य हित्वा भर्तुः प्रियाप्रिये ।	KK05-03-037-016a  
अप्रियाण्याह पथ्यानि तेन राजा सहायवान् ॥	KK05-03-037-016c  
त्यजेत्कुलार्थे पुरुषं ग्रामस्यार्थे कुलं त्यजेत् ।	KK05-03-037-017a  
ग्रामं जनपदस्यार्थे आत्मार्थे पृथिवीं त्यजेत् ॥	KK05-03-037-017c  
आपदर्थे धनं रक्षेद्दारान्रक्षेद्धनैरपि ।	KK05-03-037-018a  
आत्मानं सततं रक्षेद्दारैरपि धनैरपि ॥	KK05-03-037-018c  
द्यूतमेतत्पुरा कल्पे दृष्टं वैरकरं नृणाम् ।	KK05-03-037-019a  
तस्माद्द्यूतं न सेवेत हास्यार्थमपि बुद्धिमान् ॥	KK05-03-037-019c  
उक्तं मया द्यूतकालेऽपि राजन्नेदं युक्तं वचनं प्रातिपेय ।	KK05-03-037-020a  
तदौषधं पथ्यमिवातुरस्य न रोचते तव वैचित्रवीर्य ॥	KK05-03-037-020c  
काकैरिमांश्चित्रबर्हान्मयूरान्पराजयेथाः पाण्डवान्धार्तराष्ट्रैः ।	KK05-03-037-021a  
हित्वा सिंहान्क्रोष्टुकान्गूहमानः प्राप्ते काले शोचिता त्वं नरेन्द्रः ॥	KK05-03-037-021c  
यस्तात न क्रुध्यति सर्वकालं भृत्यस्य भक्तस्य हिते रतस्य ।	KK05-03-037-022a  
तस्मिन्भृत्या भर्तरि विश्वसन्ति न चैनमापत्सु परित्यजन्ति ॥	KK05-03-037-022c  
न भृत्यानां वृत्तिसंरोधनेन राज्यं धनं सञ्जिघृक्षेदपूर्वम् ।	KK05-03-037-023a  
त्यजन्ति ह्येनं वञ्चिता वै विरुद्धाः स्निग्धा ह्यमात्याः परिहीनभोगाः ॥	KK05-03-037-023c  
कृत्यानि पूर्वं परिसङ्ख्याय सर्वाण्यायव्यये चानुरूपां च वृत्तिम् ।	KK05-03-037-024a  
सङ्गृह्णीयादनुरूपान्सहायान्सहायसाध्यानि हि दुष्कराणि ॥	KK05-03-037-024c  
अभिप्रायं यो विदित्वा तु भर्तुः सर्वाणि कार्याणि करोत्यतन्द्री ।	KK05-03-037-025a  
वक्ता हितानामनुरक्त आर्यः शक्तिज्ञ आत्मेव हि सोऽनुकम्प्यः ॥	KK05-03-037-025c  
वाक्यं तु यो नाद्रियतेऽनुशिष्टः प्रत्याह यश्चापि नियुज्यमानः ।	KK05-03-037-026a  
प्रज्ञाभिमानी प्रतिकूलवादी त्याज्यः स तादृक् त्वरयैव भृत्यः ॥	KK05-03-037-026c  
अस्तब्धमक्लीबमदीर्घसूत्रं सानुक्रोशं श्लक्ष्णमहार्यमन्यैः ।	KK05-03-037-027a  
अरोगजातीयमुदारवाक्यं दूतं वदन्त्यष्टगुणोपपन्नम् ॥	KK05-03-037-027c  
न विश्वासाज्जातु परस्य गेहे गच्छेन्नरश्चेतयानो विकाले ।	KK05-03-037-028a  
न चत्वरे निशि तिष्ठेन्निगूढो न राजकाम्यां योषितं प्रार्थयीत ॥	KK05-03-037-028c  
न निह्नवं मन्त्रगतस्य गच्छेत्संसृष्टमन्त्रस्य कुसङ्गतस्य ।	KK05-03-037-029a  
न च ब्रूयान्नाश्वसिमि त्वयीति सकारणं व्यपदेशं तु कुर्यात् ॥	KK05-03-037-029c  
घृणी राजा पुंश्चली राजभृत्यः पुत्रो भ्राता विधवा बालपुत्रा ।	KK05-03-037-030a  
सेनाजीवी चोद्धृतभूरिरेव व्यवहारेषु वर्जनीयाः स्युरेते ॥	KK05-03-037-030c  
अष्टौ गुणाः पुरुषं दीपयन्ति प्रज्ञा च कौल्यं च श्रुतं दमश्च ।	KK05-03-037-031a  
पराक्रमश्चाबहुभाषिता च दानं यथाशक्ति कृतज्ञता च ॥	KK05-03-037-031c  
एतान्गुणांस्तात महानुभावानेको गुणः संश्रयते प्रसह्य ।	KK05-03-037-032a  
राजा यदा सत्कुरुते मनुष्यं सर्वान्गुणानेष गुणो बिभर्ति ॥	KK05-03-037-032c  
गुणा दश स्नानशीलं भजन्ते बलं रूपं स्वरवर्णप्रशुद्धिः ।	KK05-03-037-033a  
स्पर्शश्च गन्धश्च विशुद्धता च श्रीः सौकुमार्यं प्रवराश्च नार्यः ॥	KK05-03-037-033c  
गुणाश्च षण्मितभुक्तं भजन्ते आरोग्यमायुश्च बलं सुखं च ।	KK05-03-037-034a  
अनाविलं चास्य भवत्यपत्यं न चैनमाद्यून इति क्षिपन्ति ॥	KK05-03-037-034c  
अकर्मशीलं च महाशनं च लोकद्विष्टं बहुमायं नृशंसम् ।	KK05-03-037-035a  
अदेशकालज्ञममिष्टवेषमेतान्गृहे न प्रतिवासयेत ॥	KK05-03-037-035c  
कदर्यमाक्रोशकमश्रुतं च वनौकसं धूर्तममान्यमानिनम् ।	KK05-03-037-036a  
निष्ठूरिणं कृतवैरं कृतघ्नमेतान्भृशार्तोपि न जातु याचेत् ॥	KK05-03-037-036c  
सङ्क्लिष्टकर्माणमतिप्रमादं नित्यानृतं चादृढभक्तिकं च ।	KK05-03-037-037a  
विसृष्टरागं पटुमानिनं चाप्येतान्न सेवेत नराधमान्षट् ॥	KK05-03-037-037c  
सहायबन्धना ह्यर्थाः सहायाश्चार्थबन्धनाः ।	KK05-03-037-038a  
अन्योन्यबन्धनावेतौ विनान्योन्यं न सिद्ध्यतः ॥	KK05-03-037-038c  
उत्पाद्य पुत्राननृणांश्च कृत्वा वृत्तिं च तेभ्योऽनुविधाय काञ्चित् ।	KK05-03-037-039a  
स्थाने कुमारीः प्रतिपाद्य सर्वा अरण्यसंस्थोऽथ मुनिर्बुभूषेत् ॥	KK05-03-037-039c  
हितं यत्सर्वभूतानामात्मनश्च सुखावहम् ।	KK05-03-037-040a  
तत्कुर्यादीश्वरो ह्येतन्मूलं सर्वार्थसिद्धये ॥	KK05-03-037-040c  
वृद्धिः प्रभावस्तेजश्च सत्वमुत्थानमेव च ।	KK05-03-037-041a  
व्यवसायश्च यस्य स्यात्तस्यावृत्तिभयं कुतः ॥	KK05-03-037-041c  
पश्य दोषान्पाण्डवैर्विग्रहे त्वं यत्र व्यथेयुरपि देवाः सशक्राः ।	KK05-03-037-042a  
पुत्रैर्वैरं नित्यमुद्विग्नवासो यशःप्रणाशो द्विषतश्च हर्षः ॥	KK05-03-037-042c  
भीष्मस्य कोपस्तव चैवेन्द्रकल्प द्रोणस्य राज्ञश्च युधिष्ठिरस्य ।	KK05-03-037-043a  
उत्सादयेल्लोकमिमं प्रवृद्धः श्वेतो ग्रहस्तिर्यगिवापतन्खे ॥	KK05-03-037-043c  
तव पुत्रशतं चैव कर्णः पञ्च च पाण्डवाः ।	KK05-03-037-044a  
पृथिवीमनुशासेयुरखिलां सागराम्बराम् ॥	KK05-03-037-044c  
धार्तराष्ट्रा वनं राजन्व्याघ्राः पाण्डुसुता मताः ।	KK05-03-037-045a  
मा वनं छिन्धि सव्याघ्रं मा व्याघ्रा नीनशन्वनात् ॥	KK05-03-037-045c  
न स्याद्वनमृते व्याघ्रान्व्याघ्रा न स्युर्ऋते वनम् ।	KK05-03-037-046a  
वनं हि रक्ष्यते व्याघ्रैर्व्याघ्रान्रक्षति काननम् ॥	KK05-03-037-046c  
न तथेच्छन्ति कल्याणान्परेषां वेदितुं गुणान् ।	KK05-03-037-047a  
यथैषां ज्ञातुमिच्छन्ति नैर्गुण्यं पापचेतसः ॥	KK05-03-037-047c  
अर्थसिद्धिं परामिच्छन्धर्ममेवादितश्चरेत् ।	KK05-03-037-048a  
नहि धर्मादपैत्यर्थः स्वर्गलोकादिवामृतम् ॥	KK05-03-037-048c  
यस्यात्मा विरतः पापात्कल्याणे च निवेशितः ।	KK05-03-037-049a  
तेन सर्वमिदं बुद्धं प्रकृतिर्विकृतिश्च या ॥	KK05-03-037-049c  
यो धर्ममर्थं कामं च यथाकालं निषेवते ।	KK05-03-037-050a  
धर्मार्थकामसंयोगं सोऽमुत्रेह च विन्दति ॥	KK05-03-037-050c  
सन्नियच्छति यो वेगमुत्थितं क्रोधहर्षयोः ।	KK05-03-037-051a  
स श्रियो भाजनं राजन्यश्चापत्सु न मुह्यति ॥	KK05-03-037-051c  
बलं पञ्चविधं नित्यं पुरुषाणां निबोध मे ।	KK05-03-037-052a  
यत्तु बाहुबलं नाम प्रथमं बलमुच्यते ॥	KK05-03-037-052c  
अमात्यलाभो भद्रं ते द्वितीयं बलमुच्यते ।	KK05-03-037-053a  
तृतीयं धनलाभं तु बलमाहुर्मनीषिणः ॥	KK05-03-037-053c  
यत्त्वस्य सहजं राजन्पितृपैतामहं बलम् ।	KK05-03-037-054a  
अभिजातबलं नाम तच्चतुर्थं बलं स्मृतम् ॥	KK05-03-037-054c  
येन त्वेतानि सर्वाणि सङ्गृहीतानि भारत ।	KK05-03-037-055a  
यद्बलानां बलं श्रेष्ठं तत्प्रज्ञाबलमुच्यते ॥	KK05-03-037-055c  
महते योऽपकाराय नरस्य प्रभवेन्नरः ।	KK05-03-037-056a  
तेन वैरं समासज्य दूरस्थोऽस्मीति नाश्वसेत् ॥	KK05-03-037-056c  
स्त्रीषु राजसु सर्पेषु स्वाध्यायप्रभुशत्रुषु ।	KK05-03-037-057a  
भोगेष्वायुषि विश्वासं कः प्राज्ञः कर्तुमर्हति ॥	KK05-03-037-057c  
प्रज्ञाशरेणाभिहतस्य जन्तोश्चिकित्सकाः सन्ति न चौषधानि ।	KK05-03-037-058a  
न होममन्त्रा न च मङ्गलानि नाथर्वणा नाप्यगदाः सुसिद्धाः ॥	KK05-03-037-058c  
सर्पश्चाग्निश्च सिंहश्च कुलपुत्रश्च भारत ।	KK05-03-037-059a  
नावज्ञेया मनुष्येण सर्वे ह्येतेऽतितेजसः ॥	KK05-03-037-059c  
अग्निस्तेजो महल्लोके गूढस्तिष्ठति दारुषु ।	KK05-03-037-060a  
न चोपयुङ्क्ते तद्दारु यावन्नोद्दीप्यते परैः ॥	KK05-03-037-060c  
स एव खलु दारुभ्यो यदा निर्मथ्य दीप्यते ।	KK05-03-037-061a  
तद्दारु च वनं चान्यन्निर्दहत्याशु तेजसा ॥	KK05-03-037-061c  
एवमेव कुले जाताः पावकोपमतेजसः ।	KK05-03-037-062a  
क्षमावन्तो निराकाराः काष्ठेऽग्निरिव शेरते ॥	KK05-03-037-062c  
लताधर्मा त्वं सपुत्रः सालाः पाण्डुसुता मताः ।	KK05-03-037-063a  
न लता वर्धते जातु महाद्रुममनाश्रिता ॥	KK05-03-037-063c  
वनं राजंस्तव पुत्रोऽम्बिकेय सिंहान्वने पाण्डवांस्तात विद्धि ।	KK05-03-037-064a  
सिंहैर्विहीनं हि वनं विनश्येत्सिंहा विनश्येयुर्ऋते वनेन ॥ ॥	KK05-03-037-064c  

इति श्रीमन्महाभारते उद्योगपर्वणि प्रजागरपर्वणि सप्तत्रिंशोऽध्यायः ॥

5-37-2 नमतः नामयतः । मरीचिनः मरीचिमतः सूर्यचन्द्रादेः । व्रीह्यादित्वान्मत्वर्थीय इनिः । पादान् रश्मीन् ॥ 5-37-3 अशिष्यं शासनानर्हम् । तुष्येत् अल्पलाभेनेति शेषः । भद्रमश्नुत इति । शत्रुसेवया स्त्रीरक्षया च यो भद्रमश्रुते तौ द्वौ मूर्खावित्यर्थः । नो रक्षतीति ङ. पाठः ॥ 3 ॥ 5-37-4 अभिजातः कुलीनः ॥ 5-37-5 श्वशुरः सन् यो वध्वा पुत्रभार्यया सह अवहासं परिहासं तत्पित्रादिभिरिव मन्यते स एकादशः । वध्वा स्नुषया भूतया अवसन्नभयो नष्टभयः वधूपित्रादिभिरापदि त्रातोपि तत्रैव मानं कामयते यः स द्वादशो मूर्खः । वध्वावासमिति ङ. पाठः ॥ 5-37-10 अत्यागः अतिशयितमागोऽपराधः । आत्मविधित्सोति पोषणार्थस्य धाञः सनि रूपम् । आत्मपोषणेच्छा शिश्नोदरपरायणतेत्यर्थः ॥ 5-37-11 असयः खड्गाः । भद्रमस्तु ते एतेषां षण्णां त्यागेन तव पुत्राः शतायुषो भवन्त्वित्यर्थः ॥ 5-37-12 वृषली शूद्रा । द्विजश्त्रैवर्णिकः । पानपः मद्यपः ॥ 5-37-13 आदेशकृत् ग्रामणीः । प्रेषकः द्विजान् दास्ये नियोजयन् । समेत्य संसृज्य 5-37-24 परिसङ्ख्याय साध्यासाध्यनिश्चयं कृत्वा । तथा वृत्तिं भृत्यजीविकाम् आयव्ययानुरूपां कृत्वेत्यर्थः ॥ 5-37-27 अदीर्घसूत्रं क्षिप्रकारिणम् ॥ 5-37-29 किन्तु मम किञ्चित्कार्यमस्तीति । तथा व्यपदेशं व्याजं कृत्वा तादृशान्मन्त्रादपसरेदेवेत्यर्थः ॥ 5-37-30 एते व्यवहरे धनदानादौ वर्जनीयाः द्रव्यनाशभयात् । एतेभ्यो न ग्राह्यं च । अधमर्णो घृणी लज्जावांश्चेदतिनिर्बन्धेन याच्यमानः प्राणानेव जह्यात् ॥ 5-37-34 मितभुक्तं मितभोजिनम् । आद्यूनो बहुभोजी ॥ 5-37-36 कदर्यम् अदातारम् ॥ 5-37-37 सङ्क्लिष्टकर्माणम् आततायिनम् ॥ 5-37-41 अवृत्तिर्जीविकाया अभावः ॥ 5-37-43 श्वेतो ग्रहः धूमकेतुः ॥ 5-37-54 अभिजातबलं कुलबलम् ॥ 5-37-59 कुलपुत्रो ज्ञातिः ॥ 5-37-62 कुले जाताः पाण्डवाः ॥ 5-37-63 सालाः महावृक्षाः ॥
