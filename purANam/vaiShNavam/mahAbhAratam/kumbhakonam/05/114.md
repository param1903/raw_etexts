अध्यायः 114

गालवानुगतेन गरुडेन ययातिङ्गत्वा गालववृत्तान्तकथनपूर्वकं धनयाचनम् ॥ 1 ॥
नारद उवाच ।	001    
अथाह गालवं दीनं सुपर्णः पततां वरः ।	001a  
निर्मितं वह्निना भूमौ वायुना शोधितं तथा ।	001c  
यस्माद्धिरण्मयं सर्वं हिरण्यं तेन चोच्यते ॥	002e  
धत्ते धारयते चेदमतस्मात्कारणाद्धनम् ।	002a  
तदेतत्रिषु लोकेषु धनं तिष्ठति शाश्वतम् ॥	002c  
नित्यं प्रोष्ठपदाभ्यां च शुक्रे धनपतौ तथा ।	003a  
मनुष्येभ्यः समादत्ते शुक्रश्चित्तार्जितं धनम् ॥	003c  
अजैकपादहिर्बुध्न्यौ रक्ष्येते धनदेन च ।	004a  
एवं न शक्यते लब्धुमलब्धव्यं द्विजर्षभ ।	004c  
ऋते च धनमश्वानां नावाप्तिर्विद्यते तव ॥	004e  
स त्वं याचात्र राजानं कञ्चिद्राजर्षिवंशजम् ।	005a  
अपीड्य राजा पौरान्हि यो नौ कुर्यात्कृतार्थिनौ ॥	005c  
अस्ति सोमान्ववाये मे जातः कश्चिन्नृपः सखा ।	006a  
अभिगच्छावहे तं वै तस्यास्ति विभवो भुवि ॥	006c  
ययातिर्नाम राजर्षिर्नोहुषः सत्यविक्रमः ।	007a  
स दास्यति मया चोक्तो भवता चार्थितः स्वयम् ॥	007c  
विभवश्चास्य सुमहानासीद्धनपतेरिव ।	008a  
एवं गुरुधनं विद्वन्दानेनैव विशोधय ॥	008c  
तथा तौ कथयन्तौ च चिन्तयन्तौ च यत्क्षमम् ।	009a  
प्रतिष्ठाने नरपतिं ययातिं प्रत्युपस्थितौ ॥	009c  
प्रतिगृह्य च सत्कारैरर्घ्यपाद्यादिकं वरम् ।	010a  
पृष्टश्चागमने हेतुमुवाच विनतासुतः ॥	010c  
अयं मे नाहुष सखा गालवस्तपसो निधिः ।	011a  
विश्वामित्रस्य शिष्योऽभूद्वर्षाण्ययुतशो नृप ॥	011c  
सोऽयं तेनाभ्यनुज्ञात उपकारेप्सया द्विजः ।	012a  
तमाह भगवान्किं ते ददानि गुरुदक्षिणाम् ॥	012c  
असकृत्तेन चोक्तेन किञ्चिदागतमन्युना ।	013a  
अयमुक्तः प्रयच्छेति जानता विभवं लघु ॥	013c  
एकतःश्यामकर्णानां शुभ्राणां शुद्धजन्मनाम् ।	014a  
अष्टौ शतानि मे देहि हयानां चन्द्रवर्चसाम् ॥	014c  
गुर्वर्थो दीयतामेव यदि गालव मन्यसे ।	015a  
इत्येवमाह सक्रोधो विश्वामित्रस्तपोधनः ॥	015c  
सोऽयं शोकेन महता तप्यमानो द्विजर्षभः ।	016a  
अशक्तः प्रतिकर्तुं तद्भवन्तं शरणं गतः ॥	016c  
प्रतिगृह्य नरव्याघ्र त्वत्तो भिक्षां गतव्यथः ।	017a  
कृत्वाऽऽपवर्गं गुरवे चरिष्यति महत्तपः ॥	017c  
तपसः संविभागेन भवन्तमपि योक्ष्यते ।	018a  
स्वेन राजर्षितपसा पूर्णं त्वां पूरयिष्यति ॥	018c  
यावन्ति रोमाणि हये भवन्तीह नरेश्वर ।	019a  
तावन्तो वाजिनो लोकान्प्राप्नुवन्ति महीपते ॥	019c  
पात्रं प्रतिग्रहस्यायं दातुं पात्रं तथा भवान् ।	020a  
शङ्खे क्षीरमिवासक्तं भवत्वेतत्तथोपमम् ॥ ॥	020c  

इति श्रीमन्महाभारते उद्योगपर्वणि भगवद्यानपर्वणि चतुर्दशाधिकशततमोऽध्यायः ॥

5-114-1 हिर्वह्निः वह्निशब्दघटकवर्णलोपादिना हिशब्दस्य निष्पन्नत्वात् । एवं रमणीयशब्दनिष्पन्नरणशब्दवाच्यो वायुः क्रमेण ताभ्यां जातत्वाच्छोधितत्वाच्च हिरण्यमित्युच्यते । यस्माच्च सर्वं जगत् हिरण्मयं हिरण्यप्रधानकं तेन च हिरण्यमित्युच्यत इत्यर्थः । हिरण्यस्य हितत्वाद्रमणीयत्वाच्च जगत्पतिप्राधान्यम् ॥ 5-114-2 धत्ते पुष्णाति । धारयते जीवयति ॥ 5-114-3 प्रोष्टपदाभ्याम् । तस्मिन्नक्षत्रद्वये शुक्रे शुक्रवासरे तद्योगे सति धनपतौ कुबेरस्य वृद्ध्यर्थम् ॥ 5-114-5 याच याचस्व ॥ 5-114-8 विशोधय परिहर ॥
