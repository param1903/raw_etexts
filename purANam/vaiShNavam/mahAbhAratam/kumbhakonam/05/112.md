अध्यायः 112

गरुडवेगमसहमानेन गालवेन गुरुदक्षिणानर्पणेनैव स्वप्राणविमोक्षणशङ्कया परिशोचनम् ॥ 1 ॥ गरुडेन गालवम्प्रति प्रागेवाभिमतानिवेदनेन अकौशलाभिलपनपूर्वकं ॠषभाचले विश्रम्य पुनर्निवर्तनकीर्तनम् ॥ 2 ॥
गालव उवाच ।	001    
गरुत्मन्भुजगेन्द्रारे सुपर्ण विनतात्मज ।	001a  
नय मां तार्क्ष्य पूर्वेण यत्र धर्मस्य चक्षुषी ॥	001c  
पूर्वमेतां दिशं गच्छ या पूर्वं परिकीर्तिता ।	002a  
देवतानां हि सान्निध्यमत्र कीर्तितवानसि ॥	002c  
अत्र सत्यं च धर्मश्च त्वया सम्यक्प्रकीर्तितः ।	003a  
इच्छेयं तु समागन्तुं समस्तैर्दैवतैरहम् ।	003c  
भूयश्च तान्सुरान्द्रष्टुमिच्छेयमरुणानुज ॥	003e  
नारद उवाच ।	004  
तमाह विनतासूनुरारोहस्वेति वै द्विजम् ।	004a  
आरुरोहाथ स मुनिर्गरुडं गालवस्तदा ॥	004c  
गालव उवाच ।	005a  
क्रममाणस्य ते रूपं दृश्यते पन्नगाशन ।	005a  
भास्करस्येव पूर्वाह्णे सहस्रांशोर्विवस्वतः ॥	005c  
पक्षवातप्रणुन्नानां वृक्षाणामनुगामिनाम् ।	006a  
प्रस्थितानामिव समं पश्यामीह गतिं खग ॥	006c  
ससागरवनामुर्वी सशैलवनकाननाम् ।	007a  
आकर्षन्निव चाभासि पक्षवातेन खेचर ॥	007c  
समीननागनक्रं च खमिवारोप्यते जलम् ।	008a  
वायुना चैव महता पक्षवातेन चानिशम् ॥	008c  
तुल्यरूपाननान्मत्स्यांस्तथा तिमितिमिङ्गिलान् ।	009a  
नागाश्वनरवक्रांश्च पश्याम्युन्मथितानिव ॥	009c  
महार्णवस्य च रवैः श्रोत्रे मे बधिरे कृते । ||	010a  
न श्रृणोमि न पश्यामि नात्मनो वेद्मि कारणम् ॥	010c  
शनैः स तु भवात्यातु ब्रह्मवध्यामनुस्मरन् ।	011a   
न दृश्यते रविस्तात न दिशो न च खं खग ॥	011c  
तम एव तु पश्यामि शरीरं ते न लक्षये ।	012a   
मणी व जात्यौ पश्यामि चक्षुषी तेऽहमण्डज ॥	012c  
शरीरं तु न पश्यामि तव चैवात्मनश्च ह ।	013a   
पदेपदे तु पश्यामि शरीरादग्निमुत्थितम् ॥	013c  
स मे निर्वाप्य सहसा चक्षुषी शाम्यते पुनः ।	014a   
तन्नियच्छ महावेगं गमने विनतात्मज ॥ 	014c  
न मे प्रयोजनं किञ्चिद्गमने पन्नगाशन ।	015a   
सन्निवर्त महाभाग न वेगं विषहामि ते ॥	015c  
गुरवे संश्रुतानीह शतान्यष्टौ हि वाजिनाम् ।	016a   
एकतःश्यामकर्णानां शुभ्राणां चन्द्रवर्चसाम् ॥	016c   
तेषां चैवापवर्गाय मार्गं पश्यामि नाण्डज ।	017a   
ततोऽयं जीवितत्यागे दृष्टो मार्गोमयाऽऽत्मनः ॥	017c  
नैव मेऽस्ति धनं किञ्चिन्न धनेनान्वितः सुहृत् ।	018a   
न चार्थेनापि महता शक्यमेतद्व्यपोहितुम् ॥	018c  
नारद उवाच ।	019    
एवं बहु च दीनं च ब्रुवाणं गालवं तदा ।	019a   
प्रत्युवाच व्रजन्नेव प्रहसन्विनतात्मजः ॥	019c  
नातिप्रज्ञोऽसि विप्रर्षे योत्मानं त्युक्तुमिच्छसि ।	020a   
न चापि कृत्रिमः कालः कालो हि परमेश्वरः ॥	020c  
किमहं पूर्वमेवेह भवता नाभिचोदितः ।	021a   
उपायोऽत्र महानस्ति येनैतदुपपद्यते ॥	021c  
तदेष ऋषभो नाम पर्वतः सागरान्तिके ।	022a   
अत्र विश्रम्य भुक्त्वा च निवर्तिष्याव गालव ॥ ॥	022c  

इति श्रीमन्महाभारते उद्योगपर्वणि भगवद्यानपर्वणि द्वादशाधिकशततमोऽध्यायः ॥

5-112-12 मणी वेति इवार्थे वशब्दः ॥ 5-112-14 निर्वाप्य मन्दीकृत्य ॥ 5-112-15 सन्निवर्त निवर्तस्व ॥ 5-112-20 योत्मानं सन्धिरार्षः । कृत्रिमः स्वेच्छासम्पाद्यः । कालो मृत्युः ॥
