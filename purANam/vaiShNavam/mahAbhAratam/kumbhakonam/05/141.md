अध्यायः 141

कर्णेन कृष्णम्प्रति स्वस्य पाण्डवपक्षप्रवेशे सयुक्तिकं प्रतिबन्धकनिरूपणपूर्वकं स्वरहस्यगोपनप्रार्थनादि ॥ 1 ॥
कर्ण उवाच ।	001   
असंशयं सौहृदान्मे प्रणयाच्चाथ केशव ।	001a  
सख्येन चैव वार्ष्णेय श्रेयस्कामतयैव च ॥	001c  
सर्वं चैवाभिजानामि पाण्डोः पुत्रोऽस्मि धर्मतः ।	002a  
निश्चयाद्धर्मशास्त्राणां यथा त्वं कृष्ण मन्यसे ॥	002c  
कन्या गर्भं समाधत्त भास्करान्मां जनार्दन ।	003a  
आदित्यवचनाच्चैव जातं मां सा व्यसर्जयत् ॥	003c  
सोस्मि कृष्ण तथाजातः पाण्डोः पुत्रोस्मि धर्मतः ।	004a  
कुन्त्या त्वहमपाकीर्णो यथा न कुशलं तथा ॥	004c  
सूतो हि मामधिरथो दृष्ट्वैवाभ्यानयद्गृहान् ।	005a  
राधायाश्चैव मां प्रादात्सौहार्दान्मधुसूदन ॥	005c  
मत्स्नेहाच्चैव राधायां सद्यः क्षीरमवातरत् ।	006a  
सा मे मूत्रं पुरीषं च प्रतिजग्राह माधव ॥	006c  
तस्याः पिण्डव्यपनयं कुर्यादस्मद्विधः कथम् ।	007a  
धर्मविद्धर्मशास्त्राणां श्रवणे सततं रतः ॥	007c  
तथा मामभिजानाति सूतश्चाधिरथः सुतम् ।	008a  
पितरं चाभिजानामि तमहं सौहृदात्सदा ॥	008c  
स हि मे जातकर्मादि कारयामास माधव ।	009a  
शास्त्रदृष्टेन विधिना पुत्रप्रीत्या जनार्दन ॥	009c  
नाम वै वसुषेणेति कारयामास वै द्विजैः ।	010a  
भार्याश्चोढा मम प्राप्ते यौवने तत्परिग्रहात् ॥	010c  
तासु पुत्राश्च पौत्राश्च मम जाता जनार्दन ।	011a  
तासु मे हृदयं कृष्ण सञ्जातं कामबन्धनम् ॥	011c  
न पृथिव्या सकलया न सुवर्णस्य राशिभिः ।	012a  
हर्षाद्भयाद्वा गोविन्द मिथ्या कर्तुं तदुत्सहे ॥	012c  
धृतराष्ट्रकुले कृष्ण दुर्योधनसमाश्रयात् ।	013a  
मया त्रयोदशसमा भुक्तं राज्यमकण्टकम् ॥	013c  
इष्टं च बहुभिर्यज्ञैः सहसूतैर्मयाऽसकृत् ।	014a  
आवाहाश्च विवाहाश्च सहसूतैर्मया कृताः ॥	014c  
मां च कृष्ण समासाद्य कृतः शस्त्रसमुद्यमः ।	015a  
दुर्योधनेन वार्ष्णेय विग्रहश्चापि पाण्डवैः ॥	015c  
तस्माद्रणे द्वैरथे मां प्रत्युद्यातारमच्युत ।	016a  
वृतवान्परमं कृष्ण प्रतीपं सव्यसाचिनः ॥	016c  
वधाद्बन्धाद्भयाद्वापि लोभाद्वापि जनार्दन ।	017a  
अनृतं नोत्सहे कर्तुं धार्तराष्ट्रस्य धीमतः ॥	017c  
यदि ह्यद्य न गच्छेयं द्वैरथं सव्यसाचिना ।	018a  
अकीर्तिः स्याद्धृषीकेश मम पार्थस्य चोभयोः ॥	018c  
असंशयं हितार्थाय ब्रूयास्त्वं मधुसूदन ।	019a  
सर्वं च पाण्डवाः कुर्युस्त्वद्वशित्वान्न संशयः ॥	019c  
मन्त्रस्य नियमं कुर्यास्त्वमत्र मधुसूदन ।	020a  
एतदत्र हितं मन्ये सर्वं यादवनन्दन ॥	020c  
यदि जानाति मां राजा धर्मात्मा संयतेन्द्रियः ।	021a  
कुन्त्याः प्रथमजं पुत्रं न स राज्यं ग्रहीष्यति ॥	021c  
प्राप्य चापि महद्राज्यं तदहं मधुसूदन ।	022a  
स्फीतं दुर्योधनायैव सम्प्रदद्यामरिन्दम ॥	022c  
स एव राजा धर्मात्मा शाश्वतोऽस्तु युधिष्ठिरः ।	023a  
नेता यस्य हृषीकेशो योद्धा यस्य धनञ्जयः ॥	023c  
पृथिवी तस्य राष्ट्रं च यस्य भीमो महारथः ।	024a  
नकुलः सहदेवश्च द्रौपदेयाश्च माधव ॥	024c  
धृष्टद्युन्मश्च पाञ्चल्यः सात्यकिश्च महारथः ।	025a  
उत्तमौजा युधामन्युः सत्यधर्मा च सौमकिः ॥	025c  
चैद्यश्च चेकितानश्च शिखण्डी चापराजितः ।	026a  
इन्द्रगोपकवर्णाश्च केकया भ्रातरस्तथा ।	026c  
इन्द्रायुधसवर्णश्च कुन्तिभोजो महामनाः ॥	026e   
मातुलो भीमसेनस्य श्येनजिच्च महारथः ।	027a  
शङ्खः पुत्रो विराटस्य निधिस्त्वं च जनार्दन ॥	027c  
महानयं कृष्ण कृतः क्षत्रस्य समुदानयः ।	028a  
राज्यं प्राप्तमिदं दीप्तं प्रथितं सर्वराजसु ॥	028c  
धार्तराष्ट्रस्य वार्ष्णेय शस्त्रयज्ञो भविष्यति ।	029a  
अस्य यज्ञस्य वेत्ता त्वं भविष्यसि जनार्दन ॥	029c  
आध्वर्यवं च ते कृष्ण ऋतावस्मिन्भविष्यति ।	030a  
होता चैवात्र बीभत्सुः सन्नद्धः स कपिध्वजः ॥	030c  
गाण्डीवं स्रुक् तथा चाज्यं वीर्यं पुंसां भविष्यति ।	031a  
ऐन्द्रं पाशुपतं ब्राह्मं स्थूणाकर्णं च माधव ।	031c  
मन्त्रास्तत्र भविष्यन्ति प्रयुक्ताः सव्यसाचिना ॥	031e   
अनुयातश्च पितरमधिको वा पराक्रमे ।	032a  
गीतं स्तोत्रं स सौभद्रः सम्यक् तत्र भविष्यति ॥	032c  
उद्गातात्र पुनर्भीमः प्रस्तोता सुमहाबलः ।	033a  
विनदन्स नरव्याघ्रो नागानीकान्तकृद्रणे ॥	033c  
स चैव तत्र धर्मात्मा शश्वद्राजा युधिष्ठिरः ।	034a  
जपैर्होमैश्च संयुक्तो ब्रह्मत्वं कारयिष्यति ॥	034c  
शङ्खशब्दाः समुरजा भेर्यश्च मधुसूदन ।	035a  
उत्कृष्टः सिंहनादश्च सुब्रह्मण्यो भविष्यति ॥	035c  
नकुलः सहदेवश्च माद्रीपुत्रौ यशस्विनौ ।	036a  
शामित्रं तौ महावीर्यौ सम्यक् तत्र भविष्यतः ।	036c  
\'तौ मैत्रावरुणाग्नीध्रौ महावीर्यौ भविष्यतः ॥\'	036e   
कल्माषदण्डा गोविन्द विमला रथपङ्क्तयः ।	037a  
यूपाः समुपकल्पन्तामस्मिन्यज्ञे जनार्दन ॥	037c  
कर्णिनालीकनाराचा वत्सदन्तोपबृंहणाः ।	038a  
तोमराः सोमकलशाः पवित्राणि धनूंषि च ॥	038c  
असयोऽत्र कपालानि पुरोडाशाः शिरांसि च ।	039a  
हविस्तु रुधिरं कृष्ण तस्मिन्यज्ञे भविष्यति ॥	039c  
इध्माः परिधयश्चैव शक्तयो विमला गदाः ।	040a  
सदस्या द्रोणशिष्याश्च कृपस्य च शरद्वतः ॥	040c  
इषवोऽत्र परिस्तोमा मुक्ता गाण्डीवधन्वना ।	041a  
महारथप्रयुक्ताश्च द्रोणद्रौणिप्रचोदिताः ॥	041c  
प्रतिप्रास्थानिकं कर्म सात्यकिस्तु करिष्यति । ||||	042a  
दीक्षितो धार्तराष्ट्रोऽत्र पत्नी चास्य महाचमूः ॥	042c  
घटोत्कचोऽत्र शामित्रं करिष्यति महाबलः ।	043a  
अतिरात्रे महाबाहो वितते यज्ञकर्मणि ॥	043c  
दक्षिणा त्वस्य यज्ञस्य धृष्टद्युम्नः प्रतापवान् ।	044a  
वैतानिके कर्ममुखे जातो यत्कृष्ण पावकात् ॥	044c  
यदब्रुवमहं कृष्ण कटुकानि स्म पाण्डवान् ।	045a  
प्रियार्थं धार्तराष्ट्रस्य तेन तप्ये ह्यकर्मणा ॥	045c  
यदा द्रक्ष्यसि मां कृष्ण निहतं सव्यसाचिना ।	046a  
पुनश्चितिस्तदा चास्य यज्ञस्याथ भविष्यति ॥	046c  
दुःशासनस्य रुधिरं यदा पास्यति पाण्डवः ।	047a  
आनर्दं नर्दतः सम्यक् तदा सूयं भविष्यति ॥	047c  
यदा द्रोणं च भीष्मं च पाञ्चाल्यौ पातयिष्यतः ।	048a  
तदा यज्ञावसानं तद्भविष्यति जनार्दन ॥	048c  
दुर्योधनं यदा हन्ता भीमसेनो महाबलः ।	049a  
तदा समाप्स्यते यज्ञो धार्तराष्ट्रस्य माधव ॥	049c  
स्नुषाश्च प्रस्नुषाश्चैव धृतराष्ट्रस्य सङ्गताः ।	050a  
हतेश्वरा नष्टपुत्रा हतनाथाश्च केशव ॥	050c  
रुदन्त्यः सहगान्धार्या श्वगृध्रकुरराकुले ।	051a  
स यज्ञेऽस्मिन्नवभृथो भविष्यति जनार्दन ॥	051c  
विद्यावृद्धा वयोवृद्धाः क्षत्रियाः क्षत्रियर्षभ ।	052a  
वृथा मृत्युं न कुर्वीरंस्त्वत्कृते मधुसूदन ॥	052c  
शस्त्रेण निधनं गच्छेत्समृद्धं क्षत्रमण्डलम् ।	053a  
करुक्षेत्रे पुण्यतमे त्रैलोक्यस्यापि केशव ॥	053c  
तदत्र पुण्डरीकाक्ष विधत्स्व यदभीप्सितम् ।	054a  
यथा कार्त्स्न्येन वार्ष्णेय क्षत्रं स्वर्गमवाप्नुयात् ॥	054c  
यावत्स्थास्यन्ति गिरयः सरितश्च जनार्दन ।	055a  
तावत्कीर्तिभवः शब्दः शाश्वतोयं भविष्यति ॥	055c  
ब्राह्मणाः कथयिष्यन्ति महाभारतमाहवम् ।	056a  
समागमेषु वार्ष्णेय क्षत्रियाणां यशोधनम् ॥	056c  
समुपानय कौन्तेयं युद्धाय मम केशव ।	057a  
मन्त्रसंवरणं कुर्वन्नित्यमेव परन्तप ॥ ॥	057c  

इति श्रीमन्महाभारते उद्योगपर्वणि भगवद्यानर्वणि एकचत्वारिंशदधिकशततमोऽध्यायः ॥

5-141-4 यथा न कुलजस्तथेति कo पाठः ॥ 5-141-14 आवाहाः कुलधर्माः ॥ 5-141-15 मां च । मित्रमिति शेषः ॥ 5-141-19 ब्रूयास्त्वं पाण्डवान्प्रतीति शेषः ॥ 5-141-20 नियमं गोपनम् ॥ 5-141-28 समुदानयः समुदायीकरणम् ॥ 5-141-41 परिस्तोमाः सोमचमसादयः ॥ 5-141-42 प्रतिप्रस्थाताऽध्वर्योस्तव द्वितीयः तस्य कर्म प्रतिप्रास्थानिकम् ॥ 5-141-43 अतिरात्रे ऋतौ । श्लेषेण निशीथेच । घटोत्कचः रात्रिचरत्वात् शामित्रं करिष्यति ॥ 5-141-46 पुनश्चितिर्यज्ञानन्तरं चयनारम्भो यज्ञविशेषेषूक्तः ॥ 5-141-47 आनर्दंं महानादं नर्दतः । णमुलन्तं पूर्वपदम् । सूयं सोमाभिषवः । सुत्या भविष्यतीति कo पाठः ॥ 5-141-48 यज्ञावसानं यज्ञस्य मध्येमध्ये विरम्यावस्थानम् ॥
