अध्यायः 137

कुन्त्या श्रीकृष्णे अर्जुनादीन्प्रति वक्तव्यसन्देशकथनम् ॥ 1 ॥ श्रीकृष्णस्य स्वरथमारोपितेन कर्णेन सह सम्भाषणपूर्वकमुपप्लाव्यं प्रत्यागमनम् ॥ 2 ॥
कुन्त्युवाच ।	001  
अर्जुनं केशव ब्रूयास्त्वयि जाते स्म सूतके ।	001a  
उपोपविष्टा नारीभिराश्रमे परिवारिता ॥	001c  
अथान्तरिक्षे वागासीद्दिव्यरूपा मनोरमा ।	002a  
सहस्राक्षसमः कुन्ति भविष्यत्येष ते सुतः ।	002c  
एष जेष्यति सङ्ग्रामे कुरून्सर्वान्समागतान् ।	003a  
भीमसेनद्वितीयश्च लोकमुद्वर्तयिष्यति ॥	003c  
पुत्रस्ते पृथिवीं जेता यशश्चास्य दिवं स्पृशेत् ।	004a  
हत्वा कुरूंश्च सङ्ग्रामे वासुदेवसहायवान् ॥	004c  
पित्र्यमंशं प्रनष्टं च पुनरप्युद्धरिष्यति ।	005a  
भ्रातृभिः सहितः श्रीमांस्त्रीन्मेधानाहरिष्यति ॥	005c  
स सत्यसन्धो बीभत्सुः सव्यसाची यथाच्युत ।	006a  
तथा त्वमेव जानासि बलवन्तं दुरासदम् ॥	006c  
तथा तदस्तु दाशार्ह यथा वागभ्यभाषत ।	007a  
धर्मश्चेदस्ति वार्ष्णेय तथा सत्यं भविष्यति ॥	007c  
त्वं चापि तत्तथा कृष्ण सर्वं सम्पादयिष्यसि ।	008a  
नाहं तदभ्यसूयामि यथा वागभ्यभाषत ॥	008c  
नमो धर्माय महते धर्मो धारयति प्रजाः ।	009a  
एतद्धनञ्जयो वाच्यो नित्योद्युक्तो वृकोदरः ॥	009c  
यदर्थं क्षत्रिया सूते तस्य कालोऽयमागतः ।	010a  
न हि वैरं समासाद्य सीदन्ति पुरुषर्षभाः ॥	010c  
विदिता ते सदा बुद्धिर्भीमस्य न स शाम्यति ।	011a  
यावदन्तं न कुरुते शत्रूणां शत्रुकर्शनः ॥	011c  
तावदेव महाबाहुर्निशासु न सुखं लभेत् ।	012a  
सर्वधर्मविशेषज्ञां स्नुषां पाण्डोर्महात्मनः ।	012c  
ब्रूया माधव कल्याणीं कृष्ण कृष्णां यशस्विनीम् ॥	012e   
युक्तमेतन्महाभागे कुले जाते यशस्विनि ।	013a  
यन्मे पुत्रेषु सर्वेषु यथावत्त्वमवर्तिथाः ॥	013c  
माद्रीपुत्रौ च वक्तव्यौ क्षत्रधर्मरतावुभौ ।	014a  
विक्रमेणार्जितान्भोगान्वृणीतं जीवितादपि ॥	014c  
विक्रमाधिगता ह्यर्थाः क्षत्रधर्मेण जीवतः ।	015a  
मनो मनुष्यस्य सदा प्रीणन्ति पुरुषोत्तम ॥	015c  
यच्च वः प्रेक्षमाणानां सर्वधर्मोपचायिनाम् ।	016a  
पाञ्चाली परुषाण्युक्तका को नु तत्क्षन्तुमर्हति ॥	016c  
न राज्यहरणं दुःखं द्यूते चापि पराजयः ।	017a  
प्रव्राजनं सुतानां वा न मे तद्दुःखकारणम् ॥	017c  
यत्र सा बृहती श्यामा सभायां रुदती तदा ।	018a  
अश्रौषीत्परुषा वाचस्तन्मे दुःखतरं महत् ॥	018c  
स्त्रीधर्मिणी वरारोहा क्षत्रधर्मरता सदा ।	019a  
नाध्यगच्छत्तदा नाथं कृष्णा नाथवती सती ॥	019c  
तं वै ब्रूहि महाबाहो सर्वशस्त्रभृतां वरम् ।	020a  
अर्जुनं पुरुषव्याघ्रं द्रौपद्याः पदवीं चर ॥	020c  
विदितं हि तवात्यन्तं क्रूद्धाविव यमान्तकौ ।	021a  
भीमार्जुनौ नयेतां हि देवानपि परां गतिम् ॥	021c  
तयोश्चैतदवज्ञानं यत्सा कृष्णा सभागता ।	022a  
दुःशासनश्च यद्भीमं कटुकान्यभ्यभाषत ॥	022c  
पश्यतां कुरुवीराणां तच्च संस्मारयेः पुनः ।	023a  
पाण्डवान्कुशलं पृच्छेः सपुत्रान्कृष्णया सह ॥	023c  
मां वै कुशलिनीं ब्रूयास्तेषु भूयो जनार्दन ।	024a  
अरिष्टं गच्छ पन्थानं पुत्रान्मे प्रतिपालय ॥	024c  
वैशम्पायन उवाच ।	025    
अभिवाद्याथ तां कृष्णः कृत्वा चापि प्रदक्षिणम् ।	025a  
निश्चक्राम महाबाहुः सिंहखेलगतिस्ततः ॥	025c  
ततो विसर्जयामास भीष्मादीन्कुरुपुङ्गवान् ।	026a  
आरोप्याथ रथे कर्णं प्रायात्सात्यकिना सह ॥	026c  
ततः प्रयाते दाशार्हे कुरवः सङ्गता मिथः ।	027a  
जजल्पुर्महदाश्चर्यं केशवे परमाद्भुतम् ॥	027c  
प्रमूढा पृथिवी सर्वा मृत्युपाशवशीकृता ।	028a  
दुर्योधनस्य बालिश्यान्नैतदस्तीति चाब्रुवन् ॥	028c  
ततो निर्याय नगरात्प्रययौ पुरुषोत्तमः ।	029a  
मन्त्रयामास च तदा कर्णेन सुचिरं सह ॥	029c  
विसर्जयित्वा राधेयं सर्वयादवनन्दनः ।	030a  
ततो जवेन महता तूर्णमश्वानचोदयत् ॥	030c  
ते पिबन्त इवाकाशं दारुकेण प्रचोदिताः ।	031a  
हया जग्मुर्महावेगा मनोमारुतरंहसः ॥	031c  
ते व्यतीत्य महाध्वानं क्षिप्रं श्येना इवाशुगाः ।	032a  
उच्चैर्जग्मुरुपप्लाव्यं शार्ङ्गधन्वानमावहन् ॥ ॥	032c  

इति श्रीमन्महाभारते उद्योगपर्वणि भगवद्यानपर्वणि सप्तत्रिंशदधिकशततमोऽध्यायः ॥

5-137-3 उद्वर्तयिष्यति आकुलीकरिष्यति । लोकं शत्रुजनम् ॥ 5-137-5 मेधान् अश्वमेधान् ॥ 5-137-16 धर्मोपचायिनां धर्मवर्धनशीलानाम् ॥ 5-137-20 पदवीं चर मार्गमनुसर ॥ 5-137-28 नैतदस्ति । राष्ट्रमिति शेषः ॥ 5-137-29 निर्याय निर्गत्य ॥ 5-137-32 उपप्लाव्यं विराटनगरम् ॥
