अध्यायः 151

युधिष्ठिरेण भ्रातॄन्प्रति कस्यचित्सेनापतित्वकल्पने स्वस्वाभिप्रायनिवेदनचोदना ॥ 1 ॥ तैः स्वस्वाभिप्रायनिवेदनानन्तरं युधिष्ठिरेण श्रीकृष्णम्प्रति तदभिप्रायनिवेदनप्रार्थना ॥ 2 ॥ श्रीकृष्णेन धृष्टद्युम्नस्य सेनापतित्वेन वरणस्य स्वाभिमतत्वकथने राज्ञां हर्षात्समुद्धोपः ॥ 3 ॥ युधिष्ठिरादीनां सर्वेषां कुरुक्षेत्रप्रवेशः ॥ 4 ॥
वैशम्पायन उवाच ।	001    
जनार्दनवचः श्रुत्वा धर्मराजो युधिष्ठिरः ।	001a  
भ्रातॄनुवाच धर्मात्मा समक्षं केशवस्य ह ॥	001c  
श्रुतं भवद्भिर्यद्वृत्तं सभायां कुरुसंसदि ।	002a  
केशवस्यापि यद्वाक्यं तत्सर्वमवधारितम् ॥	002c  
तस्मात्सेनाविभागं मे कुरुध्वं नरसत्तमाः ।	003a  
अक्षौहिण्यश्च सप्तैताः समेता विजयाय वै ॥	003c  
तासां ये पतयः सप्त विख्यातास्तान्निबोधत ।	004a  
द्रुपदश्च विराटश्च धृष्टद्युम्नशिखण्डिनौ ॥	004c  
सात्यकिश्चेकितानश्च भीमसेनश्च वीर्यवान् ।	005a  
एते सेनाप्रणेतारो वीराः सर्वे तनुत्यजः ॥	005c  
सर्वे वेदविदः शूराः सर्वे सुचिरितव्रताः ।	006a  
ह्रीमन्तो नीतिमन्तश्च सर्वे युद्धविशारदाः ॥	006c  
इष्वस्त्रकुशलाः सर्वे तथा सर्वास्त्रयोधिनः ।	007a  
सप्तानामपि यो नेता सेनानां प्रविभागवित् ॥	007c  
यः सहेत रणे भीष्मं शरार्चिःपावकोपमम् ।	008a  
तं तावत्सहदेवात्र प्रब्रूहि कुरुनन्दन ।	008c  
स्वमतं पुरुषव्याघ्र को नः सेनापतिः क्षमः ॥	008e   
सहदेव उवाच ।	009    
संयुक्त एकदुःखश्च वीर्यवांश्च महीपतिः ।	009a  
यं समाश्रित्य धर्मज्ञं स्वमंशमनुयुञ्ज्महे ॥	009c  
मत्स्यो विराटो बलवान्कृतास्त्रो युद्धदुर्मदः ।	010a  
प्रसहिष्यति सङ्ग्रामे भीष्मं तांश्च महारथान् ॥	010c  
वैशम्पायन उवाच ।	011    
तथोक्ते सहदेवेन वाक्ये वाक्यविशारदः ।	011a  
नकुलोऽनन्तरं तस्मादिदं वचनमाददे ॥	011c  
वयसा शास्त्रतो धैर्यात्कुलेनाभिजनेन च ।	012a  
ह्रीमान्बलान्वितः श्रीमान्सर्वशास्त्रविशारदः ॥	012c  
वेद चास्त्रं भारद्वाजाद्दुर्धर्षः सत्यसङ्गरः ।	013a  
यो नित्यं स्पर्धते द्रोणं भीष्मं चैव महाबलम् ॥	013c  
श्लाघ्यः पार्थिववंशस्य प्रमुखे वाहिनीपतिः ।	014a  
पुत्रपौत्रेः परिवृतः शतशाख इव द्रुमः ॥	014c  
यस्तताप तपो घोरं सदारः पृथिवीपतिः ।	015a  
रोषाद्द्रोणविनाशाय वीरः समितिशोभनः ॥	015c  
पितेवास्मान्समाधत्ते यः सदा पार्थिवर्षभः ।	016a  
श्वशुरो द्रुपदोऽस्माकं सेनाग्रं स प्रकर्षतु ॥	016c  
स द्रोणभीष्मावायातौ सहेदिति मतिर्मम ।	017a  
स हि दिव्यास्त्रविद्राजा सखा चाङ्गिरसो नृपः ॥	017c  
माद्रीसुताभ्यामुक्ते तु स्वमते कुरुनन्दनः ।	018a  
वासविर्वासवसमः सव्यसाच्यब्रवीद्वचः ॥	018c  
योयं तपःप्रभावेन ऋषिसन्तोषणेन च ।	019a  
दिव्यः पुरुष उत्पन्नो ज्वालावर्णो महाभुजः ॥	019c  
धनुष्मान्कवची खड्गी रथमारुह्य दंशितः ।	020a  
दिव्यैर्हयवरैर्युक्तमग्निकुण्डात्समुत्थितः ॥	020c  
गर्जन्निव महामेघो रथघोषेण वीर्यवान् ।	021a  
सिंहसंहननो वीरः सिंहतुल्यपराक्रमः ॥	021c  
सिंहोरस्कः सिंहभुजः सिंहवक्षा महाबलः ।	022a  
सिंहप्रगर्जनो वीरः संहस्कन्धो महाद्युतिः ॥	022c  
शुभ्रूः सुदंष्ट्रः सुहनुः सुबाहुः सुमुखोऽकृशः ।	023a  
सुजत्रुः सुविशालाक्षः सुपादः सुप्रतिष्ठितः ॥	023c  
अभेद्यः सर्वशस्त्राणां प्रभिन्न इव वारणः ।	024a  
जज्ञे द्रोणविनाशाय सत्यवादी जितेन्द्रियः ॥	024c  
धृष्टद्युम्नमहं मन्ये सहेद्भीष्मस्य सायकान् ।	025a  
वज्राशनिसमस्पर्शान्दीप्तास्यानुरगानिव ॥	025c  
यमदूतसमान्वेगे निपाते पावकोपमान् ।	026a  
रामेणाजौ विषिहितान्वज्रनिष्पेषदारुणान् ॥	026c  
पुरुषं तं न पश्यामि यः सहेत महाव्रतम् ।	027a  
धृष्टद्युम्नमृते राजन्निति मे धीयते मतिः ॥	027c  
क्षिप्रहस्तश्चित्रयोधी मतः सेनापतिर्मम ।	028a  
अभेद्यकवचः श्रीमान्मातङ्ग इव यूथपः ॥	028c  
\'अर्जुनेनैवमुक्ते तु भीमो वाक्यं समाददे ।\'	029a  
वधार्थं यः समुत्पन्नः शिखण्डी द्रुपदात्मजः ।	029c  
वदन्ति सिद्धा राजेन्द्र ऋषयश्च समागताः ॥	029e   
यस्य सङ्ग्राममध्ये तु दिव्यमस्त्रं प्रकुर्वतः ।	030a  
रूपं द्रक्ष्यन्ति पुरुषा रामस्येव महात्मनः ॥	030c  
न तं युद्धे प्रपश्यामि यो भिन्द्यात्तु शिखण्डिनाम् ।	031a  
शस्त्रेण समरे राजन्सन्नद्वं स्यन्दने स्थितम् ॥	031c  
द्वैरथे समरे नान्यो भीष्मं हन्यान्महाव्रतम् ।	032a  
शिखण्डिनमृते वीरं स मे सेनापतिर्मतः ॥	032c  
युधिष्ठिर उवाच ।	033    
सर्वस्य जगतस्तात सारासारं बालाबलम् ।	033a  
सर्वं जानाति धर्मात्मा मतमेषां च केशवः ॥	033c  
यमाह कृष्णो दाशार्हः सोऽस्तु सेनापतिर्मम ।	034a  
कृतास्त्रोप्यकृतास्त्रो वा वृद्धो वा यदि वा युवा ॥	034c  
एष नो विजये मूलमेष तात विपर्यये ।	035a  
अत्र प्राणाश्च राज्यं च भावाभावौ सुखासुखे ॥	035c  
एष धाता विधाता च सिद्धिरत्र प्रतिष्ठिता ।	036a  
यमाह कृष्णो दाशार्हः सोस्तु नो वाहिनीपतिः ॥	036c  
ब्रवीतु वदतां श्रेष्ठो निशा समभिवर्तते ।	037a  
ततः सेनापतिं कृत्वा कृष्णस्य वशवर्तिनः ॥	037c  
रात्रेः शेषे व्यतिक्रान्ते प्रयास्यामो रणाजिरम् ।	038a  
अधिवासितशस्त्राश्च कृतकौतुकमङ्गलाः ॥	038c  
वैशम्पायन उवाच ।	039    
तस्य तद्वचनं श्रुत्वा धर्मराजस्य धीमतः ।	039a  
अब्रवीत्पुण्डरीकाक्षो धनञ्जयमवेक्ष्य ह ॥	039c  
ममाप्येते महाराज भवद्भिर्य उदाहृताः ।	040a  
नेतारस्तव सेनाया मता विक्रान्तयोधिनः ॥	040c  
सर्व एव समर्था हि तव शत्रुं प्रबाधितुम् ।	041a  
इन्द्रस्यापि भयं ह्येते जनयेयुर्महाहवे ॥	041c  
किं पुनर्धार्तराष्ट्राणां लुब्धानां पापचेतसाम् ।	042a  
मयापि हि महाबाहो त्वत्प्रियार्थं महाहवे ॥	042c  
कृतो यत्नो महांस्तत्र शमः स्यादिति भारत ।	043a  
धर्मस्य गतमानृण्यं न स्म वाच्या विवक्षताम् ॥	043c  
कृतार्थं मन्यते बाल आत्मनमविचक्षणः ।	044a  
धार्तराष्ट्रो बलस्थं च पश्यत्यात्मानमातुरः ॥	044c  
युज्यतां वाहिनी साधु वधसाध्या हि मे मताः ।	045a  
न धार्तराष्ट्राः शक्ष्यन्ति स्थातुं दृष्ट्वा धनञ्जयम् ॥	045c  
भीमसेनं च सङ्क्रुद्धं यमौ चापि यमोपमौ ।	046a  
युयुधानं द्वितीयं च धृष्टद्युम्नममर्षणम् ॥	046c  
अभिमन्युं द्रौपदेयान्विराटद्रुपदावपि ।	047a  
अक्षौहिणीपतींश्चान्यान्नरेन्द्रान्भीमविक्रमान् ॥	047c  
सारवद्बलमस्माकं दुष्प्रधर्षं दुरासदम् ।	048a  
धार्तराष्ट्रबलं सङ्ख्ये हनिष्यति न संशयः ॥	048c  
धृष्टद्युम्नमहं मन्ये सेनापतिमरिन्दम ।	049a  
वैशम्पायन उवाच ।	049    
एवमुक्ते तु कृष्णेन सम्प्राहृष्यन्नरोत्तमाः ॥	049c  
तेषां प्रहृष्टमनसां नादः समभवन्महान् ।	050a  
योग इत्यथ सैन्यानां त्वरतां सम्प्रधावताम् ॥	050c  
हयवारणशब्दाश्च नेमिघोषाश्च सर्वतः ।	051a  
शङ्खदुन्दुभिघोषाश्च तुमुलाः सर्वतोऽभवन् ॥	051c  
तद्रुग्रं सागरनिभं क्षुब्धं बलसमागमम् ।	052a  
रथपत्तिगजोदग्रं महोर्मिभिरिवाकुलम् ॥	052c  
धावतामाह्वयानानां तनुत्राणि च बध्नताम् ।	053a  
प्रयास्यतां पाण्डवानां ससैन्यानां समन्ततः ॥	053c  
गङ्गेव पूर्णा दुर्धर्षा समदृश्यत वाहिनी ।	054a  
अग्रानीके भीमसेनो माद्रीपुत्रौ च दंशितौ ॥	054c  
सौभद्रो द्रौपदेयाश्च धृष्टद्युम्नश्च पार्षतः ।	055a  
प्रभद्रकाश्च पञ्चाला भीमसेनमुखा ययुः ॥	055c  
ततः शब्दः समभवत्सुमुद्रस्येव पर्वणि ।	056a  
हृष्टानां सम्प्रयातानां घोषो दिवमिवास्पृशम् ॥	056c  
प्रहृष्टा दंशिता योधाः परानीकविदारणाः ।	057a  
तेषां मध्ये ययौ राजा कुन्तीपुत्रो युधिष्ठिरः ॥	057c  
शकटापणवेशाश्च यानयुग्यं च सर्वशः ।	058a  
कोशं यन्त्रायुधं चैव ये च वैद्याश्चिकित्सकाः ॥	058c  
फल्गु यच्चं बलं किञ्चिद्यच्चापि कृशदुर्बलम् ।	059a  
तत्सङ्गृह्य ययौ राजा ये चापि परिचारकाः ॥	059c  
उपप्लाव्ये तु पाञ्चाली द्रौपदी सत्यवादिनी ।	060a  
सह स्त्रीभिर्निववृते दासीदाससमावृता ॥	060c  
कृत्वा मूलप्रतीकारं गुल्मैः स्थावरजङ्गमैः ।	061a  
स्कन्धावारेण महता प्रययुः पाण्डुनन्दनाः ॥	061c  
ददतो गां हिरण्यं च ब्राह्मणैरभिसंवृताः ।	062a  
स्तूयमाना ययू राजन्रथैर्मणिविभूषितैः ॥	062c  
केकया धृष्टकेतुश्च पुत्रः काश्यस्य चाभिभूः ।	063a  
श्रेणिमान्वसुदानश्च शिखण्डी चापराजितः ॥	063c  
हृष्टास्तुष्टाः कवचिनः सशस्त्राः समलङ्कृताः ।	064a  
राजानमन्वयुः सर्वे परिवार्य युधिष्ठिरम् ॥	064c  
जघनार्धे विराटश्च याज्ञसेनिश्च सौमकिः ।	065a  
सुधर्मा कुन्तिभोजश्च धृष्टद्युम्नस्य चात्मजाः ॥	065c  
रथायुतानि चत्वारि हयाः पञ्चगुणास्तथा ।	066a  
पत्तिसैन्यं दशगुणं गजानामयुतानि षट् ॥	066c  
अनाधृष्टिश्चेकितानो धृष्टकेतुश्च सात्यकिः ।	067a  
परिवार्य ययुः सर्वे वासुदेवधनञ्जयौ ॥	067c  
आसाद्य तु कुरुक्षेत्रं व्यूढानीकाः प्रहारिणः ।	068a  
पाण्डवाः समदृश्यन्त नर्दन्तो वृषभा इव ॥	068c  
तेऽवगाह्य कुरुक्षेत्रं शङ्खान्दध्मुररिन्दमाः ।	069a  
तथैव दध्मतुः शङ्खं वासुदेवधनञ्जयौ ॥	069c  
पाञ्चजन्यस्य निर्घोषं विस्फूर्जितमिवाशनेः ।	070a  
निशम्य सर्वसैन्यानि समहष्यन्त सर्वशः ॥	070c  
शङ्खदुन्दुभिसंहृष्टः सिंहनादस्तरस्विनाम् ।	071a  
पृथिवीं चान्तरिक्षं च सागरांश्चान्वनादयत् ॥ ॥	071c  

इति श्रीमन्महाभारते उद्योगपर्वणि सैन्यनिर्याणपर्वणि एकपञ्चाशदधिकशततमोऽध्यायः ॥

5-151-9 संयुक्तः सम्बन्धी ॥ 5-151-12 कुलेन वंशेन । अभिजनेन स्वजनसमूहेन ॥ 5-151-17 अङ्गिरसो द्रोणस्य ॥ 5-151-38 शस्त्राणामधिवासनं गन्धाद्यैः पूजनम् ॥ 5-151-48 अस्माकं बलं कर्तृ ॥ 5-151-50 योगो युद्धाय सज्जीभवनम् ॥ 5-151-58 शकटा अनांसि । आपणो वणिग्वीथ्युपलक्षितं विक्रेयद्रव्यम् ॥ 5-151-61 मूलप्रतीकारं धनदाररक्षाम् । गुल्मैः स्थावरैः प्रकाररूपैः । जङ्गमैः परितः स्थानेस्थाने शूरसङ्घैः । स्कन्धावारेण सैन्येन ॥ 5-151-65 जघनार्धे पश्चिमार्धे ॥ 5-151-70 समहृष्यन्त रोमाञ्चितानि ॥
