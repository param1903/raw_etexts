अध्यायः 153

कर्णादीन्प्रति दुर्योधनेन साङ्ग्रामिकसामग्रीसम्पादनचोदनम् ॥ 1 ॥ तच्चोदनया राज्ञां सेनाभिः सह कुरुक्षेत्रप्रस्थानम् ॥ 2 ॥

जनमेजय उवाच ।	001    
युधिष्ठिरं सहानीकमुपायान्तं युयुत्सया ।	001a  
सन्निविष्टं कुरुक्षेत्रे वासुदेवेन पालितम् ॥	001c  
विराटद्रुपदाभ्यां च सपुत्राभ्यां समन्वितम् ।	002a  
केकयैर्वृष्णिभिश्चैव पार्थिवैः शतशो वृतम् ॥	002c  
महेन्द्रमिव चादित्यैरभिगुप्तं महारथैः ।	003a  
श्रुत्वा दुर्योधनो राजा किं कार्यं प्रत्यपद्यत ॥	003c  
एतदिच्छाम्यहं श्रोतुं विस्तरेण महामते ।	004a  
सम्भ्रमे तुमुले तस्मिन्यदासीत्कुरुजाङ्गले ॥	004c  
व्यथयेयुरिमे देवान्सेन्द्रानपि समागमे ।	005a  
पाण्डवा वासुदेवश्च विराटद्रुपदौ तथा ॥	005c  
धृष्टद्युम्नश्च पाञ्चाल्यः शिखण्डी च महारथः ।	006a  
युधामन्युश्च विक्रान्तो देवैरपि दुरासदः ॥	006c  
एतदिच्छाम्यहं श्रोतुं विस्तरेण तपोधन ।	007a  
कुरूणां पाण्डवानां च यद्यदासीद्विचेष्टितम् ॥	007c  
वैशम्पायन उवाच ।	008    
प्रतियाते तु दाशार्हे राजा दुर्योधनस्तदा ।	008a  
कर्णं दुःशासनं चैव शकुनिं चाब्रवीदिदम् ॥	008c  
अकृतेनैव कार्येण गतः पार्थानधोक्षजः ।	009a  
स एनान्मन्युनाविष्टो ध्रुवं धक्ष्यत्यसंशयम् ॥	009c  
इष्टो हि वासुदेवस्य पाण्डवैर्मम विग्रहः ।	010a  
भीमसेनार्जुनौ चैव दाशार्हस्य मते स्थितौ ॥	010c  
अजातशत्रुरत्यर्थं भीमसेनवशानुगः ।	011a  
निकृतश्च मया पूर्वं सह सर्वैः सहोदरैः ॥	011c  
विराटद्रुपदौ चैव कृतवैरौ मया सह ।	012a  
तौ च सेनाप्रणेतारौ वासुदेववशानुगौ ॥	012c  
भविता विग्रहः सोयं तुमुलो लोमहर्षणः ।	013a  
तस्मात्साङ्ग्रामिकं सर्वं कारयध्वमतन्द्रिताः ॥	013c  
शिबिराणि कुरुक्षेत्रे क्रियन्तां वसुधाधिपाः ।	014a  
स्वपर्याप्तावकाशानि दुरादेयानि शत्रुभिः ॥	014c  
आसन्नजलकोष्ठानि शतशोथ सहस्रशः ।	015a  
अच्छेद्याहारमार्गाणि बन्धोच्छ्रयचितानि च ॥	015c  
विविधायुधपूर्णानि पताकाध्वजवन्ति च ।	016a  
समाश्च तेषां पन्थानः क्रियन्तां नगराद्बहिः ॥	016c  
प्रयाणं घुष्यतामद्य श्वोभूत इति माचिरम् ।	017a  
वैशम्पायन उवाच ।	017    
ते तथेति प्रतिज्ञाय श्वोभूते चक्रिरे तथा ॥	017c  
हृष्टरूपा महात्मानो निवासाय महीक्षिताम् ।	018a  
ततस्ते पार्थिवाः सर्वे तच्छ्रुत्वा राजशासनम् ॥	018c  
आसनेभ्यो महार्हेभ्य उदतिष्ठन्नमर्षिताः ।	019a  
बाहून्परिघसङ्काशान्संस्पृशन्तः शनैः शनैः ॥	019c  
काञ्चनाङ्गददीप्तांश्च चन्दनागरुभूषितान् ।	020a  
उष्णीषाणि नियच्छन्तः पुण्डरीकनिभै करैः ।	020c  
अन्तरीयोत्तरीयाणि भूषणानि च सर्वशः ॥	020e   
ते रथान्रथिनः श्रेष्ठा हयांश्च हयकोविदाः ।	021a  
सज्जयन्ति स्म नागांश्च नागशिक्षास्वनुष्ठिताः ॥	021c  
अथ वर्माणि चित्राणि काञ्चनानि बहूनि च ।	022a  
विविधानि च शस्त्राणि चक्रुः सर्वाणि सर्वशः ॥	022c  
पदातयश्च पुरुषाः शस्त्राणि विविधानि च ।	023a  
उपाजह्रुः शरीरेषु हेमचित्राण्यनेकशः ॥	023c  
तदुत्सव इवोदग्रं सम्प्रहृष्टनरावृतम् ।	024a  
नगरं धार्तराष्ट्रस्य भारतासीत्समाकुलम् ॥	024c  
जनौघसलिलावर्तो रथनागाश्वमीनवान् ।	025a  
शङ्खदुन्दुभिनिर्घोषः कोशसञ्चयरत्नवान् ॥	025c  
चित्राभरणवर्मोर्मिः शस्त्रनिर्मलफेनवान् ।	026a  
प्रासादमालाद्रिवृतो रथ्यापणमहाह्रदः ॥	026c  
योधचन्द्रोदयोद्भूतः कुरुराजमहार्णवः ।	027a  
व्यदृश्यत तदा राजंश्चन्द्रोदय इवोदधिः ॥ ॥	027c  

इति श्रीमन्महाभारते उद्योगपर्वणि सैन्यनिर्याणपर्वणि त्रिपञ्चाशदधिकशततमोऽध्यायः ॥

5-153-15 आसन्नजला कोष्ठाः कक्ष्या येषु तानि तथा । अच्छेद्यः शत्रुभिरनिर्वार्य आहार आहरणं वस्तूनां मार्गाश्च येषु तानि अच्छेद्याहारमार्गाणि ॥ 5-153-20 अन्तरीयं परिधानीयम् । उत्तरीयं प्रावरणवस्त्रम् ॥
