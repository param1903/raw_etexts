अध्यायः 034

युधिष्ठिरेण भीमम्प्रति स्वेन प्रतिज्ञाया दुस्त्यजत्वोक्तिपूर्वकं प्रतिज्ञाकालावसानप्रतिपालनविधानम् ॥ 1 ॥

वैशम्पायन उवाच 	KK03-02-034-001  
स एवमुक्तस्तु महानुभावः सत्यव्रतो भीमसेनेन राजा ।	KK03-02-034-001a  
अजातशत्रुस्तदनन्तरं वै धैर्यान्वितो वाक्यमिदं बभाषे ॥	KK03-02-034-001c  
असंशयं भारत सत्यमेतद्यन्मां तुदन्वाक्यशल्यैः क्षिणोषि ।	KK03-02-034-002a  
न त्वां विगर्हे प्रतिकूलमेतन्ममानयाद्धि व्यसनं व आगात् ॥	KK03-02-034-002c  
अहं ह्यक्षानन्वपद्यं जिहीर्षन् राज्यं सराष्ट्रं धृतराष्ट्रस्य पुत्रात् ।	KK03-02-034-003a  
तन्मां शठः कितव प्रत्यदेवीत्सुयोधनार्थं सुबलस्य पुत्रः ॥	KK03-02-034-003c  
महामायः शकुनिः पार्वतीयः सभामध्ये प्रवपन्नक्षपूगान् ।	KK03-02-034-004a  
अमायिनं मायया प्रत्यजैषीत्ततोऽपश्यं वृजिनं भीमसेन ॥	KK03-02-034-004c  
अक्षांश्च दृष्ट्वा शकुनेर्यथावत्कामानुकूलानयुजो युजश्च ।	KK03-02-034-005a  
शक्यो नियन्तुमभविष्यदात्मा मन्युस्तु हन्यात्पुरुषस्य धैर्यम् ॥	KK03-02-034-005c  
यन्तुं नात्मा शक्यते पौरुषेण मानेन वीर्येण च तात नद्धः ।	KK03-02-034-006a  
न ते वाचो भीमसेनाभ्यसूये मन्ये तथा तद्भवितव्यमासीत् ॥	KK03-02-034-006c  
स नो राजा धृतराष्ट्रस्य पुत्रो न्यपातयद्व्यसने राज्यमिच्छन् ।	KK03-02-034-007a  
दास्यं च नोऽगमयद्भीमसेन यत्राभवच्छरणं द्रौपदी नः ॥	KK03-02-034-007c  
त्वं चापि तद्वेत्थ धनञ्जयश्च पुनर्द्यूतायागतास्तां सभां नः ।	KK03-02-034-008a  
यन्माऽब्रवीद्धृतराष्ट्रस्य पुत्र एकग्लहार्थं भरतानां समक्षम् ॥	KK03-02-034-008c  
वने समा द्वादश राजपुत्र यथाकामं विदितमजातशत्रो ।	KK03-02-034-009a  
अथापरं चाविदितश्चरेथाः सर्वैः सह भ्रातृभिश्छद्मरूपः ॥	KK03-02-034-009c  
त्वां चेच्छ्रुत्वा तात तथा चरन्तमवभोत्स्यन्ते भारतानां चराश्च ।	KK03-02-034-010a  
अन्यांश्चरेथास्तावतोऽब्दांस्तथा त्वं निश्चित्य तत्प्रतिजानीहि पार्थ ॥	KK03-02-034-010c  
चरैश्चेन्नो विदितः कालमेतं युक्तो राजन्मोहयित्वा मदीयान् ।	KK03-02-034-011a  
ब्रवीमि सत्यं कुरुसंसदीह तवैव ता भारत पञ्च नद्यः ॥	KK03-02-034-011c  
वयं चैतद्भारत सर्व एव त्वया जिताः कालमपास्य भोगान् ।	KK03-02-034-012a  
चरेम इत्याह पुरा स राजा मध्ये कुरूणां स मयोक्तस्तथेति ॥	KK03-02-034-012c  
तत्र द्यूतमभवन्नो जघन्यं यस्मिञ्जिताः प्रव्रजिताश्च सर्वे ।	KK03-02-034-013a  
इत्थं तु देशाननुसञ्चरामो वनानि कृच्छ्राणि च कृच्छ्ररूपाः ॥	KK03-02-034-013c  
सुयोधनश्चापि न शान्तिमिच्छन् भूयः स मन्योर्वशमन्वगच्छत् ।	KK03-02-034-014a  
उद्योजयामास कुरूंश्च सर्वान् ये चास्य केचिद्वशमन्वगच्छन् ॥	KK03-02-034-014c  
तां सिद्धिमास्थाय सतां सकाशे को नाम जह्यादिह राज्यहेतोः ।	KK03-02-034-015a  
आर्यस्य मन्ये मरणाद्गरीयो यद्धर्ममुत्क्रम्य महीं प्रशासेत् ॥	KK03-02-034-015c  
तदैव चेद्वीरकर्माकरिष्यो यदा द्यूते परिघं पर्यमृक्षः ।	KK03-02-034-016a  
बाहू दिधक्षन्वारितः फल्गुनेन किं दुष्कृतं भीम तदाऽभविष्यत् ॥	KK03-02-034-016c  
प्रागेव चैवं समयक्रियायाः किं नाब्रवीः पौरुषमाविदानः ।	KK03-02-034-017a  
प्राप्तं तु कालं त्वभिपद्य पश्चात्किं मामिदानीमतिवेलमात्थ ॥	KK03-02-034-017c  
भूयोपि दुःखं मम भीमसेन दूये विषस्येव रसं हि पीत्वा ।	KK03-02-034-018a  
यद्याज्ञसेनीं परिक्लिश्यमानां सन्दृश्य तत्क्षान्तमिति स्म भीम ॥	KK03-02-034-018c  
न त्वद्य शक्यं भरतप्रवीर कृत्वा यदुक्तं कुरुवीरमध्ये ।	KK03-02-034-019a  
कालं प्रतीक्षस्व सुखोदयाय पाकं फलानामिव बीजवापः ॥	KK03-02-034-019c  
यदा हि पूर्वं निकृतो निकृन्तेद्वैरं सपुष्पं सफलं विदित्वा ।	KK03-02-034-020a  
महागुणं हरति हि पौरुषेण तदा वीरो जीवति जीवलोके ॥	KK03-02-034-020c  
श्रियं च लोके लभते समग्रां मन्ये चास्मै शत्रवः सन्नमन्ते ।	KK03-02-034-021a  
मित्राणि चैनमतिरागाद्भजन्ते देवा इवेन्द्रमुपजीवन्ति चैनम् ॥	KK03-02-034-021c  
मम प्रतिज्ञां च निबोध सत्यां वृणे सत्यममृताज्जीविताच्च ।	KK03-02-034-022a  
राज्यं च पुत्राश्च यशो धनं च सर्वं न सत्यस्य कलामुपैति ॥	KK03-02-034-022c  

इति श्रीमन्महाभारते अरण्यपर्वणि अर्जुनाभिगमनपर्वणि चतुस्त्रिंशोऽध्यायः ॥ 34 ॥

3-34-3 अन्वपद्यमनुसृतवान् ॥ 3-34-4 प्रवपन् पातयन् । अक्षपूगान् पाशसमूहान् । वृजिनं दुःखदं व्यसनम् ॥ 3-34-5 अयुजो विषमान् । युजः समान् । शक्य इति यः पुरुषस्य धैर्यं हन्यात् स मन्युर्यदि नाभविष्यत्तर्ह्यात्मा मनो नियन्तुं शक्यः अभविष्यदित्यध्याहृत्य योज्यम् ॥ 3-34-9 समा वर्षाणि । अथापरं वर्षम् । छद्मगूढ इति. झ. पाठः ॥ 3-34-10 अवभोत्स्यन्ते ज्ञास्यन्ति । बुद्ध्येरन्वै भारतानामिति क. पाठः ॥ 3-34-11 नो इति निपातः । वितस्तादिपञ्चनद्युपलक्षितो देशः ॥ 3-34-12 सर्वे शतमपि भ्रातरः । स राजा दुर्योधनः ॥ 3-34-13 नोऽस्माकम् । जघन्यं नीचम् । कृच्छ्ररूपाः क्लिष्टरूपाः । वनानि दुर्गाणि च घोररूपा इति क. ध. पाठः ॥ 3-34-14 शान्तिं नेच्छन् अनिच्छन् । उद्योजयामासोत्कर्षेण स्वेच्छया तेषु तेषु द्रगदेशादिपालनकार्येष्विष्टान्योजितवान् ॥ 3-34-15 तं सन्धिमास्थायेति झ. ट. पाठः ॥ 3-34-16 पर्यमृक्षः परामृष्टवानसि । दिधक्षन् दग्धुमिच्छन् ॥ 3-34-17 आविदानो जानन् । प्राप्तं कालं कालतुल्यां विपदमभिपद्य स्वीकृत्य ॥ 3-34-18 भूयोपि बह्वपि । दूये उपतप्ये ॥ 3-34-19 बीजवापः कृषीवलः । पक्तिं फलानामिति झ. ध. पाठः ॥ 3-34-20 वैरं वैरिसमूहम् । सपुष्पं सफलं विदित्वा पुष्टतरं ज्ञात्वा यदि निकृन्तेत् छिन्द्यात् तदा हि प्रसिद्धं महागुणं महान्तं गुणं हरति आहरति ॥ 3-34-22 अमृतात् देवभावात् । कलां षोडशं भागम् ॥
