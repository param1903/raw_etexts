अध्यायः 183

स्वप्रश्नस्योत्तरदानतुष्टेनाजगररूपिणा नहुषेण युधिष्ठिरम् प्रति स्वस्याजगरभावसम्भवहेतुकथनपूर्वकम् भीमं विमुच्य पुनः स्वर्गम् प्रति गमनम् ॥ 1 ॥

युधिष्ठिर उवाच 	KK03-10-183-001  
भवानेतादृशो लोके वेदवेदाङ्गपारगः ।	KK03-10-183-001a  
ब्रूहि किं कुर्वतः कर्म भवेद्गतिरनुत्तमा ॥ 	KK03-10-183-001a  
सर्प उवाच 	KK03-10-183-002  
पात्रे दत्त्वा प्रियाण्युक्त्वा सत्यमुक्त्वा च भारत ।	KK03-10-183-002a  
अहिंसानिरतः स्वर्गं गच्छेदिति मतिर्मम ॥	KK03-10-183-002c  
युधिष्ठिर उवाच 	KK03-10-183-003  
दानाद्वा सर्प सत्याद्वा किमतो गुरु दृश्यते ।	KK03-10-183-003a  
अहिंसाप्रिययोश्चैव गुरुलाघवमुच्यताम् ॥	KK03-10-183-003c  
सर्प उवाच 	KK03-10-183-004  
दानं च सत्यं तत्त्वं वा अहिंसा प्रियमेव च ।	KK03-10-183-004a  
एषां कार्यगरीयस्त्वाद्दृश्यते गुरुलाघवम् ॥	KK03-10-183-004c  
क्वचिद्दानप्रयोगाद्धि सत्यमेव विशिष्यते ।	KK03-10-183-005a  
सत्यवाक्याच्च राजेन्द्र क्वचिद्दानं विशिष्यते ॥	KK03-10-183-005c  
एवमेव महेष्वास प्रियवाक्यान्महीपते ।	KK03-10-183-006a  
अहिंसा दृश्यते गुर्वी ततश्च प्रियमिष्यते ॥	KK03-10-183-006c  
एवमेतद्भवेद्राजन्कार्यापेक्षमनन्तरम् ।	KK03-10-183-007a  
यदभिप्रेतमन्यत्ते ब्रूहि यावद्ब्रवीम्यहम् ॥	KK03-10-183-007c  
युधिष्ठिर उवाच 	KK03-10-183-008  
कथं स्वर्गे गतिः सर्प कर्मणां च फलं ध्रुवम् ।	KK03-10-183-008a  
अशरीरस्य दृश्येत प्रब्रूहि विषयांश्च मे ॥	KK03-10-183-008c  
सर्प उवाच 	KK03-10-183-009  
तिस्रो वै गतयो राजन्परिदृष्टाः स्वकर्मभिः ।	KK03-10-183-009a  
मानुषं स्वर्गवासश्च तिर्यग्योनिश्च तत्त्रिधा ॥	KK03-10-183-009c  
तत्र वै मानुषाल्लोकाद्दानादिभिरनादिभिः ।	KK03-10-183-010a  
अहिंसार्थसमायुक्तैः कारणैः स्वर्गमश्नुते ॥	KK03-10-183-010c  
विपरीतैश्च राजेन्द्र कारणैर्मानुषो भवेत् ।	KK03-10-183-011a  
तिर्यग्योनिस्तथा तात विशेषश्चात्र वक्ष्यते ॥	KK03-10-183-011c  
कामक्रोधसमायुक्तो हिंसालोभसमन्वितः ।	KK03-10-183-012a  
मनुष्यत्वात्परिभ्रष्टस्तिर्यग्योनौ प्रसूयते ॥	KK03-10-183-012c  
तिर्यग्योन्याः पृथग्भावो मनुष्यार्थे विधीयते ।	KK03-10-183-013a  
गवादिभ्यस्तथाऽश्वेभ्यो देवत्वमपि दृश्यते ॥	KK03-10-183-013c  
सोयमेता गतीस्तात जन्तुश्चरति कार्यवान् ।	KK03-10-183-014a  
निम्ने महति चात्मानमवस्थाप्य च वै नृप ॥	KK03-10-183-014c  
जातो जातश्च बलवान्भुङ्क्ते नाम्नाऽथ देहवान् ।	KK03-10-183-015a  
फलार्थस्तात निष्पृक्तः प्रजालक्षणभावनः ॥	KK03-10-183-015c  
युधिष्ठिर उवाच 	KK03-10-183-016  
शब्दे स्पर्शे च रूपे च तथैव रसगन्धयोः ।	KK03-10-183-016a  
तस्याधिष्ठानमव्यग्रो ब्रूहि सर्प यथातथम् ॥	KK03-10-183-016c  
किं न गृह्णासि विषयान्युगपत्त्वं महामते ।	KK03-10-183-017a  
एतावदुच्यतां चोक्तं सर्वं पन्नगसत्तम ॥	KK03-10-183-017c  
सर्प उवाच 	KK03-10-183-018  
तदात्मद्रव्यमायुष्मन्देहसंश्रयणान्वितम् ।	KK03-10-183-018a  
करणाधिष्ठितं भोगानुपभुङ्क्ते यथाविधि ॥	KK03-10-183-018c  
ज्ञानं चैवात्र बुद्धिश्च मनश्च भरतर्षभ ।	KK03-10-183-019a  
तस्य भोगाधिकरणे करणानि निबोध मे ॥	KK03-10-183-019c  
मनसा तात पर्येति क्रमशो विषयानिमान् ।	KK03-10-183-020a  
विषयायतनत्वेन भूतात्मा क्षेत्रविष्ठितः ॥	KK03-10-183-020c  
तत्र चापि नरव्याघ्र मनो जन्तोर्विधीयते ।	KK03-10-183-021a  
तस्माद्युगपदत्रास्य ग्रहणं नोपपद्यते ॥	KK03-10-183-021c  
स आत्मा पुरुषव्याघ्र भ्रुवोरन्तरमाश्रितः ।	KK03-10-183-022a  
बुद्धिं द्रव्येषु सृजति विविधेषु परावराम् ॥	KK03-10-183-022c  
बुद्धेरुत्तरकालं च वेदना दृश्यते बुधैः ।	KK03-10-183-023a  
एष वै राजशार्दूल विधिः क्षेत्रज्ञभावनः ॥	KK03-10-183-023c  
युधिष्ठिर उवाच 	KK03-10-183-024  
मनसश्चापि बुद्धेश्च ब्रूहि मे लक्षणं परम् ।	KK03-10-183-024a  
एतदध्यात्मविदुषां परं कार्यं विधीयते ॥	KK03-10-183-024c  
सर्प उवाच 	KK03-10-183-025  
बुद्धिरात्मानुगाऽतीव उत्पातेन विधीयते ।	KK03-10-183-025a  
तदाश्रिता हि सा ज्ञेया बुद्धिस्तस्यैषिणी भवेत् ॥	KK03-10-183-025c  
बुद्धिरुत्पद्यते कार्यान्मनस्तूत्पन्नमेव हि ।	KK03-10-183-026a  
बुद्धेर्गुणविधानेन मनस्तद्गुणवद्भवेत् ॥	KK03-10-183-026c  
एतद्विशेषणं तात मनो बुद्ध्योर्मयेरितम् ।	KK03-10-183-027a  
त्वमप्यत्राभिसम्बुद्धः कथं वा मन्यसे स्वयम् ॥	KK03-10-183-027c  
युधिष्ठिर उवाच 	KK03-10-183-028  
अहो बुद्धिमतांश्रेष्ठ शुभा बुद्धिरियं तव ।	KK03-10-183-028a  
विदितं वेदितव्यं ते कस्मान्नहुष पृच्छसि ॥	KK03-10-183-028c  
सर्वज्ञं त्वां कथं मोह आविशत्स्वर्गवासिनम् ।	KK03-10-183-029a  
एवमद्भुतकर्माणमिति मे संशयो महान् ॥	KK03-10-183-029c  
सर्प उवाच 	KK03-10-183-030  
सुप्रज्ञमपि चेच्छूरमृद्धिर्मोहयते नरम् ।	KK03-10-183-030a  
वर्तमानः सुखे सर्वो नावैतीति मतिर्मम ॥	KK03-10-183-030c  
सोहमैश्वर्यमोहेन मदाविष्टो युधिष्ठिर ।	KK03-10-183-031a  
पतितः प्रतिसम्बुद्धस्त्वां तु सम्बोधयाम्यहम् ॥	KK03-10-183-031c  
कृतं कार्यं महाराज त्वया मम परन्तप ।	KK03-10-183-032a  
क्षीणः शाप सुकृच्छ्रो मे त्वया सम्भाष्य साधुना ॥	KK03-10-183-032c  
अहं हि दिवि दिव्येन विमानेन चरन्पुरा ।	KK03-10-183-033a  
अभिमानेन मत्तः सन्कञ्चिन्नान्यमचिन्तयम् ॥	KK03-10-183-033c  
ब्रह्मर्षिदेवगन्धर्वयक्षराक्षसपन्नगाः ।	KK03-10-183-034a  
वरं मम प्रयच्छन्ति सर्वे त्रैलोक्यवासिनः ॥	KK03-10-183-034c  
चक्षुषा यं प्रपश्यामि प्राणिनं पृथिवीपते ।	KK03-10-183-035a  
तस्य तेजो हराम्याशु तद्धि दृष्टेर्बलं मम ॥	KK03-10-183-035c  
ब्रह्मर्षीणां सहस्रं हि उवाह शिबिकां मम ।	KK03-10-183-036a  
स मामपनयो राजन्भ्रंशयामास वै श्रियः ॥	KK03-10-183-036c  
तत्र ह्यगस्त्यः पादेन वहन्स्पृष्टो महामुनिः ।	KK03-10-183-037a  
अगस्त्येन ततोस्म्युक्तो ध्वंस सर्पेति वै रुषा ॥	KK03-10-183-037c  
ततस्तस्माद्विमानाग्र्यात्प्रच्युतश्च्युतलक्षणः ।	KK03-10-183-038a  
प्रपतन्बुबुधेऽऽत्मानं व्यालीभूतमधोमुखम् ॥	KK03-10-183-038c  
अयाचं तमहं विप्रं शापस्यान्तो भवेदिति ।	KK03-10-183-039a  
प्रमादात्सम्प्रमूढस्य भगवन्क्षन्तुमर्हसि ॥	KK03-10-183-039c  
ततः स मामुवाचेदं प्रपतन्तं कृपान्वितः ।	KK03-10-183-040a  
युधिष्ठिरो धर्मराजः शापात्त्वां मोक्षयिष्यति ॥	KK03-10-183-040c  
अभिमानस्य वै तस्य बलस्य च नराधिप ।	KK03-10-183-041a  
फले क्षीणे महाराज फलं पुण्यमवाप्स्यसि ॥	KK03-10-183-041c  
ततो मे विस्मयो जातस्तद्दृष्ट्वा तपसो बलम् ।	KK03-10-183-042a  
ब्रह्म च ब्राह्मणत्वं च येन त्वाऽहमचूचुदम् ॥	KK03-10-183-042c  
सत्यं दमस्तपो योगमहिंसा ज्ञाननित्यता ।	KK03-10-183-043a  
साधकानि सतां पुंसां न जातिर्न कुलं नृप ॥	KK03-10-183-043c  
अरिष्ट एष ते भ्राता मुक्तो भीमो महाभुज ।	KK03-10-183-044a  
स्वस्ति तेऽस्तु महाराज गमिष्यामि दिवं पुनः ॥	KK03-10-183-044c  
\'स चायं पुरुषव्याघ्र कालः पुण्य उपागतः ।	KK03-10-183-045a  
तदस्मात्कारणात्पार्थ कार्यं तन्मे महत्कृतम्\' ॥	KK03-10-183-045c  
वैशम्पायन उवाच  	KK03-10-183-046  
\'ततस्तस्मिन्मुहूर्ते तु विमानं कामगामि वै ।	KK03-10-183-046a  
अवपातेन महता तत्रावाप तदुत्तमम्\' ॥	KK03-10-183-046c  
इत्युक्त्वाऽऽजगरं देहं मुक्त्वा स नहुषो नृपः ।	KK03-10-183-047a  
दिव्यं वपुः समास्थाय गतस्त्रिदिवमेव ह ॥	KK03-10-183-047c  
युधिष्ठिरोपि धर्मात्मा भ्रात्रा भीमेन सङ्गतः ।	KK03-10-183-048a  
धौम्येन सहितः श्रीमानाश्रमं पुनरागमत् ॥	KK03-10-183-048c  
ततो द्विजेभ्यः सर्वेभ्यः समेतेभ्यो यथातथम् ।	KK03-10-183-049a  
कथयामास तत्सर्वं धर्मराजो युधिष्ठिरः ॥	KK03-10-183-049c  
तच्छ्रुत्वा ते द्विजाः सर्वे भ्रातरश्चास्य ते त्रयः ।	KK03-10-183-050a  
आसन्सुव्रीडिता राजन्द्रौपदी च यशस्विनी ॥	KK03-10-183-050c  
ते तु सर्वे द्विजश्रेष्ठाः पाण्डवानां हितेप्सया ।	KK03-10-183-051a  
मैवमित्यब्रुवन्भीमं गर्हयन्तोऽस्य साहसम् ॥	KK03-10-183-051c  
पाण्डवास्तु भयान्मुक्तं प्रेक्ष्य भीमं महाबलम् ।	KK03-10-183-052a  
हर्षमाहारयाञ्चक्रुर्विजह्रुश्च मुदा युताः ॥	KK03-10-183-052c  

इति श्रीमन्महाभारते अरण्यपर्वणि आजगरपर्वणि त्र्यशीत्यधिकशततमोऽध्यायः ॥ 183 ॥

3-183-4 गुरुलाघवं गौरवं लाघवं चेत्यर्थः ॥ करान्मम प्रयच्छन्तीति झ. पाठः ॥34॥ अभिमानस्य घोरस्य पापस्य च इति झ. पाठः ॥41॥

