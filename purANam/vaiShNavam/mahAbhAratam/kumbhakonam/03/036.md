अध्यायः 036

भीमयुधिष्ठिरसंवादसमयसन्निहितेन व्यासेन युधिष्ठिराय प्रतिस्मृतिविद्योपदेशः ॥ 1 ॥ युधिष्ठिरेण व्यासवचनात्परिजनैः सह द्वैतवनात्काम्यककवनगमनम् ॥ 2 ॥

वैशम्पायन उवाच 	KK03-02-036-001  
भीमसेनवचः श्रुत्वा कुन्तीपुत्रो युधिष्ठिरः ।	KK03-02-036-001a  
निःश्वस्य पुरुषव्याघ्रः सम्प्रदध्यौ परन्तपः ॥	KK03-02-036-001c  
श्रुता मे राजधर्माश्च वर्णानां च पृथक्पृथक् ।	KK03-02-036-002a  
आयत्यां च तदात्वे च यः पश्यति स पश्यति ॥	KK03-02-036-002c  
धर्मस्य जानमानोऽहं गतिमग्र्यां सुदुर्विदाम् ।	KK03-02-036-003a  
कथं बलात्करिष्यामि मेरोरिव विवर्तनम् ॥	KK03-02-036-003c  
स मुहूर्तमिव ध्यात्वा विनिश्चित्येतिकृत्यताम् ।	KK03-02-036-004a  
भीमसेनमिदं वाक्यमपदान्तरमब्रवीत् ॥	KK03-02-036-004c  
एवमेतन्महाबाहो यथा वदसि भारत ।	KK03-02-036-005a  
इदमन्यत्समादत्स्व वाक्यं मे वाक्यकोविद ॥	KK03-02-036-005c  
महापापानि कर्माणि यानि केवलसाहसात् ।	KK03-02-036-006a  
आरभ्यन्ते भीमसेन व्यथन्ते तानि भारत ॥	KK03-02-036-006c  
सुमन्त्रिते सुविक्रान्ते सुकृते सुविचारिते ।	KK03-02-036-007a  
सिद्ध्यन्त्यर्था महाबाहो दैवं चात्र प्रदक्षिणम् ॥	KK03-02-036-007c  
यत्तु केवलचापल्याद्बलदर्पोत्थितः स्वयम् ।	KK03-02-036-008a  
आरब्धव्यमिदं कार्यं मन्यसे शृणु तत्र मे ॥	KK03-02-036-008c  
भूरिश्रवाः शलश्चैव जलसन्धश्च वीर्यवान् ।	KK03-02-036-009a  
भीष्मो द्रोणश्च कर्णश्च द्रोणपुत्रश्च वीर्यवान् ॥	KK03-02-036-009c  
धार्तराष्ट्रा दुराधर्षा दुर्योधनपुरोगमाः ।	KK03-02-036-010a  
सर्व एव कृतास्त्राश्च सततं चाततायिनः ॥	KK03-02-036-010c  
राजानः पार्थिवाश्चैव येऽस्माभिरुपतापिताः ।	KK03-02-036-011a  
ते श्रिताः कौरवं पक्षं जातस्नेहाश्च साम्प्रतम् ॥	KK03-02-036-011c  
दुर्योधनहिते युक्ता न तथाऽस्मासु भारत ।	KK03-02-036-012a  
पूर्णकोशा बलोपेताः प्रयतिष्यन्ति रक्षणे ॥	KK03-02-036-012c  
सर्वे कौरवसैन्यस्य सपुत्रामात्यसैनिकाः ।	KK03-02-036-013a  
संविभक्ता हि मात्राभिर्भोगैरपि च सर्वशः ॥	KK03-02-036-013c  
दुर्योधनेन ते वीरा मानिताश्च विशेषतः ।	KK03-02-036-014a  
प्राणांस्त्यक्ष्यन्ति सङ्ग्रामे इति मे निश्चिता मतिः ॥	KK03-02-036-014c  
समा यद्यपि भीष्मस्य वृत्तिरस्मासु तेषु च ।	KK03-02-036-015a  
द्रोणस्य च महाबाहो कृपस्य च महात्मनः ॥	KK03-02-036-015c  
अवश्यं राजपिण्डस्तैर्निर्वेश्य इति मे मतिः ।	KK03-02-036-016a  
तस्मात्त्यक्ष्यन्ति सङ्ग्रामे प्राणानपि सुदुस्त्यजान् ॥	KK03-02-036-016c  
सर्वेदिव्यास्त्रविद्वांसः सर्वे धर्मपरायणाः ।	KK03-02-036-017a  
अजेयाश्चेति मे बुद्धिरपि देवैः सवासवैः ॥	KK03-02-036-017c  
अमर्षी नित्यसंरब्धस्तत्र कर्णो महारथः ।	KK03-02-036-018a  
सर्वास्त्रविदनाधृष्यो ह्यभेद्यकवचावृतः ॥	KK03-02-036-018c  
अनिर्जित्य रणे सर्वानेतान्पुरुषसत्तमान् ।	KK03-02-036-019a  
अशक्यो ह्यसहायेन हन्तुं दुर्योधनस्त्वया ॥	KK03-02-036-019c  
न निद्रामधिगच्छामि चिन्तयानो वृकोदर ।	KK03-02-036-020a  
अतिसर्वान्धनुर्ग्राहान्सूतपुत्रस्य लाघवम् ॥	KK03-02-036-020c  
वैशम्पायन उवाच 	KK03-02-036-021  
एतद्वचनमाज्ञाय भीमसेनोऽत्यमर्षणः ।	KK03-02-036-021a  
बभूव शान्तिसंयुक्तो गुरोर्वचनवारितः ॥	KK03-02-036-021c  
तयोः संवदतोरेवं तदा पाण्डवयोर्द्वयोः ।	KK03-02-036-022a  
आजगाम महायोगी व्यासः सत्यवतीसुतः ॥	KK03-02-036-022c  
सोऽभिगम्य यथान्यायं पाण्डवैः प्रतिपूजितः ।	KK03-02-036-023a  
युधिष्ठिरमिदं वाक्यमुवाच वदतांवरः ॥	KK03-02-036-023c  
युधिष्ठिर महाबाहो वेद्मि ते हृदयस्थितम् ।	KK03-02-036-024a  
मनीषया ततः क्षिप्रमागतोस्मि नरर्षभ ॥	KK03-02-036-024c  
भीष्माद्द्रोणात्कृपात्कर्णाद्द्रोणपुत्राच्च भारत ।	KK03-02-036-025a  
दुर्योधनान्नृपसुतात्तथा दुःशासनादपि ॥	KK03-02-036-025c  
त्ते भयममित्रघ्न हृदि सम्परिवर्तते ।	KK03-02-036-026a  
तत्तेऽहं नाशयिष्यामि विधिदृष्टेन हेतुना ॥	KK03-02-036-026c  
तच्छ्रुत्वा धृतिमास्थाय कर्मणा प्रतिपादय ।	KK03-02-036-027a  
प्रतिपाद्य तु राजेन्द्र ततः क्षिप्रं ज्वरं जहि ॥	KK03-02-036-027c  
तत एकान्तमानाय्य पाराशर्यो युधिष्ठिरम् ।	KK03-02-036-028a  
अब्रवीदुपपन्नार्थमिदं वाक्यविशारदः ॥	KK03-02-036-028c  
श्रेयसस्तेऽपरः कालः प्राप्तो भरतसत्तम ।	KK03-02-036-029a  
येनाभिभविता शत्रून्रणे पार्थो धनुर्धरः ॥	KK03-02-036-029c  
गृहाणेमां मया प्रोक्तां सिद्धिं मूर्तिमतीमिव ।	KK03-02-036-030a  
विद्यां प्रतिस्मृतिं नाम प्रपन्नाय ब्रवीमि ते ॥	KK03-02-036-030c  
यामवाप्य महाबाहुरर्जुनः साधयिष्यति ।	KK03-02-036-031a  
अस्त्रहेतोर्महेन्द्रं च रुद्रं चैवाभिगच्छतु ॥	KK03-02-036-031c  
वरुणं च कुबेरं च धर्मराजं च पाण्डव ।	KK03-02-036-032a  
शक्तो ह्येष सुरान्द्रष्टुं तपसा विक्रमेण च ॥	KK03-02-036-032c  
ऋषिरेष मेहातेजा नारायणसहायवान् ।	KK03-02-036-033a  
पुराणः शाश्वतो देवस्त्वजेयो जिष्णुरच्युतः ॥	KK03-02-036-033c  
अस्त्राणीन्द्राच्च रुद्राच्च लोकपालेभ्य एव च ।	KK03-02-036-034a  
समादाय महाबाहुर्महत्कर्म करिष्यति ॥	KK03-02-036-034c  
वनादस्माच्च कौन्तेय वनमन्यद्विचिन्त्यताम् ।	KK03-02-036-035a  
निवासार्थाय यद्युक्तं भवेद्वः पृथिवीपते ॥	KK03-02-036-035c  
एकत्र चिरवासो हि न प्रीतिजननो भवेत् ।	KK03-02-036-036a  
तापसानां च शान्तानां भवेदुद्वेगकारकः ॥	KK03-02-036-036c  
मृगाणामुपरोधश्च वीरुदोषधिसङ्क्षयः ।	KK03-02-036-037a  
बिभर्षि च बहून्विप्रान्वेदवेदाङ्गपारगान् ॥	KK03-02-036-037c  
वैशम्पायन उवाच 	KK03-02-036-038  
एवमुक्त्वा प्रपन्नाय शुचये भगवान्प्रभुः ।	KK03-02-036-038a  
प्रोवाच योगतत्त्वज्ञो योगविद्यामनुत्तमाम् ॥	KK03-02-036-038c  
धर्मराजाय धीमान्स व्यासः सत्यवतीसुतः ।	KK03-02-036-039a  
अनुज्ञाय च कौन्तेयं तत्रैवान्तरधीयत ॥	KK03-02-036-039c  
युधिष्ठिरस्तु धर्मात्मा तद्ब्रह्म मनसा यतः ।	KK03-02-036-040a  
धारयामास मेधावी कालेकाले सदाऽभ्यसन् ॥	KK03-02-036-040c  
स व्यासवाक्यमुदितो वनाद्द्वैतवनात्ततः ।	KK03-02-036-041a  
ययौ सरस्वतीकूले काम्यकं नाम काननम् ॥	KK03-02-036-041c  
तमन्वयुर्महाराज शिक्षाक्षरविशारदाः ।	KK03-02-036-042a  
ब्राह्मणास्तपसा युक्ता देवेन्द्रमृषयो यथा ॥	KK03-02-036-042c  
ततः काम्यकमासाद्य पुनस्ते भरतर्षभ ।	KK03-02-036-043a  
न्यविशन्त महात्मानः सामान्याः सपदानुगाः ॥	KK03-02-036-043c  
तत्र ते न्यवसन्राजन्कञ्चित्कालं मनस्विनः ।	KK03-02-036-044a  
धनुर्वेदपरा वीरा गृणाना वेदमुत्तमम् ॥	KK03-02-036-044c  
चरन्तो मृगयां नित्यं शुद्धैर्बाणैर्मृगार्थिनः ।	KK03-02-036-045a  
पितृदैवतविप्रेभ्यो निर्वपन्तो यथाविधि ॥	KK03-02-036-045c  

इति श्रीमन्महाभारते अरण्यपर्वणि अर्जुनाभिगमनपर्वणि षट्त्रिंशोऽध्यायः ॥ 36 ॥

3-36-2 आयत्यामुत्तरकाले तदात्वे वर्तमानकाले । यस्तान्पश्यति ॥ 3-36-4 इतिकृत्यतामितिकर्तव्यताम् । अपदान्तरमविलम्बितम् ॥ 3-36-6 व्यथन्ते व्यथयन्ति ॥ 3-36-7 सुविचारिते निश्चिते सति ॥ 3-36-13 सैन्यस्य सैन्यसम्बन्धिनः सर्वे । मात्राभिरंशपरिच्छेदैः ॥ 3-36-16 राजपिण्डो राजदत्तो ग्रासो निर्वेश्य आनृण्यार्थं शोधनीयः ॥ 3-36-20 लाघवं शीघ्रताम् ॥ 3-36-31 साधयिष्यति राज्यम् ॥ 3-36-33 शाश्वतो देवो विष्णोरंशः सनातन इति क. ठ. ध. पाठः ॥ 3-36-39 अनुज्ञाय पृष्ट्वा ॥ 3-36-40 ब्रह्म मन्त्रम् ॥ 3-36-43 सामात्याः सपरिच्छदा इति झ. पाठः ॥
