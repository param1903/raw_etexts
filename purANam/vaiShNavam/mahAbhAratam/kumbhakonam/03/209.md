अध्यायः 209

तरुतले तपस्यता कौशिकेनात्मोपरि पुरीषोत्सृष्ट्या बलाकायाः सक्रोधनिरीक्षणेन दहनम् ॥ 1 ॥ तथा भिक्षार्थम् पतिव्रतायाः कस्याश्चिद्गृहम् प्रविष्टम् भिक्षादाने चिरीकरणेन रुष्टञ्च कौशिकम् प्रति तया स्वस्य बलाकावृत्तान्तावगतिसूचनेन स्वशक्तिप्रकाशनपूर्वकं धर्मावगतये धर्मव्याधसमीपगमनचोदना ॥ 2 ॥

मार्कण्डेय उवाच 	KK03-11-209-001  
कश्चिद्द्विजातिप्रवरो वेदाध्यायी तपोधनः ।	KK03-11-209-001a  
तपस्वी धर्मशीलश्च कौशिको नाम भारत ॥	KK03-11-209-001c  
साङ्गोपनिषदान्वेदानधीते द्विजसत्तमः ।	KK03-11-209-002a  
सवृक्षमूले कस्मिंश्चिद्वेदानुच्चारयन्स्थितः ॥	KK03-11-209-002c  
उपरिष्टाच्च वृक्षस्य बलाका सन्न्यलीयत ।	KK03-11-209-003a  
तया पुरीषमुत्सृष्टं ब्राह्मणस्य तदोपरि ॥	KK03-11-209-003c  
समवेक्ष्य ततः क्रुद्धः सममध्यायत द्विजः ।	KK03-11-209-004a  
\'तां बलाकां महाराज निलीनां नगमूर्धनि ॥	KK03-11-209-004c  
भृशं क्रोधाभिभूतेन बलाका सा निरीक्षिता ।	KK03-11-209-005a  
अपध्याता च विप्रेण न्यपतद्धरणीतले ॥	KK03-11-209-005c  
बलाकां पतितां दृष्ट्वा गतसत्वामचेतनाम् ।	KK03-11-209-006a  
कारुण्यादभिसन्तप्तः पर्यशोचत तां द्विजः ।	KK03-11-209-006c  
अकार्यं कृतवानस्मि द्वेषरागबलात्कृतः ॥	KK03-11-209-006e  
इत्युक्त्वा बहुशो विद्वान्ग्रामं भैक्षाय संश्रितः ।	KK03-11-209-007a  
ग्रामे शुचीनि प्रचरन्कुलानि भरतर्षभ ॥	KK03-11-209-007c  
देहीति याचमानोऽसौ तिष्ठेत्युक्तः स्त्रिया ततः ।	KK03-11-209-008a  
शौचं तु यावत्कुरुते भाजनस्य कुटुम्बिनी ॥	KK03-11-209-008c  
एतस्मिन्नन्तरे राजन्क्षुधासम्पीडितो भृशम् ।	KK03-11-209-009a  
भर्ता प्रविष्टः सहसा तस्या भरतसत्तम ॥	KK03-11-209-009c  
सा तु दृष्ट्वा पतिं साध्वी ब्राह्मणं व्यपहाय तम् ।	KK03-11-209-010a  
पाद्यमाचमनीयं वै ददौ भर्तुस्तथाऽऽसनम् ॥	KK03-11-209-010c  
प्रह्वा पर्यचरच्चापि भर्तारमसितेक्षणा ।	KK03-11-209-011a  
आहारेणाथ भक्ष्यैश्च वाक्यैः सुमधुरैस्तथा ॥	KK03-11-209-011c  
उच्छिष्टं भाविता भर्तुर्भुङ्क्ते नित्यं युधिष्ठिर ।	KK03-11-209-012a  
दैवतं च पतिं मेने भर्तुश्चित्तानुसारिणी ॥	KK03-11-209-012c  
कर्मणा मनसा वाचा नात्यश्नान्नापि चापिबत् ।	KK03-11-209-013a  
तं सर्वभावोपगता पतिशुश्रूषणे रता ॥	KK03-11-209-013c  
साध्वाचारा शुचिर्दक्षा कुटुम्बस्य हितैषिणी ।	KK03-11-209-014a  
भर्तुश्चापि हितं यत्तत्सततं साऽनुवर्तते ॥	KK03-11-209-014c  
देवतातिथिभृत्यानां श्वश्रूश्वशुरयोस्तथा ।	KK03-11-209-015a  
शुश्रूषणपरा नित्यं सततं संयतेन्द्रिया ॥	KK03-11-209-015c  
सा ब्राह्मणं तदा दृष्ट्वा संस्थितं भैक्षकाङ्क्षिणम् ।	KK03-11-209-016a  
कुर्वती पतिशुश्रूषां सस्माराथ शुभेक्षणा ॥	KK03-11-209-016c  
व्रीडिता साऽभवत्साध्वी तदा भरतसत्तम ।	KK03-11-209-017a  
भिक्षामादाय विप्राय निर्जगाम यशस्विनी ॥	KK03-11-209-017c  
ब्राह्मण उवाच 	KK03-11-209-018  
किमिदं भवति त्वं मां तिष्ठेत्युक्त्वा वराङ्गने ।	KK03-11-209-018a  
उपरोधं कृतवती न विसर्जितवत्यसि ॥	KK03-11-209-018c  
मार्कण्डेय उवाच 	KK03-11-209-019  
ब्राह्मणं क्रोधसन्तप्तं ज्वलन्तमिव तेजसा ।	KK03-11-209-019a  
दृष्ट्वा साध्वी मनुष्येन्द्र सान्त्वपूर्वं वचोऽब्रवीत् ॥	KK03-11-209-019c  
\'क्षमस्वविप्रप्रवर क्षमस्व स्त्रीजडात्मताम् ।	KK03-11-209-020a  
प्रसीद भगवन्मह्यं कृपां कुरु मयि द्विज\' ॥	KK03-11-209-020c  
क्षन्तुमर्हसि मे विद्वन्भर्ता मे दैवतं महत् ।	KK03-11-209-021a  
स चापि क्षुधितः श्रान्तः प्राप्तः शुश्रूषितो मया ॥	KK03-11-209-021c  
ब्राह्मण उवाच 	KK03-11-209-022  
ब्राह्मणाः न गरीयांसो गरीयांस्ते पतिः कृतः ।	KK03-11-209-022a  
गृहस्थधर्मे वर्तन्ती ब्राह्मणानवमन्यसे ॥	KK03-11-209-022c  
इन्द्रोऽप्येषां प्रणमते किं पुनर्मानवो भुवि ।	KK03-11-209-023a  
अवलिप्ते न जानीषे वृद्धानां न श्रुतं त्वया ॥	KK03-11-209-023c  
ब्राह्मणा ह्यग्निसदृशा दहेयुः पृथिवीमपि ।	KK03-11-209-024a  
\'सपर्वतवनद्वीपां क्षिप्रमेवावमानिताः\' ॥	KK03-11-209-024c  
स्त्र्युवाच 	KK03-11-209-025  
[नाहं बलाका विप्रर्षे त्यज क्रोधं तपोधन ।	KK03-11-209-025a  
अनया क्रुद्धया दृष्ट्या क्रुद्धः किं मां करिष्यसि]	KK03-11-209-025c  
नावजानाम्यहं विप्रान्देवैस्तुल्यान्मनस्विनः ।	KK03-11-209-026a  
अपराधमिमं विप्र क्षन्तुमर्हसि मेऽनघ ॥	KK03-11-209-026c  
जानामि तेजो विप्राणां महाभाग्यं च धीमताम् ।	KK03-11-209-027a  
अपेयः सागरः क्रोधात्कृतो हि लवणोदकः ॥	KK03-11-209-027c  
तथैव दीप्ततपसां मुनीनां भावितात्मनाम् ।	KK03-11-209-028a  
येषां क्रोधाग्निरद्यापि समुद्रे नोपशाम्यति ।	KK03-11-209-028c  
\'कस्तान्परिभवेन्मूढो ब्राह्मणानमितौजसः\' ॥	KK03-11-209-028e  
ब्राह्मणानां परिभवाद्वातापिः सुदुरात्मवान् ।	KK03-11-209-029a  
अगस्त्यमृषिमासाद्य जीर्णः क्रूरो महासुरः ॥	KK03-11-209-029c  
बहुप्रभावाः श्रूयन्ते ब्राह्मणानां महात्मनाम् ।	KK03-11-209-030a  
क्रोधः सुविपुलो ब्रह्मन्प्रसादश्च महात्मनाम् ।	KK03-11-209-030c  
अस्मिंस्त्वतिक्रमे ब्रह्मन्क्षन्तुमर्हसि मेऽनघ ॥	KK03-11-209-030e  
पतिशुश्रूषया धर्मो यः स मे रोचते द्विज ।	KK03-11-209-031a  
दैवतेष्वपि सर्वेषु भर्ता मे दैवतं परम् ॥	KK03-11-209-031c  
अविशेषेण तस्याहं कुर्यां धर्मं द्विजोत्तम ।	KK03-11-209-032a  
शुश्रूषायाः फलं पश्य पत्युर्ब्राह्मण यादृशम् ॥	KK03-11-209-032c  
बलाका हि त्वया दग्धा रोषात्तद्विदितं मया ।	KK03-11-209-033a  
क्रोधः शत्रुः शरीरस्थो मनुष्याणां द्विजोत्तम ॥	KK03-11-209-033c  
\'मास्म क्रुध्यो बलाकेव न वध्याऽस्मि पतिव्रता\' ।	KK03-11-209-034a  
यः क्रोधमोहौ त्यजति तं देवा ब्राह्मणं विदुः ॥	KK03-11-209-034c  
यो वदेदिह सत्यानि गुरुं सन्तोषयेत च ।	KK03-11-209-035a  
हिंसितश्च न हिंसेत तं देवा ब्राह्मणं विदुः ॥	KK03-11-209-035c  
जितेन्द्रियो धर्मपरः स्वाध्यायनिरतः शुचिः ।	KK03-11-209-036a  
कामक्रोधौ वशौ यस्य तं देवा ब्राह्मणं विदुः ॥	KK03-11-209-036c  
यस्य चात्मसमो लोको धर्मज्ञस्य मनस्विनः ।	KK03-11-209-037a  
सर्वधर्मेषु चरतस्तं देवा ब्राह्मणं विदुः ॥	KK03-11-209-037c  
योऽध्यापयेदधीयीत यजेद्वा याजयीत वा ।	KK03-11-209-038a  
दद्याद्वाऽपि यथाशक्ति तं देवा ब्राह्मणं विदुः ॥	KK03-11-209-038c  
ब्राह्मचारी वदान्यो योप्यधीयाद्द्विजपुङ्गवः ।	KK03-11-209-039a  
स्वाध्यायवानमत्तो वै तं देवा ब्राह्मणं विदुः ॥	KK03-11-209-039c  
यद्ब्राह्मणानां कुशलं तदेषां परिकीर्तयेत् ।	KK03-11-209-040a  
सत्यं तथा व्याहरतां नानृते रमते मनः ॥	KK03-11-209-040c  
धनं तु ब्राह्मणस्याहुः स्वाध्यायं दममार्जवम् ।	KK03-11-209-041a  
इन्द्रियाणां निग्रहं च शाश्वतं द्विजसत्तम ॥	KK03-11-209-041c  
सत्यार्जवे धर्ममाहुः परं धर्मविदो जनाः ।	KK03-11-209-042a  
दुर्ज्ञेयः शाश्वतो धर्मः स च सत्ये प्रतिष्ठितः ॥	KK03-11-209-042c  
श्रुतिप्रमाणो धर्मः स्यादिति वृद्धानुशासनम् ।	KK03-11-209-043a  
बहुधा दृश्यते धर्मः सूक्ष्म एव द्विजोत्तम ॥	KK03-11-209-043c  
भगवानपि धर्मज्ञः स्वाध्यायनिरतः शुचिः ।	KK03-11-209-044a  
न तु तत्त्वेन भगवन्धर्मं वेत्सीति मे मतिः ॥	KK03-11-209-044c  
यदि विप्र न जानीषे धर्मं परमकं द्विज ।	KK03-11-209-045a  
धर्मव्याधं ततः पृच्छ गत्वा तु मिथिलां पुरीम् ॥	KK03-11-209-045c  
मातापितृभ्यां शुश्रूषुः सत्यवादी जितेन्द्रियः ।	KK03-11-209-046a  
मिथिलायां वसेद्व्याधः स ते धर्मान्प्रवक्ष्यति ॥	KK03-11-209-046c  
तत्र गच्छस्व भद्रं ते यथाकामं द्विजोत्तम ।	KK03-11-209-047a  
\'व्याधः परमधर्मात्मा स ते छेत्स्यति संशयम्\' ॥	KK03-11-209-047c  
अत्युक्तमपि मे सर्वं क्षन्तुमर्हस्यनिन्दित ।	KK03-11-209-048a  
स्त्रियो ह्यवध्याः सर्वेषां ये धर्ममभिविन्दते ॥	KK03-11-209-048c  
ब्राह्मण उवाच 	KK03-11-209-049  
प्रीतोस्मि तव भद्रं ते गतः क्रोधश्च शोभने ।	KK03-11-209-049a  
उपालम्भस्त्वया प्रोक्तो मम निश्रेयसं परम् ॥	KK03-11-209-049c  
स्वस्ति तेऽस्तु गमिष्यामि साधयिष्यामि शोभने ।	KK03-11-209-050a  
\'धन्या त्वमसि कल्याणि यस्याः स्याद्वृत्तमीदृशम् ॥	KK03-11-209-050c  
मार्कण्डेय उवाच 	KK03-11-209-051  
तया विसृष्टो निर्गत्य स्वमेव भवनं ययौ ।	KK03-11-209-051a  
विनिन्दन्स स्वमात्मानं कौशिको द्विजसत्तमः ॥	KK03-11-209-051c  

इति श्रीमन्महाभारते अरण्यपर्वणि मार्कण्डेयसमास्यापर्वणि नवाधिकद्विशततमोऽध्यायः ॥ 209 ॥

3-209-28 दण्डकेनोपशाम्यति इति झ. पाठः ॥ 3-209-48 अभिविन्दते जानन्तीत्यर्थः ॥ 3-209-50 साधयिष्यामि स्वकार्यमिति शेषः ॥
