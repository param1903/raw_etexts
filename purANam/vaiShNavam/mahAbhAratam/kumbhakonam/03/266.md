अध्यायः 266

जयद्रथचोदनया कोटिकाश्येन द्रौपदीम् प्रति तत्पितृभर्तृकुलादिप्रश्नः ॥ 1 ॥

कोटिक उवाच 	KK03-16-266-001  
का त्वं कदम्बस्य विनम्य शाखां किमाश्रमे तिष्ठसि शोभमाना ।	KK03-16-266-001a  
देदीप्यमानाऽग्निशिखेव नक्तं व्याधूयमाना पवनेन सूभ्रूः ॥	KK03-16-266-001c  
अतीव रूपेण समन्विता त्वं न चाप्यरण्येषु बिभेषि किन्नु ।	KK03-16-266-002a  
देवी नु यक्षी यदि दानवी वा वराप्सरा दैत्यवराङ्गना वा ॥	KK03-16-266-002c  
वपुष्मती वोरगराजकन्या वनेचरी वा क्षणदाचरस्त्री ।	KK03-16-266-003a  
त्वं देवराज्ञो वरुणस्य पत्नी यमस्य सोमस्य धनेश्वरस्य ॥	KK03-16-266-003c  
धातुर्विधातुः सवितुर्विभोर्वा शक्रस्य वा त्वं सदनात्प्रपन्ना ।	KK03-16-266-004a  
न ह्येव नः पृच्छसि ये वयं स्म न चापि जानीम तवेह नाथम् ॥	KK03-16-266-004c  
वयं हि मानं तव वर्धयन्तः पृच्छाम भद्रे प्रभवं प्रभुं च ।	KK03-16-266-005a  
आचक्ष्व बन्धूंश्च पतिं कुलं च जातिं च यच्चेह करोषि कार्यम् ॥	KK03-16-266-005c  
अहं तु राज्ञः सुरथस्य पुत्रो यं कोटिकाश्येति विदुर्मनुष्याः ।	KK03-16-266-006a  
\'वश्येन्द्रियः सत्यरतिर्वरोरु वृद्धोपसेवी गुरुपूजकश्च\' ॥	KK03-16-266-006c  
असौ तु यस्तिष्ठतिकाञ्चनाङ्गे रथे हुतोऽग्निश्चयने यथैव ।	KK03-16-266-007a  
त्रिगर्तराजः कमलायताक्षः क्षेमङ्करो नाम स एष वीरः ॥	KK03-16-266-007c  
अस्मात्परस्त्वेष महाधनुष्मान्पुत्रः कुलिन्दाधिपतेर्वरिष्ठः ।	KK03-16-266-008a  
निरीक्षते त्वां विपुलायताक्षः सुपुष्पितः पर्वतवासनित्यः ॥	KK03-16-266-008c  
असौ तु यः पुष्करिणीसमीपे श्यामो युवा तिष्ठति दर्शनीयः ।	KK03-16-266-009a  
इक्ष्वाकुराजः सुबलस्य पुत्रः स एव हन्ता द्विषतां सुगात्रि ॥	KK03-16-266-009c  
यस्यानुयात्रं ध्वजिनः प्रयान्ति सौवीरका द्वादशराजपुत्राः ।	KK03-16-266-010a  
शोणाश्वयुक्तेषु रथेषु सर्वे मखेषु दीप्ता इव हव्यवाहाः ॥	KK03-16-266-010c  
अङ्गारकः कुञ्जरो गुप्तकश्च शत्रुञ्जयः सञ्जयसुप्रवृद्धौ ।	KK03-16-266-011a  
प्रभङ्करोऽथ भ्रमरो रविश्च शूरः प्रतापः कुहनश्च नाम ॥	KK03-16-266-011c  
यं षट्सहस्रा रथिनोऽनुयान्ति नागा हयाश्चैव पदातिनश्च ।	KK03-16-266-012a  
जयद्रथो नाम यदि श्रुतस्ते सौवीरराजः सुभगे स एषः ॥	KK03-16-266-012c  
तस्यापरे भ्रातरोऽदीनसत्वा बलाहकानीकविदारणाद्याः ।	KK03-16-266-013a  
सौवीरवीराः प्रवरा युवानो राजानमेते बलिनोऽनुयान्ति ॥	KK03-16-266-013c  
एतैः सहायैरुपयाति राजा मरुद्गणैरिन्द्र इवाभिगुप्तः ।	KK03-16-266-014a  
अजानतां ख्यापय नः सुकेशि कस्यासि भार्या दुहिता च कस्य ॥	KK03-16-266-014c  

इति श्रीमन्महाभारते अरण्यपर्वणि द्रौपदीहरणपर्वणि षट्षष्ट्यधिकद्विशततमोऽध्यायः ॥ 266 ॥

3-266-4 धातुः प्रजापतेः सरस्वती वा । विधातुः कश्यपस्य रुद्रस्य वा । अदितिः पार्वती वा । विभोर्विष्णोर्लक्ष्मीर्वा ॥ 3-266-5 प्रभवपितरम् । प्रभुं महान्तम् । प्रभवं भुवं चेति ध.पाठः ॥ 3-266-7 चयने इष्टकोच्चये ॥ 3-266-12 पदातिनः पद्भ्याम् अतितुं सततं गन्तुं शीलं येषां ते पदातयः ॥
