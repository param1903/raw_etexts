अध्यायः 044

उर्वश्यामर्जुनस्य दृष्टिविशेषेण तस्य तस्यामनुरागोत्प्रेक्षिणा शक्रेण चित्रसेनद्वारा तस्यास्तम्प्रति यापनम् ॥ 1 ॥ तथा स्वप्रार्थनां व्यर्थीकृतवते पार्थाय क्लीबो भवेति शापदानम् ॥ 2 ॥ शक्रेण तच्छापस्y भाव्यज्ञातवासमात्रोपयोगितया पर्यवसानम् ॥ 3 ॥

वैशम्पायन उवाच 	KK03-04-044-001  
कदाचित्स हि देवेन्द्रश्चित्रसेनं रहोऽब्रवीत् ।	KK03-04-044-001a  
पार्थस्य चक्षुरुर्वश्यां सक्तं विज्ञाय वासवः ॥	KK03-04-044-001c  
गन्धर्वराज गच्छाद्य प्रहितोऽप्सरसांवराम् ।	KK03-04-044-002a  
उर्वशीं पुरुषव्याघ्रं सोपातिष्ठतु फल्गुनम् ॥	KK03-04-044-002c  
यथा न तामभिसृतां विद्यादस्मन्नियोगतः ।	KK03-04-044-003a  
तथा त्वया विधातव्यं स्त्रीसंसर्गविशारद ॥	KK03-04-044-003c  
एवमुक्तस्तथेत्युक्त्वा सोऽनुज्ञां प्राप्य वासवात् ।	KK03-04-044-004a  
गन्धर्वराजोऽप्सरसमभ्यगादुर्वशीं वराम् ॥	KK03-04-044-004c  
तां दृष्ट्वा विदितो हृष्टः स्वागतेनार्चितस्तया ।	KK03-04-044-005a  
सुखासीनः सुखासीनां स्मितपूर्वं वचोऽब्रवीत् ॥	KK03-04-044-005c  
विदितं तेऽस्तु सुश्रोणि प्रेषितोऽहमिहागतः ।	KK03-04-044-006a  
त्रिदिवस्यैकराजेन त्वत्प्रसादाभिनन्दिना ॥	KK03-04-044-006c  
यः स देवमनुष्येषु प्रख्यातः सहजैर्गुणैः ।	KK03-04-044-007a  
श्रिया शीलेन रूपेण श्रुतेन च बलेन च ।	KK03-04-044-007c  
प्रख्यातः शौर्यवीर्याभ्यां प्रपन्नः प्रतिभानवान् ॥	KK03-04-044-007e  
तेजस्वी सौम्यीलश्च क्षमावाञ्जितमत्सरः ।	KK03-04-044-008a  
साङ्गोपनिषदान्वेदांश्चतुराख्यानपञ्चमान् ॥	KK03-04-044-008c  
योऽधीते गुरुशुश्रूषां मेधां चाष्टगुणाश्रयाम् ।	KK03-04-044-009a  
ब्रह्मचर्येण दाक्ष्येण प्रसवैर्वयसाऽपि च ॥	KK03-04-044-009c  
एको वै रक्षिता चैव त्रिदिवं मघवानिव ।	KK03-04-044-010a  
अकत्थनो मानयिता स्थूललक्ष्यः प्रियंवदः ॥	KK03-04-044-010c  
सुहृदश्चान्नपानेन विविधेनाभिवर्षति ।	KK03-04-044-011a  
सत्यवागूर्जितो वक्ता रूपवाननहङ्कृतः ॥	KK03-04-044-011c  
भक्तानुकम्पी कान्तश्च प्रियश्च स्थिरसङ्गरः ।	KK03-04-044-012a  
प्रार्थनीयैर्गुणगणैर्महेन्द्रवरुणोपमः ॥	KK03-04-044-012c  
विदितस्तेऽर्जुनो वीरः स स्वर्गफलमाप्तवान् ।	KK03-04-044-013a  
तव शक्राभ्यनुज्ञातः पादावद्य प्रपद्यताम् ।	KK03-04-044-013c  
तदेवं कुरु कल्याणि प्रपन्नस्त्वां धनञ्जयः। 	KK03-04-044-013e  
एवमुक्ता स्मितं कृत्वा स्वात्मानं बहुमान्य च ।	KK03-04-044-014a  
प्रत्युवाचोर्वशी प्रीता चित्रसेनमनिन्दिता ॥	KK03-04-044-014c  
यत्त्वस्य कथितः सत्यो गुणोद्देशस्त्वयाऽनघ ।	KK03-04-044-015a  
तं श्रुत्वाऽन्यं प्रियं नारी वृणुयात्किमतोऽर्जुनम् ॥	KK03-04-044-015c  
तस्य चाहं गुणौघेन फल्गुने जातमन्मथा ।	KK03-04-044-016a  
गच्छत्वं हि याथाकाममागमिष्याम्यहं सुखम् ॥	KK03-04-044-016c  
वैशम्पायन उवाच 	KK03-04-044-017  
ततो विसृज्य गन्धर्वं कृतकृत्या शुचिस्मिता ।	KK03-04-044-017a  
उर्वशी चाकरोत्स्नानं पार्थप्रार्थनलालसा ॥	KK03-04-044-017c  
स्नानालङ्कारनेपथ्यैर्गन्धमाल्यैश्च शौभनैः ।	KK03-04-044-018a  
धनञ्जयस्य रूपेण शरैर्मन्मथचोदितैः ॥	KK03-04-044-018c  
अतिविद्धेन मनसा मन्मथेन प्रदीपिता ।	KK03-04-044-019a  
दिव्यास्तरणसंस्तीर्णे विस्तीर्णे शयनोत्तमे ॥	KK03-04-044-019c  
चित्तसङ्कल्पभावेन सुचित्ताऽनन्यमानसा ।	KK03-04-044-020a  
मनोरथेन सम्प्राप्तं रमयन्तीव फल्गुनम् ॥	KK03-04-044-020c  
निशाम्य चन्द्रोदयनं विगाढे रजनीमुखे ।	KK03-04-044-021a  
प्रस्थिता सा पृथुश्रोणी पार्थस्य भवनं महत् ॥	KK03-04-044-021c  
मृदुकुञ्चितदीर्घेण कुसुमोत्तमधारिणा ।	KK03-04-044-022a  
केशपाशेन ललना गच्छमाना व्यराजत ॥	KK03-04-044-022c  
भ्रूक्षेपालापमाधुर्यैः कान्त्या सौम्यतयाऽपि च ।	KK03-04-044-023a  
शशिनं वक्त्रचन्द्रेण साऽऽह्वयन्तीव गच्छती ॥	KK03-04-044-023c  
दिव्याङ्गरागौ सुमुखौ दिव्यचन्दनरूषितौ ।	KK03-04-044-024a  
गच्छन्त्या हाररुचिरौ स्तनौ तस्या ववल्गतुः ॥	KK03-04-044-024c  
स्तनोद्वहनसङ्क्षोभात्ताम्यमाना पदेपदे ।	KK03-04-044-025a  
त्रिवलीदामचित्रेण मध्येनातीव शेभिना ॥	KK03-04-044-025c  
रथकूबरविस्तीर्णं नितम्बोन्नतपीवरम् ।	KK03-04-044-026a  
मन्मथायतनं शुभ्रं रशनादामभूषितम् ॥	KK03-04-044-026c  
ऋषीणामपि दिव्यानां मनोव्याघातकारणम् ।	KK03-04-044-027a  
सूक्ष्मवस्त्रधरं भाति जघनं निरवद्यवत् ॥	KK03-04-044-027c  
गूडगुल्फधरौ पादौ ताम्रायततलाङ्गुली ।	KK03-04-044-028a  
कूर्मपृष्ठोन्नतौ चास्याः शोभेते किङ्किणीकिणौ ॥	KK03-04-044-028c  
शीधुपानेन चाल्पेन तुष्टा च मदनेन च ।	KK03-04-044-029a  
विलासितैश्च विविधैः प्रेक्षणीयतराऽभवत् ॥	KK03-04-044-029c  
सिद्धचारणगन्धर्वैः साध्यैर्याति विलासिनी ।	KK03-04-044-030a  
बह्वाश्चर्येऽपि वै स्वर्गे दर्शनीयतमाकृतिः ॥	KK03-04-044-030c  
सुमूक्ष्मेणोत्तरीयेण मेघवर्णेन राजता ।	KK03-04-044-031a  
तन्वभ्रप्रावृता व्योम्नि चन्द्रलेखेव गच्छति ॥	KK03-04-044-031c  
ततः प्राप्तातिदुष्प्रापा मनसाऽपि विकर्मभिः ।	KK03-04-044-032a  
भवनं पाण्डुपुत्रस्य फल्गुनस्य शुचिस्मिता ॥	KK03-04-044-032c  
तत्र द्वारमनुप्राप्ता द्वारस्थैश्च निवेदिता ।	KK03-04-044-033a  
अर्जुनस्य नरश्रेष्ठ उर्वशी शुभलोचना ॥	KK03-04-044-033c  
उपातिष्ठत तद्वेश्म निर्मलं सुमनोहरम् ।	KK03-04-044-034a  
स शङ्कितमना राजन्प्रत्यगच्छत तां निशि ॥	KK03-04-044-034c  
दृष्ट्वैव चोर्वशीं पार्थो लज्जासंवृतलोचनः ।	KK03-04-044-035a  
तदाऽभिवादनं कृत्वा गुरुपूजां प्रयुक्तवान् ॥	KK03-04-044-035c  
अर्जुन उवाच 	KK03-04-044-036  
अभिवादये त्वां शिरसा प्रवराप्सरसांवरे ।	KK03-04-044-036a  
किं चागमनकृत्यं ते ब्रूहि सर्वं यथातथम् ।	KK03-04-044-036c  
किमाज्ञापयसे देवि प्रेष्यस्तेऽहमुपस्थितः ॥	KK03-04-044-036e  
अकामं फल्गुनं ज्ञात्वा इङ्गितज्ञा तदोर्वशी ।	KK03-04-044-037a  
गन्धर्ववचनं सर्वं श्रावयामास फल्गुनम् ॥	KK03-04-044-037c  
उर्वश्युवाच 	KK03-04-044-038  
यथा मे चित्रसेनेन कथितं मनुजोत्तम ।	KK03-04-044-038a  
तत्तेऽहं सम्प्रवक्ष्यामि यथा चाहमिहागता ॥	KK03-04-044-038c  
उपस्थाने महेन्द्रस्य वर्तमाने मनोरमे ।	KK03-04-044-039a  
तवागमनतुष्ट्या च स्वर्गस्य परमोत्सवे ॥	KK03-04-044-039c  
रुद्राणां चैव सान्निध्यमादित्यानां च सर्वशः ।	KK03-04-044-040a  
समागमेऽश्विनोश्चैव वसूनां च नरोत्तम ॥	KK03-04-044-040c  
महर्षीणां च सङ्घेषु राजर्षिप्रवरेषु च ।	KK03-04-044-041a  
सिद्धचारणयक्षेषु महोरगगणेषु च ॥	KK03-04-044-041c  
उपविष्टेषु सर्वेषु स्थानमानप्रभावतः ।	KK03-04-044-042a  
ऋद्ध्या प्रज्वलमानेषु अग्निसोमार्कवर्ष्मसु ॥	KK03-04-044-042c  
वीणासु वाद्यमानासु गन्धर्वैः शक्रनन्दन ।	KK03-04-044-043a  
दिव्ये मनोरमे गीते प्रवृत्ते पृथुलोचन ॥	KK03-04-044-043c  
सर्वाप्सरस्सु मुख्यासु प्रनृत्तासु कुरूद्वह ।	KK03-04-044-044a  
त्वं किलानिमिषः पार्थ मामेकां तत्र दृष्टवान् ॥	KK03-04-044-044c  
तत्र चावभृथे तस्मिन्नुपस्थाने दिवौकसाम् ।	KK03-04-044-045a  
तव पित्राऽभ्यनुज्ञाता गताः स्वनिलयान्सुराः ॥	KK03-04-044-045c  
तथैवाप्सरसः सर्वा विशिष्टाः स्वगृहं गताः ।	KK03-04-044-046a  
अपि चान्याश्च शत्रुघ्न तव पित्रा विसर्जिताः ॥	KK03-04-044-046c  
ततः शक्रेण सन्दिष्टश्चित्रसेनो ममान्तिकम् ।	KK03-04-044-047a  
प्राप्तः कमलपत्राक्ष स च मामब्रवीत्स्वयम् ॥	KK03-04-044-047c  
त्वत्कृतेऽहं सुरेशेन प्रेषितो वरवर्णिनि ।	KK03-04-044-048a  
प्रियं कुरु महेन्द्रस्य मम चैवात्मनश्च ह ॥	KK03-04-044-048c  
शक्रतुल्यं रणे शूरं रूपौदार्यगुणान्वितम् ।	KK03-04-044-049a  
पार्थं प्रार्थय सुश्रोणि त्वमित्येवं तदाऽब्रवीत् ॥	KK03-04-044-049c  
ततोऽहं समनुज्ञाता तेन पित्रा च तेऽनघ ।	KK03-04-044-050a  
तवान्तिकमनुप्राप्ता शुश्रूषितुमरिन्दम ॥	KK03-04-044-050c  
न केवलं हि चक्रेण प्रेषिता चाहमागता ।	KK03-04-044-051a  
चिराभिलषितो वीर ममाप्येष मनोरथः ॥	KK03-04-044-051c  
वैशम्पायन उवाच 	KK03-04-044-052  
तां तथा ब्रुवतीं श्रुत्वा भृशं लज्जान्वितोऽर्जुनः ।	KK03-04-044-052a  
उवाच कर्णौ हस्ताभ्यां पिधाय त्रिदशोपमः ॥	KK03-04-044-052c  
दुःश्रुतं मेऽस्तु सुभगे यन्मां वदसि भामिनि ।	KK03-04-044-053a  
गुरुदारैः समाना मे निश्चयेन वरानने ॥	KK03-04-044-053c  
[यथा कुन्ती महाभागा यथेन्द्राणी शची मम ।	KK03-04-044-054a  
तथा त्वमपि कल्याणी नात्र कार्या विचारणा]	KK03-04-044-054c  
यच्चेक्षिताऽसि विस्पष्टं विशेषेण मया शुभे ।	KK03-04-044-055a  
तच्च मे कारणं सर्वं शृणु सत्येन सुस्मिते ॥	KK03-04-044-055c  
इयं पौरववंशस्य जननी सुदतीति ह ।	KK03-04-044-056a  
त्वामहं दृष्टवांस्तत्र विस्मयोत्फुल्ललोचनः ॥	KK03-04-044-056c  
न मामर्हसि कल्याणि अन्यथा ध्यातुमप्सरः ।	KK03-04-044-057a  
गुरोर्गरुतरा मे त्वं मम त्वं वंशवर्धिनी ॥	KK03-04-044-057c  
उर्वश्युवाच 	KK03-04-044-058  
अनावृताश्च सर्वाः स्म देवराजाभिनन्दन ।	KK03-04-044-058a  
गुरुस्थाने न मां वीर नियोक्तुं त्वमिहार्हसि ॥	KK03-04-044-058c  
पितरः सोदराः पुत्रा नप्तारो वा त्विहागताः ।	KK03-04-044-059a  
तपसा रमयन्त्यस्मान्न च तेषां व्यतिक्रमः ॥	KK03-04-044-059c  
तत्प्रसीद न मामार्तां विसर्जयितुमर्हसि ।	KK03-04-044-060a  
हृच्छयेन च सन्तप्तां भक्तां च भज मानद ॥	KK03-04-044-060c  
अर्जुन उवाच 	KK03-04-044-061  
शृणु सत्यं वरारोहे यत्त्वां वक्ष्याम्यनिन्दिते ।	KK03-04-044-061a  
शृण्वन्तु मे दिशश्चैव विदिशश्च सदेवताः ॥	KK03-04-044-061c  
यथा कुन्ती च माद्री च शची चैव समा इह ।	KK03-04-044-062a  
तथा च वंशजननी त्वं हि मेऽद्य गरीयसी ॥	KK03-04-044-062c  
गच्छ मूर्ध्ना प्रपन्नोस्मि पादौ ते वरवर्णिनि ।	KK03-04-044-063a  
त्वं हि मे मातृवत्पूज्या रक्ष्योऽहं पुत्रवत्त्वया ॥	KK03-04-044-063c  
वैशम्पायन उवाच 	KK03-04-044-064  
ततोऽवधूता पार्थेन उर्वशी क्रोधमूर्च्छिता ।	KK03-04-044-064a  
वेपन्ती भ्रुकुटीवक्रा शशापाथ धनञ्जयम् ॥	KK03-04-044-064c  
उर्वश्युवाच 	KK03-04-044-065  
तव पित्राऽभ्यनुज्ञातां स्वयं च गृहमागताम् ।	KK03-04-044-065a  
यस्मान्मां नाभिनन्देथाः कामबाणवशङ्गताम् ॥	KK03-04-044-065c  
तस्मात्त्वं नर्तकः पार्थ स्त्रीमध्ये मानवर्जितः ।	KK03-04-044-066a  
अपुंस्त्वेन च विख्यातः षण्ढवद्विचरिष्यसि ॥	KK03-04-044-066c  
एवं दत्त्वाऽर्जुने शापं स्फुरितोष्ठी श्वसन्त्यथ ।	KK03-04-044-067a  
पुनः प्रत्यागता क्षिप्रमुर्वशी स्वं निवेशनम् ॥	KK03-04-044-067c  
पार्थोपि लब्ध्वा शापं तं तां निशां दुःखितोऽवसत्।	KK03-04-044-068a  
विवक्षुश्चित्रसेनाय प्रातः सर्वमहृष्टवत् ॥	KK03-04-044-068c  
ततः प्रभाते विमले गन्धर्वाय यथातथम् ।	KK03-04-044-069a  
निवेदयामास तदा चित्रसेनाय पाण्डवः ॥	KK03-04-044-069c  
तच्च सर्वं यथावृत्तं शापं चैव यथातथम् ।	KK03-04-044-070a  
अवेदयच्च शक्रस्य चित्रसेनोऽपि सर्वशः ॥	KK03-04-044-070c  
तदा त्वानाय्य तनयं विविक्ते हरिवाहनः ।	KK03-04-044-071a  
सान्त्वयित्वा शुभैर्वाक्यैः स्मयमानोऽभ्यभाषत ॥	KK03-04-044-071c  
सुपुत्राद्य पृथा तात त्वया पुत्रेण सत्तम ।	KK03-04-044-072a  
ऋषयोपि हि धैर्येण जिता वै ते महाभुज ॥	KK03-04-044-072c  
यं च दत्तवती शापमुर्वशी तव मानद ।	KK03-04-044-073a  
स चापि तेऽर्थकृत्तात साधकश्च भविष्यति ॥	KK03-04-044-073c  
अज्ञातवासो वस्तव्यो भवद्भिर्भूतलेऽनघ ।	KK03-04-044-074a  
वर्पे त्रयोदशे वीर तत्र त्वं गमयिष्यसि ॥	KK03-04-044-074c  
तेन नर्तकवेषेण अपुंस्त्वेन तथैव च ।	KK03-04-044-075a  
वर्षमेकं विहृत्यैव ततः पुंस्त्वमवाप्स्यसि ॥	KK03-04-044-075c  
एवमुक्तस्तु शक्रेण फल्गुनः परवीरहा ।	KK03-04-044-076a  
मुदं परमिकां लेभे न च शापं व्यचिन्तयत् ॥	KK03-04-044-076c  
चित्रसेनेन सहितो गन्धर्वेण यशस्विना ।	KK03-04-044-077a  
रेमे स स्वर्गभवने पाण्डुपुत्रो धनञ्जयः ॥	KK03-04-044-077c  
य इमां शृणुयान्नित्यं धृतिं पाण्डुसुतस्य वै ।	KK03-04-044-078a  
न तस्य कामः कामेषु पापकेषु प्रवर्तते ॥	KK03-04-044-078c  
इदममरवरात्मजस्य घोरं शुचि चरितं विनिशाम्य फल्गुनस्य ।	KK03-04-044-079a  
व्यपगतमददम्भरागदोषास्त्रिदिवगताऽभिरमन्ति मानवेन्द्राः ॥	KK03-04-044-079c  

इति श्रीमन्महाभारते अरण्यपर्वणि इन्द्रलोकाभिगमनपर्वणि चतुश्चत्वारिंशोऽध्यायः ॥ 44 ॥

3-44-7 प्रतिभानं समये स्फूर्तिः ॥ 3-44-8 चतुराख्यानपञ्चमान् चतुःचतुःसङ्ख्यान् । विभक्तिलोप आर्षः ॥ 3-44-9 गुरुशुश्रूषां मेधाञ्च प्रत्येकमष्टगुणाम् अधीते प्राप्नोति । प्रसवैर्द्वे मातुः कुले द्वे पितुस्तैश्चतुर्भिः ॥ 3-44-10 स्थूललक्ष्यो दाता ॥ 3-44-12 कान्तः सुखदः ॥ 3-44-13 स्वर्गफलं त्वत्सङ्गम् ॥ 3-44-23 आह्वयन्ती स्वर्धया युद्धार्थम् ॥ 3-44-26 उन्नतः पीवरश्च नितम्बो यस्येति विशेषणं विशेष्येण बहुलमिति बाहुलकात्समासः ॥ 3-44-45 अवभृथो यज्ञान्तस्नानं तत्प्राप्ये ॥ 3-44-59 पुरोर्वंशे हि ये पुत्रा इति झ. पाठः ॥ 3-44-79 इदममरवरात्मजस्यघोरां धृतिमचलां च धनञ्जयस्य श्रुत्वा । अपगतभयदम्भरागरोषास्त्रिदिवगता रमयन्ति मानवेन्द्राः । इति क. ध. पाठः ॥
