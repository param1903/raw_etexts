अध्यायः 030

भर्तृव्यसनदर्शनदूनया द्रौपद्या युधिष्ठिरम्प्रति धर्मादितोऽपि विधेरेव प्राबल्योपपादनम् ॥ 1 ॥

द्रौपद्युवाच 	001  
नमो धात्रे विधात्रे च यौ मोहं चक्रतुस्तव ।	001a  
पितृपैतामहे राज्ये वोढव्ये तेऽन्यथा मतिः ॥	001c  
[कर्मभिश्चिन्तितो लोको गत्यां गत्यां पृथग्विधः ।	002a  
तस्मात्कर्माणि नित्यानि लोभान्मोक्षं यियासति ।]	002c  
नेह धर्मानृशंस्याभ्यां न क्षान्त्या नार्जवेन च ।	003a  
पुरुषः श्रियमाप्नोति न घृणित्वेन कर्हिचित् ॥	003c  
त्वां चेद्व्यसनमभ्यागादिदं भारत दुःसहम् ।	004a  
स त्वं नार्हसि नापीमे भ्रातरस्ते महौजसः ॥	004c  
न हि तेऽध्यगमञ्जातु तदानीं नाद्य भारत ।	005a  
धर्मात्प्रियतरं किञ्चिदपि चेज्जीवितादपि ॥	005c  
धर्मार्थमेव ते राज्यं धर्मार्थं जीवितं च ते ।	006a  
ब्राह्मणा गुरवश्चैव जानन्त्यपि च देवताः ॥	006c  
भीमसेनार्जुनौ चोभौ माद्रेयौ च मया सह ।	007a  
त्यजेस्त्वमिति मे बुद्धिर्न तु धर्मं परित्यजेः ॥	007c  
राजानं धर्मगोप्तारं धर्मो रक्षति रक्षितः ।	008a  
इति मे श्रुतमार्याणां त्वां तु मन्ये न रक्षति ॥	008c  
त्यक्त्वाऽन्यान्हि नरव्याघ्र नित्यदा धर्म एव ते ।	009a  
बुद्धिः सततमन्वेति छायेव पुरुषं निजा ॥	009c  
नावमंस्था हि सदृशान्नावराञ्श्रेयसः कुतः ।	010a  
अवाप्य पृथिवीं कृत्स्नां न ते शृङ्गमवर्धत ॥	010c  
स्वाहाकारैः स्वधाभिश्च पूजाभिरपि च द्विजान् ।	011a  
देवताश्च पितॄंश्चैव सततं पार्थ सेवसे ॥	011c  
ब्राह्मणाः सर्वकामैस्ते सततं पार्थ तर्पिताः ।	012a  
यतयो मोक्षिणश्चैव गृहस्थाश्चैव भारत ॥	012c  
भुञ्जते रुक्मपात्रीभिर्यत्राहं परिचारिका ।	013a  
आरण्यकेभ्यो वन्यानि भोजनानि प्रयच्छसि ।	013c  
नादेयं ब्राह्मणेभ्यस्ते गृहे किञ्चन विद्यते ॥	013e  
यदिदं वैश्वदेवान्ते सायं प्रातः प्रदीयते ।	014a  
तद्दत्त्वाऽतिथिभृत्येभ्यो राजञ्शिष्टेन जीवसि ॥	014c  
इष्टयः पशुबन्धाश्च काम्यनैमित्तिकाश्च ये ।	015a  
वर्तन्ते पाकयज्ञाश्च सदा यज्ञाश्च तेऽनघ ॥	015c  
अस्मिन्नपि महारण्ये विजने दस्युसेविते ।	016a  
राष्ट्रादपेत्य वसतो धर्मस्ते नावसीदति ॥	016c  
अश्वमेधो राजसूयः पौण्डरीकोऽथ गोसवः ।	017a  
इष्टास्त्वया महायज्ञा बहवोऽन्ये सदक्षिणाः ॥	017c  
राजन्परीतया बुद्ध्या विषमेऽक्षपराजये ।	018a  
पार्थ मित्राणि चास्मांश्च वसूनि च पराजितः ॥	018c  
ऋजोर्मृदोर्वदान्यस्य धीमतः सत्यवादिनः ।	019a  
कथमक्षव्यसनजा बुद्धिरापतिता तव ॥	019c  
अतीव मोह आयाति मनश्च परिदूयते ।	020a  
निशाम्य व्यसनं पार्थ तवेदमतिदुःसहम् ॥	020c  
अत्राप्युदाहरन्तीममितिहासं पुरातनम् ।	021a  
ईश्वरस्य वशे लोकस्तिष्ठते नात्मनो यथा ॥	021c  
धातैव खलु भूतानां सुखदुःखे प्रियाप्रिये ।	022a  
ददाति सर्वमीशानः पुरस्ताच्छुक्रमुच्चरन् ॥	022c  
यथा दारुमयीं योषां नरो धीरः समाहितः ।	023a  
इङ्गयत्यङ्गमङ्गानि तथा राजन्निमाः प्रजाः ॥	023c  
आकाश इव भूतानि व्याप्य सर्वाणि भारत ।	024a  
ईश्वरो विदधातीह कल्याणं यच्च पापकम् ॥	024c  
शकुनिस्तन्तुबद्धो वा नीयतेऽयमनीश्वरः ।	025a  
ईश्वरस्य वशे तिष्ठन्नान्येषामात्मनः प्रभुः ॥	025c  
मणिः सूत्र इव प्रोतो नस्योत इव गोवृषः ।	026a  
धातुरादेशमन्वेति तन्मयो हि तदर्पणः ॥	026c  
नात्माधीनो मनुष्योऽयं कालं भजति कञ्चन ।	027a  
स्रोतसो मध्यमापन्नः कूलवृक्ष इव च्युतः ॥	027c  
अज्ञो जन्तुरनीशोऽयमात्मनः सुखदुःखयोः ।	028a  
ईश्वरप्रेरितो गच्छेत्स्वर्गं नरकमेव च ॥	028c  
यथा वायोस्तृणाग्राणि वशं यान्ति बलीयसः ।	029a  
धातुरेवं वशं यान्ति सर्वभूतानि भारत ॥	029c  
आर्ये कर्मणि युञ्जानः पापे वा पुनरीश्वरः ।	030a  
व्याप्य भूतानि चरते न चायमिति लक्ष्यते ॥	030c  
हेतुमात्रमिदं धातुः शरीरं क्षेत्रसञ्ज्ञितम् ।	031a  
येन कारयते कर्म शुभाशुभफलं विभुः ॥	031c  
पश्य मायाप्रभावोऽयमीश्वरेण यथा कृतः ।	032a  
यो हन्ति भूतैर्भूतानि मोहयित्वाऽऽत्ममायया ॥	032c  
अन्यथा परिदृष्टानि मुनिभिस्तत्त्वदर्शिभिः ।	033a  
अन्यथा परिवर्तन्ते वेगा इव नभस्वतः ॥	033c  
अन्यथैव हि वर्तन्ते पुरुषास्तानि तानि च ।	034a  
अन्यथैव प्रभुस्तानि करोति विकरोति च ॥	034c  
यथा काष्ठेन वा काष्ठमश्मानं चाश्मना पुनः ।	035a  
अयसा चाप्ययश्छिन्द्यान्निर्विचेष्टमचेतनम् ॥	035c  
एवं स भगवान्देवः स्वयम्भूः प्रपितामहः ।	036a  
निहन्ति भूतैर्भूतानि छद्म कृत्वा युधिष्ठिर ॥	036c  
सम्प्रयोज्य वियोज्यायं कामकारकरः प्रभुः ।	037a  
क्रीडते भगवान्भूतैर्बालः क्रीडनकैरिव ॥	037c  
न मातृपितृवद्राजन्धाता भूतेषु वर्तते ।	038a  
रोषादिव प्रवृत्तोऽयं यथाऽयमितरो जनः ॥	038c  
आर्याञ्शीलवतो दृष्ट्वा ह्रीमतो वृत्तिकर्शितान् ।	039a  
अनार्यान्सुखिनश्चैव विह्वलानिव चिन्तये ॥	039c  
तवेमामापदं दृष्ट्वा समृद्धिं च सुयोधने ।	040a  
धातारं गर्हये पार्थ विषमं योऽनुपश्यति ॥	040c  
आर्यशास्त्रातिगे क्रूरे लुब्धे धर्मापचायिनि ।	041a  
धार्तराष्ट्रे श्रियं दत्त्वा धाता किं फलमश्नुते ॥	041c  
कर्मचेत्कृतमन्वेति कर्तारं नान्यमृच्छति ।	042a  
कर्मणा तेन पापेन लिप्यते नूनमीश्वरः ॥	042c  
अथ कर्मकृतं पापं न चेत्कर्तारमृच्छति ।	043a  
कारणं बलमेवेह जनाञ्शोचामि दुर्बलान् ॥	043c  

इति श्रीमन्महाभारते अरण्यपर्वणि अर्जुनाभिगमनपर्वणि त्रिंशोऽध्यायः ॥ 30 ॥

3-30-1 धात्रे ईश्वराय । विधात्रे पूर्वकर्मणे ॥ 3-30-2 चिन्तितः कल्पितो लोको भोगसाधनम् । गत्याङ्गत्यां ऊर्ध्वाधोमध्यमोत्तमाधमयोनिषु । नित्यानि अपरिहार्यफलानि । लोभात् मोहात् मोक्षं कर्मफलेभ्यो दुःखेभ्यो मुक्तिं यियासति प्राप्तुमिच्छति ॥ 3-30-5 धर्मात्प्रियतरं नहि ते अध्यगमन् ज्ञातवन्तः किन्तु जीवितादपि प्रियतरं धर्ममेवाध्यगमन् ॥ 3-30-10 शृङ्गं प्रभुत्वाभिमानः ॥ 3-30-12 ते त्वया ॥ 3-30-15 पाकयज्ञा गृह्याग्निसाध्या इष्टयः ॥ 3-30-18 परीतया विपरीतया ॥ 3-30-19 ऋजोरवक्रस्य । मृदोर्दयालोः ॥ 3-30-22 धाता ईश्वरः । तथैव खलु इति क. पाठः । शुक्रं प्राक्कर्मबीजम् । उच्चरन्नुत्कर्षेणानुसरन् ॥ 3-30-24 अन्तर्बहिर्व्याप्तौ आकाशदृष्टान्तः । बूतानि जरायुजादीनि ॥ 3-30-25 बद्धो वा बद्धइव ॥ 3-30-26 नसि नासिकायाम् । नस्यं नासासूत्रं तेन वा ओतः प्रोतः ॥ 3-30-37 सम्प्रयोज्य संयोगं कृत्वा कामकार इच्छा तयैव करोतीति कामकारकरः । क्रीडनकैः सारीप्रभृतिभिः ॥ 3-30-42 कृतं कर्म यदि कर्तारमेव गच्छति नत्वन्यं तर्हि कारयितृत्वादीश्वरोपि पापेन लिप्येतैवेत्यर्थः ॥
