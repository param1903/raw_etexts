अध्यायः 226

कन्यया इन्द्रम् प्रति स्वस्य दक्षपुत्रीत्वकथनपूर्वकम् भर्तृकामनानिवेदनम् ॥ 1 ॥ इन्द्रेण कन्याया उचितपतिम् प्रार्थितेन ब्रह्मणा कन्याभर्तुरनतिचिरभावित्वकथनपूर्वकं तस्यैव तत्सेनापतीभवनकथनम् ॥ 2 ॥ सप्तर्षिमखे तत्पत्नीनामवलोकनेन क्षुभितमनसाऽग्निना तासामलाभेन निर्वेदाद्वनम् प्रति गमनम् ॥ 3 ॥ चिरेणाग्निकामया स्वाहयाऽत्रावसरे सप्तर्षिपत्नीसमानरूपस्वीकारेणाग्निवशीकरणनिर्धारणम् ॥ 4 ॥

कन्योवाच 	KK03-11-226-001  
अहं प्रजापतेः कन्या देवसेनेति विश्रुता ।	KK03-11-226-001a  
भगिनी मे दैत्यसेना सा पूर्वं केशिना हृता ॥	KK03-11-226-001c  
सहैवावां भगिन्यौ तु सखीभिः सह मानसम् ।	KK03-11-226-002a  
आगच्छावो विहारार्थमनुज्ञाप्य प्रजापतिम् ॥	KK03-11-226-002c  
नित्यं चावां प्रार्थयते हर्तुं केशी महासुरः ।	KK03-11-226-003a  
इच्छत्येनं दैत्यसेना न चाहं पाकशासन ॥	KK03-11-226-003c  
सा हृताऽनेन भगवान्मुक्ताऽहं त्वद्बलेन तु ।	KK03-11-226-004a  
त्वया देवेन्द्र निर्दिष्टं पतिमिच्छामि दुर्जयम् ॥	KK03-11-226-004c  
इन्द्र उवाच 	KK03-11-226-005  
मम मातृष्वसेयी त्वं माता दाक्षायणी मम ।	KK03-11-226-005a  
आख्यातुं त्वहमिच्छामि स्वयमात्मबलं त्वया ॥	KK03-11-226-005c  
कन्योवाच 	KK03-11-226-006  
अबलाऽहं महाबाहो पतिस्तु बलवान्मम ।	KK03-11-226-006a  
वरदानात्पितुर्भावी सुरासुरनमस्कृतः ॥	KK03-11-226-006c  
इन्द्र उवाच 	KK03-11-226-007  
कीदृशं तु बलं देवि पत्युस्तव भविष्यति ।	KK03-11-226-007a  
एतदिच्छाम्यहं श्रोतुं तव वाक्यमनिन्दिते ॥	KK03-11-226-007c  
कन्योवाच 	KK03-11-226-008  
देवदानवयक्षाणां किन्नरोरगरक्षसाम् ।	KK03-11-226-008a  
जेता यो दुष्टदैत्यानां महावीर्यो महाबलः ॥	KK03-11-226-008c  
यस्तु सर्वाणि भूतानि त्वया सह विजेष्यति ।	KK03-11-226-009a  
स हि मे भविता भर्ता ब्रह्मण्यः कीर्तिवर्धनः ॥	KK03-11-226-009c  
मार्कण्डेय उवाच 	KK03-11-226-010  
इन्द्रस्तस्या वचः श्रुत्वा दुःखितोऽचिन्तयद्भृशम् ।	KK03-11-226-010a  
अस्या देव्याः पतिर्नास्ति यादृशं सम्प्रभाषते ॥	KK03-11-226-010c  
अथापश्यत्स उदये भास्करं भास्करद्युतिः ।	KK03-11-226-011a  
सोमं चैव महाभागं प्रविशन्तं दिवाकरम् ॥	KK03-11-226-011c  
अमावास्यां प्रवृत्तायां मुहूर्ते रौद्र एव तु ।	KK03-11-226-012a  
देवासुरं च सङ्ग्रामं सोऽपश्यदुदये गिरौ ॥	KK03-11-226-012c  
लोहितैश्च घनैर्युक्तां पूर्वां सन्ध्यां शतक्रतुः ।	KK03-11-226-013a  
अपश्यल्लोहितोदं च मघवान्वरुणालयम् ॥	KK03-11-226-013c  
भृगुभिश्चाङ्गिरोभ्यश्च हुतं मन्त्रैः पृथग्विधैः ।	KK03-11-226-014a  
हव्यं गृहीत्वा वह्निं च प्रविशन्तं दिवाकरम् ॥	KK03-11-226-014c  
पर्व चैव चतुर्विंशं तदा सूर्यमुपस्थितम् ।	KK03-11-226-015a  
तथा सूर्यं वह्नि गतं सोमं सूर्यगतं च तम् ॥	KK03-11-226-015c  
समालोक्यैकतामेव शशिनो भास्करस्य च ।	KK03-11-226-016a  
समवायं तु तं रौद्रं दृष्ट्वा शक्रोऽन्वचिन्तयत् ॥	KK03-11-226-016c  
सूर्याचन्द्रमसोर्घोरं दृश्यते परिवेषणम् ।	KK03-11-226-017a  
एतस्मिन्नेव रात्र्यन्ते महद्युद्धं तु शंसति ॥	KK03-11-226-017c  
सरित्सिन्धुरपीयं तु प्रत्यसृग्वाहिनी भृशम् ।	KK03-11-226-018a  
शृगालिन्यग्निवक्त्रा च प्रत्यादित्यं विराविणी ॥	KK03-11-226-018c  
एष रौद्रश्च सङ्घातो महान्युक्तश्च तेजसा ।	KK03-11-226-019a  
सोमस्य वह्निसूर्याभ्यामद्भुतोऽयं समागमः ॥	KK03-11-226-019c  
जनयेद्यं सुतं सोमः सोऽस्या देव्याः पतिर्भवेत् ।	KK03-11-226-020a  
अथानेकैर्गुणैश्चाग्निरग्निः सर्वाश्च देवताः ॥	KK03-11-226-020c  
एष चेज्जनयेद्गर्भं सोऽस्या देव्याः पतिर्भवेत् ।	KK03-11-226-021a  
एवं सञ्चिन्त्य भगवान्ब्रह्मलोकं तदा गतः ॥	KK03-11-226-021c  
गृहीत्वा देवसेनां तां ववन्दे स पितामहम् ।	KK03-11-226-022a  
उवाच चास्या देव्यास्त्वं साधु शूरं पतिं दिशा ॥	KK03-11-226-022c  
ब्रह्मोवाच 	KK03-11-226-023  
यथैतच्चिन्तितं कार्यं त्वया दानवसूदन ।	KK03-11-226-023a  
तथा स भविता गर्भो बलवानुरुविक्रमः ॥	KK03-11-226-023c  
स भविष्यति सेनानीस्त्वया सह शतक्रतो ।	KK03-11-226-024a  
अस्या देव्याः पतिश्चैव स भविष्यति वीर्यवान् ॥	KK03-11-226-024c  
एतच्छ्रुत्वा नमस्तस्मै कृत्वाऽसौ सह कन्यया ।	KK03-11-226-025a  
तत्राभ्यगच्छद्देवेन्द्रो यत्र सप्तर्षयोऽभवन् ॥	KK03-11-226-025c  
वसिष्ठप्रमुखा मुख्या विप्रेन्द्राः सुमहाप्रभाः ।	KK03-11-226-026a  
भागार्थं तपसोपात्तं तेषां सोमं तथाऽध्वरे ॥	KK03-11-226-026c  
पिपासवो ययुर्देवाः शतक्रतुपुरोगमाः ।	KK03-11-226-027a  
इष्टिं कृत्वा यथान्यायं सुसमिद्धे हुताशने ॥	KK03-11-226-027c  
जुहुवुस्ते महात्मानो हव्यं सर्वदिवौकसाम् ।	KK03-11-226-028a  
समाहूतो हुतवहः सोऽद्भुतः सूर्यमण्डलात् ॥	KK03-11-226-028c  
विनिःसृत्य ययौ वह्निः पार्श्वतो विधिवत्प्रभुः ।	KK03-11-226-029a  
आगम्याहवनीयं वै तैर्द्विजैर्मन्त्रतो हुतम् ॥	KK03-11-226-029c  
स तत्र विविधं हव्यं प्रतिगृह्य हुताशनः ।	KK03-11-226-030a  
ऋषिभ्यो भरतश्रेष्ठ प्रायच्छत दिवौकसाम् ॥	KK03-11-226-030c  
निष्क्रामंश्चाप्यपश्यत्स पत्नीस्तेषां महात्मनाम् ।	KK03-11-226-031a  
स्वेष्वासनेषूपविष्टाः स्नायन्तीश्च यथासुखम् ॥	KK03-11-226-031c  
रुक्मवेदिनिभास्तास्तु चन्द्रलेखा इवामलाः ।	KK03-11-226-032a  
हुताशनार्चिःप्रतिमाः सर्वास्तारा इवाद्भुताः ॥	KK03-11-226-032c  
स तत्र तेन मनसा बभूव क्षुभितेन्द्रियः ।	KK03-11-226-033a  
पत्नीर्दृष्ट्वा द्विजेन्द्राणां वह्निः कामवशं ययौ ॥	KK03-11-226-033c  
भूयः सञ्चिन्तयामास न न्याय्यं क्षुभितो ह्यहम् ।	KK03-11-226-034a  
साध्व्यः पत्न्यो द्विजेन्द्राणामकामाः कामयाम्यहम् ॥	KK03-11-226-034c  
नैताः शक्या मया द्रष्टुं स्प्रष्टुं वाऽप्यनिमित्ततः ।	KK03-11-226-035a  
गार्हपत्यं समाविश्य तस्मात्पश्याम्यभीक्ष्णशः ॥	KK03-11-226-035c  
मार्कण्डेय उवाच 	KK03-11-226-036  
संस्पृशन्निव सर्वास्ताः शिखाभिः काञ्चनप्रभाः ।	KK03-11-226-036a  
पश्यमानश्च मुमुदे गार्हपत्यं समाश्रितः ॥	KK03-11-226-036c  
निरुष्य तत्र सुचिरमेवं वह्निर्वनं गतः ।	KK03-11-226-037a  
मनस्तासु विनिक्षिप्य कामयानो वराङ्गनाः ॥	KK03-11-226-037c  
कामसन्तप्तहृदयो देहत्यागे विनिश्चितः ।	KK03-11-226-038a  
अलाभे ब्राह्मणस्त्रीणामग्निर्वनमुपागमत् ॥	KK03-11-226-038c  
स्वाहा तं दक्षदुहिता प्रथमाऽकामयत्तदा ।	KK03-11-226-039a  
सा तस्य च्छिद्रमन्वैच्छच्चिरात्प्रभृति भामिनी ।	KK03-11-226-039c  
अप्रमत्तस्य देवस्य न च पश्यत्यनिन्दिता ॥		KK03-11-226-039e  
सा तं ज्ञात्वा यथावत्तु वह्निं वनमुपागतम् ।	KK03-11-226-040a  
तत्त्वतः कामसन्तप्तं चिन्तयामास भामिनी ॥	KK03-11-226-040c  
अहं सप्तर्षिपत्नीनां कृत्वा रूपाणि पावकम् ।	KK03-11-226-041a  
कामयिष्यामि कामार्तं तासां रूपेण मोहितम् ।	KK03-11-226-041c  
एवं कृते प्रीतिरस्य कामावाप्तिश्च मे भवेत् ॥	KK03-11-226-041e  

इति श्रीमन्महाभारते अरण्यपर्वणि मार्कण्डेयसमास्यापर्वणि षड्विंशत्यधिकद्विशततमोऽध्यायः ॥ 226 ॥

3-226-12 अप्यमावस्यमावासी चामामास्यप्यमामसीति शब्दार्णवः ॥ 3-226-20 अग्निश्च तैर्गुणैर्युक्तः सर्वैरग्निश्च देवतेति झ. पाठः ॥
