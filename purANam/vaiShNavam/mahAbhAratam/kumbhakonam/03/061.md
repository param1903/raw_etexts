अध्यायः 061

नलमन्वेषयन्त्या दमयन्त्या वनमध्ये हस्त्यश्वरथसङ्कुलजनसार्थदर्शनम् ॥ 1 ॥ तथा सार्तनाथेन सम्भाषणम् ॥ 2 ॥

बृहदश्व उवाच 	KK03-05-061-001  
सा निहत्य मृगव्याधं प्रतस्थे कमलेक्षणा ।	KK03-05-061-001a  
वनं प्रतिभयं शून्यं झिल्लिकागणनादितम् ॥	KK03-05-061-001c  
सिंहद्वीपिरुरुव्याघ्रवराहर्क्षगणैर्युतम् ।	KK03-05-061-002a  
नानापक्षिगणाकीर्णां म्लेच्छतस्करसेवितम् ॥	KK03-05-061-002c  
सालवेणुधवाश्वत्थतिन्दुकेङ्गुदिकिंशुकैः ।	KK03-05-061-003a  
अर्जुनारिष्टसञ्छन्नं स्यन्दनैश्च सशाल्मलैः ॥	KK03-05-061-003c  
जम्ब्वाम्रलोध्रखदिरशाकवेत्रसमाकुलम् ।	KK03-05-061-004a  
पद्मकामलकप्लक्षकदम्बोदुम्बरावृतम् ॥	KK03-05-061-004c  
बदरीबिल्वसञ्छन्नं न्यग्रोधैश्च समाकुलम् ।	KK03-05-061-005a  
प्रियालतालखर्जूरहरीतकिबिभीतकैः ॥	KK03-05-061-005c  
नानाधातुशतैर्नद्धान्विविधानपि चाचलान् ।	KK03-05-061-006a  
निकुञ्जान्पक्षिसङ्घुष्टान्दरीश्चाद्भुतदर्शनाः ॥	KK03-05-061-006c  
नदी सरांसि वापीश्च विविधांश्चरतो द्विजान् ।	KK03-05-061-007a  
सा बहून्भीमरूपांश्च पिशाचोरगराक्षसान् ॥	KK03-05-061-007c  
पल्वलानि तटाकानि गिरिकूटानि सर्वशः ।	KK03-05-061-008a  
सरित्सरांसि च तदा ददर्शाद्भुतदर्शनाम् ॥	KK03-05-061-008c  
यूथशो ददृशे चात्र विदर्भाधिपनन्दिनी ।	KK03-05-061-009a  
महिषान्वराहान्गोमायूनृक्षवानरपन्नगान् ॥	KK03-05-061-009c  
तेजसा यशसा लक्ष्म्या स्थित्या च परया युता ।	KK03-05-061-010a  
वैर्दभी विचचारैका नलमन्वेषती तदा ॥	KK03-05-061-010c  
नाबिभ्यत्सा नृपसुता भैमी तत्राथ कस्यचित् ।	KK03-05-061-011a  
दारुणामटवीं प्राप्य भर्तृव्यसनकर्शिता ॥	KK03-05-061-011c  
विदर्भतनया राजन्विललाप सुदुःखिता ।	KK03-05-061-012a  
भर्तृशोकपरीताङ्गी शिलातलमथाश्रिता ॥	KK03-05-061-012c  
दमयन्त्युवाच 	KK03-05-061-013  
सिंहोरस्क महाबाहो निषधानां जनाधिप ।	KK03-05-061-013a  
क्वनु राजन्गतोसि त्वं त्यक्त्वा मां विजने वने ॥	KK03-05-061-013c  
अश्वमेधादिभिर्वीर क्रतुभिश्चाप्तदक्षिणैः ।	KK03-05-061-014a  
कथमिष्ट्वा नरव्याघ्र मयि मिथ्या प्रवर्तसे ॥	KK03-05-061-014c  
यत्त्वयोक्तं नरश्रेष्ठ मत्समक्षं महाद्युते ।	KK03-05-061-015a  
कर्तुमर्हसि कल्याण तदृतं पार्थिवर्षभ ॥	KK03-05-061-015c  
यच्चोक्तं विहगैर्हंसैः समीपे तव भूमिप ।	KK03-05-061-016a  
मत्सकाशे च तैरुक्तं तदवेक्षितुमर्हसि ॥	KK03-05-061-016c  
चत्वार एकतो वेदाः साङ्गोपाङ्गाः सविस्तराः ।	KK03-05-061-017a  
स्वधीता मनुजव्याघ्र सत्यमेकं किलैकतः ॥	KK03-05-061-017c  
तस्मादर्हसि शत्रुघ्न सत्यं कर्तुं नरेश्वर ।	KK03-05-061-018a  
उक्तवानसि यद्वीर मत्सकाशे पुरा वचः ॥	KK03-05-061-018c  
हा वीर ननु नामाहमिष्टा किल तवानघ ।	KK03-05-061-019a  
अस्यामटव्यां घोरायां किं मां न प्रतिभाषसे ॥	KK03-05-061-019c  
भर्त्सयत्येष मां रौद्रो व्यात्तास्यो दारुणाकृतिः ।	KK03-05-061-020a  
अरण्यराट् क्षुधाविष्टः किं मां न त्रातुमर्हसि ॥	KK03-05-061-020c  
न मे त्वदन्या काचिद्धि प्रियाऽस्तीत्यब्रवीस्तदा ।	KK03-05-061-021a  
तामृतां कुरु कल्याण पुरोक्तां भारतीं नृप ॥	KK03-05-061-021c  
उन्मत्तां विलपन्तीं मां भार्यामिष्टां नराधिप ।	KK03-05-061-022a  
ईप्सितामीप्सितोसि त्वं किं मां न प्रतिभाषसे ॥	KK03-05-061-022c  
कृशां दीनां विवर्णां च मलिनां वसुधाधिप ।	KK03-05-061-023a  
वस्त्रार्धप्रावृतामेकां विलपन्तीमनाथवत् ॥	KK03-05-061-023c  
यूथभ्रष्टामिवैकां मां हरिणीं पृथुलोचन ।	KK03-05-061-024a  
न मानयसि मामार्य रुदन्तीमरिकर्शन ॥	KK03-05-061-024c  
महाराज महारण्ये मामिहैकाकिनीं सतीम् ।	KK03-05-061-025a  
आभाषमाणां स्वां पत्नीं किं मां न प्रतिभाषसे ॥	KK03-05-061-025c  
कुलशीलोपसम्पन्नां चारुसर्वाङ्गशोभनाम् ।	KK03-05-061-026a  
\'अनुव्रतां महाराज किं मां न प्रतिभाषसे ॥\'	KK03-05-061-026c  
नाद्य त्वां प्रतिपश्यामि गिरावस्मिन्नरोत्तम ।	KK03-05-061-027a  
वने चास्मिन्महाघोरे सिंहव्याघ्रनिषेविते ॥	KK03-05-061-027c  
शयानमुपविष्टं वा स्थितं वा निषधाधिप ।	KK03-05-061-028a  
प्रस्थितं वा नरश्रेष्ठ मम शोकनिबर्हण ॥	KK03-05-061-028c  
कं नु पृच्छामि दुःखार्ता त्वदर्थे शोककर्शिता ।	KK03-05-061-029a  
कच्चिद्दृष्टस्त्वयाऽरण्ये सङ्गत्येति नलो नृपः ॥	KK03-05-061-029c  
को नु मे कथयेदद्य वनेऽस्मिन्विष्ठितं नृपम् ।	KK03-05-061-030a  
अभिरूपं महात्मानं परव्यूहविनाशनम् ॥	KK03-05-061-030c  
यमन्वेषसि राजानं नलं पद्मनिभेक्षणम् ।	KK03-05-061-031a  
अयं स इति कस्याद्य श्रोष्यामि मधुरां गिरम् ॥	KK03-05-061-031c  
अरण्यराडयं श्रीमांश्चतुर्दंष्ट्रो महाहनुः ।	KK03-05-061-032a  
शार्दूलोऽभिमुखोऽभ्येति पृच्छाम्येनमशङ्किता ॥	KK03-05-061-032c  
भवान्मृगाणामधिपस्त्वमस्मिन्कानने प्रभुः ।	KK03-05-061-033a  
विदर्भराजतनयां दमयन्तीति विद्धि माम् ॥	KK03-05-061-033c  
निषधाधिपतेर्भार्यां नलस्यामित्रघातिनः ।	KK03-05-061-034a  
पतिमन्वेषतीमेकां कृपणां शोककर्शिताम् ॥	KK03-05-061-034c  
आश्वासय मृगेन्द्रेह यदि दृष्टस्त्वया नलः ।	KK03-05-061-035a  
\'सिंहस्कन्धो महाबाहुः पद्मपत्रनिभेक्षणः ॥\'	KK03-05-061-035c  
अथवाऽरण्यनृपते नलं यदि न शंससि ।	KK03-05-061-036a  
मां खादय मृगश्रेष्ठ दुःखादस्माद्विमोचय ॥	KK03-05-061-036c  
श्रुत्वाऽरण्ये विलपितं ममैष मृगराट् स्वयम् ।	KK03-05-061-037a  
यात्येष मृष्टसलिलामापगां सागरोपमाम् ॥	KK03-05-061-037c  
इमं शिलोच्चयं पृच्छे शृङ्गैर्बहुभिरुच्छ्रितैः ।	KK03-05-061-038a  
विराजितं दिवस्पृग्भिर्नैकवर्णैर्मनोरमैः ॥	KK03-05-061-038c  
नानाधातुसमाकीर्णं विविधोपलभूषितम् ।	KK03-05-061-039a  
आस्यारण्यस्य महतः केतुभूतमिवोच्छ्रितम् ॥	KK03-05-061-039c  
सिंहशार्दूलमातङ्गवराहर्क्षमृगायुतम् ।	KK03-05-061-040a  
पतत्त्रिभिर्बहुविधैः समन्तादनुनादितम् ॥	KK03-05-061-040c  
किंशुकाशोकबकुलपुन्नागैरुपशोभितम् ।	KK03-05-061-041a  
[कर्णिकारधवप्लक्षैः सुपुष्पैरुपशोभितम् ॥]	KK03-05-061-041c  
सरिद्भिः सविहङ्गाभिः शिखरैश्च समाकुलम् ।	KK03-05-061-042a  
\'पृथिव्या रुचिराकारं चूडामणिमिव स्थितम्\' ।	KK03-05-061-042c  
गिरिराजमिमं तावत्पृच्छामि नृपतिं प्रति ॥	KK03-05-061-042e  
भगवन्नचलश्रेष्ठ दिव्यदर्शन विश्रुत ।	KK03-05-061-043a  
शरण्य बहुकल्याण नमस्तेऽस्तु महीधर ॥	KK03-05-061-043c  
प्रणमे त्वाऽभिगम्याहं राजपुत्रीं निबोध माम् ।	KK03-05-061-044a  
राजस्नुषां राजभार्यां दमयन्तीति विश्रुताम् ॥	KK03-05-061-044c  
राजा विदर्भाधिपतिः पिता मम महारथः ।	KK03-05-061-045a  
भीमो नाम क्षितिपतिश्चातुर्वर्ण्यस्य रक्षिता ॥	KK03-05-061-045c  
राजसूयाश्वमेधानां क्रतूनां दक्षिणावताम् ।	KK03-05-061-046a  
आहर्ता पार्थिवश्रेष्ठः पृथुचार्वञ्चितेक्षणः ॥	KK03-05-061-046c  
ब्रह्मण्यः साधुवृत्तश्च सत्यवागनसूयकः ।	KK03-05-061-047a  
शीलवान्वीर्यसम्पन्नः पृथुश्रीर्धर्मविच्छुचिः ॥	KK03-05-061-047c  
सम्यग्गोप्ता विदर्भाणां निर्जितारिगणः प्रभुः ।	KK03-05-061-048a  
तस्य मां विद्धि तनयां भगवंस्त्वामुपस्थिताम् ॥	KK03-05-061-048c  
निषधेषु महाराजः श्वशुरो मे नरोत्तमः ।	KK03-05-061-049a  
गृहीतनामा विख्यातो वीरसेन इति स्म ह ॥	KK03-05-061-049c  
तस्य राज्ञः सुतो वीरः श्रीमान्सत्यपराक्रमः ।	KK03-05-061-050a  
क्रमप्राप्तं पितुः स्वं यो राज्यं समनुशास्ति ह ॥	KK03-05-061-050c  
नलो नामारिहा श्यामः पुण्यश्लोक इति श्रुतः ।	KK03-05-061-051a  
ब्रह्मण्यो वेदविद्वाग्मी पुण्यकृत्सोमपोऽग्निचित् ॥	KK03-05-061-051c  
यष्टा दाता च योद्धा च सम्यक्चैव प्रशासिता ।	KK03-05-061-052a  
तस्य मामचलश्रेष्ठ विद्धि भार्यामिहागताम् ॥	KK03-05-061-052c  
त्यक्तश्रियं भर्तृहीनामनाथां व्यसनान्विताम् ।	KK03-05-061-053a  
अन्वेषमाणां भर्तारं नलं नरवरोत्तमम् ॥	KK03-05-061-053c  
खमुल्लिखद्भिरेतैर्हि त्वया शृङ्गशतैर्नृपः ।	KK03-05-061-054a  
कच्चिद्दृष्टोऽचलश्रेष्ठ वनेऽस्मिन्दारुणे नलः ॥	KK03-05-061-054c  
गजेन्द्रविक्रमो धीमान्दीर्घबाहुरमर्षणः ।	KK03-05-061-055a  
विक्रान्तः सत्त्ववान्वीरो भर्ता मम महायशाः ।	KK03-05-061-055c  
निषधानामधिपतिः कच्चिद्दृष्टस्त्वया नलः ॥	KK03-05-061-055e  
कं मीं विलपतीमेकां पर्वतश्रेष्ठ विह्वलाम् ।	KK03-05-061-056a  
गिरा नाश्वासयस्यद्य स्वां सुतामिव दुखिताम् ॥	KK03-05-061-056c  
वीर विक्रान्त धर्मज्ञ सत्यसन्ध महीपते ।	KK03-05-061-057a  
यद्यस्यस्मिन्वने राजन्दर्शयात्मानमात्मना ॥	KK03-05-061-057c  
कदा सुस्निग्धगम्भीरां जीमूतस्वनसन्निभाम् ।	KK03-05-061-058a  
श्रोष्यामि नैषधस्याहं वाचं ताममृतोपमाम् ॥	KK03-05-061-058c  
वैदर्भ्येहीति विस्पष्टां शुभां राज्ञो महात्मनः ।	KK03-05-061-059a  
आत्माभिधायिनीमृद्धां मम शोकविनाशिनीम् ॥	KK03-05-061-059c  
इति सा तं गिरिश्रेष्ठमुक्त्वा पार्थिवनन्दिनी ।	KK03-05-061-060a  
दमयन्ती ततो भूयो जगाम दिशमुत्तराम् ॥	KK03-05-061-060c  
सा गत्वा त्रीनहोरात्रान्ददर्श परमाङ्गना ।	KK03-05-061-061a  
तापसारण्यमतुलं दिव्यकाननशोभितम् ॥	KK03-05-061-061c  
वसिष्ठभृग्वत्रिसमैस्तापसैरुपशोभितम् ।	KK03-05-061-062a  
नियतैः संयताहारैर्दमशौचसमन्वितैः ॥	KK03-05-061-062c  
अब्भक्षैर्वायुभक्षैश्च पत्राहारैस्तथैव च ।	KK03-05-061-063a  
जितेन्द्रियैर्महाभागैः स्वर्गमार्गदिदृक्षुभिः ॥	KK03-05-061-063c  
वल्कलाजिनसंवीतैर्मुनिभिः संयतेन्द्रियैः ।	KK03-05-061-064a  
तापसाध्युषितं रम्यं ददर्शाश्रममण्डलम् ॥	KK03-05-061-064c  
नानामृगगणैर्जुष्टं शाखामृगगणायुतम् ।	KK03-05-061-065a  
तापसैः समुपेतं च सा दृष्ट्वैव समाश्वसत् ॥	KK03-05-061-065c  
सुभ्रूः सुकेशी सुश्रोणी सुकुचा सुद्विजानना ।	KK03-05-061-066a  
वर्चस्विनी सुप्रतिष्ठा स्वसितायतलोचना ॥	KK03-05-061-066c  
सा विवेशाश्रमपदं वीरसेनसुतप्रिया ।	KK03-05-061-067a  
योषिद्रत्नं महाभागा दमयन्ती तपस्विनी ॥	KK03-05-061-067c  
साऽभिवाद्य तपोवृद्धान्विनयावनता स्थिता ।	KK03-05-061-068a  
स्वागतं त इति प्रोक्ता तैः सर्वैस्तापसोत्तमैः ॥	KK03-05-061-068c  
पूजां चास्या यथान्यायं कृत्वा तत्र तपोधनाः ।	KK03-05-061-069a  
आस्यतामित्यथोचुस्ते ब्रूहि किं करवामहे ॥	KK03-05-061-069c  
तानुवाच वरारोहा कच्चिद्भगवतामिह ।	KK03-05-061-070a  
तपःस्वग्निषु धर्मेषु मृगपक्षिषु चानघाः ॥	KK03-05-061-070c  
कुशलं वो महाभागाः स्वधर्माचरणेषु च ।	KK03-05-061-071a  
तैरुक्ता कुशलं भद्रे सर्वत्रेति यशस्विनी ॥	KK03-05-061-071c  
ब्रूहि सर्वानवद्याङ्गि का त्वं किञ्च चिकीर्षसि ।	KK03-05-061-072a  
दृष्ट्वैव ते परं रूपं द्युतिं च परमामिह ॥	KK03-05-061-072c  
विस्मयो नः समुत्पन्नः समाश्वसिहि मा शुचः ।	KK03-05-061-073a  
अस्यारण्यस्य देवी त्वमुताहोऽस्य महीभृतः ।	KK03-05-061-073c  
अस्याश्च नद्याः कल्याणि वद सत्यमनिन्दिते ॥	KK03-05-061-074ac  
साऽब्रवीत्तानृषीन्नाहमरण्यस्यास्य देवता ।	KK03-05-061-075a  
न चाप्यस्य गिरर्विप्रा नैव नद्याश्च देवता ॥	KK03-05-061-075c  
मानुषीं मां विजानीत यूयं सर्वे तपोधनाः ।	KK03-05-061-076a  
विस्तरेणाभिधास्यामि तन्मे शृणुत सर्वशः ॥	KK03-05-061-076c  
विदर्भेषु महीपालो भीमो नाम महीपतिः ।	KK03-05-061-077a  
तस्य मां तनयां सर्वे जानीत द्विजसत्तमाः ॥	KK03-05-061-077c  
निषधाधिपतिर्धीमान्नलो नाम महायशाः ।	KK03-05-061-078a  
वीरः सङ्ग्रामजिद्विद्वान्मम भर्ता विशाम्पतिः ॥	KK03-05-061-078c  
देवताभ्यर्चनपरो द्विजातिजनवत्सलः ।	KK03-05-061-079a  
गोप्ता निषधवंशस्य महातेजा महाबलः ॥	KK03-05-061-079c  
सत्यवान्धर्मवित्प्राज्ञः सत्यसन्धोऽरिमर्दनः ।	KK03-05-061-080a  
ब्रह्मण्यो दैवतपरः श्रीमान्परपुरञ्जयः ॥	KK03-05-061-080c  
नलो नाम नृपश्रेष्ठो देवराजसमद्युतिः ।	KK03-05-061-081a  
मम भर्ता विशालाक्षः पूर्णेन्दुवदनोऽरिहा ॥	KK03-05-061-081c  
आहर्ता क्रतुमुख्यानां वेदवेदाङ्गपारगः ।	KK03-05-061-082a  
सपत्नानां मृधे हन्ता रविसोमसमप्रभः ॥	KK03-05-061-082c  
स कैश्चिन्निकृतिप्रज्ञैरनार्यैरकृतात्मभिः ।	KK03-05-061-083a  
आहूय पृथिवीपालः सत्यधर्मपरायणः ।	KK03-05-061-083c  
देवने कुशलैर्जिह्मैर्जितो राज्यं वसूनि च ॥	KK03-05-061-083e  
तस्य मामवगच्छध्वं भार्यां राजर्षभस्य वै ।	KK03-05-061-084a  
दमयन्तीति विख्यातां भर्तुर्दर्शनलालसाम् ॥	KK03-05-061-084c  
सा वनानि गिरींश्चैव सरांसि सरितस्तथा ।	KK03-05-061-085a  
पल्वलानि च सर्वाणि तथाऽरण्यानि सर्वशः ॥	KK03-05-061-085c  
अन्वेषमाणा भर्तारं नलं रणविशारदम् ।	KK03-05-061-086a  
महात्मानं कृतास्त्रं च विचरामीह दुःखिता ॥	KK03-05-061-086c  
कच्चिद्भगवतां रम्यं तपोवनमिदं नृपः ।	KK03-05-061-087a  
भवेत्प्राप्तो नलो नाम निषधानां जनाधिपः ॥	KK03-05-061-087c  
यत्कृतेऽहमिदं दुःखं प्रपन्ना भृशदारुणम् ।	KK03-05-061-088a  
वनं प्रतिभयं घोरं शार्दूलमृगसेवितम् ॥	KK03-05-061-088c  
यदि कैश्चिदहोरात्रैर्न द्रक्ष्यामि नलं नृपम् ।	KK03-05-061-089a  
आत्मानं श्रेयसा योक्ष्ये देहस्यास्य विमोक्षणात् ॥	KK03-05-061-089c  
कोनु मे जीवितेनार्थस्तमृते पुरुषर्षभम् ।	KK03-05-061-090a  
कथं भविष्याम्यद्याहं भर्तृशोकाभिपीडिता ॥	KK03-05-061-090c  
तथा विलपतीमेकामरण्ये भीमनन्दिनीम् ।	KK03-05-061-091a  
दमयन्तीमथोचुस्ते तापसाः सत्यवादिनः ॥	KK03-05-061-091c  
उदर्कस्तव कल्याणि कल्याणो भविता शुभे ।	KK03-05-061-092a  
वयं पश्याम तपसा क्षिप्रं द्रक्ष्यसि नैषधम् ॥	KK03-05-061-092c  
निषधानामधिपतिं नलं रिपुनिपातिनम् ।	KK03-05-061-093a  
भैमि धर्मभृतां श्रेष्ठं द्रक्ष्यसे विगतज्वरम् ॥	KK03-05-061-093c  
विमुक्तं सर्वपापेभ्यः सर्वरत्नसमन्वितम् ।	KK03-05-061-094a  
तदेव नगरं श्रेष्ठं प्रशासतमरिन्दमम् ॥	KK03-05-061-094c  
द्विषतां भयकर्तारं सुहृदां शोकनाशनम् ।	KK03-05-061-095a  
पतिमेष्यसि कल्याणि कल्याणाभिजनं नृपम् ॥	KK03-05-061-095c  
एवमुक्त्वा नलस्येष्टां महिषीं पार्थिवात्मजाम् ।	KK03-05-061-096a  
अन्तर्हितास्तापसास्ते साग्निहोत्राश्रमास्तथा ॥	KK03-05-061-096c  
सा दृष्ट्वा महदाश्चर्यं विस्मिता ह्यभवत्तदा ।	KK03-05-061-097a  
दमयन्त्यनवद्याङ्गी वीरसेननृपस्नुषा ॥	KK03-05-061-097c  
\'चिन्तयामास वैदर्भी किमेतद्दृष्टवत्यहम्\' ॥	KK03-05-061-098ac  
किन्नु स्वप्नो मया दृष्टः कोऽयं विधिरिहाभवत् ।	KK03-05-061-099a  
क्वनु ते तापसाः सर्वे क्व तदाश्रममण्डलम् ॥	KK03-05-061-099c  
क्व सा पुण्यजला रम्या नदी द्विजनिषेविता ।	KK03-05-061-100a  
क्वनु ते ह नगा हृद्याः फलपुष्पोपशोभिताः ॥	KK03-05-061-100c  
\'इत्येवं नरशार्दूल विस्मिता कमलेक्षणा ।	KK03-05-061-101a  
\'ध्यात्वा चिरं भीमसुता दमयन्ती शुचिस्मिता ।	KK03-05-061-101c  
भर्तृशोकपरा दीना विवर्णवदनाऽभवत् ॥	KK03-05-061-101e  
सा गत्वाऽथापरां भूमिं बाष्पसन्दिग्धया गिरा ।	KK03-05-061-102a  
विललापाश्रुपूर्णाक्षी दृष्ट्वाऽशोकतरुं ततः ॥	KK03-05-061-102c  
उपगम्य तरुश्रेष्ठमशोकं पुष्पितं वने ।	KK03-05-061-103a  
पल्लवापीडितं हृद्यं विहङ्गैरनुनादितम् ॥	KK03-05-061-103c  
अहो बतायमगमः श्रीमानस्मिन्वनान्तरे ।	KK03-05-061-104a  
आपीडैर्बहुभिर्भाति श्रीमान्पर्वतराडिव ॥	KK03-05-061-104c  
विशोकां कुरु मां क्षिप्रमशोक प्रियदर्शन ।	KK03-05-061-105a  
वीतशोकभयाबाधं कच्चित्त्वं दृष्टवान्नृपम् ॥	KK03-05-061-105c  
नलं नामारिदमनं नमयन्त्याः प्रियं पतिम् ।	KK03-05-061-106a  
निषधानामधिपतिं दृष्टवानसि मे प्रियम् ॥	KK03-05-061-106c  
एकवस्त्रार्धसंवीतं सुकुमारतनुत्वचम् ।	KK03-05-061-107a  
व्यसनेनार्दितं वीरमरण्यमिदमागतम् ॥	KK03-05-061-107c  
यथा विशोका गच्छेयमशोकनग तत्कुरु ।	KK03-05-061-108a  
सत्यनामा भवाशोक मम शोकविनाशनात् ॥	KK03-05-061-108c  
एवं साऽशोकवृत्तं तमार्ता वै परिगम्य ह ।	KK03-05-061-109a  
जगाम दारुणतरं देशं भैमी वराङ्गना ॥	KK03-05-061-109c  
सा ददर्श नागान्नैकान्नैकाश्च सरितस्तथा ।	KK03-05-061-110a  
नैकांश्च पर्वतान्रम्यान्नैकांश्च मृगपक्षिणः ॥	KK03-05-061-110c  
कन्दरांश्च नितम्बांश्च नदीश्चाद्भुतदर्शनाः ।	KK03-05-061-111a  
ददर्श तान्भीमसुता पतिमन्वेषती तदा ॥	KK03-05-061-111c  
गत्वा प्रकृष्टमध्वानं दमयन्ती शुचिस्मिता ।	KK03-05-061-112a  
ददर्शाथ महासार्थं हस्त्यश्वरथसङ्कुलम् ॥	KK03-05-061-112c  
उत्तरन्तं नदीं रम्यां प्रसन्नसलिलां शुभाम् ।	KK03-05-061-113a  
सुशीततोयां विस्तीर्णां ह्रदिनीं वेतसैर्वृताम् ॥	KK03-05-061-113c  
प्रोद्धुष्टां क्रौञ्चकुररैश्चक्रवाकोपकूजिताम् ।	KK03-05-061-114a  
कूर्मग्राहझवाकीर्णां विपुलद्वीपशोभिताम् ॥	KK03-05-061-114c  
सा दृष्ट्वैव महासार्थं नलपत्नी यशस्विनी ।	KK03-05-061-115a  
उपसर्प्य वरारोहा जनमध्यं विवेश ह ॥	KK03-05-061-115c  
उन्मत्तरूपा शोकार्ता तथा वस्त्रार्धसंवृता ।	KK03-05-061-116a  
कृशा विवर्णा मलिना पांसुध्वस्तशिरोरुहा ॥	KK03-05-061-116c  
तां दृष्ट्वा तत्र मनुजाः केचिद्भीताः प्रदुद्रुवुः ।	KK03-05-061-117a  
केचिच्चिन्तापरास्तस्थुः केचित्तत्र विचुक्रुशुः ॥	KK03-05-061-117c  
प्रहसन्ति स्म तां केचिदभ्यसूयन्ति चापरे ।	KK03-05-061-118a  
कुर्वन्त्यस्यां दयां केचित्पप्रच्छुश्चापि भारत ॥	KK03-05-061-118c  
काऽसि कस्यासि कल्याणि किं वा मृगयसे वने ।	KK03-05-061-119a  
त्वां दृष्ट्वा व्यथिताः स्मेह कच्चित्त्वमसि मानुषी ॥	KK03-05-061-119c  
वद सत्यं वनस्यास्य पर्वतस्याथवा दिशः ।	KK03-05-061-120a  
देवता त्वं हि कल्याणि त्वां वयं शरणं गताः ॥	KK03-05-061-120c  
यक्षी वा राक्षसी वा त्वमुताहोसि सुराङ्गना ।	KK03-05-061-121a  
सर्वथा कुरु नः स्वस्ति रक्ष चास्माननिन्दिते ॥	KK03-05-061-121c  
यथाऽयं सर्वथा सार्थः क्षेमी शीघ्रमितो व्रजेत् ।	KK03-05-061-122a  
तथा विधत्स्व कल्याणि यथा श्रेयो हि नो भवेत् ॥	KK03-05-061-122c  
तथोक्ता तेन सार्थेन दमयन्ती नृपात्मजा ।	KK03-05-061-123a  
प्रत्युवाच ततः साध्वी भर्तृव्यसनपीडिता ॥	KK03-05-061-123c  
सार्थवाहं च सार्थं च जना ये चात्र केचन ।	KK03-05-061-124a  
युवस्थविरबालाश्च सार्थस्य च पुरोगमाः ॥	KK03-05-061-124c  
मानुषीं मां विजानीत मनुजाधिपतेः सुताम् ।	KK03-05-061-125a  
नृपस्नुषां राजभार्यां भर्तृदर्शनलालसाम् ॥	KK03-05-061-125c  
विदर्भराण्मम पिता भर्ता राजा च नैषधः ।	KK03-05-061-126a  
नलोनाम महाभागस्तं मार्गाम्यपराजितम् ॥	KK03-05-061-126c  
यदि जानीत नृपतिं क्षिप्रं शंसत मे प्रियम् ।	KK03-05-061-127a  
नलं पुरुषशार्दूलममित्रगणसूदनम् ॥	KK03-05-061-127c  
तामुवाचानवद्याङ्गीं सार्थस्य महतः प्रभुः ।	KK03-05-061-128a  
सार्थवाहः शुचिर्नाम शृणु कल्याणि मद्वचः ॥	KK03-05-061-128c  
अहं सार्थस्य नेता वै सार्थवाहः शुचिस्मिते ।	KK03-05-061-129a  
मनुष्यं नलनामानं न पश्यामि यशस्विनि ॥	KK03-05-061-129c  
कुञ्जरद्वीपिमहिषशार्दूलर्क्षमृगानपि ।	KK03-05-061-130a  
पश्याम्यस्मिन्वने कृत्स्ने ह्यमनुष्यनिषेविते ॥	KK03-05-061-130c  
ऋते त्वां मानुषीं मर्त्यं न पश्यामि महावने ।	KK03-05-061-131a  
तथा नो यक्षराडद्य मणिभद्रः प्रसीदतु ॥	KK03-05-061-131c  
साऽब्रवीद्वणिजः सर्वान्सार्थवाहं च तं ततः ।	KK03-05-061-132a  
क्वनु यास्यति सार्थोऽयमेतदाख्यातुमर्हसि ॥	KK03-05-061-132c  
सार्थवाह उवाच 	KK03-05-061-133  
सार्थोऽयं चेदिराजस्य सुबाहोः सत्यदर्शिनः ।	KK03-05-061-133a  
क्षिप्रं जनपदं गन्ता लाभाय मनुजात्मजे ॥	KK03-05-061-133c  

इति श्रीमन्महाभारते अरण्यपर्वणि नलोपाख्यानपर्वणि एकषष्टितमोऽध्यायः ॥ 61 ॥

3-61-1 प्रतिभयं भीषणम् । झिल्लिका तीक्ष्णशब्दः पतङ्गविशेषः ॥ 3-61-47 ब्रह्मण्यः ब्रह्मणि ब्राह्मणजातौ वेदे वैदिककर्मणि परमात्मनि वा साधुः ॥ 3-61-66 सुद्विजानना शोभनदन्तयुक्तमुखी । सुप्रतिष्ठा सुजघना ॥ 3-61-67 वीरसेनसुतस्य नलस्य प्रिया ॥ 3-61-82 सधूर्तैर्निकृतिप्रज्ञैरकल्याणैर्नराधमैरिति क. पाठः ॥ 3-61-88 श्रेयसा मोक्षेण योक्ष्ये योजयिष्ये । योगबलेन देहे त्यक्त्वा मोक्षं प्राप्स्ये इत्यर्थः ॥ 3-61-91 उदर्कः उत्तरकालः ॥ 3-61-102 पल्लवैः आपीडितं भूषितम् ॥ 3-61-103 अगमः वृक्षः । आपीडैः पुष्पफलादिरूपैरलङ्कारैः ॥ 3-61-111 महासार्थं महान्तं जनसमूहम् ॥ 3-61-114 वरारोहा विस्तीर्णजघना ॥ 3-61-115 पांसुयुक्ताः ध्वस्ताः मुक्तबन्धाश्च शिरोरुहाः केशा यस्याः ॥ 3-61-125 मार्गामि अन्वेषयामि ॥
