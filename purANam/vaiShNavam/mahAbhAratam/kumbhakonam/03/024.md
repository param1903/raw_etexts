अध्यायः 024

पाण्डवैश्चिरावस्थाननिर्धारणपूर्वकं द्वैतवनप्रवेशः ॥ 1 ॥

वैशम्पायन उवाच 	001  
ततस्तेषु प्रयातेषु कौन्तेयः सत्यसङ्गरः ।	001a  
अभ्यभाषत धर्मात्मा भ्रातॄन्सर्वान्युधिष्ठिरः ॥	001c  
द्वादशेमाः समाऽस्माभिर्वस्तव्यं निर्जने वने ।	002a  
समीक्षध्वं महारण्ये देशं बहुमृगद्विजम् ॥	002c  
बहुपुष्पफलं रम्यं शिवं पुण्यजनोचितम् ।	003a  
यत्रेमा द्वादश समाः सुखं प्रतिवसेमहि ॥	003c  
एवमुक्ते प्रत्युवाच धर्मराजं धनञ्जयः ।	004a  
गुरुवन्मानववरं मानयित्वा मनस्विनम् ॥	004c  
भवानेव महर्षीणां वृद्धानां पर्युपासिता ।	005a  
अज्ञातं मानुषे लोके भवतो नास्ति किञ्चन ॥	005c  
त्वया ह्युपासिता नित्यं ब्राह्मणा वेदपारगाः ।	006a  
द्वैपायनप्रभृतयो नारदश्च महातपाः ॥	006c  
यः सर्वलोकद्वाराणि नित्यं सञ्चरते वशी ।	007a  
देवलोकाद्ब्रह्मलोकं गन्धर्वाप्सरसामपि ॥	007c  
अनुभावांश्च जानासि ब्राह्मणानां न संशयः ।	008a  
प्रभावांश्चैव वेत्थ त्वं सर्वेषामेव पार्थिव ॥	008c  
त्वमेव राजञ्जानासि श्रेयःकारणमेव च ।	009a  
यत्रेच्छसि महाराज निवासं तत्र कुर्महे ॥	009c  
इदं द्वैतवनं नाम सरः पुण्यजनोषितम् ।	010a  
बहुपुष्पफलं रम्यं नानाद्विजनिषेवितम् ॥	010c  
अत्रेमा द्वादश समा विहरेमेति रोचये ।	011a  
यदि तेऽनुमतं राजन्किमन्यन्मन्यते भवान् ॥	011c  
युधिष्ठिर उवाच 	012  
ममाप्येतन्मतं पार्थ त्वया यत्समुदाहृतम् ।	012a  
गच्छामः पुण्यविख्यातं महद्द्वैतवनं सरः ॥	012c  
वैशम्पायन उवाच 	013  
ततस्ते प्रययुः सर्वे पाण्डवा धर्मचारिणः ।	013a  
ब्राह्मणैर्बहुभिः सार्धं पुण्यं द्वैतवनं सरः ॥	013c  
ब्राह्मणाः साग्निहोत्राश्च तथैव च निरग्नयः ।	014a  
स्वाध्यायिनो भिक्षवश्च तथैव वनवासिनः ॥	014c  
बहवो ब्राह्मणास्तत्र परिवव्रुर्युधिष्ठिरम् ।	015a  
तपस्विनः सत्यशीलाः शतशः संशितव्रताः ॥	015c  
ते यात्वा पाण्डवास्तत्र ब्राह्मणैर्बहुभिः सह ।	016a  
पुण्यं द्वैतवनं रम्यं विविशुर्बरतर्षभाः ॥	016c  
तत्सालतालाम्रमधूकनीपकदम्बसर्जार्जुनकर्णिकारैः ।	017a  
तपात्यये पुष्पधरैरुपेतं महावनं राष्ट्रपतिर्ददर्श ॥	017c  
महाद्रुमाणां शिखरेषु तस्थुर्मनोरमां वाचमुदीरयन्तः ।	018a  
मयूरदात्यूहचकोरसङ्घास्तस्मिन्वने बर्हिणकोकिलाश्च ॥	018c  
करेणुयूथैः सह यूथपानां मदोत्कटानामचलप्रभाणाम् ।	019a  
महान्ति यूथानि महाद्विपानां तस्मिन्वने राष्ट्रपतिर्ददर्श ॥	019c  
मनोरमां भोगवतीमुपेत्य पूतात्मनां चीरजटाधराणाम् ।	020a  
तस्मिन्वने धर्मभृतां निवासे ददर्श सिद्धर्षिगणाननेकान् ॥	020c  
ततः स यानादवरुह्य राजा सभ्रातृकः सजनः काननं तत् ।	021a  
विवेश धर्मात्मवतां बरिष्ठस्त्रिविष्टपं शक्र इवामितौजाः ॥	021c  
तं सत्यसन्धं सहिताऽभिपेतुर्दिदृक्षवश्चारणसिद्धसङ्घाः ।	022a  
वनौकसश्चापि नेरन्द्रसिंहं मनस्विनं तं परिवार्य तस्थुः ॥	022c  
स तत्र वृद्धानभिवाद्य सर्वान् प्रत्यर्चितो राजवद्देववच्च ।	023a  
विवेश सर्वैः सहितो द्विजाग्र्यैः कृताञ्जलिर्धर्मभृतां वरिष्ठः ॥	023c  
स पुण्यशीलः पितृवन्महात्मा तपस्विभिधर्मपरैरुपेत्य ।	024a  
प्रत्यर्चितः पुष्पधरस्य मूले महाद्रुमस्योपविवेश राजा ॥	024c  
भीमश्च कृष्णा च धनञ्जयश्च यमौ च ते चानुचरा नरेन्द्रम् ।	025a  
विमुच्यवाहानवशाश्च सर्वे तत्रोपतस्थुर्भरतप्रबर्हाः ॥	025c  
लतावतानावनतः स पाण्डवैर्महाद्रुमः पञ्चभिरेव धन्विभिः ।	026a  
बभौ निवासोपगतैर्महात्मभिर्महागिरिर्वारणयूथपैरिव ॥	026c  

इति श्रीमन्महाभारते अरण्यपर्वणि अर्जुनाभिगमनपर्वणि चतुर्विंशोऽध्यायः ॥ 24 ॥

3-24-1 सत्यसङ्गर सत्यप्रतिज्ञः ॥ समाः वर्षाणि । सन्धिरार्षः ॥ 3-24-8 अनुभावान् कर्तव्याकर्तव्यविषयान्निश्चयान् । प्रभावो निग्रहानुग्रहशक्तिः । सर्वा गतीर्विजानासि इति क. पाठः ॥ 3-24-10 द्वैतं द्वौ शोकमोहौ इतौ गतौ यस्मात्तद्वीतं द्वीतमेव द्वैतम् । स्वार्थे तद्धितः । वनं जलं यस्मिन् द्वैतवनम् ॥ 3-24-11 विहरेम प्रीत्यानयेम ॥ 3-24-16 यात्वा गत्वा ॥ 3-24-17 तपात्यये वर्षासु ॥ 3-24-19 करेणुः हस्तिनी ॥ 3-24-20 भोगवतीं सरस्वतीं नदीम् ॥ 3-24-22 चारणाः देवगायनाः ॥ 3-24-24 महाद्रुमः कदम्बः ॥ 3-24-26 लतावतानावनतः वल्लीतन्तुभिरावृततया नम्रः ॥
