अध्यायः 260

कदाचन काम्यकवनवासिनः पाण्डवानुपागतेन व्यासेन युधिष्ठिरम् प्रति दानप्रशंसनम् ॥ 1 ॥

वैशम्पायन उवाच 	KK03-15-260-001  
वने निवसतां तेषां पाण्डवानां महात्मनाम् ।	KK03-15-260-001a  
वर्षाण्येकादशातीयुः कृच्छ्रेण भरतर्षभ ॥	KK03-15-260-001c  
फलमूलाशनास्ते हि सुखार्हा दुःखमुत्तमम् ।	KK03-15-260-002a  
प्राप्तकालमनुध्यान्तः सेहिरे वरपूरुषाः ॥	KK03-15-260-002c  
युधिष्ठिरस्तु राजर्षिरात्मकर्मापराधजम् ।	KK03-15-260-003a  
चिन्तयन्स महाबाहुर्भ्रातॄणां दुःखमुत्तमम् ॥	KK03-15-260-003c  
न सुष्वाप सुखं राजा हृदि शल्यैरिवार्पितैः ।	KK03-15-260-004a  
दौरात्म्यमनुपश्यंस्तत्काले द्यूतोद्भवस्य हि ॥	KK03-15-260-004c  
संस्मरन्परुषा वाचः सूतपुत्रस्य पाण्डवः ।	KK03-15-260-005a  
निःश्वासपरमो दीनो दध्रे कोपविषं महत् ॥	KK03-15-260-005c  
अर्जुनो यमजौ चोभौ द्रौपदी च यशस्विनी ।	KK03-15-260-006a  
स च भीमो महातेजाः सर्वेषामुत्तमो बले ॥	KK03-15-260-006c  
\'चिरस्य जातं धर्मज्ञं सासूयमिव ते तदा\' ।	KK03-15-260-007a  
युधिष्ठिरमुदीक्षन्तः सेहुर्दुखमनुत्तमम् ॥	KK03-15-260-007c  
अवशिष्टं त्वल्पकालं मन्वानाः पुरुषर्षभाः ।	KK03-15-260-008a  
वपुरन्यदिवाकार्षुरुत्साहामर्षचेष्टितैः ॥	KK03-15-260-008c  
कस्यचित्त्वथ कालस्य व्यासः सत्यवतीसुतः ।	KK03-15-260-009a  
आजगाम महायोगी पाण्डवानवलोककः ॥	KK03-15-260-009c  
तमागतमभिप्रेक्ष्य कुन्तीपुत्रो युधिष्ठिरः ।	KK03-15-260-010a  
प्रत्युद्गम्य महात्मानं प्रत्यगृह्णाद्यथाविधि ॥	KK03-15-260-010c  
तमासीनमुपासीनः शुश्रूषुर्नियतेन्द्रियः ।	KK03-15-260-011a  
तोषयामास शौचेन व्यासं पाण्डवनन्दनः ॥	KK03-15-260-011c  
तानवेक्ष्य कृशान्पौत्रान्वने वन्येन जीवतः ।	KK03-15-260-012a  
महर्षिरनुकम्पार्थमब्रवीद्बाष्पगद्गदम् ॥	KK03-15-260-012c  
युधिष्ठिर महाबाहो शृणु धर्मभृतांवर ।	KK03-15-260-013a  
नातप्ततपसो लोके प्राप्नुवन्ति महत्सुखम् ।	KK03-15-260-013c  
सुखदुःखे हि पुरुषः पर्यायेणोपसेवते ॥	KK03-15-260-013e  
नात्यन्तमसुखं कश्चित्प्राप्नोति पुरुषर्षभ ।	KK03-15-260-014a  
प्रज्ञावांस्त्वेव पुरुषः संयुक्तः परया धिया ॥	KK03-15-260-014c  
उदयास्तमयज्ञो हि न हृष्यति न शोचति ।	KK03-15-260-015a  
सुखमापतितं विन्दन्दुःखमापतितं सहन् ॥	KK03-15-260-015c  
कालप्राप्तमुपासीत सस्यानामिव कर्षकः ।	KK03-15-260-016a  
तपसो हि परं नास्ति तपसा विन्दते महत् ॥	KK03-15-260-016c  
नासाध्यं तपसः किञ्चिदिति बुध्यस्व भारत ।	KK03-15-260-017a  
सत्यमार्जवमक्रोधः संविभागो दमः शमः ॥	KK03-15-260-017c  
अनसूयाऽविहिंसा च शौचमिन्द्रियसंयमः ।	KK03-15-260-018a  
साधनानि महाराज नराणां पुण्यकर्मणाम् ॥	KK03-15-260-018c  
अधर्मरुचयो मूढास्तिर्यग्गतिपरायणाः ।	KK03-15-260-019a  
कृच्छ्रां योनिमनुप्राप्ता न सुखं विन्दते जनाः ॥	KK03-15-260-019c  
इह यत्क्रियते कर्म तत्परत्रोपभुज्यते ।	KK03-15-260-020a  
\'मूलसिक्तस्य वृक्षस्य फलं शाखासु दृश्यते\' ।	KK03-15-260-020c  
तस्माच्छरीरं युञ्जीत तपसा नियमेन च ॥	KK03-15-260-020e  
यथाशक्ति प्रयच्छेत सम्पूज्याभिप्रणम्य च ।	KK03-15-260-021a  
काले प्राप्ते च हृष्टात्मा राजन्विगतमत्सरः ॥	KK03-15-260-021c  
सत्यवादी लभेतायुरनायासमथार्जवम् ।	KK03-15-260-022a  
अक्रोधनोऽनसूयश्च निर्वृतिं लभते पराम् ॥	KK03-15-260-022c  
दान्तः शमपरः शश्वत्परिक्लेशं न विन्दति ।	KK03-15-260-023a  
न च तप्यति दान्तात्मा दृष्ट्वा परगतां श्रियम् ॥	KK03-15-260-023c  
संविभक्ता च दाता च भोगवान्सुखवान्नरः ।	KK03-15-260-024a  
भवत्यहिंसकश्चैव परमारोग्यमश्नुते ॥	KK03-15-260-024c  
मान्यं मानयिता जन्म कुले महति विन्दति ।	KK03-15-260-025a  
\'विन्दते सुखमत्यर्थमिह लोके परत्र च\' ।	KK03-15-260-025c  
व्यसनैर्न तु संयोगं प्राप्नोति विजितेन्द्रियः ॥	KK03-15-260-025e  
शुभानुशयबुद्धिर्हि संयुक्तः कालधर्मणा ।	KK03-15-260-026a  
प्रादुर्भवति तद्योगात्कल्याणमतिरेव सः ॥	KK03-15-260-026c  
युधिष्ठिर उवाच 	KK03-15-260-027  
भगवन्दानधर्माणां तपसो वा महामुने ।	KK03-15-260-027a  
किंस्विद्बहुगुणं प्रेत्य किं वा दुष्करमुच्यते ॥	KK03-15-260-027c  
व्यास उवाच 	KK03-15-260-028  
दानान्न दुष्करं तात पृथिव्यामस्ति किञ्चन ।	KK03-15-260-028a  
अर्थे च महती तृष्णा स च दुःखेन लभ्यते ॥	KK03-15-260-028c  
\'राजन्प्रत्यक्षमेवैतद्दृश्यते लोकसाक्षिकम्\' ।	KK03-15-260-029a  
परित्यज्य प्रियान्प्राणान्प्रविशन्ति रणाजिरम् ।	KK03-15-260-029c  
तथैव प्रतिपद्यन्ते समुद्रमटवीं तथा ॥	KK03-15-260-029e  
कृषिगोरक्ष्यमित्येके प्रतिपद्यन्ति मानवाः ।	KK03-15-260-030a  
पुरुषाः प्रेष्यतामेके निर्गच्छन्ति धनार्थिनः ॥	KK03-15-260-030c  
तस्माद्दुःखार्जितस्यैव परित्यागः सुदुष्करः ।	KK03-15-260-031a  
सुदुष्करतरं दानं तस्माद्दानं मतं मम ॥	KK03-15-260-031c  
विशेषस्त्वत्र विज्ञेयो न्यायेनोपार्जितं धनम् ।	KK03-15-260-032a  
पात्रे काले च देशे च प्रयतः प्रतिपादयेत् ॥	KK03-15-260-032c  
अन्यायात्समुपात्तेन दानधर्मौ धनेन यः ।	KK03-15-260-033a  
कुरुते न स कर्तारं त्रायते महतो भयात् ॥	KK03-15-260-033c  
पात्रे दानं स्वल्पमपि काले दत्तं युधिष्ठिर ।	KK03-15-260-034a  
मनसा हि विशुद्धेन प्रेत्यानन्तफलं स्मृतम् ॥	KK03-15-260-034c  
\'श्रद्धा धर्मानुगा देवी पावनी विश्वधारिणी ।	KK03-15-260-035a  
\'सवित्री प्रसवित्री च संसारार्णवतारिणी ॥	KK03-15-260-035c  
श्रद्धया धार्यते धर्मो महद्भिर्नार्थदर्शिभिः ।	KK03-15-260-036a  
सधना अपि राजानो निःश्रद्धा नरकं गताः ॥	KK03-15-260-036c  
निष्किञ्चनाश्च मुनयः श्रद्धावन्तो दिवं गताः ।	KK03-15-260-037a  
देशे काले च पात्रे च मुद्गलः श्रद्धयाऽन्वितः ।	KK03-15-260-037c  
व्रीहिद्रोणं प्रदायाथ परं पदमवाप्तवान्\' ॥	KK03-15-260-037e  
अत्राप्युदाहरन्तीममितिहासं पुरातनम् ।	KK03-15-260-038a  
व्रीहिद्रोणपरित्यागाद्यत्फलं प्राप मुद्गलः ॥	KK03-15-260-038c  

इति श्रीमन्महाभारते अरण्यपर्वणि व्रीहिद्रौणिकपर्वणि षष्ट्यधिकद्विशततमोऽध्यायः ॥ 260 ॥

3-260-2 ध्यान्तः ध्यायन्तः ॥ 3-260-4 द्यूतोद्भवस्य द्यूतहेतोः शकुन्यादेः ॥ 3-260-9 अवलोककोऽवलोकितुकामः ॥ 3-260-14 नह्यनन्तं सुखं कश्चित् इति झ. पाठः ॥ 3-260-16 तपसा ज्ञानेन । महद्ब्रह्म ॥ 3-260-21 काले दानकाले ॥ 3-260-22 अनायासं क्लेशपरिहारम् । निर्वृत्तिं सुखम् । परां मोक्षाख्याम् ॥ 3-260-24 संविभक्ता अन्नादेर्विभागकर्ता । दाता धनादेः ॥ 3-260-26 शुभमेवानुशेते शुभपक्षपातिनी बुद्धिर्यस्य । कालधर्मेण मरणेन ॥ 3-260-27 दानजानां धर्माणाम् । तपसः कायक्लेशकृतस्य कृच्छ्रादेः । एतयोर्मध्ये प्रेत्य मृत्वा किं बहुगुणं किं परलोके श्रेष्ठमित्यर्थः ॥ 3-260-31 दुःखार्जितस्य धनस्येति शेषः । मतं श्रेष्ठत्वेन ॥ 3-260-38 द्रोणो मानविशेषस्तन्मिता व्रीहयस्तेषां दानात् ॥
