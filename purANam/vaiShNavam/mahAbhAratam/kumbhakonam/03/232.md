अध्यायः 232

स्कन्दस्य देवसैनापत्येऽभिषेकानन्तरम् महादेवस्य पार्वत्या सह भद्रवटम् प्रति प्रस्थानम् ॥ 1 ॥ तदेन्द्रादिभिर्दिक्पालैः ससैन्यैस्तमनु प्रस्थानम् ॥ 2 ॥ तदा रुद्रेण स्कन्दस्य देवसैनापत्ये नियोजनम् ॥ 3 ॥ ततो देवासुराणाम् महायुद्धम् । तत्र स्कन्देन महिषासुरसंहारः ॥ 4 ॥

मार्कण्डेय उवाच 	KK03-11-232-001  
यदाऽभिषिक्तो भगवान्सैनापत्ये तु पावकिः ।	KK03-11-232-001a  
तदा सम्प्रस्थितः श्रीमान्हृष्टो भद्रवटं हरः ॥	KK03-11-232-001c  
रथेनादित्यवर्णेन पार्वत्या सहितः प्रभुः ।	KK03-11-232-002a  
\'अनुयातः सुरैः सर्वैः सहस्राक्षपुरोगमैः\' ॥	KK03-11-232-002c  
सहस्रं तस्य सिंहानां तस्मिन्युक्तं रथोत्तमे ।	KK03-11-232-003a  
उत्पपात दिवं शुभ्रं कालेनाभिप्रचोदितम् ॥	KK03-11-232-003c  
ते पिबन्त इवाकाशं त्रासयन्तक्षराचरान् ।	KK03-11-232-004a  
सिंहा नभस्यगच्छन्त नदन्तश्चारुकेसराः ॥	KK03-11-232-004c  
तस्मिन्रथे पशुपतिः स्थितो भात्युमया सह ।	KK03-11-232-005a  
विद्युता सहितः सूर्यः सेन्द्रचापे घने यथा ॥	KK03-11-232-005c  
अग्रतस्तस्य भगवान्धनेशो गुह्यकैः सह ।	KK03-11-232-006a  
आस्थाय रुचिरं याति पुष्पकं नरवाहनः ॥	KK03-11-232-006c  
ऐरावतं समास्थाय शक्रश्चापि सुरैः सह ।	KK03-11-232-007a  
पृष्ठतोऽनुययौ यान्तं वरदं वृषभध्वजम् ॥	KK03-11-232-007c  
जृम्भकैर्यक्षरक्षोभिः स्रग्विभिः समलङ्कृतः ।	KK03-11-232-008a  
यात्यमोघो महायक्षो दक्षिणं पक्षमास्थितः ॥	KK03-11-232-008c  
तस्य दक्षिणतो देवा बहवश्चित्रयोधिनः ।	KK03-11-232-009a  
गच्छन्ति वसुभिः सार्धं रुद्रैश्च सह सङ्गताः ॥	KK03-11-232-009c  
यमश्च मृत्युना सार्धं सर्वतः परिवारितः ।	KK03-11-232-010a  
घोरैर्व्याधिशतैर्याति घोररूपवपुस्तथा ॥	KK03-11-232-010c  
यमस्य पृष्ठतश्चैव घोरस्त्रिशिखरः शितः ।	KK03-11-232-011a  
विजयो नाम रुद्रस्य याति शूलः स्वलङ्कृतः ॥	KK03-11-232-011c  
तमुग्रपाशो वरुणो भगवान्सलिलेश्वरः ।	KK03-11-232-012a  
परिवार्य शनैर्याति यादोभिर्विविधैर्वृतः ॥	KK03-11-232-012c  
पृष्ठतो विजयस्यापि याति रुद्रस्य पट्टसः ।	KK03-11-232-013a  
गदामुसलशक्त्याद्यैर्वृतः प्रहरणोत्तमैः ॥	KK03-11-232-013c  
पट्टसं त्वन्वगाद्राजंश्छत्रं रौद्रं महाप्रभम् ।	KK03-11-232-014a  
कमण्डलुश्चाप्यनु तं महर्षिगणसेवितः ॥	KK03-11-232-014c  
तस्य दक्षिणतो भाति दण्डो गच्छञ्श्रिया वृतः ।	KK03-11-232-015a  
भृग्वङ्गिरोभिः सहितो दैवतैश्चानुपूजितः ॥	KK03-11-232-015c  
एषां तु पृष्ठतो रुद्रो विमले स्यन्दने स्थितः ।	KK03-11-232-016a  
याति संहर्षयन्सर्वांस्तेजसा त्रिदिवौकसः ॥	KK03-11-232-016c  
ऋषयश्चापि देवाश्च गन्धर्वा भुजगास्तथा ।	KK03-11-232-017a  
नद्यो ह्रदाःसमुद्राश्च तथैवाप्सरसां गणाः ॥	KK03-11-232-017c  
नक्षत्राणि ग्रहाश्चैव देवानां शिशवश्च ये ।	KK03-11-232-018a  
स्त्रियश्च विविधाकारा यान्ति रुद्रस्य पृष्ठतः ॥	KK03-11-232-018c  
सृजन्त्यः पुष्पवर्षाणि चारुरूपा वराङ्गनाः ।	KK03-11-232-019a  
पर्जन्यश्चाप्यनुययौ नमस्कृत्य पिनाकिनम् ॥	KK03-11-232-019c  
छत्रं च पाण्डुरं सोमस्तस्य मूर्धन्यधारयत् ।	KK03-11-232-020a  
चामरे चापि वायुश्च गृहीत्वाऽग्निश्च धिष्ठितौ ॥	KK03-11-232-020c  
शक्रश्च पृष्ठतस्तस्य याति राजञ्छ्रिया वृतः ।	KK03-11-232-021a  
सह राजर्षिभिः सर्वैः स्तुवानो वृषकेतनम् ॥	KK03-11-232-021c  
गौरी विद्याऽथ गान्धारी केशिनी मित्रसाह्वया ।	KK03-11-232-022a  
सावित्र्या सह सर्वास्ताः पार्वत्या यान्ति पृष्ठतः ॥	KK03-11-232-022c  
तत्र विद्यागणाः सर्वे ये केचित्कविभिः स्मृताः ।	KK03-11-232-023a  
तस्य कुर्वन्ति वचनं सेन्द्रा देवाश्चमूमुखे ॥	KK03-11-232-023c  
गृहीत्वा तु पताकां वै यात्यग्रे राक्षसो ग्रहः ।	KK03-11-232-024a  
व्यापृतस्तु श्मशाने यो नित्यं रुद्रस्य वै सखा ।	KK03-11-232-024c  
पिङ्गलो नाम यक्षेन्द्रो लोकस्यानन्ददायकः ॥	KK03-11-232-024e  
एभिश्च सहितो देवस्तत्र याति यथासुखम् ।	KK03-11-232-025a  
अग्रतः पृष्ठतश्चैव न हि तस्य गतिर्ध्रुवा ॥	KK03-11-232-025c  
रुद्रं सत्कर्मभिर्मर्त्याः पूजयन्तीह दैवतम् ।	KK03-11-232-026a  
शिवमित्येव यं प्राहुरीशं रुद्रं पिनाकिनम् ॥	KK03-11-232-026c  
\'एवं सर्वे सुरगणास्तदा वै प्रीतमानसाः\' ।	KK03-11-232-027a  
भावैस्तु विविधाकारैः पूजयन्ति महेश्वरम् ॥	KK03-11-232-027c  
देवसेनापतिस्त्वं देवसेनाभिरावृतः ।	KK03-11-232-028a  
अनुगच्छति देवेशं ब्रह्मण्यः कृत्तिकासुतः ॥	KK03-11-232-028c  
अथाब्रवीन्महासेनं महादेवो बृहद्वचः ।	KK03-11-232-029a  
सप्तमं मारुतस्कन्धं रक्ष नित्यमतन्द्रितः ॥	KK03-11-232-029c  
स्कन्द उवाच 	KK03-11-232-030  
सप्तमं मारुतस्कन्धं पालयिष्याम्यहं प्रभो ।	KK03-11-232-030a  
यदन्यदपि मे कार्यं देव तद्वद माचिरम् ॥	KK03-11-232-030c  
रुद्र उवाच 	KK03-11-232-031  
कार्येष्वहं त्वया पुत्र सन्द्रष्टव्यः सदैव हि ।	KK03-11-232-031a  
दर्शनान्मम भक्त्या च श्रेयः परमवाप्स्यसि ॥	KK03-11-232-031c  
मार्कण्डेय उवाच 	KK03-11-232-032  
इत्युक्त्वा विससर्जैनं परिष्वज्य महेश्वरः ।	KK03-11-232-032a  
\'स्कन्दं सहोमया प्रीतो ज्वलन्तमिव तेजसा\' ॥	KK03-11-232-032c  
विसर्जिते ततः स्कन्दे बभूवौत्पातिकं महत् ।	KK03-11-232-033a  
सहसैव महाराज देवान्सर्वान्प्रमोहयत् ॥	KK03-11-232-033c  
जज्वाल खं सनक्षत्रं प्रमूढं भुवनं भृशम् ।	KK03-11-232-034a  
चचाल व्यनदच्चोर्वी तमोभूतं जगत्प्रभो ॥	KK03-11-232-034c  
ततस्तद्दारुणं दृष्ट्वा क्षुभितः शङ्करस्तदा ।	KK03-11-232-035a  
उमा चैव महाभाग देवाश्च समहर्षयः ॥	KK03-11-232-035c  
ततस्तेषु प्रमूढेषु पर्वताम्बुदसन्निभम् ।	KK03-11-232-036a  
नानाप्रहरणं घोरमदृश्यत महद्बलम् ॥	KK03-11-232-036c  
तद्वै घोरमसङ्ख्येयं गर्जच्च विविधा गिरः ।	KK03-11-232-037a  
अभ्यद्रवद्रणे देवान्भगवन्तं च शङ्करम् ॥	KK03-11-232-037c  
तैर्विसृष्टान्यनीकेषु बाणजालान्यनेकशः ।	KK03-11-232-038a  
पर्वताश्च शतघ्न्यश्च प्रासासिपरिघा गदाः ॥	KK03-11-232-038c  
निपतद्भिश्च तैर्घोरैर्देवानीकं महायुधैः ।	KK03-11-232-039a  
क्षणेन व्यद्रवत्सर्वं विमुखं चाप्यदृश्यत ॥	KK03-11-232-039c  
निकृत्तयोधनागाश्वं कृत्तायुधमहारथम् ।	KK03-11-232-040a  
दानवैरर्दितं सैन्यं देवानां विमुखं बभौ ॥	KK03-11-232-040c  
असुरैर्वध्यमानं तत्पावकैरिव काननम् ।	KK03-11-232-041a  
अपतद्दग्धभूयिष्ठं महाद्रुमवनं तथा ॥	KK03-11-232-041c  
ते विभिन्नशिरोदेहाः प्राद्रवन्तो दिवौकसः ।	KK03-11-232-042a  
न नाथमधिगच्छन्ति वध्यमाना महारणे ॥	KK03-11-232-042c  
अथ तद्विद्रुतं सैन्यं दृष्ट्वा देवः पुरन्दरः ।	KK03-11-232-043a  
आश्वासयन्नुवाचेदं बलभिद्दानवार्दितम् ॥	KK03-11-232-043c  
भयं त्यजत भद्रं वः शूराः शस्त्राणि गृह्णत ।	KK03-11-232-044a  
कुरुध्वं विक्रमे बुद्धिं मा वः काचिद्व्यथा भवेत् ॥	KK03-11-232-044c  
जयतैनान्सुदुर्वृत्तान्दानवान्घोरदर्शनान् ।	KK03-11-232-045a  
अभिद्रवत भद्रं वो मया सह महासुरान् ॥	KK03-11-232-045c  
शक्रस्य वचनं श्रुत्वा समाश्वस्ता दिवौकसः ।	KK03-11-232-046a  
दानवान्प्रत्ययुध्यन्त शक्रं कृत्वा व्यपाश्रयम् ॥	KK03-11-232-046c  
ततस्ते त्रिदशाः सर्वे मरुतश्च महाबलाः ।	KK03-11-232-047a  
प्रत्युद्ययुर्महाभागाः साध्याश्च वसुभिः सह ॥	KK03-11-232-047c  
तैर्विसृष्टान्यनीकेषु क्रुद्धैः शस्त्राणि संयुगे ।	KK03-11-232-048a  
शराश्च दैत्यकायेषु पिबन्ति रुधिरं बहु ॥	KK03-11-232-048c  
तेषां देहान्विनिर्भिद्य शरास्ते निशितास्तदा ।	KK03-11-232-049a  
निपतन्तोऽभ्यदृश्यन्त नगेभ्य इव पन्नगाः ॥	KK03-11-232-049c  
तानि दैत्यशरीराणि निर्भिन्नानि स्म सायकैः ।	KK03-11-232-050a  
अपतन्भूतले राजंश्छिन्नाभ्राणीव सर्वशः ॥	KK03-11-232-050c  
ततस्तद्दानवं सैन्यं सर्वैर्देवगणैर्युधि ।	KK03-11-232-051a  
त्रासितं विविधैर्बाणैः कृतं चैव पराङ्मुखम् ॥	KK03-11-232-051c  
अथोत्क्रुष्टं तदा हृष्टैः सर्वैर्देवैरुदायुधैः ।	KK03-11-232-052a  
संहतानि च तूर्याणि प्रावाद्यन्त ह्यनेकशः ॥	KK03-11-232-052c  
एवमन्योन्यसंयुक्तं युद्धमासीत्सुदारुणम् ।	KK03-11-232-053a  
देवानां दानवानां च मांसशोणितकर्दमम् ॥	KK03-11-232-053c  
अनयो देवलोकस्य सहसैवाभ्यदृश्यत ।	KK03-11-232-054a  
तथहि दानवा घोरा विनिघ्नन्ति दिवौकसः ॥	KK03-11-232-054c  
ततस्तूर्यप्रणादाश्च भेरीणां च महास्वनाः ।	KK03-11-232-055a  
बभूवुर्दानवेन्द्राणां सिंहनादाश्च दारुणाः ॥	KK03-11-232-055c  
अथ दैत्यबलाद्घोरान्निष्पपात महाबलः ।	KK03-11-232-056a  
दानवो महिषो नाम प्रगृह्य विपुलं गिरिम् ॥	KK03-11-232-056c  
ते तं धनैरिवादित्यं दृष्ट्वा सम्परिवारितम् ।	KK03-11-232-057a  
तमुद्यतगिरिं राजन्व्यद्रवन्त दिवौकसः ॥	KK03-11-232-057c  
अथाभिद्रुत्य महिषो देवांश्चिक्षेप तं गिरिम् ।	KK03-11-232-058a  
\'महाकायं महाराज सतोयमिव तोयदम्\' ॥	KK03-11-232-058c  
पतता तेन गिरिणा देवसैन्यस्य पार्थिव ।	KK03-11-232-059a  
भीमरूपेण निहतमयुतं प्रापतद्भुवि ॥	KK03-11-232-059c  
अथ तैर्दानवैः सार्धं महिषस्त्रासयन्सुरान् ।	KK03-11-232-060a  
अभ्यद्रवद्रणे तूर्णं सिंहः क्षुद्रमृगानिव ॥	KK03-11-232-060c  
तमापतन्तं महिषं दृष्ट्वा सेन्द्रा दिवौकसः ।	KK03-11-232-061a  
व्यद्रवन्त रणे भीता विकीर्णायुधकेतनाः ॥	KK03-11-232-061c  
ततःस महिषः क्रुद्धस्तूर्णं रुद्ररथं ययौ ।	KK03-11-232-062a  
अभिद्रुत्य च जग्राह रुद्रस्य रथकूबरम् ॥	KK03-11-232-062c  
यदा रुद्ररथं क्रुद्धो महिषः सहसा गतः ।	KK03-11-232-063a  
रेसतू रोदसी गाढं मुमुहुश्च महर्षयः ॥	KK03-11-232-063c  
अनदंश्चमहाकाया दैत्या जलधरोपमाः ।	KK03-11-232-064a  
आसीच्च निश्चितं तेषां जितमस्माभिरित्युत ॥	KK03-11-232-064c  
तथाभूते तु भगवानाहूय गुहमात्मजम् ।	KK03-11-232-065a  
\'दौरात्म्यं पश्य पुत्र त्वं दानवस्य दुरात्मनः ।	KK03-11-232-065c  
जहि शीघ्रं दुराचारं द्रष्टुमिच्छामि ते बलम् ॥	KK03-11-232-065e  
इत्युक्त्वा भगवान्स्कन्दं परिपूज्य महेश्वरः ।	KK03-11-232-066a  
अयोजयन्निग्रहार्थं महिषस्य गतायुषः\' ।	KK03-11-232-066c  
सस्मार च तदा स्कन्दं मृत्युं तस्य दुरात्मनः ॥	KK03-11-232-066e  
महिषोऽपि रथं दृष्ट्वा रौद्रं रुद्रस्य चानदत् ।	KK03-11-232-067a  
देवान्सन्त्रासयंश्चापि दैत्यांस्चापि प्रहर्षयन् ॥	KK03-11-232-067c  
ततस्तस्मिन्भये घोरे देवानां समुपस्थिते ।	KK03-11-232-068a  
आजगाम महासेनः क्रोधात्सूर्य इव ज्वलन् ॥	KK03-11-232-068c  
लोहिताम्बरसंवीतो लोहितस्रग्विभूषणः ।	KK03-11-232-069a  
लोहिताश्वो महाबाहुर्हिरण्यकवचः प्रभुः ॥	KK03-11-232-069c  
रथमादित्यसङ्काशमास्थितः कनकप्रभम् ।	KK03-11-232-070a  
तं दृष्ट्वा दैत्यसेना सा व्यद्रवत्सहसा रणे ॥	KK03-11-232-070c  
स चापि तां प्रज्वलितां महिषस्य विदारिणीम् ।	KK03-11-232-071a  
मुमोच शक्तिं राजेन्द्र महासेनो महाबलः ॥	KK03-11-232-071c  
सा मुक्ताऽभ्यहरत्तस्य महिषस्य शिरो महत् ।	KK03-11-232-072a  
पपात भिन्ने शिरसि महिषस्त्यक्तजीवितः ॥	KK03-11-232-072c  
पतता शिरसा तेन द्वारं षोडशयोजनम् ।	KK03-11-232-073a  
पर्वताभेन पिहितं तदाऽगम्यं ततोऽभवत् ।	KK03-11-232-073c  
उत्तराः कुरवस्तेन गच्छन्त्यद्य यथासुखम् ॥	KK03-11-232-074a  
क्षिप्ताक्षिप्ता तु सा शक्तिर्हत्वा शत्रून्सहस्रशः ।	KK03-11-232-074c  
स्कन्दहस्तमनुप्राप्ता दृश्यते देवदानवैः ॥	KK03-11-232-075a  
प्रायः शरैर्विनिहता महासेनेन धीमता ।	KK03-11-232-075c  
शेषा दैत्यगणा घोरा भीतास्त्रस्ता दुरासदैः ।	KK03-11-232-076a  
स्कन्दपारिषदैर्हत्वा भक्षिताश्च सहस्रशः ॥	KK03-11-232-076c  
दानवान्भक्षयन्तस्ते प्रपिबन्तश्च शोणितम् ।	KK03-11-232-077a  
क्षणान्निर्दानवं सर्वमकार्षुर्भृशहर्षिताः ॥	KK03-11-232-077c  
तमांसीव यथा सूर्यो वृक्षानग्निर्घनान्खगः ।	KK03-11-232-078a  
तथा स्कन्दोऽजयच्छत्रून्स्वेन वीर्येण कीर्तिमान् ॥	KK03-11-232-078c  
सम्पूज्यमानस्त्रिदशैरभिवाद्य महेश्वरम् ।	KK03-11-232-079a  
शुशुभे कृतिकापुत्रः प्रकीर्णांशुरिवांशुमान् ॥	KK03-11-232-079c  
नष्टशत्रुर्यदा स्कन्दः प्रयातस्तु महेश्वरम् ।	KK03-11-232-080a  
तदाऽब्रवीन्महासेनं परिष्वज्य पुरन्दरः ॥	KK03-11-232-080c  
ब्रह्मदत्तवरः स्कन्द त्वयाऽयं महिषो हतः ।	KK03-11-232-081a  
\'अजय्यो युधि देवानां दानवः स महाबलः\' ॥	KK03-11-232-081c  
देवास्तृणसमा यस्य वबूवुर्जयतांवर ।	KK03-11-232-082a  
सोऽयं त्वया महाबाहो शमितो देवकण्टकः ॥	KK03-11-232-082c  
शतं महिषतुल्यानां दानवानां त्वया रणे ।	KK03-11-232-083a  
निहतं देवशत्रूणां यैर्वयं पूर्वतापिताः ॥	KK03-11-232-083c  
तावकैर्भक्षिताश्चान्ये दानवाः शतसङ्घशः ।	KK03-11-232-084a  
अजेयस्त्वं रणेऽरीणामुमापतिरिव प्रभुः ॥	KK03-11-232-084c  
एतत्ते प्रथमं देव ख्यातं कर्म भविष्यति ।	KK03-11-232-085a  
त्रिषु लोकेषु कीर्तिश्च तवाक्षय्या भविष्यति ।	KK03-11-232-085c  
वशगाश्च भविष्यन्ति सुरास्तव महाभुज ॥	KK03-11-232-085e  
महासेनमेवमुक्त्वा निवृत्तः सह दैवतैः ।	KK03-11-232-086a  
अनुज्ञातो भगवता त्र्यम्बकेण शचीपतिः ॥	KK03-11-232-086c  
गतो भद्रवटं रुद्रो निवृत्ताश्च दिवौकसः ।	KK03-11-232-087a  
उक्ताश्च देवा रुद्रेण स्कन्दं पश्यत मामिव ॥	KK03-11-232-087c  
स हत्वा दानवगणान्पूज्यमानो महर्षिभिः ।	KK03-11-232-088a  
एकाह्नैवाजयत्सर्वं त्रैलोक्यं वह्निनन्दनः ॥	KK03-11-232-088c  
स्कन्दस्य य इदं विप्रः पठेज्जन्म समाहितः ।	KK03-11-232-089a  
\'शृणुयाद्ब्राह्मणेभ्यो यः श्रावयेद्वा विचेतनम् ॥	KK03-11-232-089c  
धनमायुर्यशो दीप्तिं पुत्राञ्शत्रुजयं तथा\' ।	KK03-11-232-090a  
सपुष्टिमिह सम्प्राप्य स्कन्दसालोक्यमाप्नुयात् ॥	KK03-11-232-090c  

इति श्रीमन्महाभारते अरण्यपर्वणि मार्कण्डेयसमास्यापर्वणि द्वात्रिंशदधिकद्विशततमोऽध्यायः ॥ 232 ॥

3-232-8 जृम्भकैर्ग्रहविशेषैः भास्करैर्यक्षरक्षोभिः इति ध.पाठः ॥ 3-232-23 विद्यागणाः स्तुतिपद्यसमूहाः ॥ 3-232-62 कूबरं धूःप्रदेशम् ॥ 3-232-63 रेसतुः शब्दं चक्रतुः । रोदसी द्यावाभूमी ॥
