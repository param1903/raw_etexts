अध्यायः 021
कृष्णसाल्वयोर्युद्धम् ॥ 1 ॥ साल्वेन स्वमायासृष्टवसुदेवस्य शिरश्छेदनप्रदर्शनेन कृष्णव्यामोहनम् ॥ 2 ॥ ततो मुहूर्तेन प्रतिबुद्धेन कृष्णेन स्वानुभूतस्य मायिकत्वाध्यवसायः ॥ 3 ॥

वासुदेव उवाच 	001  
एवं स पुरुषव्याघ्रः साल्वो राज्ञां महारिपुः ।	001a  
युध्यमानो मया सङ्ख्ये वियदभ्यगमत्पुनः ॥	001c  
ततः शतघ्नीश्च महागदाश्च दीप्ताश्च शूलान्मुसलानसींश्च ।	002a  
चिक्षेप रोषान्मयि मन्दबुद्धिः साल्वो महाराज जयाभिकाङ्क्षी ॥	002c  
तानाशुगैरापततोऽहमाशु निवार्य तूर्णं खगमान्ख एव ।	003a  
द्विधा त्रिता चाच्छिनमाशु मुक्तैस्ततोऽन्तरिक्षे निनदो बभूव ॥	003c  
ततः शतसहस्रेण शराणां नतपर्वणाम् ।	004a  
दारुकं वाजिनश्चैव रथं च समवाकिरत् ॥	004c  
ततो मामब्रवीद्वीर दारुको विह्वलन्निव ।	005a  
स्थातव्यमिति तिष्ठामि साल्वबाणप्रपीडितः ।	005c  
अवस्थातुं न शक्नोमि अङ्गं मे व्यवसीदति ॥	005e  
इति तस्य निशम्याहं सारथेः करुणं वचः ।	006a  
अवेक्षमाणो यन्तारमपश्यं शरपीडितम् ॥	006c  
न तस्योरसि नो मूर्ध्नि न काये न भुजद्वये ।	007a  
अन्तरं पाण्डवश्रेष्ठ पश्याम्यनिचितं शरैः ॥	007c  
स तु बाणवरोत्पीडाद्विस्रवत्यसृगुल्बणम् ।	008a  
अभिवृष्टो यथा मेघैर्गिरिर्गैरिकधातुमान् ॥	008c  
अभीशुहस्तं तं दृष्ट्वा सीदन्तं सारथिं रणे ।	009a  
अस्तम्भयं महाबाहो साल्वबाणप्रपीडितम् ॥	009c  
अथ मां पुरुषः कश्चिद्द्वारकानिलयोऽब्रवीत् ।	010a  
त्वरितो रथमारोप्य सौहृदादिव भारत ॥	010c  
आहुकस्य वचो वीर तस्यैव परिचारकः ।	011a  
विषण्णः सन्नकण्ठेन तन्निबोध युधिष्ठिर ॥	011c  
द्वारकाधिपतिर्वीर आह त्वामाहुको वचः ।	012a  
केशवैहि विजानीष्व यत्त्वां पितृसखोऽब्रवीत् ॥	012c  
उपयात्वा तु साल्वेन द्वारकां वृष्णिनन्दन ।	013a  
विषक्ते त्वयि दुर्धर्ष हतः शूरसुतो बलात् ॥	013c  
तदलं साधुयुद्धेन निवर्तस्व जनार्दन ।	014a  
द्वारकामेव रक्षस्व कार्यमेतन्महत्तव ॥	014c  
इत्यहं तस्य वचनं श्रुत्वा परमदुर्मनाः ।	015a  
निश्चयं नाधिगच्छामि कर्तव्यस्येतरस्य च ॥	015c  
सात्यकिं बलदेवं च प्रद्युम्नं च महारथम् ।	016a  
जगर्हे मनसा वीर तच्छ्रुत्वा महदप्रियम् ॥	016c  
अहं हि द्वारकायाश्च पितुश्च कुरुनन्दन ।	017a  
तेषु रक्षां समाधाय प्रयातः सौभपातने ॥	017c  
बलदेवो महाबाहुः कच्चिज्जीवति शत्रुहा ।	018a  
सात्यकी रौक्मिणेयश्च चारुदेष्णश्च वीर्यवान् ।	018c  
साम्बप्रभृतयश्चैवेत्यहमासं सुदुर्मनाः ॥	018e  
एतेषु हि नरव्याघ्र जीवत्सु न कथञ्चन ।	019a  
शक्यः शूरसुतो हन्तुमपि वज्रभृता स्वयम् ॥	019c  
हतः शूरसुतो व्यक्तं व्यक्तं चैते परासवः ।	020a  
बलदेवमुखाः सर्व इति मे निश्चिता मतिः ॥	020c  
सोहं सर्वविनाशं तं चिन्तयानो मुहुर्मुहुः ।	021a  
अविह्वलो महाराज पुनः साल्वमयोधयम् ॥	021c  
तदोऽपश्यं महाराज प्रपतन्तमहं तदा ।	022a  
सौभाच्छूरसुतं वीर ततो मां मोह आविशत् ॥	022c  
तस्य रूपं प्रपततः पितुर्मम नराधिप ।	023a  
ययातेः क्षीणपुण्यस्य स्वर्गादिव महीतलम् ॥	023c  
विशीर्णमलिनोष्णीषप्रकीर्णाम्बरमूर्धजः ।	024a  
प्रपतन्दृश्यते ह स्म क्षीणपुण्य इव ग्रहः ॥	024c  
ततः शार्ङ्गं धनुःश्रेष्ठं करात्प्रपतितं मम ।	025a  
मोहापन्नश्च कौन्तेय रथोपस्थ उपाविशम् ॥	025c  
ततो हाहाकृतं सर्वं सैन्यं मे गतचेतनम् ।	026a  
मां दृष्ट्वा रथनीडस्थं गतासुमिव भारत ॥	026c  
प्रसार्य बाहू पततः प्रसार्य चरणावपि ।	027a  
रूपं पितुर्मे विबभौ शकुनेः पततो यथा ॥	027c  
तं पतन्तं महाबाहो शूलपट्टसपाणयः ।	028a  
अभिघ्नन्तो भृशं वीर मम चेतो ह्यकम्पयन् ॥	028c  
ततो मुहूर्तात्प्रतिलभ्य सञ्ज्ञामहं तदा वीर महाविमर्दे ।	029a  
न तत्र सौभं न रिपुं च साल्वं पश्यामि वृद्धं पितरं न चापि ॥	029c  
ततो ममासीन्मनसि मायेयमिति निश्चितम् ।	030a  
प्रबुद्धोस्मि ततो भूयः शतशो वाऽकिरं शरान् ॥	030c  

इति श्रीमन्महाभारते अरण्यपर्वणि अर्जुनाभिगमनपर्वणि एकविंशोऽध्यायः ॥ 21 ॥

3-21-8 बाणवरोत्पीडात् क्षतस्थानात् । उल्बणमुत्कटम् ॥ 3-21-9 अस्तम्भयमाश्वासितवान् ॥ 3-21-12 पितृसख आहुकः ॥ 3-21-13 विषक्तेऽन्यत्र व्यासक्ते । शूरसुतो वसुदेवः ॥ 3-21-16 अहं जगर्हे निन्दितवान् ॥
