अध्यायः 252

शकुन्यादिभिर्बहुधा परिसान्त्वनेपि दुर्योधनेन प्रायोपवेशनिश्चयादनिवर्तने पातालवासिभिर्दैत्यदानवैस्तदानयनाय जपहोमादिना कृत्यासर्जनम् ॥ 1 ॥ तया कृत्यया प्रायोपविष्टस्य दुर्योधनस्य पातालम् प्रत्यानयनम् ॥ 2 ॥

वैशम्पायन उवाच 	KK03-13-252-001  
प्रायोपविष्टं राजानं दुर्योधनममर्षणम् ।	KK03-13-252-001a  
उवाच सान्त्वयन्राजञ्शकुनिः सौबलस्तदा ॥	KK03-13-252-001c  
सम्यगुक्तं हि कर्णेन तच्छ्रुतं कौरव त्वया ।	KK03-13-252-002a  
मया हृतां श्रियं स्फीतां तां मोहादपहासि किम् ॥	KK03-13-252-002c  
त्वमबुद्ध्या नृपवर प्राणानुत्स्रष्टुमिच्छसि ।	KK03-13-252-003a  
अद्य वाऽप्यवगच्छामि न वृद्धाः सेवितास्त्वया ॥	KK03-13-252-003c  
यः समुत्पतितं हर्षं दैन्यं वा न नियच्छति ।	KK03-13-252-004a  
स नश्यति श्रियं प्राप्य पात्रमाममिवाम्भसि ॥	KK03-13-252-004c  
अतिभीरुं मृदुं क्लीबं दीर्घसूत्रं प्रमादिनम् ।	KK03-13-252-005a  
व्यसनाद्विषयाक्रान्तं न भजन्ति नृपं श्रिताः ॥	KK03-13-252-005c  
सत्कृतस्य हि ते शोको विपरीते कथं भवेत् ।	KK03-13-252-006a  
मा कृतं शोभनं पार्थैः शोकमालम्ब्य नाशय ॥	KK03-13-252-006c  
यत्र हर्षस्त्वया कार्यः सत्कर्तव्याश्च पाण्डवाः ।	KK03-13-252-007a  
तत्र शोचसि राजेन्द्र विपरीतमिदं तव ॥	KK03-13-252-007c  
प्रसीद मा त्यजात्मानं तुष्टश्च सुकृतं स्मर ।	KK03-13-252-008a  
प्रयच्छ राज्यं पार्थानां यशो धर्ममवाप्नुहि ।	KK03-13-252-008c  
क्रियामेतां समाज्ञाय कृतघ्नो न भविष्यसि ॥	KK03-13-252-008e  
सौभ्रात्रं पाण्डवैः कृत्वा समवस्थाप्य चैव तान् ।	KK03-13-252-009a  
पित्र्यं राज्यं प्रयच्छैषां ततः सुखमवाप्स्यसि ॥	KK03-13-252-009c  
वैशम्पायन उवाच 	KK03-13-252-010  
शकुनेस्तु वचः श्रुत्वा दुःशासनमवेक्ष्य च ।	KK03-13-252-010a  
पादयोः पतितं वीरं विकृतं भ्रातृसौहृदात् ॥	KK03-13-252-010c  
बाहुभ्यां साधुजाताभ्यां दुःशासनमरिन्दमम् ।	KK03-13-252-011a  
उत्थाप्य सम्परिष्वज्य प्रीत्याऽजिघ्रत मूर्धनि ॥	KK03-13-252-011c  
कर्णसौबलयोश्चापि संश्रुत्य वचनान्यसौ ।	KK03-13-252-012a  
निर्वेदं परमं गत्वा राजा दुर्योधनस्तदा ।	KK03-13-252-012c  
व्रीडयाऽभिपरीतात्मा नैराश्यमगमत्परम् ॥	KK03-13-252-012e  
सुहृदां चैव तच्छ्रुत्वा समन्युरिदमब्रवीत् ।	KK03-13-252-013a  
न धर्मधनसौख्येन नैश्वर्येण न चाज्ञया ॥	KK03-13-252-013c  
नैव भोगैश्च मे कार्यं मा विहन्यत गच्छत ।	KK03-13-252-014a  
निश्चितेयं मम मतिः स्थिता प्रायोपवेशने ॥	KK03-13-252-014c  
गच्छध्वं नगरं सर्वे पूज्याश्च गुरवो मम ।	KK03-13-252-015a  
त एवमुक्ताः प्रत्यूचू राजानमरिमर्दनम् ॥	KK03-13-252-015c  
या गतिस्तव राजेन्द्र साऽस्माकमपि भारत ।	KK03-13-252-016a  
कथं वा सम्प्रवेक्ष्यामस्त्वद्विहीनाः पुरं वयम् ॥	KK03-13-252-016c  
वैशम्पायन उवाच 	KK03-13-252-017  
स सुहृद्भिरमात्यैश्च भातृभिः स्वजनेन च ।	KK03-13-252-017a  
बहुप्रकारमप्युक्तो निश्चयान्न व्यचाल्यत ॥	KK03-13-252-017c  
दर्भास्तरणमास्तीर्य निश्चयाद्धृतराष्ट्रजः ।	KK03-13-252-018a  
संस्पृश्यापः शुचिर्भूत्वा भूतले समुपस्थितः ॥	KK03-13-252-018c  
कुशचीराम्बरधरः परं नियममास्थितः ।	KK03-13-252-019a  
वाग्यतो राजशार्दूलः स स्वर्गगतिकाम्यया ॥	KK03-13-252-019c  
मनसोपचितिं कृत्वा निरस्य च बहिःक्रियाः ।	KK03-13-252-020a  
\'तस्थौ प्रायोपवेशेऽथ मतिं कृत्वा सुनिश्चयाम्\' ॥	KK03-13-252-020c  
अथ तं निश्चयं तस्य बुद्ध्वा दैतेयदानवाः ।	KK03-13-252-021a  
पातालवासिनो रौद्राः पूर्वं देवैर्विनिर्जिताः ॥	KK03-13-252-021c  
ते स्वपक्षक्षयं तं तु ज्ञात्वा दुर्योधनस्य वै ।	KK03-13-252-022a  
आह्वानाय तदा चक्रुः कर्म वैतानसम्भवम् ॥	KK03-13-252-022c  
बृहस्पत्युशनोक्तैश्च मन्त्रैर्मन्त्रविशारदाः ।	KK03-13-252-023a  
अथर्ववेदप्रोक्तैश्च याश्चौपनिषदाः क्रियाः ।	KK03-13-252-023c  
मन्त्रजप्यसमायुक्तास्तास्तदा समवर्तयन् ॥	KK03-13-252-023e  
जुह्वत्यग्नौ हविः क्षीरं मन्त्रवत्सुसमाहिताः ।	KK03-13-252-024a  
ब्राह्मणा वेदवेदाङ्गपारगाः सुदृढव्रताः ॥	KK03-13-252-024c  
\'अध्वर्यवो दानवानां कर्म प्रावर्तयंस्ततः\' ॥	KK03-13-252-025ac  
कर्मसिद्धौ तदा तत्र जृम्भमाणा महाद्भुता ।	KK03-13-252-026a  
कृत्या समुत्थिता राजन्किं करोमीति चाब्रवीत् ॥	KK03-13-252-026c  
आहुर्दैत्याश्च तां तत्र सुप्रीतेनान्तरात्मना ।	KK03-13-252-027a  
प्रायोपविष्टं राजानं धार्तराष्ट्रमिहानय ॥	KK03-13-252-027c  
तथेति च प्रतिश्रुत्य सा कृत्या प्रययौ तदा ।	KK03-13-252-028a  
निमेषादगमच्चापि यत्र राजा सुयोधनः ॥	KK03-13-252-028c  
समादाय च राजानं प्रविवेश रसातलम् ।	KK03-13-252-029a  
दानवानां मुहूर्ताच्च पुरतस्तं न्यवेदयत् ॥	KK03-13-252-029c  
तमानीतं नृपं दृष्ट्वा रात्रौ सङ्गत्य दानवाः ।	KK03-13-252-030a  
प्रहृष्टमनसः सर्वे किञ्चिदुत्फुल्ललोचनाः ॥	KK03-13-252-030c  
\'दृढमेनं परिष्यज्य दृष्ट्वा च कुशलं तदा\' ।	KK03-13-252-031a  
साभिमानमिदं वाक्यं दुर्योधनमथाब्रुवन् ॥	KK03-13-252-031c  

इति श्रीमन्महाभारते अरण्यपर्वणि घोषयात्रापर्वणि द्विपञ्चाशदधिकद्विशततमोऽध्यायः ॥

3-252-4 पात्रं मृत्पात्रम् । आममपक्वम् ॥ 3-252-5 क्लीबं सामर्थ्यहीनम् । दीर्घसूत्रं चिरकारिणम् । प्रमादिनमनवहितम् । व्यसनात् द्यूतपानमृगयादिरूपात् । विषयैः स्त्र्यादिभिराक्रान्तम् । त्वं तु तेषां मध्ये प्रमादी विषयाक्रान्तश्चेति भावः ॥ 3-252-6 पार्थैः कृतं मा नाशयेति सम्बन्धः ॥ 3-252-8 आत्मानं शरीरं मा त्यज ॥ 3-252-10 विकृतं म्लानम् ॥ 3-252-12 निर्वेदं जीविते वैराग्यम् । नैराश्यं राज्यलाभे इति शेषः ॥ 3-252-13 समन्युः दैन्यवान् । धर्मेण धनेन सौख्येन वा न मम कार्यमिति सम्बन्धः । धर्मधनाभ्यां यत्सौख्यं तेन वा ॥ 3-252-14 मा विहन्यत मम सङ्कल्पं मा नाशयत ॥ 3-252-19 वाग्यतो मौनी ॥ 3-252-20 मनसा उप समीपे चितिं दाहार्थं काष्ठसञ्चयं कृत्वा सङ्कल्प्य अवश्यं मर्तव्यमिति निश्चित्येत्यर्थः । बहिःक्रियाः स्नानपानाद्याः ॥ 3-252-22 वैतानसम्भवमग्निविस्तारसाध्यं नवकुण्ड्यादिविधानम् ॥ 3-252-23 उपनिषदि आरण्यके प्रोक्ताः औपनिषदाः । समवर्तयन् सम्प्रावर्तयन् दैतेयदानवा इतिपूर्वेण सम्बन्धः ॥ 3-252-26 कृत्या आज्ञाकरी देवता ॥
