अध्यायः 026

दाल्भ्येन युधिष्ठिरम्प्रति ब्राह्मणस्य क्षत्रवृद्धिकारणत्वकथनम् ॥ 1 ॥ महर्षीणां युधिष्ठिराभिगमनम् ॥ 2 ॥

वैशम्पायन उवाच 	001  
वसत्सु वै द्वैतवने पाण्डवेषु महात्मसु ।	001a  
अनुकीर्णं महारण्यं ब्राह्मणैः समपद्यत ॥	001c  
ईर्यमाणेन सततं ब्रह्मघोषेण सर्वशः ।	002a  
ब्रह्मलोकसमं पुण्यमासीद्द्वैतवनं सरः ॥	002c  
यजुषामृचां साम्नां च गद्यानां चैव सर्वशः ।	003a  
आसीदुच्चार्यमाणानां निःस्वनो हृदयङ्गमः ॥	003c  
ज्याघोषश्चैव पार्थानां ब्रह्मघोषश्च धीमताम् ।	004a  
संसृष्टं ब्रह्मणा क्षत्रं भूय एव व्यरोचत ॥	004c  
अथाब्रवीद्बको दाल्भ्यो धर्मराजं युधिष्ठिरम् ।	005a  
सन्ध्यां कौन्तेयमासीनमृषिभिः परिवारितम् ॥	005c  
पश्य द्वैतवने पार्थ ब्राह्मणानां तपस्विनाम् ।	006a  
होमवेलां कुरुश्रेष्ठ सम्प्रज्वलितपावकाम् ॥	006c  
चरन्ति धर्मं पुण्येऽस्मिंस्त्वया गुप्ता धृतव्रताः ।	007a  
भृगवोऽङ्गिरसश्चैव वासिष्ठाः काश्यपैः सह ॥	007c  
आगस्त्याश्च महाभागा आत्रेयाश्चोत्तमव्रताः ।	008a  
सर्वस्य जगतः श्रेष्ठा ब्राह्मणाः सङ्गतास्त्वया ॥	008c  
इदं तु वचनं पार्थ शृण्वेकाग्रमना मम ।	009a  
भ्रातृभिः सह कौन्तेय यत्त्वां वक्ष्यामि कौरव ॥	009c  
ब्रह्म क्षत्रेण संसृष्टं क्षत्रं च ब्रह्मणा सह ।	010a  
उदीर्णे दहतः शत्रून्वनानीवाग्निमारुतौ ॥	010c  
नाब्राह्मणस्तात चिरं बुभूषेदिच्छन्निमं लोकममुं च जेतुम् ।	011a  
विनीतधर्मार्थमपेतमोहं लब्ध्वा द्विजं हन्ति नृपः सपत्नान् ॥	011c  
चरन्नैश्रेयसं धर्मं प्रजापालनकारितम् ।	012a  
नाध्यगच्छद्बलिर्लोके तीर्थमन्यत्र वै द्विजात् ॥	012c  
अनूनमासीदसुरस्य कामैर्वैरोचनेः श्रीरपि चाक्षयाऽऽसीत् ।	013a  
लब्ध्वा महीं ब्राह्मणसम्प्रयोगात्तेष्वाचरन्दुष्टमथो व्यनश्यत् ॥	013c  
नाब्राह्मणं भूमिरियं सभूतिर्वर्णं द्वितीयं भजते चिराय ।	014a  
समुद्रनेमिर्नमते तु तस्मै यं ब्राह्मणः शास्ति नयैर्विनीतम् ॥	014c  
कुञ्जरस्येव सङ्ग्रामे परिगृह्याङ्कुशग्रहम् ।	015a  
ब्राह्माणैर्विप्रहीनस्य क्षत्रस्य क्षीयते बलम् ॥	015c  
ब्राह्मण्यनुपमा दृष्टिः क्षात्रमप्रतिमं बलम् ।	016a  
तौ यदा चरतः सार्धं तदा लोकः प्रसीदति ॥	016c  
यथा हि सुमहानग्निः कक्षं दहति सानिलः ।	017a  
तथा दहति राजन्यो ब्राह्मणेन समं रिपुम् ॥	017c  
ब्राह्मणेष्वेव मेधावी बुद्धिपर्येषणं चरेत् ।	018a  
अलब्धस्य च लाभाय लब्धस्य परिवृद्धये ॥	018c  
अलब्धलाभाय च लब्धवृद्धये यथार्हतीर्थप्रतिपादनाय ।	019a  
यशस्विनं वेदविदं विपश्चितं बहुश्रुतं ब्राह्मणमेव वासयेत् ॥	019c  
ब्राह्मणेषूत्तमा भक्तिस्तव नित्यं युधिष्ठिर ।	020a  
तेन ते सर्वलोकेषु दीप्यते प्रथितं यशः ॥	020c  
वैशम्पायन उवाच 	021  
ततस्ते ब्राह्मणाः सर्वे बकं दाल्भ्यमपूजयन् ।	021a  
युधिष्ठिरं स्तूयमाने भूयः सुमनसोऽभवन् ॥	021c  
द्वैपायनो नारदश्च जामदग्न्यः पृथुश्रवाः ।	022a  
इन्द्रद्युम्नो भालुकिश्च कृतचेताः सहस्रपात् ॥	022c  
कर्णश्रवाश्च मुञ्जश्च लवणाश्वश्च काश्यपः ।	023a  
हारीतः स्थूणकर्णश्च अग्निवेश्योऽथ शौनकः ॥	023c  
कृतवाक्च सुवाक्चैव बृहदश्वो विभावसुः ।	024a  
ऊर्ध्वरेता वृषामित्रः सुहोत्रो होत्रवाहनः ॥	024c  
एते चान्ये च बहवो ब्राह्मणाः संशितव्रताः ।	025a  
अजातशत्रुमानर्चुः पुरन्दरमिवर्षयः ॥	025c  

इति श्रीमन्महाभारते अरण्यपर्वणि अर्जुनाभिगमनपर्वणि षड्विंशोऽध्यायः ॥ 26 ॥

3-26-1 अनुकीर्णं व्याप्तम् ॥ 3-26-3 गद्यानां ब्राह्मणवाक्यानां पादाक्षरादिनियमहीनानाम् । साम्नां च निगमानां च भारतेति क. पाठः । भाष्याणाञ्चैव सर्वश इति ख. पाठः.॥ 3-26-5 सन्ध्यामुपास्येति शेषः ॥ 3-26-11 नृपः अब्राह्मणो ब्राह्मणहीनो न बुभूषेत् न भवितुमिच्छेत् । तस्येच्छतोपि जयो दुर्लभ इत्यर्थः । विनीतौ सम्यक् शिक्षितौ धर्मार्थौ येन ॥ 3-26-12 तीर्थमुपायम् ॥ 3-26-13 वैरोचनेर्बलेः ॥ 3-26-15 अङ्कुशग्रहमङ्कुशेन निगृह्णाति तम् । परिगृह्य वर्जयित्वा । परिर्वर्जने ॥ 3-26-18 बुद्धिपर्येषणं बुद्धेः साकल्येन सङ्ग्रहणम् ॥ 3-26-19 यथार्हतीर्थे यथायोग्यपात्रे । प्रतिपादनाय दानाय ॥
