अध्यायः 152

हनुमता भीमाय समुद्रतरणकालिकपृथुतरनिजरूपप्रदर्शनपूर्वकं चतुर्वर्णधर्मनिरूपणम् ॥ 1 ॥
001 भीमसेन उवाच ।
001a पूर्वरूपमदृष्ट्वा ते न यास्यामि कथञ्चन ।
001c यदि तेऽहमनुग्राह्यो दर्शयात्मानमात्मना ॥
002 वैशम्पायन उवाच ।
002a एवमुक्तस्तु भीमेन स्मितं कृत्वा प्लवङ्गमः ।
002c तद्रूपं दर्शयामास यद्वै सागरलङ्घने ॥
003a भ्रातुः प्रियमभीप्सन्वै चकार सुमहद्वपुः ।
003c \'तद्रूपं यत्पुरा तस्य बभूवोदधिलङ्घने\' ॥
004a देहस्तस्य ततोऽतीव वर्धत्यायामविस्तरैः ।
004c सद्रुमं कदलीषण्डं छादयन्नमितद्युतिः ॥
005a गिरिश्चोच्छ्रयमाक्रम्य तस्थौ तत्र च वानरः ।
005c समुच्छ्रितमहाकायो द्वितीय इव पर्वतः ॥
006a ताम्रेक्षणस्तीक्ष्णदंष्ट्रो भृकुटीकृतलोचनः ।
006c दीर्घं लाङ्गूलमाविध्य दिशो व्याप्य स्थितः कपिः ॥
007a तद्रूपं महदालक्ष्य भ्रातुः कौरवनन्दनः ।
007c विसिष्मिये तदा भीमो जहृषे च पुनः पुनः ॥
008a तमर्कमिव तेजोभिः सौवर्णमिव पर्वतम् ।
008c प्रदीप्तमिव चाकाशं दृष्ट्वा भीमो न्यमीलयत् ॥
009a आबभाषे च हनुमान्भीमसेनं स्मयन्निव ।
009c एतावदिह शक्तस्त्वं द्रुष्टुं रूपं ममानघ ॥
010a वर्धेऽहं चाप्यतो भूयो यावन्मे मनसेप्सितम् ।
010c भीम शत्रुषु चात्यर्थं वर्धते मूर्तिरोजसा ॥
011 वैशम्पायन उवाच ।
011a तदद्भुतं महारौद्रं विन्ध्यपर्वतसन्निभम् ।
011c दृष्ट्वा हनूमतो वर्ष्म सम्भ्रान्तः पवनात्मजः ॥
012a प्रत्युवाच ततो भीमः सम्प्रहृष्टतनूरुहः ।
012c कृताञ्जलिरदीनात्मा हनूमन्तमवस्थितम् ॥
013a दृष्टं प्रमाणं विपुलं शरीरस्यास्य ते विभो ।
013c  संहरस्व महावीर्य स्वयमात्मानमात्मना ॥
014a न हि शक्नोमि त्वां द्रष्टुं दिवाकरमिवोदितम् ।
014c अप्रमेयमनाधृष्यं मैनाकमिव पर्वतम् ॥
015a विस्मयश्चैव मे वीर सुमहान्मनसोऽद्य वै ।
015c यद्रामस्त्वयि पार्श्वस्थे स्वयं रावणमभ्यगात् ॥
016a त्वमेव शक्तस्तां लङ्कां सयोधां सहरावणाम् ।
016c स्वबाहुबलमाश्रित्य विनाशयितुमञ्जसा ॥
017a न हि ते किञ्चिदप्राप्यं मारुतात्मज विद्यते ।
017c न चैव तव पर्याप्तो रावणः सगणो युधि ॥
018a एवमुक्तस्तु भीमेन हनूमान्प्लवगोत्तमः ।
018c प्रत्युवाच ततो वाक्यं स्निग्धगम्भीरया गिरा ॥
019a एवमेतन्महाबाहो यथा वदसि भारत ।
019c भीमसेन न पर्याप्तो ममासौ राक्षसाधमः ॥
020a मया तु निहते तस्मिन्रावणे लोककण्टके ।
020c कीर्तिर्नश्येद्राघवस्य तत एतदुपेक्षितम् ॥
021a तेन वीरेण तं हत्वा सगणं राक्षसाधमम् ।
021c आनीता स्वपुरं सीता कीर्तिश्च स्थापिता नृषु ॥
022a तद्गच्छ विपुलप्रज्ञ भ्रातुः प्रियहिते रतः ।
022c अरिष्टं क्षेममध्वानं वायुना परिरक्षितः ॥
023a एष पन्थाः कुरुश्रेष्ठ सौगन्धिकवनाय ते ।
023c द्रक्ष्यसे धनदोद्यानं रक्षितं यक्षराक्षसैः ॥
024a न च ते तरसा कार्यः कुसुमापचयः स्वयम् ।
024c दैवतानि हि मान्यानि पुरुषेण विशेषतः ॥
025a बलिहोमनमस्कारैर्मन्त्रैश्च भरतर्षभ ।
025c दैवतानि प्रसादं हि भक्त्या कुर्वन्ति भारत ॥
026a मा तात साहसं कार्षीः स्वधर्मं परिपालय ।
026c स्वधर्मस्थापनं धर्मं बुध्यस्वागमयस्व च ॥
027a न हि धर्ममविज्ञाय वृद्धाननुपसेव्य च ।
027c धर्मो वै वेदितुं शक्यो बृहस्पतिसमैरपि ॥
028a अधर्मो यत्र धर्माख्यो धर्मश्चाधर्मसञ्ज्ञितः ।
028c स विज्ञेयो विभागेन यत्रमुह्यन्त्यबुद्धयः ॥
029a आचारसम्भवो धर्मो धर्माद्वेदाः समुत्थिताः ।
029c वेदैर्यज्ञाः समुत्पन्ना यज्ञैर्देवाः प्रतिष्ठिताः ॥
030a वेदाचारविधानोक्तैर्यज्ञैर्धार्यन्ति देवताः ।
030c बृहस्पत्युशनःप्रोक्तैर्नयैर्धार्यन्ति मानवाः ॥
031a बल्याकरवणिज्याभिः कृष्यर्थैर्योनिपोषणैः ।
031c वार्तया धार्यते सर्वं धर्मैरेतैर्द्विजातिभिः ॥
032a त्रयी वार्ता दण्डनीतिस्तिस्रो विद्या विजानताम् ।
032c ताभिः सम्यक्प्रवृत्ताभिर्लोकयात्रा विधीयते ॥
033a सा चेद्धर्मकृता न स्यात्रयीधर्ममृते भुवि ।
033c दण्डनीतिमृते चापि निर्मर्यादमिदं भवेत् ॥
034a वार्ताधर्मे ह्यवर्तिन्यो विनश्येयुरिमाः प्रजाः ।
034c सुप्रवृत्तैस्त्रिभिर्ह्येतैर्धर्मैः सूयन्ति वै प्रजाः ॥
035a द्विजानाममृतं धर्मो ह्येकश्चैवैकवर्णकः ।
035c यज्ञाध्ययनदानानि त्रयः साधारणाः स्मृताः ॥
036a याजनाध्यापने चोभे ब्राह्मणानां परिग्रहः ।
036c पालनं क्षत्रियाणां वै वैश्यधर्मश्च पोषणम् ॥
037a शुश्रूषा च द्विजातीनां शूद्राणां धर्म उच्यते ।
037c भैक्षहोमव्रतैर्हीनास्तथैव गुरुवासिताः ॥
038a क्षत्रधर्मोऽत्रकौन्तेय तव धर्मोऽत्र रक्षणम् ।
038c स्वधर्मं प्रतिपद्यस्व विनीतो नियतेन्द्रियः ॥
039a वृद्धैः सम्मन्त्र्य सद्भिश्च बुद्धिमद्भिः श्रुतान्वितैः ।
039c आस्थितः शास्तिदण्डेन व्यसनी परिभूयते ॥
040a निग्रहानुग्रहैः सम्यग्यदा नेता प्रवर्तते ।
040c तदा भवन्ति लोकस्य मर्यादाः सुव्यवस्थिताः ॥
041a तस्माद्देशे च दुर्गे च शत्रुमित्रबलेषु च ।
041c नित्यं चारेण बोद्धव्यं स्थानं वृद्धिः क्षयस्तथा ॥
042a राज्ञामुपायश्चारश्च बुद्धिमन्त्रपराक्रमाः ।
042c निग्रहप्रग्रहौ चैव दाक्ष्यं वै कार्यसाधकम् ॥
043a साम्ना दानेन भेदेन दण्डेनोपेक्षणेन च ।
043c साधनीयानि कार्याणि समासव्यासयोगतः ॥
044a मन्त्रमूला नयाः सर्वे चाराश्च भरतर्षभ ।
044c सुमन्त्रितनयैः सद्भिस्तद्विधैः सह मन्त्रयेत् ॥
045a स्त्रिया मूढेन बालेन लुब्धेन लघुनाऽपि वा ।
045c न मन्त्रयीत गुह्यानि येषु चास्पनदलक्षणम् ॥
046a मन्त्रयेत्सह विद्वद्भिः शक्तैः कर्माणि कारयेत् ।
046c स्निग्धैश्च नीतिविन्यासैर्मूर्खान्सर्वत्र वर्जयेत् ॥
047a धार्मिकान्धर्मकार्येषु अर्थकार्येषु पण्डितान् ।
047c स्त्रीषु क्लीबान्नियुञ्जीत क्रूरान्क्रूरेषु कर्मसु ॥
048a स्वेभ्यश्चैव परेभ्यश्च कार्याकार्यसमुद्भवा ।
048c बुद्धिः कर्मसु विज्ञेया रिपूणां च बलाबलम् ॥
049a बुद्ध्या स्वप्रतिपन्नेषु कुर्यात्साधुष्वनुग्रहम् ।
049c निग्रहं चाप्यशिष्टेषु निर्मर्यादेषु कारयेत् ॥
050a निग्रहे प्रग्रहे सम्यग्यदा राजा प्रवर्तते ।
050c तदा भवति लोकस्य मर्यादा सुव्यवस्थिता ॥
051a एष तेऽभिहितः पार्थ घोरो धर्मो दुरन्वयः ।
051c तं स्वधर्मविभागेन विनयस्थोऽनुपालय ॥
052a तपोधर्मदमेज्याभिर्विप्रा यान्ति यथा दिवम् ।
052c दानातिथ्यक्रियाधर्मैर्यान्ति वैश्याश्च सद्गतिम् ॥
053a \'द्विजशुश्रूषया शूद्रा लभन्ते गतिमुत्तमाम्\' ।
053c क्षत्रं याति तथा स्वर्गं भुवि निग्रहपालनैः ॥
054a सम्यक्प्रणीतदण्डा हि कामद्वेपविवर्जिताः ।
054c अलुब्धा विगतक्रोधाः सतां यान्ति सलोकतां ॥

इति श्रीमन्महाभारते अरण्यपर्वणि तीर्थयात्रापर्वणि द्विपञ्चाशदधिकशततमोऽध्यायः ॥

3-152-5 गिरिश्च विन्ध्यगिरिरिव । इवार्थे चः ॥ 3-152-17 पर्याप्तः समर्थः ॥ 3-152-22 अरिष्टं निर्विघ्नम् ॥ 3-152-24 पुरुषेण मर्त्येन ॥ 3-152-26 आगमयस्व मात्वरिष्ठाः ॥ 3-152-28 दुर्जनवधोऽधर्मोपि धर्मएव । परोपघातकं सत्यं धर्मोपि अधर्मएव ॥ 3-152-30 यज्ञैर्देवानां नीत्या मनुष्याणां च स्थितिरित्यर्थः ॥ 3-152-31 वार्ता जीविकार्थावृत्तिः ॥ 3-152-32 साच क्रमेण ब्राह्मणस्य त्रयीयाजनाध्यापनादिः । वैश्यस् वार्तापण्यादिः । क्षत्रियस्य दण्डादिः ॥ 3-152-33 सा लोकयात्रा ॥ 3-152-37 गुरौ त्रिवर्णे वासितं वासो येषां ते ॥ 3-152-39 आस्थितोऽनुगृहीतः ॥ 3-152-41 स्थानं सिद्धसंरक्षणम् ॥ 3-152-48 स्वेभ्यश्चारेभ्यः परेभ्य उत्कोचादिना लोभितेभ्यः ॥ 3-152-49 बुद्ध्या जीवनाशया ।प्रतिपन्नेषु शरणागतेषु ॥ 3-152-51 घोरो धर्मो राजधर्मः ॥