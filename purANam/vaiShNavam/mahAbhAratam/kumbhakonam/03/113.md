अध्यायः 113

ऋश्यशृङ्गेण विभाण्डकम्प्रति भ्रमाद्वेश्याकुमार्यां मुनिकुमारत्वव्यपदेशेन तदागमनोक्तिपूर्वकं तदङ्गचेष्टाविलासैस्तस्यामेव स्वचित्तासक्त्युक्तिः ॥ 1 ॥

ऋश्यशृङ्ग उवाच 	KK03-06-113-001  
इहागतो जटिलो ब्रह्मचारी न वै ह्रस्वो नातिदीर्घो मनस्वी ।	KK03-06-113-001a  
सुवर्णवर्णः कमलायताक्षः सुतः सुराणामिव शोभमानः ॥	KK03-06-113-001c  
समृद्धरूपः सवितेव दीप्तः सुश्लक्ष्णवाक्कृष्णतारश्चकोरात् ।	KK03-06-113-002a  
नीलाः प्रसन्नाश्च जटाः सुगन्धा हिरण्यरज्जुग्रथिताः सुदीर्घाः ॥	KK03-06-113-002c  
आधारभूतः पुनरस्य कण्ठे विभ्राजते विद्युदिवान्तरिक्षे ।	KK03-06-113-003a  
द्वौ चास्य पिण्डावधरेण कण्ठादजातरोमौ सुमनोहरौ च ॥	KK03-06-113-003c  
विलग्नमध्यश्च स नाभिदेशे कटिश्च तस्यातिकृतप्रमाणा ।	KK03-06-113-004a  
तथाऽस्य चीरान्तरतः प्रभाति हिरण्मयी मेखला मे यथेयम् ॥	KK03-06-113-004c  
अन्यच्च तस्याद्भुत दर्शनीयं विकूजितं पादयोः सम्प्रभाति ।	KK03-06-113-005a  
पाण्योश्च तद्वत्स्वनवन्निबद्धौ कलापकावक्षमाला यथेयम् ॥	KK03-06-113-005c  
विचेष्टमानस्य च तस्य तानि कूजन्ति हंसाः सरसीव मत्ताः ।	KK03-06-113-006a  
चीराणि तस्याद्भुतदर्शनानि नेमानि तद्वन्मम रूपवन्ति ॥	KK03-06-113-006c  
वक्त्रं च तस्याद्भुतदर्शनीयं प्रव्याहृतं ह्लादयतीव चेतः ।	KK03-06-113-007a  
पुंस्कोकिलस्येव च तस्य वाणी तां शृण्वतो मे व्यथितोऽन्तरात्मा ॥	KK03-06-113-007c  
यथा वनं माधवमासिमध्ये समीरितं श्वसनेनेव भाति ।	KK03-06-113-008a  
तथा स भात्युत्तमपुण्यगन्धी निषेव्यमाणः पवनेन तात ॥	KK03-06-113-008c  
सुसंयताश्चापि जटा विभक्ता द्वैधीकृता भाति ललाटदेशे ।	KK03-06-113-009a  
कर्णौ च चित्रैरिव चक्रवाकैः समावृतौ तस्य सुरूपवद्भिः ॥	KK03-06-113-009c  
तथा फलं वृत्तमथो विचित्रं समाहतं पाणिना दक्षिणेन ।	KK03-06-113-010a  
तद्भूमिमासाद्य पुनःपुनश्च समुत्पतत्यद्भुतरूपमुच्चैः ॥	KK03-06-113-010c  
तच्चाभिहत्वा परिवर्ततेऽसौ वातेरितो वृक्ष इवावघूर्णन्।	KK03-06-113-011a  
तं प्रेक्षतः पुत्रमिवामराणां प्रीतिः परा तात रतिश्च जाता ॥	KK03-06-113-011c  
स मे समाश्लिष्य पुनः शरीरं जटासु गृह्याभ्यवनाम्य वक्त्रम् ।	KK03-06-113-012a  
वक्त्रेण वक्त्रं प्रणिधाय शब्दं चकार तन्मेऽजनयत्प्रहर्षम् ॥	KK03-06-113-012c  
न चापि पाद्यं बहुमन्यतेऽसौ फलानि चेमानि मया हृतानि ।	KK03-06-113-013a  
एवंव्रतोस्मीति च मामवोचत्फलानि चान्यानि नवान्यदान्मे ॥	KK03-06-113-013c  
मयोपयुक्तानि फलानि यानि नेमानि तुल्यानि रसेन तेषाम् ।	KK03-06-113-014a  
न चापि तेषां त्वगियं यथैषां साराणि नैषामिव सन्ति तेषाम् ॥	KK03-06-113-014c  
तोयानि चैवातिरसानि मह्यं प्रादात्स वै पातुमुदाररूपः ।	KK03-06-113-015a  
पीत्वैव यान्यभ्यधिकः प्रहर्षो ममाभवद्भूश्चलितेव चासीत् ॥	KK03-06-113-015c  
इमानि चित्राणि च गन्धवन्ति माल्यानि तस्योद्ग्रथितानि पट्टैः ।	KK03-06-113-016a  
यानि प्रकीर्येह गतः स्वमेव स आश्रमं तपसा द्योतमानः ॥	KK03-06-113-016c  
गतेन तेनास्मि कृतो विचेता गात्रं च मे सम्परिदह्यतीव ।	KK03-06-113-017a  
इच्छामि तस्यान्तिकमाशु गन्तुं तं चेह नित्यं परिवर्तमानम् ॥	KK03-06-113-017c  
गच्छामि तस्यान्तिकमेव तात का नाम सा ब्रह्मचर्या च तस्य ।	KK03-06-113-018a  
इच्छाम्यहं चरितुं तेन सार्धं यथा तपः स चरत्यार्यधर्मा ॥	KK03-06-113-018c  
चर्तुं तथेच्छा हृदये ममास्ति दुनोति चित्तं यदि तं न पश्ये ॥	KK03-06-113-019ac  

इति श्रीमन्महाभारते अरण्यपर्वणि तीर्थयात्रापर्वणि त्रयोदशाधिकशततमोऽध्यायः ॥ 113 ॥

3-113-3 आधाररूपा पुनरिति झ. ध. पाठः ॥ 3-113-5 कलापकौ भूषणविशेषौ । स्वार्थे कः । कङ्गणावित्यर्थः । विकुञ्चितं पादयोः सम्प्रभाति इति ध. पाठः ॥ 3-113-10 तथा फलं फलसदृशं कन्दुकम् ॥ 3-113-11 प्रीतिराह्लादः । रतिरासक्तिः ॥
