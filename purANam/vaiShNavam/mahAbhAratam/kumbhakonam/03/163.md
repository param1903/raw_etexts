अध्यायः 163

कुबेरेण युधिष्ठिरानुशासनपूर्वकं स्वभवनगमनम् ॥ 1 ॥ कुबेराज्ञया राक्षसपूजितैर्युधिष्ठिरादिभिस्तद्रात्रौ तद्गृहे सुखवासः ॥ 2 ॥
001 धनद उवाच ।
001a युधिष्ठिर धृतिर्दाक्ष्यं देशकालपराक्रमाः ।
001c लोकतन्त्रविधानानामेष पञ्चविधो विधिः ॥
002a धृतिमन्तश्च दक्षाश्च स्वे स्वे कर्मणि भारत ।
002c पराक्रमविधानज्ञा नराः कृतयुगेऽभवन् ॥
003a धृतिमान्देशकालज्ञः सर्वधर्मविधानवित् ।
003c क्षत्रियः क्षत्रियश्रेष्ठ शास्ति वै पृथिवीमनु ॥
004a य एवं वर्तते पार्थ पुरुषः सर्वकर्मसु ।
004c स लोके लभते वीर यशः प्रेत्य च सद्गतिम् ॥
005a देशकालान्तरप्रेप्सुः कृत्वा शक्रः पराक्रमम् ।
005c सम्प्राप्तस्त्रिदिवे राज्यं वृत्रहा वसुभिः सह ॥
006a [यस्तु केवलसंरम्भात्प्रपातं न निरीक्षते ।]
006c पापात्मा पापबुद्धिर्यः पापमेवानुवर्तते ।
006e कर्मणामविभागज्ञः प्रेत्य चेह विनश्यति ॥
007a अकालज्ञः सुदुर्मेधाः कार्याणामविशेषवित् ।
007c वृथाचारसमारम्भः प्रेत्य चेह विनश्यति ॥
008a साहसे वर्तमानानां निकृतीनां दुरात्मनाम् ।
008c सर्वेषामर्थलिप्सूनां पापो भवति निश्चयः ॥
009a अधर्मज्ञोऽवलिप्तश्च बालबुद्धिरमर्षणः ।
009c निर्भयो भीमसेनोऽयं तं शाधि पुरुषर्षभ ॥
010a आर्ष्टिषेणस्य राजर्षेः प्राप्य भूयस्त्वमाश्रमम् ।
010c तमिस्रां प्रथमां तत्र वीतशोकभयो वस ॥
011a अलकां सह गन्धर्वैर्यक्षैश्च सह किन्नरैः ।
011c \'गमिष्यामि महाबाहो त्वं चापि बदरीं व्रज\' ॥
012a मन्नियुक्ता मनुष्येन्द्र सर्वे च गिरिवासिनः ।
012c रक्षन्तु त्वां महाबाहो सहितं द्विजसत्तमैः ॥
013a साहसेषु च सन्तिष्ठंस्त्वया शैले वृकोदरः ।
013c वार्यतां साध्वयं राजंस्त्वया धर्मभृतांवर ॥
014a इतः परं च वो राजन्द्रक्ष्यन्ति वनगोचराः ।
014c उपस्थास्यन्ति वो राजन्रक्षिष्यन्ते च वः सदा ॥
015a तथैव चान्नपानानि स्वादूनि च बहूनि च ।
015c आहरिष्यन्ति मत्प्रेष्याः सदा वः पुरुषर्षभाः ॥
016a यथा जिष्णुर्महेन्द्रस्य यथा वायोर्वृकोदरः ।
016c धर्मस्य त्वं यथा तात योगोत्पन्नो निजः सुतः ॥
017a आत्मजावात्मसम्पन्नौ यमौ चोभौ यथाश्विनोः ।
017c रक्ष्यास्तद्वन्ममापीह यूयं सर्वे युधिष्ठिर ॥
018a अर्थतत्त्वविधानज्ञः सर्वधर्मविधानवित् ।
018c भीमसेनादवरजः फल्गुनः कुशली दिवि ॥
019a याः काश्चन मता लोके स्वर्ग्याः परमसम्पदः ।
019c जन्मप्रभृति ताः सर्वाः स्थितास्तात धनञ्जये ॥
020a दमो दानं बलं बुद्धिर्ह्रीर्धृतिस्तेज उत्तमम् ।
020c एतान्यपि महासत्वे स्थितान्यमिततेजसि ॥
021a न मोहात्कुरुते जिष्णुः कर्म पाण्डव गर्हितम् ।
021c न पार्थस्य मृषोक्तानि कथयन्ति नरा नृषु ॥
022a स देवपितृगन्धर्वैः कुरूणां कीर्तिवर्धनः ।
022c आनीतः कुरुतेऽस्त्राणि शक्रसद्मनि भारत ॥
023a योऽसौ सर्वान्महीपालान्धर्मेण वशमानयत् ।
023c स शन्तनुर्महातेजाः पितुस्तव पितामहः ॥
024a प्रीयते पार्थ पार्थेन दिवि गाण्डीवधन्वना ।
024c सम्यक्वासौ महावीर्यः कुलधुर्य इव स्थितः ॥
025a पितॄन्देवानृषीन्विप्रान्पूजयित्वा महायशाः ।
025c सप्त मुख्यान्महामेधानाहरद्यमुनां प्रति ॥
026a अधिराजः स राजंस्त्वां शन्तनुः प्रपितामहः ।
026c स्वर्गजिच्छक्रलोकस्थः कुशलं परिपृच्छति ॥
027  वैशम्पायन उवाच ।
027a एतच्छ्रुत्वा तु वचनं धनदेन प्रभाषितम् ।
027c पाण्डवाश्च ततस्तेन बभूवः सम्प्रहर्षिताः ॥
028a ततः शक्तिं गदां खङ्गं धनुश्च भरतर्षभः ।
028c प्राध्वङ्कृत्वा नमश्चक्रे कुबेराय वृकोदरः ॥
029a ततोऽब्रवीद्धनाध्यक्षः शरण्यः शरणागतम् ।
029c मानहा भव शत्रूणां सुहृदां नन्दिवर्धनः ॥
030a \'विभयस्ताप शैलाग्रे वसानः सह बन्धुभिः ।
030c सुपर्णपितृदेवानां सततं मानकृद्भव ॥
031a ऋजुं पश्यत मा वक्रं सत्यं वदत माऽनृतम् ।
031c दीर्घं पश्यत मा ह्रस्वं परं पश्यत माऽपरम्\' ॥
032a स्वेषु वेश्मसु रम्येषु वसतामित्रतापनाः ।
032c कामान्न परिहास्यन्ति यक्षा वो भरतर्षभाः ॥
033a शीघ्रमेव गुडाकेशः कृतास्त्रः पुरुषर्षभः ।
033c साक्षान्मघवतोत्सृष्टः सम्प्राप्स्यति धनञ्जयः ॥
034a एवमुत्तमकर्माणमनुशिष्य युधिष्ठिरम् ।
034c अस्तं गिरिमिवादित्यः प्रययौ गुह्यकाधिपः ॥
035a तं परिस्तोमसङ्कीर्णैर्नानारत्नविभूषितैः ।
035c यानैरनुययुर्यक्षा राक्षसाश्च सहस्रशः ॥
036a पक्षिणामिव निर्घोषः कुबेरसदनं प्रति ।
036c बभूव परमाश्वानामैरावतपथे यथा ॥
037a ते जग्मुस्तूर्णमाकाशं धनाधिपतिवाजिनः ।
037c प्रकर्षन्त इवाभ्राणि पिबन्त इव मारुतम् ॥
038a ततस्तानि शरीराणि गतसत्वानि रक्षसाम् ।
038c अपाकृष्यन्त शैलाग्राद्धनाधिपतिशासनात् ॥
039a तेषां हि शापकालः स कृतोऽगस्त्येन धीमता ।
039c समरे निहतास्तस्माच्छापस्यान्तोऽभवत्तदा ॥
040a पाण्डवाश्च महात्मानस्तेषु वेश्मसु तां क्षपाम् ।
040c सुखमूषुर्गतोद्वेगाः पूजिताः सह राक्षसैः ॥

इति श्रीमन्महाभारते अरण्यपर्वणि यक्षयुद्धपर्वणि त्रिषष्ट्यधिकशततमोऽध्यायः ॥ 163 ॥

3-163-1 दाक्ष्यं यत्नशीलता । पराक्रमः शत्रूणामभिभावनहेतुः क्रिया । विधानानां कार्याणां विधिरभ्युदयहेतुः । अदेशे अकाले च कृतं धृत्यादिकमभिभवहेतुरित्यर्थः ॥ 3-163-6 संरम्भात् कोपात् ॥ 3-163-8 निकृतीनां वञ्चनापराणाम् ॥ 3-163-9 अवलिप्तो गर्वितः ॥ 3-163-18 तत्त्वं याथात्म्यम् । विधानं प्राप्त्युपायम् ॥ 3-163-19 स्वर्ग्याः स्वर्गाय हिताः सम्पदः ॥ 3-163-22 कुरुते अभ्यस्यति ॥ 3-163-25 महामेधानश्वमेधान् ॥ 3-163-28 प्राध्वङ्कृत्वा बह्वा । उपसंहृत्येत्यर्थः ॥ 3-163-29 नन्दिः समृद्धिः ॥ 3-163-32 स्वेषु वेश्मसु अस्मदीयेषु । कामान् काम्यमानानर्थान् न परिहास्यन्ति किन्तु साधयिष्यन्त्येवेत्यर्थः ॥ 3-163-35 परिस्तोमाश्रित्रकम्बला हस्त्यादीनां पल्याणभूताः ॥ 3-163-36 ऐरावतपथे इन्द्रपुरीप्रदेशे ॥ 3-163-38 अपाकृष्यन्त अपाकृतानि ॥