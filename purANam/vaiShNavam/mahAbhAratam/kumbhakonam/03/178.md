अध्यायः 178

अर्जुनसमागमानन्तरं युधिष्ठिरेण गन्धमादनादवतरणाध्यवसायः ॥ 1 ॥ लोमशेन पाण्डवान्प्रति जयाशीर्वचनपूर्वकं स्वर्गम्प्रति गमनम् ॥ 2 ॥

जनमेजय उवाच 	KK03-10-178-001  
तस्मिन्कृतास्त्रे रथिनां प्रवीरे प्रत्यागते भवनाद्वृत्रहन्तुः ।	KK03-10-178-001a  
अतः परं किमकुर्वन्त पार्थाः समेत्य शूरेण धनञ्जयेन ॥	KK03-10-178-001c  
वैशम्पायन उवाच 	KK03-10-178-002  
वनेषु तेष्वेव तु ते नरेन्द्राः सहार्जुनेनेन्द्रसमेन वीराः ।	KK03-10-178-002a  
तस्मिंश्च शैलप्रवरे सुरम्ये धनेश्वराक्रीडगता विजह्रुः ॥	KK03-10-178-002c  
वेश्मानि तान्यप्रतिमानि पश्यन्क्रीडाश्च नानाद्रुमसन्निबद्धाः ।	KK03-10-178-003a  
चचार धन्वी बहुधा नरेन्द्रः सोऽस्त्रेषु यत्तः सततं किरीटी ॥	KK03-10-178-003c  
अवाप्य वासं नरदेवपुत्राः प्रसादजं वैश्रवणस्य राज्ञः ।	KK03-10-178-004a  
न प्राणिनां ते स्पृहयन्ति राजञ्शिवश्च कालः स बभूव तेषाम् ॥	KK03-10-178-004c  
समेत्य पार्थेन यथैकरात्रमूषुः समास्तत्र तथा चतस्रः ।	KK03-10-178-005a  
पूर्वाश्च षट् ता दश पाण्डवानां शिवा बभूवुर्वसतां वनेषु ॥	KK03-10-178-005c  
ततोऽब्रवीद्वायुसुतस्तरस्वी जिष्णुश्च राजानमुपोपविश्य ।	KK03-10-178-006a  
यमौ च वीरौ सुरराजकल्पावेकान्तमास्थाय हितं प्रियं च ॥	KK03-10-178-006c  
तव प्रतिज्ञां कुरुराज सत्यां चिकीर्षमाणास्त्वदनुप्रियं च ।	KK03-10-178-007a  
ततो न गच्छाम वनान्यपास्य सुयोधनं सानुचरं निहन्तुम् ॥	KK03-10-178-007c  
एकादशं वर्षमिदं वसामः सुयोधनेनात्तसुखाः सुखार्हाः ।	KK03-10-178-008a  
तं वञ्चयित्वाऽधमबुद्धिशीलमज्ञातवासं सुखमाप्नुयाम ॥	KK03-10-178-008c  
तवाज्ञया पार्थिव निर्विशङ्का विहाय मानं विचरामो वनानि ।	KK03-10-178-009a  
समीपवासेन विलोभितास्ते ज्ञास्यन्ति नास्मानपकृष्टदेशान् ॥	KK03-10-178-009c  
संवत्सरं तत्र विहृत्य गूढं नराधमं तं सुखमुद्धरेम ।	KK03-10-178-010a  
निर्यात्य वैरं सफलं सपुष्पं तस्मै नरेन्द्राधमपूरुषाय ॥	KK03-10-178-010c  
सुयोधनायानुचरैर्वृताय ततो महीं प्राप्नुहि धर्मराज ।	KK03-10-178-011a  
स्वर्गोपमं देशमिमं चरद्भिः शक्यो विहन्तुं नरदेव शोकः ॥	KK03-10-178-011c  
कीर्तिस्तु ते भारत पुण्यगन्धा नश्येद्धि लोकेषु चराचरेषु ।	KK03-10-178-012a  
तत्प्राप्य राज्यं कुरुपुङ्गवानां शक्यं महत्प्राप्तुमथ क्रियाश्च ॥	KK03-10-178-012c  
इदं तु शक्यं सततं नरेन्द्र प्राप्तुं त्वया यल्लभसे कुबेरात् ।	KK03-10-178-013a  
कुरुष्व बुद्धिं द्विषतां वधाय कृतागसां भारत निग्रहे च ॥	KK03-10-178-013c  
तेजस्तवोग्रं न सहेत राजन् समेत्य साक्षादपि वज्रपाणिः ।	KK03-10-178-014a  
न हि व्यथां जातु करिष्यतस्तौ समेत्य देवैरपि धर्मराज ॥	KK03-10-178-014c  
तवार्थसिद्ध्यर्थमपि प्रवृत्तौ सुपर्णकेतुश्च शिनेश्च नप्ता ।	KK03-10-178-015a  
यथैव कृष्णोऽप्रतिमो बलेन तथैव राजन्स शिनिप्रवीरः ॥	KK03-10-178-015c  
तवार्थसिद्ध्यर्थमभिप्रपन्नो यथैव कृष्णः सह यादवैस्तैः ।	KK03-10-178-016a  
तथैव चेमौ नरदेववर्य यमौ च वीरौ कृतिनौ प्रयोगे ॥	KK03-10-178-016c  
त्वदर्थयोगप्रभवप्रधानाः शमं करिष्याम परान्समेत्य ॥	KK03-10-178-017ac  
वैशम्पायन उवाच 	KK03-10-178-018  
ततस्तदाज्ञाय मतं महात्मा तेषां च धर्मस्य सुतो वरिष्ठः ।	KK03-10-178-018a  
प्रदक्षिणं स्थानमुपेत्य राजा पर्याक्रमद्वैश्रवणस्य राज्ञः ॥	KK03-10-178-018c  
आमन्त्र्य वेश्मानि नदीः सरांसि सर्वाणि रक्षांसि च धर्मराजः ।	KK03-10-178-019a  
यथागतं मार्गमवेक्षमाणः पुनर्गिरिं चैव निरीक्षमाणः ।	KK03-10-178-019c  
[ततो महात्मा स विशुद्धबुद्धिः सम्प्रार्थयामास नगेन्द्रवर्यम् ॥]	KK03-10-178-019e  
समाप्तकर्मा सहितः सुहृद्भिर्जित्वा सपत्नान्प्रतिलभ्य राज्यम् ।	KK03-10-178-020a  
शैलेन्द्र भूयस्तपसे जितात्मा द्रष्टा तवास्मीति मतिं चकार ॥	KK03-10-178-020c  
वृतश्च सर्वैरनुजैर्द्विजैश्च तेनैव मार्गेण पुनर्निवृत्तः ।	KK03-10-178-021a  
उवाह चैनान्गणशस्तथैव घटोत्कचः पर्वतनिर्झरेषु ॥	KK03-10-178-021c  
तान्प्रस्थितान्प्रीतमना महर्षिः पितेव पुत्राननुशिष्य सर्वान् ।	KK03-10-178-022a  
स लोमशो दिवमेवोर्जितश्रीर्जगाम तेषां विजयं तदोक्त्वा ॥	KK03-10-178-022c  
तेनार्ष्टिषेणेन तथानुशिष्टास्तीर्थानि रम्याणि तपोवनानि ।	KK03-10-178-023a  
महान्ति चान्यानि सरांसि पार्थाः सम्पश्यमानाः प्रययुर्नराग्र्याः ॥	KK03-10-178-023c  

इति श्रीमन्महाभारते अरण्यपर्वणि आजगरपर्वणि अष्टसप्तत्यधिकशततमोऽध्यायः ॥ 178 ॥

3-178-1 वृत्रहन्तुरिन्द्रस्य ॥ 3-178-2 आक्रीडम् उद्यानम् ॥ 3-178-4 वासं स्थानम् । प्राणिनां भूमिस्थानामैश्वर्यमिति शेषः ॥ 3-178-5 पूर्वाश्च षट् समाः ॥ 3-178-9 अपकृष्टदेशान् दूरस्थान् न ज्ञास्यन्ति अपितु समीपस्थानेव ॥ 3-178-10 निर्यात्य प्रत्यर्प्य । अपकारिणेऽपकारं कृत्वेत्यर्थः । फलं राज्यप्राप्तिः । पुष्पं शत्रुवधः ॥ 3-178-13 निग्रहे च बन्धने वा । भ्रातृत्वाद्वधेऽप्रवृत्तिश्चेदिति भावः ॥ 3-178-14 समेत्य युद्धं प्राप्य ॥ 3-178-15 सुपर्णकेतुः कृष्णः । शिनेर्नप्ता सात्यकिः । एतयोर्वीर्यं हितकारित्वं चाह । तथैवेति । तथैव कृष्णोऽप्रतिमो बलेन तथैव चाहं नरदेववर्य । इति झ. पाठः । तत्र कृष्णोऽर्जुनः । अहं भीमसेन इत्यर्थः ॥ 3-178-16 प्रयोगेऽस्त्रप्रयोगे कृतिनौ कुशलौ ॥ 3-178-17 त्वदर्थयोगप्रभवप्रधानाः तव अर्थयोगो धनलाभः प्रभव ऐश्वर्योत्कर्षस्तद्द्वयं प्रधानं तेषां ते तथा ॥ 3-178-20 इति प्रार्थयामासेति पूर्वेण सम्बन्धः । मतिं चकार । गमने इति शेषः ॥
