अध्यायः 065

भीमराजेन नलदमयन्त्यन्वेषणाय नानादेशेषु ब्राह्मणानां प्रस्थापनम् ॥ 1 ॥ सुदेवनाम्ना विप्रेण चेदिराजगृहे दमयन्तीदर्शनम् ॥ 2 ॥ विप्रेण सह सबाष्पं भाषमाणां दमयन्तीं दृष्ट्वा राजमात्रा विप्रम्प्रति दमयन्तीकुलशीलादिप्रश्नः ॥ 3 ॥

बृहदश्व उवाच 	KK03-05-065-001  
हृतराज्ये नले भीमः सभार्येऽदर्शनं गते ।	KK03-05-065-001a  
\'चिन्तयामास बहुशः सहामात्यैर्नराधिपः ॥	KK03-05-065-001c  
समाहूय द्विजान्सर्वानिदं वचनमब्रवीत् ।	KK03-05-065-002a  
अग्रहारं च दास्यामि ग्रामं नगरसम्मितम् ॥	KK03-05-065-002c  
दमयन्तीं नलं चैव पर्यन्वेषति यो द्विजः ।	KK03-05-065-003a  
गवां शतसहस्राणि दाता तस्मै द्विजातये ॥	KK03-05-065-003c  
इत्युक्त्वा ब्राह्मणान्सर्वान्समाहूय द्विजोत्तमान् ।	KK03-05-065-004a  
प्रस्थापयामास तदा तयोर्दर्शनकाङ्क्षया\' ॥	KK03-05-065-004c  
सन्दिदेश च तान्भीमो वसु दत्त्वा च पुष्कलम् ।	KK03-05-065-005a  
मृगयध्वं नलं चैव दमयन्तीं च मे सुताम् ॥	KK03-05-065-005c  
अस्मिन्कर्मणि निष्पन्ने विज्ञाते निषधाधिपे ।	KK03-05-065-006a  
गवां सहस्रं दास्यामि यो वस्तावानयिष्यति ॥	KK03-05-065-006c  
अग्रहारांश्च दास्यामि ग्रामं नगरसम्मितम् ।	KK03-05-065-007a  
हिरण्यं च सुवर्णं च दासीदासं तथैव ॥	KK03-05-065-007c  
न चेच्छक्याविहानेतुं दमयन्ती नलोऽपि वा ।	KK03-05-065-008a  
ज्ञातमात्रेऽपि दास्यामि गवां दशशतं धनम् ॥	KK03-05-065-008c  
इत्युक्तास्ते ययुर्हृष्टा ब्राह्मणाः सर्वतो दिशम् ।	KK03-05-065-009a  
पुरराष्ट्राणि चिन्वन्तो नैषधं सह भार्यया ।	KK03-05-065-009c  
नैव क्वापि प्रपश्यन्ति नलं वा भीमपुत्रिकाम् ॥	KK03-05-065-009e  
ततश्चेदिपुरीं रम्यां सुदेवो नाम वै द्विजः ।	KK03-05-065-010a  
विचिन्वानोऽथ वैदर्भीमपश्यद्राजवेश्मनि ॥	KK03-05-065-010c  
तयैव राजमाता च ब्राह्मणान्पर्यवेषयत् ।	KK03-05-065-011a  
भोजनार्थे सुदेवोऽपि तत्रैव प्रविवेश ह ॥	KK03-05-065-011c  
कृशां विवर्णां मलिनां भर्तृशोकपरायणाम् ।	KK03-05-065-012a  
पुण्याहवाचने राज्ञः सुनन्दासहितां स्थिताम् ॥	KK03-05-065-012c  
मन्दं प्रख्यायमानेन रूपेणाप्रतिमेन ताम् ।	KK03-05-065-013a  
निबद्धां धूमजालेन प्रभामिव विभावसोः ॥	KK03-05-065-013c  
तां समीक्ष्य विशालाक्षीमधिकं मलिनां कृशाम् ।	KK03-05-065-014a  
तर्कयामास भैमीति कारणैरुपपादयन् ॥	KK03-05-065-014c  
सुदेव उवाच 	KK03-05-065-015  
यथेयं मे पुरा दृष्टा तथारूपेयमङ्गना ।	KK03-05-065-015a  
कृतार्थोस्म्यद्य दृष्ट्वेमां लोककान्तामिव श्रियम् ॥	KK03-05-065-015c  
पूर्णचन्द्राननां श्यामां चारुवृत्तपयोधराम् ।	KK03-05-065-016a  
कुर्वन्तीं प्रभया देवीं सर्वा वितिमिरा दिशः ॥	KK03-05-065-016c  
चारुपद्मविशालाक्षीं मन्मथस्य रतीमिव ।	KK03-05-065-017a  
इष्टां समस्तलोकस्य पूर्णचन्द्रप्रभामिव ॥	KK03-05-065-017c  
विदर्भसरसस्तस्माद्दैवदोषादिवोद्धृताम् ।	KK03-05-065-018a  
मलपङ्कानुलिप्ताङ्गीं प्रम्लानां नलिनीमिव ॥	KK03-05-065-018c  
पौर्णमासीमिव निशां राहुग्रस्तनिशाकराम् ।	KK03-05-065-019a  
पतिशोकाकुलां दीनां कृशस्रोतां नदीमिव ॥	KK03-05-065-019c  
विध्वस्तपर्णकमलां वित्रासितविहङ्गमाम् ।	KK03-05-065-020a  
हस्तिहस्तपरिक्लिष्टां व्याकुलामिव पद्मिनीम् ॥	KK03-05-065-020c  
सुकुमारीं सुजाताङ्गीं रत्नगर्भगृहोचिताम् ।	KK03-05-065-021a  
दह्यमानामिवार्केण मृणालीमिव चोद्धृताम् ॥	KK03-05-065-021c  
रूपौदार्यगुणोपेतां मण्डनार्हाममण्डिताम् ।	KK03-05-065-022a  
चन्द्रलेखामिव नवां व्योम्नि नीलाभ्रसंवृताम् ॥	KK03-05-065-022c  
कामभोगैः प्रियैर्हीनां हीनां बन्धुजनेन च ।	KK03-05-065-023a  
देहं धारयतीं दीनं भर्तृदर्शनकाङ्क्षया ॥	KK03-05-065-023c  
भर्ता नाम परं नार्या भूषणं भूषणैर्विना ।	KK03-05-065-024a  
एषा हि रहिता तेन शोभमाना न शोभते ॥	KK03-05-065-024c  
दुष्करं कुरुतेऽत्यन्तं हीनो यदनया नलः ।	KK03-05-065-025a  
धारयत्यात्मनो देहं न शोकेनापि सीदति ॥	KK03-05-065-025c  
इमामसितकेशान्तां शतपत्रायतेक्षणाम् ।	KK03-05-065-026a  
सुखार्हां दुःखितां दृष्ट्वा ममापि व्यथते मनः ॥	KK03-05-065-026c  
कदा नु खलुः दुःखस्य पारं यास्यति वै शुभा ।	KK03-05-065-027a  
भर्तुः समागमात्साध्वी रोहिणी शशिनो यथा ॥	KK03-05-065-027c  
अस्या नूनं पुनर्लाभान्नैषधः प्रीतिमेष्यति ।	KK03-05-065-028a  
राजा राज्यपरिभ्रष्टः पुनर्लब्ध्वेव मेदिनीम् ॥	KK03-05-065-028c  
तुल्यशीलवयोयुक्तां तुल्याभिजनसंवृताम् ।	KK03-05-065-029a  
नैषधोऽर्हति वैदर्भीं तं चेयमसितेक्षणा ॥	KK03-05-065-029c  
युक्तं तस्याप्रमेयस्य वीर्यसत्ववतो मया ।	KK03-05-065-030a  
समाश्वासयितुं भार्यां पतिदर्शनलालसाम् ॥	KK03-05-065-030c  
अहमाश्वासयाम्येनां पूर्णचन्द्रनिभाननाम् ।	KK03-05-065-031a  
अदृष्टदुःखां दुःखार्तां ध्यानरोदनतत्पराम् ॥	KK03-05-065-031c  
बृहदश्व उवाच 	KK03-05-065-032  
एवं विमृश्य विविधैः कारणैर्लक्षणैश्च ताम् ।	KK03-05-065-032a  
उपगम्य ततो भैमीं सुदेवो ब्राह्मणोऽब्रवीत् ॥	KK03-05-065-032c  
अहं सुदेवो वैदर्भि भ्रातुस्ते दयितः सखा ।	KK03-05-065-033a  
भीमस्य वचनाद्राज्ञस्त्वामन्वेष्टुमिहागतः ॥	KK03-05-065-033c  
कुशली ते पिता राज्ञि जननी भ्रातरश्च ते ।	KK03-05-065-034a  
आयुष्मन्तौ कुशलिनौ तत्रस्थौ दारकौ च ते ॥	KK03-05-065-034c  
त्वत्कृते बन्धुवर्गाश्च गतसत्वा इवासते ।	KK03-05-065-035a  
अन्वेष्टारो ब्राह्मणाश्च भ्रमन्ति शतशो महीम् ॥	KK03-05-065-035c  
बृहदश्व उवाच 	KK03-05-065-036  
अभिज्ञाय सुदेवं तं दमयन्ती युधिष्ठिर ।	KK03-05-065-036a  
पर्यपृच्छत तान्सर्वान्क्रमेण सुहृदः स्वकान् ॥	KK03-05-065-036c  
रुरोद च भृशं राजन्वैदर्भी शोककर्शिता ।	KK03-05-065-037a  
दृष्ट्वा सुदेवं सहसा भ्रातुरिष्टं द्विजोत्तमम् ॥	KK03-05-065-037c  
ततो रुदन्तीं तां दृष्ट्वा सुनन्दा शोककर्शिता ।	KK03-05-065-038a  
सुदेवेन सहैकान्ते कथयन्तीं च भारत ॥	KK03-05-065-038c  
जनित्र्याः प्रेषयामास सैरन्ध्री रुदते भृशम् ।	KK03-05-065-039a  
ब्राह्मणेन सहागम्य तां विद्धि यदि मन्यसे ॥	KK03-05-065-039c  
अथ चेदिपतेर्माता राज्ञश्चान्तःपुरात्तदा ।	KK03-05-065-040a  
जगाम यत्र सा बाला ब्राह्मणेन सहाभवत् ॥	KK03-05-065-040c  
ततः सुदेवमानाय्य राजमाता विशाम्पते ।	KK03-05-065-041a  
पप्रच्छ भार्या कस्येयं सुता वा कस्य भामिनी ॥	KK03-05-065-041c  
कथं च नष्टा ज्ञातिभ्यो भर्तुर्वा वामलोचना ।	KK03-05-065-042a  
त्वया च विदिता विप्र कथमेवङ्गता सती ॥	KK03-05-065-042c  
एतदिच्छाम्यहं श्रोतुं त्वत्तः सर्वमशेषतः ।	KK03-05-065-043a  
तत्त्वेन हि ममाचक्ष्व पृच्छन्त्या देवरूपिणीम् ॥	KK03-05-065-043c  
एवमुक्तस्तया राजन्सुदेवो द्विजसत्तमः ।	KK03-05-065-044a  
सुखोपविष्ट आचष्ट दमयन्त्या यथातथम् ॥	KK03-05-065-044c  

इति श्रीमन्महाभारते अरण्यपर्वणि नलोपाख्यानपर्वणि पञ्चषष्टितमोऽध्यायः ॥ 65 ॥

3-65-7 अग्रं ब्राह्मणभोजनं तदर्थं ह्रियन्ते राजधनात्पृथक्क्रियन्ते तेऽग्रहाराः क्षेत्रादयः ॥ 3-65-14 कारणैर्लिङ्गैः उपपादयन् इयमेव दमयन्तीति निश्चिन्वन् ॥ 3-65-16 श्यामां सदा षोडशवार्षिकीम् ॥ 3-65-20 पद्मिनीं सरसीम् ॥
