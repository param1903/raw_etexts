अध्यायः 168

अर्जुनेन स्वस्य किरातरूपिणा सह युद्धप्रकारस्य पाशुपतास्त्रलाभप्रकारस्य च कथनम् ॥ 1 ॥

वैशम्पायन उवाच 	KK03-09-168-001  
यथागतं गते शक्रे भ्रातृभिः सह सङ्गतः ।	KK03-09-168-001a  
कृष्णया चैव बीभत्सुर्धर्मराजमपूजयत् ॥	KK03-09-168-001c  
अभिवादयमानं तं मूर्ध्न्युपाघ्राय पाण्डवम् ।	KK03-09-168-002a  
हर्षगद्गदया वाचा प्रहृष्टोऽर्जुनमब्रवीत् ॥	KK03-09-168-002c  
कथमर्जुन कालोऽयं स्वर्गे व्यतिगतस्तव ।	KK03-09-168-003a  
कथं चास्त्राण्यवाप्तानि देवराजश्च तोषितः ॥	KK03-09-168-003c  
सम्यग्वा ते गृहीतानि कच्चिदस्त्राणि पाण्डव ।	KK03-09-168-004a  
कच्चित्सुराधिपः प्रीतो रुद्रश्चास्त्राण्यदात्तव ॥	KK03-09-168-004c  
यथा दृष्टश्च ते शक्रो भगवान्वा पिनाकधृत् ।	KK03-09-168-005a  
यथैवास्त्राण्यवाप्तानि यथैवाराधिताश्च ते ॥	KK03-09-168-005c  
यथोक्तवांस्त्वां भगवाञ्शतक्रतुररिन्दम ।	KK03-09-168-006a  
कृतप्रियस्त्वयाऽस्मीति तस्य ते किं प्रियं कृतम् ॥	KK03-09-168-006c  
एतदिच्छाम्यहं श्रोतुं विस्तरेण महाद्युते ।	KK03-09-168-007a  
यथा तुष्टो महादेवो देवराजस्तथाऽनघ ॥	KK03-09-168-007c  
यच्चापि वज्रपाणेस्तु प्रियं कृतमरिन्दम ।	KK03-09-168-008a  
एतदाख्याहि मे सर्वमखिलेन धनञ्जय ॥	KK03-09-168-008c  
अर्जुन उवाच 	KK03-09-168-009  
शृणु हन्त महाराज विधिना येन दृष्टवान् ।	KK03-09-168-009a  
शतक्रतुमहं देवं भगवन्तं च शङ्करम् ॥	KK03-09-168-009c  
विद्यामधीत्य तां राजंस्त्वयोक्तामरिमर्दन ।	KK03-09-168-010a  
भवता च समादिष्टस्तपसे प्रस्थितो वनम् ॥	KK03-09-168-010c  
भृगुतुन्दमथो गत्वा काम्यकादास्थितस्तपः ।	KK03-09-168-011a  
एकरात्रोषितः कञ्चिदपश्यं ब्राह्मणं पथि ॥	KK03-09-168-011c  
स मामपृच्छत्कौन्तेय क्वासि गन्ता ब्रवीहि मे ।	KK03-09-168-012a  
तस्मा अवितथं सर्वमब्रवं कुरुनन्दन ॥	KK03-09-168-012c  
स तथ्यं मम तच्छ्रुत्वा ब्राह्मणो राजसत्तम ।	KK03-09-168-013a  
अपूजयत मां राजन्प्रीतिमांश्चाभवन्मयि ॥	KK03-09-168-013c  
ततो मामब्रवीत्प्रीतस्तप आतिष्ठ भारत ।	KK03-09-168-014a  
तपस्वी नचिरेण त्वं द्रक्ष्यसे विबुधाधिपम् ॥	KK03-09-168-014c  
ततोऽहं वचनात्तस्य गिरिमारुह्य शैशिरम् ।	KK03-09-168-015a  
तपोऽतप्यं महाराज मासं मूलफलाशनः ॥	KK03-09-168-015c  
द्वितीयश्चापि मे मासो जलं भक्षयतो गतः ।	KK03-09-168-016a  
निराहारस्तृतीयेऽथ मासे पाण्डवनन्दन ॥	KK03-09-168-016c  
ऊर्ध्वबाहुश्चतुर्थं तु मासमस्मि स्थितस्तदा ।	KK03-09-168-017a  
न च मे हीयते प्राणस्तदद्भुतमिवाभवत् ॥	KK03-09-168-017c  
पञ्चमे त्वथ सम्प्राप्ते प्रथमे दिवसे गते ।	KK03-09-168-018a  
वराहसंस्थितं भूतं मत्समीपं समागमत् ॥	KK03-09-168-018c  
निघ्नन्प्रोथेन पृथिवीं विलिखंश्चरणैरपि ।	KK03-09-168-019a  
सम्मार्जञ्जठरेणोर्वीं विवर्तंश्च मुहुर्मुहुः ॥	KK03-09-168-019c  
अनु तस्यापरं भूतं महत्कैरातसंस्थितम् ।	KK03-09-168-020a  
धनुर्बाणासिमत्प्राप्तं स्त्रीगणानुगतं तदा ॥	KK03-09-168-020c  
ततोऽहं धनुरादाय तथाऽक्षय्ये महेषुधी ।	KK03-09-168-021a  
अताडयं शरेणाथ तद्भूतं रोमहर्षणम् ॥	KK03-09-168-021c  
युगपत्तं किरातस्तु विकृष्य बलवद्धनुः ।	KK03-09-168-022a  
अभ्याजघ्ने दृढतरं कम्पयन्निव मेदिनीम् ॥	KK03-09-168-022c  
स तु मामब्रवीद्राजन्मम पूर्वपरिग्रहः ।	KK03-09-168-023a  
मृगयाधर्ममुत्सृज्य किमर्थं ताडितस्त्वया ॥	KK03-09-168-023c  
एष ते निशितैर्बाणैर्दर्पं हन्मि स्थिरो भव ।	KK03-09-168-024a  
सङ्घर्षवान्महाकायस्ततो मामभ्यधावत ॥	KK03-09-168-024c  
ततो गिरिमिवात्यर्थमावृणोन्मां महाशरैः ।	KK03-09-168-025a  
तं चाहं शरवर्षेण महता समवाकिरम् ॥	KK03-09-168-025c  
ततः शरैर्दीप्तमुखैर्यन्त्रितैरनुयन्त्रितैः ।	KK03-09-168-026a  
प्रत्यविध्यमहं तं तु वज्रैरिव शिलोच्चयम् ॥	KK03-09-168-026c  
तस्य तच्छतधा रूपमभवच्च सहस्रधा ।	KK03-09-168-027a  
तानि चास्य शरीराणि शरैरहमताडयम् ॥	KK03-09-168-027c  
पुनस्तानि शरीराणि एकीभूतानि भारत ।	KK03-09-168-028a  
अदृश्यन्त महाराज तान्यहं व्यधमं पुनः ॥	KK03-09-168-028c  
अणुर्बृहच्छिरा भूत्वा बृहच्चाणुशिराः पुनः ।	KK03-09-168-029a  
एकीभूतस्तदा राजन्सोऽभ्यवर्तत मां युधि ॥	KK03-09-168-029c  
यदाऽभिभवितुं बाणैर्न च शक्नोमि तं रणे ।	KK03-09-168-030a  
ततो महास्त्रमातिष्ठं वायव्यं भरतर्षभ ॥	KK03-09-168-030c  
न चैनमशकं हन्तुं तदद्भुतमिवाभवत् ।	KK03-09-168-031a  
तस्मिन्प्रतिहते चास्त्रे विस्मयो मे महानभूत् ॥	KK03-09-168-031c  
तत्रापि च महाराज सविशेषमहं ततः ।	KK03-09-168-032a  
अस्त्रपूगेन महता रणे भूतमवाकिरम् ॥	KK03-09-168-032c  
स्थूणाकर्णमथो जालं शरवर्षं शरोल्बणम् ।	KK03-09-168-033a  
शलभास्त्रमश्मवर्षं समास्थायाहमभ्ययाम् ॥	KK03-09-168-033c  
जग्रास प्रसभं तानि सर्वाण्यस्त्राणि मे नृप ।	KK03-09-168-034a  
तेषु सर्वेषु जग्धेषु ब्रह्मास्त्रं महदादिशम् ॥	KK03-09-168-034c  
ततः प्रज्वलितैर्बाणैः सर्वतश्चोपचीयत ।	KK03-09-168-035a  
उपचीयमानश्च तदा महास्त्रेण व्यवर्धत ॥	KK03-09-168-035c  
ततः सन्तापिता लोका मत्प्रसूतेन तेजसा ।	KK03-09-168-036a  
क्षणेन हि दिशः खं च सर्वतो हि विदीपितम् ॥	KK03-09-168-036c  
तदप्यस्त्रं महातेजाः क्षणेनैव व्यशामयत् ।	KK03-09-168-037a  
ब्रह्मास्त्रे तु हते राजन्भयं मां महदाविशत् ॥	KK03-09-168-037c  
ततोऽहं धनुरादाय तथाऽक्षय्ये महेषुधी ।	KK03-09-168-038a  
सहसाऽभ्यहनं भूतं तान्यप्यस्त्राण्यभक्षयत् ॥	KK03-09-168-038c  
एतेष्वस्त्रेषु भूतेन भक्षितेष्वायुधेषु च ।	KK03-09-168-039a  
मम तस्य च भूतस्य बाहुयुद्धमवर्तत ॥	KK03-09-168-039c  
व्यायामं मुष्टिभिः कृत्वा तलैरभिसमाहतौ ।	KK03-09-168-040a  
अपातयच्च तद्भूतमहं चापातयं महीम् ॥	KK03-09-168-040c  
ततः प्रहस्य तद्भूतं तत्रैवान्तरधीयत ।	KK03-09-168-041a  
सह स्त्रीभिर्महाराज पश्यतो मेऽद्भुतोपमम् ॥	KK03-09-168-041c  
मुख्यं कृत्वा स भगवांस्ततोऽन्यद्रूपमात्मनः ।	KK03-09-168-042a  
दिव्यमेव महाराज वसानोऽद्भुतमम्बरम् ॥	KK03-09-168-042c  
हित्वा किरातरूपं च भगवांस्त्रिदशेश्वरः ।	KK03-09-168-043a  
स्वरूपं दिव्यमास्थाय तस्थौ तत्र महेश्वरः ॥	KK03-09-168-043c  
सोऽदृश्यत ततः साक्षाद्भगवान्गोवृषध्वजः ।	KK03-09-168-044a  
धनुर्गृह्य तदा पाणौ बहुरूपः पिनाकधृत् ॥	KK03-09-168-044c  
स मामभ्येत्य समरे तथैवाभिमुखं स्थितम् ।	KK03-09-168-045a  
शूलपाणिरथोवाच तुष्टोस्मीति परन्तप ॥	KK03-09-168-045c  
ततस्तद्धनुरादाय तूणौ चाक्षय्यसायकौ ।	KK03-09-168-046a  
प्रादान्ममैव भगवान्वरयस्वेति चाब्रवीत् ॥	KK03-09-168-046c  
तुष्टोस्मि तव कौन्तेय ब्रूहि किं करवाणि ते ।	KK03-09-168-047a  
मनोगतं वीर यत्ते तद्ब्रूहि वितराम्यहम् ।	KK03-09-168-047c  
अमरत्वमपाहाय ब्रूहि यत्ते मनोगतम् ॥	KK03-09-168-047e  
ततः प्राञ्जलिरेवाहमस्त्रेषु कृतमानसः ।	KK03-09-168-048a  
प्रणम्य शिरसा शर्वं ततो वचनमाददे ॥	KK03-09-168-048c  
भगवानमे प्रसन्नश्चेदीप्सितोऽयं वरो मम ।	KK03-09-168-049a  
अस्त्राणीच्छाम्यहं ज्ञातुं यानि देवेषु कानिचित् ॥	KK03-09-168-049c  
ददानीत्येव भगवानब्रवीत्र्यम्बकश्च माम् ।	KK03-09-168-050a  
रौद्रमस्त्रं मदीयं त्वामुपस्थास्यति पाण्डव ॥	KK03-09-168-050c  
प्रददौ च मम प्रीतः सोऽस्त्रं पाशुपतं प्रभुः ।	KK03-09-168-051a  
उवाच च महादेवो दत्त्वा मेऽस्त्रं सनातनम् ॥	KK03-09-168-051c  
न प्रयोज्यं भवेदेतन्मानुषेषु कथञ्चन ।	KK03-09-168-052a  
[जगद्विनिर्दहेदेवमल्पतेजसि पातितम् ॥	KK03-09-168-052c  
पीड्यमानेन बलवत्प्रयोज्यं स्याद्धनञ्जय ।	KK03-09-168-053a  
अस्त्राणां प्रतिघाते च सर्वथैव प्रयोजयेः ॥	KK03-09-168-053c  
ततोऽप्रतिहतं दिव्यं सर्वास्त्रप्रतिषेधनम् ।	KK03-09-168-054a  
मूर्तिमन्मे स्थितं पार्श्वे प्रसन्ने गोवृषध्वजे ॥	KK03-09-168-054c  
उत्सादनममित्राणां परसेनानिकर्तनम् ।	KK03-09-168-055a  
दुरासदं दुष्प्रसहं सुरदानवराक्षसैः ॥	KK03-09-168-055c  
अनुज्ञातस्त्वहं तेन तत्रैव समुपाविशम् ।	KK03-09-168-056a  
प्रेक्षतश्चैव मे देवस्तत्रैवान्तरधीयत ॥	KK03-09-168-056c  

इति श्रीमन्महाभारते अरण्यपर्वणि निवातकवचयुद्धपर्वणि अष्टषष्ट्यधिकशततमोऽध्यायः ॥ 168 ॥

3-168-2 प्रहृष्टो धर्मपुत्रः ॥ 3-168-9 हन्तेत्यव्ययं वाक्यारम्भे हर्षे वा ॥ 3-168-15 शैशिरं हिममयम् ॥ 3-168-17 प्राणो बलम् ॥ 3-168-18 चतुर्थे मास्यतिक्रान्ते इति ध. पाठः । वराहवत् संस्थितम् आकारो यस्य ॥ 3-168-19 प्रोथेन मुखाग्रेण पोत्राख्येन । विवर्तन् विषमेण भावेन वर्तमानः इतस्ततः पर्यटन्वा ॥ 3-168-26 अनु पश्चात् यन्त्रितैः दृढाकृष्टैः ॥ 3-168-33 स्थूणाकर्ण इति शङ्कुकर्णाख्यो रुद्रावतारभेदस्तद्दैवत्यमस्त्रम् । जालं जलमयं वारुणम् । शैलास्त्रमश्मवर्षं च इति ध. पाठः ॥ 3-168-40 व्यायामं सङ्घटनम् ॥ 3-168-44 गोवृषो बलीवर्दश्रेष्ठः ॥
