अध्यायः 070

बाहुकस्य सारथ्यसामर्थ्यविस्मितेन ऋतुपर्णेन तम्प्रति पुञ्जीभूतवस्तुपरिसङ्ख्याने स्वीयसामर्थ्यनिवेदनम् ॥ 1 ॥ वृक्षशाखास्थपर्णेषु तत्परीक्षया विस्मितेन नलेनाश्वहृदयविद्यादानप्रतिज्ञानेन तदीयाक्षहृदयादिविद्यास्वीकरणम् ॥ 2 ॥ ततो नलदेहाद्बहिर्निःसृतेन कलिना नलशापभयात्तस्मै वरदानपूर्वकं विभीतकवृक्षप्रवेशः ॥ 3 ॥

बृहदश्व उवाच 	KK03-05-070-001  
स नदीः पर्वतांश्चैव वनानि च सरांसि च ।	KK03-05-070-001a  
अचिरेणातिचक्राम खेचरः खे चरन्निव ॥	KK03-05-070-001c  
तथा प्रयाते तु रथे तदा भागस्वरिर्नृपः ।	KK03-05-070-002a  
उत्तरीयमधोपश्यद्धष्टं परपुरञ्जयः ॥	KK03-05-070-002c  
ततः स त्वरमाणस्तु पटे निपतिते तदा ।	KK03-05-070-003a  
ग्रहीष्यामीति तं राजा नलमाह महामनाः ॥	KK03-05-070-003c  
निगृह्णीष्व महाबुद्धे हयानेतान्महाजवान् ।	KK03-05-070-004a  
वार्ष्णेयो यावदेनं मे पटमानयतामिह ॥	KK03-05-070-004c  
नलस्तं प्रत्युवाचाथ दूरे भ्रष्टः पटस्तव ।	KK03-05-070-005a  
योजनं समतिक्रान्तो नाहर्तुं शक्यते पुनः ॥	KK03-05-070-005c  
एवमुक्ते नलेनाथ नातिप्रीतमना नृपः ।	KK03-05-070-006a  
आससाद वने राजन्फलवन्तं विभीतकम् ॥	KK03-05-070-006c  
तं दृष्ट्वा बाहुकं राजा त्वरमाणोऽभ्यभाषत ।	KK03-05-070-007a  
ममापि सूत पश्य त्वं सङ्ख्याने परमं बलम् ॥	KK03-05-070-007c  
सर्वः सर्वं न जानाति सर्वज्ञो नास्ति कश्चन ।	KK03-05-070-008a  
नैकत्र परिनिष्ठाऽस्ति ज्ञानस्य पुरुषे क्वचित् ॥	KK03-05-070-008c  
वृक्षेऽस्मिन्यानि पर्णानि फलान्यपि च बाहुक ।	KK03-05-070-009a  
पतितान्यपि यान्यत्र तत्रैकमधिकं कृतम् ॥	KK03-05-070-009c  
एकपत्राधिकं चात्र फलमेकं च बाहुक ।	KK03-05-070-010a  
फलकोट्यपि पत्राणां द्वयोरपि च शाखयोः ।	KK03-05-070-010c  
\'प्रवक्ष्यामि फलान्यत्र यानि सङ्ख्यास्यते भवान् ॥\'	KK03-05-070-010e  
प्रचिनुह्यस्य शाखे द्वे याश्चाप्यन्याः प्रशाखिकाः ।	KK03-05-070-011a  
आभ्यां फलसहस्रे द्वे पञ्चोनं शतमेव च ॥	KK03-05-070-011c  
ततो रथादवप्लुत्य राजानं बाहुकोऽब्रवीत् ।	KK03-05-070-012a  
परोक्षमिव मे राजन्कत्थसे शत्रुकर्शन ॥	KK03-05-070-012c  
प्रत्यक्षमेतत्कर्ताऽस्मि शातयित्वा विभीतकम् ।	KK03-05-070-013a  
अथ ते गणिते राजन्द्विजानाम्यपरोक्षताम् ॥	KK03-05-070-013c  
प्रत्यक्षं ते महाराज गणयिष्ये विभीतकम् ।	KK03-05-070-014a  
अहं हि नाभिजानामि भवेदेवं नवेति वा ॥	KK03-05-070-014c  
सङ्ख्यास्यामि फलान्यस्य पश्यतस्ते जनाधिप ।	KK03-05-070-015a  
मुहूर्तमपि वार्ष्णेयो रश्मीन्यच्छतु वाजिनाम् ॥	KK03-05-070-015c  
तमब्रवीन्नृपः सूतं नायं कालो विलम्बितुम् ।	KK03-05-070-016a  
बाहुकस्त्वब्रवीदेनं परं यत्नं समास्थितः ॥	KK03-05-070-016c  
प्रतीक्षस्व मुहूर्तं त्वमथवा त्वरते भवान् ।	KK03-05-070-017a  
एष याति शिवः पन्था याहि वार्ष्णेयसारथिः ॥	KK03-05-070-017c  
अब्रवीदृतुपर्णस्तं सान्त्वयन्कुरुनन्दन ।	KK03-05-070-018a  
त्वभेव यन्ता नान्योस्ति पृथिव्यामपि बाहुक ॥	KK03-05-070-018c  
त्वत्कृते यातुमिच्छामि विदर्भान्हयकोविद ।	KK03-05-070-019a  
शरणं त्वां प्रपन्नोस्मि न विघ्नं कर्तुमर्हसि ॥	KK03-05-070-019c  
कामं च ते करिष्यामि यन्मां वक्ष्यसि बाहुक ।	KK03-05-070-020a  
विदर्भान्यदि यात्वाऽद्य सूर्यं दर्शयितासि मे ।	KK03-05-070-020c  
अथाब्रवीद्बाहुकस्तं सङ्ख्याय च विभीतकम् ।	KK03-05-070-021a  
ततो विदर्भान्यास्यामि कुरुष्वैवं वचो मम ॥	KK03-05-070-021c  
अकाम इव तं राजा गणयस्वेत्युवाच ह ।	KK03-05-070-022a  
एकदेशं च शाखायाः समादिष्टं मयाऽनघ ॥	KK03-05-070-022c  
गणयस्वाश्वतत्वज्ञ ततस्त्वं प्रीतिमावह ।	KK03-05-070-023a  
सोऽवतीर्य रथात्तूर्णं शातयामास तं द्रुमम् ॥	KK03-05-070-023c  
ततः स विस्मयाविष्टो राजानमिदमब्रवीत् ।	KK03-05-070-024a  
गणयित्वा यथोक्तानि तावन्त्येव फलानि तु ॥	KK03-05-070-024c  
अत्युद्भुतमिदं राजन्दृष्टवानस्मि ते बलम् ।	KK03-05-070-025a  
श्रोतुमिच्छामि तां विद्यां ययैतज्ज्ञायते नृप ॥	KK03-05-070-025c  
तमुवाच ततो राजा त्वरितो गमने नृप ।	KK03-05-070-026a  
विद्ध्यक्षहृदयज्ञं मां सङ्ख्याने च विशारदम् ॥	KK03-05-070-026c  
बाहुकस्तमुवाचाथ देहि विद्याद्वयं च मे ।	KK03-05-070-027a  
मत्तोऽपि चाश्वहृदयं गृहाण पुरुषर्षभ ॥	KK03-05-070-027c  
ऋतुपर्णस्ततो राजा बाहुकं कार्यगौरवात् ।	KK03-05-070-028a  
हयज्ञानस्य लोभाच्च तं तथेत्यब्रवीद्वचः ॥	KK03-05-070-028c  
यथोक्तं त्वं गृहाणेदमक्षाणां हृदयं परम् ।	KK03-05-070-029a  
निक्षेपो मेऽश्वहृदयं त्वयि तिष्ठतु बाहुक ।	KK03-05-070-029c  
एवमुक्त्वा ददौ विद्यामृतुपर्णो नलाय वै ॥	KK03-05-070-029e  
तस्याक्षहृदयज्ञस्य शरीरान्निःसृतः कलिः ।	KK03-05-070-030a  
कर्कोटकविषं तीक्ष्णं मुखात्सततमुद्वमन् ।	KK03-05-070-030c  
कलेस्तस्य तदार्तस्य शापाग्निः स विनिःसृतः ॥	KK03-05-070-030e  
स तेन कर्शितो राजा दीर्घकालमनात्मवान् ॥	KK03-05-070-031ac  
\'तं भ्रान्तरूपं निःशोभं सङ्क्लिष्टमकरोत्कलिः\' ।	KK03-05-070-032a  
ततो विषविमुक्तात्मा स्वंरूपमकरोत्कलिः ।	KK03-05-070-032c  
तं शप्तुमैच्छत्कुपितो निषधाधिपतिर्नलः ॥	KK03-05-070-032e  
तमुवाच कलिर्भीतो वेपमानः कृताञ्जलिः ।	KK03-05-070-033a  
कोपं संयच्छ नृपते कीर्तिं दास्यामि ते पराम् ॥	KK03-05-070-033c  
इन्द्रसेनस्य जननी कुपिता माऽशपत्पुरा ।	KK03-05-070-034a  
यदा त्वया परित्यक्ता ततोऽहं भृशपीडितः ॥	KK03-05-070-034c  
अवसं त्वयि राजेन्द्र सुदुःखमपराजित ।	KK03-05-070-035a  
विषेण नागराजस्य दह्यमानो दिवानिशम् ॥	KK03-05-070-035c  
शरणं त्वां प्रपन्नोस्मि शृणु चेदं वचो मम ।	KK03-05-070-036a  
ये च त्वां मनुजा लोके कीर्तयिष्यन्त्यतन्द्रिताः ।	KK03-05-070-036c  
मत्प्रत्सूतं भयं तेषां न कदाचिद्भविष्यति ॥	KK03-05-070-036e  
\'न तेषां मानसं किञ्चिच्छारीरं वाचिकं तथा ।	KK03-05-070-037a  
भविष्यति महाराज कीर्तयिष्यन्ति ये नलम्\' ।	KK03-05-070-037c  
भयार्तं शरणं यातं यदि मां त्वं न शप्स्यसे ॥	KK03-05-070-037e  
एवमुक्तो नलो राजा न्ययच्छत्कोपमात्मनः ।	KK03-05-070-038a  
ततो भीतः कलिः क्षिप्रं प्रविवेश विभीतकम् ।	KK03-05-070-038c  
कलिस्त्वन्येन नो दृष्टः कथयन्नैषधेन वै ॥	KK03-05-070-038e  
ततो गतत्वरो राजा नैषधः परवीरहा ।	KK03-05-070-039a  
सम्प्रनष्टे कलौ राजा सङ्ख्यायास्य फलान्युत ॥	KK03-05-070-039c  
मुदा परमया युक्तस्तेजसाऽथ परेण वै ।	KK03-05-070-040a  
रथमारुह्य तेजस्वी प्रययौ जवनैर्हयैः ॥	KK03-05-070-040c  
बिभीतकश्चाप्रशस्तः संवृत्तः कलिसंश्रयात् ।	KK03-05-070-041a  
\'ततः प्रभृति राजेन्द्र लोकेऽस्मिन्पाण्डुनन्दन\' ॥	KK03-05-070-041c  
हयोत्तमानुत्पततो द्विजानिव पुनः पुनः ।	KK03-05-070-042a  
नलः सञ्चोदयामास प्रहृष्टेनान्तरात्मना ॥	KK03-05-070-042c  
विदर्भाभिमुखो राजा प्रययौ स महायशाः ।	KK03-05-070-043a  
नले तु समतिक्रान्ते कलिरप्यगमद्गृहम् ॥	KK03-05-070-043c  
ततो गतज्वरो राजा नलोऽभूत्पृथिवीपतिः ।	KK03-05-070-044a  
विमुक्तः कलिना राजन्रूपमात्रवियोजितः ॥	KK03-05-070-044c  

इति श्रीमन्महाभारते अरण्यपर्वणि नलोपाख्यानपर्वणि सप्ततितमोऽध्यायः ॥ 70 ॥

3-70-9 तत्रैकमधिकं शतमिति झ. पाठः ॥ 3-70-10 पञ्चकोट्योऽथ पत्राणामिति झ. पाठः ॥ 3-70-26 अक्षहृदयज्ञम् अक्षाणाम् अक्षाभिमानिदेवताया हृदयवद्वशीकरणार्थो मन्त्रः अक्षहृदयम् । येन ज्ञातेन द्यूतेऽक्षा अनुकूला भवन्ति । सङ्ख्याने राशीकृतानां पत्रपुष्पफलधान्यादीनां राश्यायामविस्तारोच्छ्रायाद्यालोचनेन पाटीगणितरीत्या झटिति तत्सङ्ख्याकथने ॥ 3-70-30 शापाग्निर्दमयन्तीनिसृष्टः स विषरूपः ॥ 3-70-39 फलानि सङ्ख्याय । अक्षविद्यासामर्थ्यात् राशेरायामादिकमनालोच्यैवेति भावः ॥ 3-70-42 द्विजानिव पक्षिण इव ॥
