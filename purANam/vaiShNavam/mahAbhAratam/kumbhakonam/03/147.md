अध्यायः 147

भीमसेनस्मरणमात्रसन्निहितेन घटोत्कचेन दुर्गमे पथि द्रौपद्या वहनम् ॥ 1 ॥ तदनुचरै राक्षसैः पाण्डवानां विप्राणं च वहनम् ॥ 2 ॥ सर्वैर्नरनारायणाश्रममेत्य तत्र सुखेन निवासः ॥ 3 ॥
001 युधिष्ठिर उवाच ।
001a धर्मज्ञो बलवाञ्शूरः सद्यो राक्षसपुङ्गवः ।
001c भक्तोऽस्मानौरसः पुत्रो नेतुमर्हति मातरम् ॥
002a तव भीम सुतेनाहं नीतो भीमपराक्रम ।
002c अक्षतः सह पाञ्चाल्या गच्छेयं गन्धमादनम् ॥
003 वैशम्पायन उवाच ।
003a भ्रातुर्वचनमाज्ञाय भीमसेनो घटोत्कचम् ।
003c \'चिन्तयामास बलवान्महाबलपराक्रमम् ॥
004a घटोत्कचश्च धर्मात्मा स्मृतमात्रः पितुस्तदा ।
004c कृताञ्जलिरुषातिष्ठदभिवाद्याथ पाण्डवान् ।
004e ब्राह्मणांश्च महाबाहुः स च तैरभिनन्दितः ॥
005a उवाच भीमसेनं स पितरं सत्यविक्रमः ॥
006a स्मृतोऽस्मि भवता शीघ्रं शुश्रूषुरहमागतः ।
006c आज्ञापय महाबाहो सर्वं कर्ताऽस्म्यसंशयम् ॥
007a तच्छ्रुत्वा भीमसेनस्तु राक्षसं परिषस्वजे ।
007c चिन्ताया समनप्राप्तमित्युवाच वृकोदरः\' ॥
008a हैडिम्बेय परिश्रान्ता तव माताऽपराजिता ।
008c त्वं कच कामगमस्तात बलवान्वह तां खग ॥
009a  स्कन्धमारोप्य भद्रं ते मध्येऽस्माकं विहायसा ।
009c  गच्छ नीचिकया गत्या यथा चैनां न पीडयेः ॥
010 घटोत्कच उवाच ।
010a धर्मराजं च धौम्यं च कृष्णां च यमजौ तथा ।
010c एकोप्यहमलं वोढुं किमुताद्य सहायवान् ॥
011a [अन्ये च शतशः शूरा विहङ्गाः कामरूपिणः ।
011c सर्वान्वो ब्राह्मणैः सार्धं वक्ष्यन्ति सहिताऽनघ ।
011e \'मन्दम्मन्दं गमिष्यामि वहन्द्रुपदनन्दिनीम्\' ॥
012 वैशम्पायन उवाच ।
012a एवमुक्त्वा ततः कृष्णामुवाह स घटोत्कचः ।
012c पाण्डूनां मध्यगो वीरः पाण्डवानपि चापरे ॥
013a लोमशः सिद्धमार्गेण जगामानुपमद्युतिः ।
013c  स्वेनैव स प्रभावेण द्वितीय इव भास्करः ॥
014a ब्राह्मणांश्चापि तान्सर्वान्समुपादाय राक्षसाः ।
014c नियोगाद्राक्षसेनद्रस्य जग्मुर्भीमपराक्रमाः ॥
015a एवं सुरमणीयानि वनान्युपवनानि च ।
015c आलोकयन्तस्ते जग्मुर्विशालां बदरीमनु ॥
016a ते त्वाशुगतिभिर्वीरा राक्षसैस्तैर्महाजवैः ।
016c उह्यमाना ययुः शीघ्रं महदध्वानमल्पवत् ॥
017a देशान्म्लेच्छजनाकीर्णान्नानारत्नाकरायुतान् ।
017c ददृशुर्गिरिपादांश्च नानाधातुसमाचितान् ॥
018a विद्याघरसमाकीर्णआन्युतान्वानरकिन्नरैः ।
018c तथा किम्पुरुषैश्चैव गन्धर्वैश्चसमन्ततः ॥
019a मयूरैश्चभरैश्चैव हरिणै रुरुभिस्तथा ।
019c वराहैर्गवयैश्चैव महिषैश्च समावृतान् ॥
020a नदीजालसमाकीर्णान्नानापक्षियुतान्बहून् ।
020c नानाविधमृगैर्जुष्टांश्चारणैश्चोपशोभितान् ।
020e समदैश्चापि विहगैः पादपैरन्वितांस्तथा ॥
021a तेऽवतीर्य बहून्देशानुत्तरांश्च कुरूनपि ।
021c ददृशुर्विविधाश्चर्यं कैलासं पर्वतोत्तमम् ॥
022a तस्याभ्याशे तु ददृशुर्नरनारायणाश्रमम् ।
022c उपेतं पादपैर्दिव्यैः सदापुष्पफलोपगैः ॥
023a ददृशुस्तां च बदरीं वृत्तस्कन्धां मनोरमाम् ।
023c स्निग्धामविरलच्छायां श्रिया परमया युताम् ॥
024a पत्रैः स्निग्धैरविरलैरुपेतां मृदुभिः शुभाम् ।
024c विशालशाखां विस्तीर्णामतिद्युतिसमन्विताम् ॥
025a फलैरुपचितैर्दिव्यैराचितां स्वादुभिर्भृशम् ।
025c मधुस्रवैः सदा दिव्यां महर्षिगणसेविताम् ।
025e मदप्रमुदितैर्नित्यं नानाद्विजगणैर्युताम् ॥
026a अदंशमशके देशे बहुमूलफलोदके ।
026c नीलशाद्वलसञ्छन्ने देवगन्धर्वसेविते ॥
027a सुभूमिभागविशदे स्वभावविदिते शुभे ।
027c जातां हिममृदुस्पर्शे देशेऽपहतकण्टके ॥
028a तामुपेत्य महात्मानः सह तैर्ब्राह्मणर्षभैः ।
028c अवतेरुस्ततः सर्वे राक्षसस्कन्धतः शनैः ॥
029a ततस्तमाश्रमं पुण्यं नरनारायणाश्रितम् ।
029c ददृशुः पाण्डवा राजन्सहिता द्विजपुङ्गवैः ॥
030a तमसा रहितं पुण्यमनामृष्टं रवेः करैः ।
030c क्षुत्तृट्शीतोष्णदोषैश्च वर्जितं शोकनाशनम् ॥
031a महर्षिगणसम्बाधं ब्राह्म्या लक्ष्म्या समन्वितम् ।
031c दुष्प्रवेशं महाराज नरैर्धर्मबहिष्कृतैः ॥
032a बलिहोमार्चितं दिव्यं सुसम्मृष्टानुलेपनम् ।
032c दिव्यपुष्पोपहारैश्च सर्वतोऽभिविराजितम् ॥
033a विशालैरग्निशरणैः स्रुग्भाण्डैराचितं शुभैः ।
033c महद्भिस्तोयकलशैः कठिनैश्चोपशोभितम् ॥
034a शरण्यं सर्वभूतानां ब्रह्मघोपनिनादितम् ।
034c दिव्यमाश्रयणीयं तमाश्रमं श्रमनाशनम् ।
034e श्रिया युतमनिर्देश्यं देववर्योपशोभितम् ॥
035a फलमूलाशनैर्दान्तैश्चारुकृष्णाजिनाम्बरैः ।
035c सूर्यवैश्वानरसमैस्तपसा भावितात्मभिः ॥
036a महर्षिभिर्मोक्षपरैर्यतिभिर्नियतेन्द्रियैः ।
036c ब्रह्मभूतैर्महाभागैरुपेतं ब्रह्मवादिभिः ॥
037a सोऽभ्यगच्छन्महातेजास्तानृषीन्नियतः शुचिः ।
037c भ्रातृभिः सहितो धीमान्धर्मपुत्रो युधिष्ठिरः ॥
038a दिव्यज्ञानोपपन्नास्ते दृष्ट्वा प्राप्तं युधिष्ठिरम् ।
038c अभ्यगच्छन्त सुप्रीता दिव्या देवमहर्षयः ।
038e आशीर्वादान्प्रयुञ्जानाः  स्वाध्यायनिरता भृशम्||
039a प्रीतास्ते तस्य सत्कारं विधिना पावकोपमाः ।
039c उपाजह्रुश्च सलिलं पुष्पमूलफलं शुचि ॥
040a स तैः प्रीत्याऽथ सत्कारमुपनीतं महर्षिभिः ।
040c प्रयतः प्रतिगृह्याथ धर्मराजो युधिष्ठिरः ॥
041a तं शक्रसदनप्रख्यं दिव्यगन्धं मनोरमम् ।
041c प्रीतः स्वर्गोपमं पुण्यं पाण्डवः सह कृष्णया ॥
042a विवेश शोभया युक्तं भ्रातृभिश्च सहानघ ।
042c ब्राह्मणैर्वेदवेदाङ्गपारगैश्च सहार्चितः ॥
043a तत्रापश्यत्स धर्मात्मा देवदेवर्षिपूजितम् ।
043c नरनारायणस्थानं भागीरथ्योपशोभितम् ॥
044a तस्मिन्मधुस्रवफलां ब्रह्मर्षिगणभाविनीम् ।
044c बदरीं तामुपाश्रित्य पाण्डवो भ्रातृभिः सह ॥
045a मुदा युक्ता महात्मानो रेमिरे तत्र ते तदा ।
045c आलोकयन्तो मैनाकं नानाद्विजगणायुतम् ।
045e हिरण्यशिखरं चैव मध्ये बिन्दुसरः शिवम् ॥
046a भागीरथीं सुतीर्थां च शीतामलजलां शिवाम् ।
046c मणिप्रवालप्रस्तारां पादपैरुषशोभिताम् ॥
047a दिव्यपुष्पसमाकीर्णां मनःप्रीतिविवर्धनीम् ।
047c वीक्षमाणा महात्मानो विजह्रुस्तत्र पाण्डवाः ॥
048a तस्मिन्देवर्षिचरिते देशे परमदुर्गमे ।
048c भागीरथीपुण्यजलेतर्पयाञ्चक्रिरे पितॄन् ।
048e देवानृषींश्च कौन्तेयाः परमं शौचमास्थिताः ॥
049a तत्र ते तर्पयन्तश्च जपन्तश्च कुरूद्वहाः ।
049c ब्राह्मणैः सहिता वीरा ह्यवसन्पुरुषर्षभाः ॥
050a कृष्णायास्तत्रपश्यन्तः क्रीडितान्यमरप्रभाः ।
050c विचित्राणि नरव्याघ्रा रेमिरे तत्र पाण्डवाः ॥

इति श्रीमन्महाभारते अरण्यपर्वणि तीर्थयात्रापर्वणि सप्तचत्वारिंशदधिकशततमोऽध्यायः ॥ 147 ॥

3-147-11 वक्ष्यन्ति वहनं करिष्यन्ति ॥ 3-147-17 रत्नाकरैः आसमन्तात् युतान् ॥ 3-147-22 अभ्याशे समीपे ॥ 3-147-27 स्वभावत एव विशेषेण रहिते स्वभावविहिते । जातां बदरीम् ॥ 3-147-33 अग्निशरणैः अग्न्यगारैः । आचितं व्याप्तम् । कठिनैः शिक्यैः करण्डैर्वा ॥ 3-147-39 सत्कारं चक्रुरिति शेषः ॥ 3-147-46 सीतां विमलपङ्कजाम् इति झ. पाठः । सीतां नामतः । प्रस्तारः सोपानपादगणादिरूपः । घट्ट इत्यर्थः ॥