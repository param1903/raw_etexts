अध्यायः 234

सत्यभामया पतिवशीकरणोपायम् पृष्टया द्रौपद्या तदुत्तरदानव्याजेन पतिव्रताधर्मकथनम् ॥ 1 ॥

वैशम्पायन उवाच 	KK03-12-234-001  
उपासीनेषु विप्रेषु पाण्डवेषु च भारत ।	KK03-12-234-001a  
द्रौपदी सत्यभामा च विविशाते तदा समम् ॥	KK03-12-234-001c  
\'प्रविश्य चाश्रमं पुण्यमुभे ते परमस्त्रियौ\' ।	KK03-12-234-002a  
जाहस्यमाने सुप्रीते सुखं तत्र निषीदतुः ॥	KK03-12-234-002c  
चिरस्य दृष्ट्वा राजेन्द्र तेऽन्योन्यस्य प्रियंवदे ।	KK03-12-234-003a  
कथयामासतुश्चित्राः कथाः कुरुयदूचिताः ॥	KK03-12-234-003c  
अथाब्रवीत्सत्यभामा कृष्णस्य महिषी प्रिया ।	KK03-12-234-004a  
सात्राजिती याज्ञसेनीं रहसीदं सुमध्यमा ॥	KK03-12-234-004c  
केन द्रौपदि वृत्तेन पाण्डवानधितिष्ठसि ।	KK03-12-234-005a  
लोकपालोपमान्वीरान्नूनं परमसम्मतान् ॥	KK03-12-234-005c  
कथं च वशगास्तुभ्यं न कुप्यन्ति च ते शुभे ।	KK03-12-234-006a  
तव वश्या हि सतत पाण्डवाः प्रियदर्शने ॥	KK03-12-234-006c  
\'न चान्योन्यमसूयन्ते कथं वा ते सुमध्यमे\' ।	KK03-12-234-007a  
मुखप्रेक्षाश्च ते सर्वे तत्त्वमेतद्ब्रवीहि मे ॥	KK03-12-234-007c  
व्रतचर्या तपो वाऽपि स्नानमन्त्रौषधानि वा ।	KK03-12-234-008a  
विद्यावीर्यं मूलवीर्यं जपहोमागदास्तथा ॥	KK03-12-234-008c  
ममाद्याचक्ष्व पाञ्चालि यशस्यं भगवेतनम् ।	KK03-12-234-009a  
येन कृष्णे भवेन्नित्यं मम कृष्णो वशानुगः ॥	KK03-12-234-009c  
एवमुक्त्वा सत्यभामा विरराम यशस्विनी ।	KK03-12-234-010a  
पतिव्रता महाभागा द्रौपदी प्रत्युवाच ताम् ॥	KK03-12-234-010c  
असत्स्त्रीणां समाचरं सत्ये मामनुपृच्छसि ।	KK03-12-234-011a  
असदाचरिते मार्गे कथं स्यादनुकीर्तनम् ॥	KK03-12-234-011c  
अनुप्रश्नः संशयो वा नैष त्वय्युपपद्यते ।	KK03-12-234-012a  
कथं ह्युपेता बुद्ध्या त्वं कृष्णस्य महिषी प्रिया ॥	KK03-12-234-012c  
यदैव भर्ता जानीयान्मन्त्रमूलपरां स्त्रियम् ।	KK03-12-234-013a  
उद्विजेत तदैवास्याः सर्पाद्वेश्मगतादिव ॥	KK03-12-234-013c  
उद्विग्नस्य कुतः शान्तिरशान्तस्य कुतः सुखम् ।	KK03-12-234-014a  
न जातु वशगो भर्ता स्त्रियाः स्यान्मन्त्रकारणात् ॥	KK03-12-234-014c  
किमत्र प्रहिताश्चापि गदाः परमदारुणाः ।	KK03-12-234-015a  
मूलप्रवादैर्हि विषं प्रयच्छन्ति जिघांसवः ॥	KK03-12-234-015c  
जिह्वया यानि पुरुषस्त्वचा वाप्युपसेवते ।	KK03-12-234-016a  
तत्र चूर्णानि दत्तानि हन्युः क्षिप्रमसंशयम् ॥	KK03-12-234-016c  
जलोदरसमायुक्ताः श्वित्रिणः पलितास्तथा ।	KK03-12-234-017a  
अपुमांसः कृताः स्त्रीभिर्जडान्धबधिरास्तथा ॥	KK03-12-234-017c  
पापानुगास्तु पापास्ताः पतीनुपसृजन्त्युत ।	KK03-12-234-018a  
न जातु विप्रियं भर्तुः स्त्रिया कार्यं कथञ्चन ॥	KK03-12-234-018c  
वर्ताम्यहं तु यां वृत्तिं पाण्डवेषु महात्मसु ।	KK03-12-234-019a  
तां सर्वां शृणु मे सत्यां सत्यभामे यशस्विनि ॥	KK03-12-234-019c  
अहङ्कारं विहायाहं कामक्रोधौ च सर्वदा ।	KK03-12-234-020a  
सदारान्पाण्डवान्नित्यं प्रयतोपचराम्यहम् ॥	KK03-12-234-020c  
प्रणयं प्रतिसंहृत्य निधायात्मानमात्मनि ।	KK03-12-234-021a  
शुश्रूषुर्निरभीमाना पतीनां चित्तरक्षिणी ॥	KK03-12-234-021c  
दुर्व्याहृताच्छङ्कमाना दुस्थिताद्दुरवेक्षितात् ।	KK03-12-234-022a  
दुरासिताद्दुर्व्रजितादिङ्गिताध्यासितादपि ॥	KK03-12-234-022c  
सूर्यवैश्वानरसमान्सोमकल्पान्महारथान् ।	KK03-12-234-023a  
सेवे चक्षुर्हृणः पार्थानुग्रवीर्यप्रतापिनः ॥	KK03-12-234-023c  
देवो मनुष्यो गन्धर्वो युवा चापि स्वलङ्कृतः ।	KK03-12-234-024a  
द्रव्यवानभिरूपो वा न मेऽन्यः पुरुषो मतः ॥	KK03-12-234-024c  
न भुक्तवति न स्नाते नासंविष्टे च भर्तरि ।	KK03-12-234-025a  
न संविशामि नाश्नामि न स्नाये कर्म कुर्वती ॥	KK03-12-234-025c  
क्षेत्राद्वनाद्वा ग्रामाद्वा भर्तारं गृहमागतम् ।	KK03-12-234-026a  
अभ्युत्थायाभिनन्दामि आसनेनोदकेन च ॥	KK03-12-234-026c  
प्रसन्नभाण्डा मृष्टान्ना काले भोजनदायिनी ।	KK03-12-234-027a  
संयता गुप्तधान्या च सुसम्मृष्टनिवेशना ॥	KK03-12-234-027c  
अतिरस्कृतसम्भाषा दुःस्त्रियो नानुसेवती ।	KK03-12-234-028a  
अनुकूलवती नित्यं भवाम्यनलसा सदा ॥	KK03-12-234-028c  
अनर्म चापि हसितं द्वारि स्थानमभीक्ष्णशः ।	KK03-12-234-029a  
अवस्करे चिरस्थानं निष्कुटेषु च वर्जये ॥	KK03-12-234-029c  
\'अत्यालापमसन्तोषं परव्यापारसङ्कथाः\' ।	KK03-12-234-030a  
अतिहासातिरोषौ च क्रोधस्थानं च वर्जये ॥	KK03-12-234-030c  
निरताऽहं सदा सत्ये पापानां च विवर्जने ।	KK03-12-234-031a  
सर्वथा भर्तुरहितं न ममेष्टं कथञ्चन ॥	KK03-12-234-031c  
यदा प्रवसते भर्ता कुटुम्बार्थेन केनचित् ।	KK03-12-234-032a  
सुमनोवर्णकापेता भवामि व्रतचारिणी ॥	KK03-12-234-032c  
यच्च भर्ता न पिबति यच्च भर्ता न सेवते ।	KK03-12-234-033a  
यच्च नाश्नाति मे भर्ता सर्वं तद्वर्जयाम्यहम् ॥	KK03-12-234-033c  
यथोपदेशं नियता वर्तमाना वराङ्गने ।	KK03-12-234-034a  
स्वलङ्कृता सुप्रयता भर्तुः प्रियहिते रता ॥	KK03-12-234-034c  
ये च धर्माः कुटुम्बेषु श्वश्र्वामे कथिताः पुरा ।	KK03-12-234-035a  
\'अनुतिष्ठामि तान्सत्ये नित्यकालमतन्द्रिता\' ॥	KK03-12-234-035c  
भिक्षाबलिश्राद्धविधिस्थालीपाकाश्च पर्वसु ।	KK03-12-234-036a  
मान्यानां मानसत्कारा ये चान्ये विदिता मम ॥	KK03-12-234-036c  
तान्सर्वाननुवर्तामि दिवारात्रमतन्द्रिता ।	KK03-12-234-037a  
विनयान्नियमांश्चैव सदा सर्वात्मना श्रिता ॥	KK03-12-234-037c  
मृदून्सतः सत्यशीलान्सत्यधर्मानुपालिनः ।	KK03-12-234-038a  
स देवः सा गतिर्नार्यास्तस्य का विप्रियं चरेत् ॥	KK03-12-234-038c  
पत्याश्रयो हि मे धर्मो मतः स्त्रीणां सनातनः ।	KK03-12-234-039a  
स देवः सा गतिर्नार्यास्तस्य काविप्रियं चरेत् ॥	KK03-12-234-039c  
अहं पतीन्नातिशये नात्यश्ने नातिभूषये ।	KK03-12-234-040a  
नापि श्वश्रूं परिवदे सर्वदा परियन्त्रिता ॥	KK03-12-234-040c  
अवधानेन सुभगे नित्योत्थिततयैव च ।	KK03-12-234-041a  
भर्तारो वशगा मह्यं गुरुशुश्रूषयैव च ॥	KK03-12-234-041c  
नित्यमार्यामहं कुन्तीं वीरसूं सत्यवादिनीम् ।	KK03-12-234-042a  
स्वयं परिचराम्येतां पानाच्छादनभोजनैः ॥	KK03-12-234-042c  
नैतामतिशये जातु वस्त्रभूषणभोजनैः ।	KK03-12-234-043a  
न वदे चाप्यतिवाचा तां पृथां पृथिवीसमाम् ॥	KK03-12-234-043c  
अष्टावग्रे ब्राह्मणानां सहस्राणि स्म नित्यदा ।	KK03-12-234-044a  
भुञ्जते रुक्मपात्रीषु युधिष्ठिरनिवेशने ॥	KK03-12-234-044c  
अष्टाशीतिसहस्राणि स्नातका गृहमेधिनः ।	KK03-12-234-045a  
त्रिंशद्दासीक एकैको यान्बिभर्ति युधिष्ठिरः ॥	KK03-12-234-045c  
दशान्यानि सहस्राणि येषामन्नं सुसंस्कृतम् ।	KK03-12-234-046a  
ह्रियते रुक्मपात्रीभिर्यतीनामूर्ध्वरेतसाम् ॥	KK03-12-234-046c  
तान्सर्वानग्रहारेण ब्राह्मणान्वेदवादिनः ।	KK03-12-234-047a  
यथार्हं पूजयामि स्म पानाच्छादनभोजनैः ॥	KK03-12-234-047c  
शतं दासीसहस्राणि कौन्तेयस्य महात्मनः ।	KK03-12-234-048a  
कम्बुकेयूरधारिण्यो निष्ककण्ठ्यः स्वलङ्कृताः ॥	KK03-12-234-048c  
महार्हमाल्याभरणाः सुवर्णाश्चन्दनोक्षिताः ।	KK03-12-234-049a  
मणीन्हेम च बिभ्रत्यो नृत्तगीतविशारदाः ॥	KK03-12-234-049c  
तासां नाम च रूपं च भोजनाच्छादनानि च ।	KK03-12-234-050a  
सर्वासामेव वेदाहं कर्म चैव कृताकृतम् ॥	KK03-12-234-050c  
शतं दासीसहस्राणि कुन्तीपुत्रस्य धीमतः ।	KK03-12-234-051a  
पात्रीहस्ता दिवारात्रमतिथीन्भोजयन्त्युत ॥	KK03-12-234-051c  
शतमश्वसहस्राणि दशनागायुतानि च ।	KK03-12-234-052a  
युधिष्ठिरस्यानुयात्रमिन्द्रप्रस्थनिवासिनः ॥	KK03-12-234-052c  
एतदासीत्तदा राज्ञो यन्महीं पर्यपालयत् ।	KK03-12-234-053a  
येषां सङ्ख्याविधिं चैव प्रदिशामि शृणोमि च ॥	KK03-12-234-053c  
अन्तःपुराणां सर्वेषां भृत्यानां चैव सर्वशः ।	KK03-12-234-054a  
आगोपालाविपालेभ्यः सर्वं वेद कृताकृतम् ॥	KK03-12-234-054c  
सर्वं राज्ञः समुदयमायं च व्ययमेव च ।	KK03-12-234-055a  
एकाऽहं वेद्मि कल्याणि पाण्डवानां यशस्विनि ॥	KK03-12-234-055c  
मयि सर्वं समासज्य कुटुम्बं भरतर्षभाः ।	KK03-12-234-056a  
उपासनरताः सर्वे घटयन्ति वरानने ॥	KK03-12-234-056c  
तमहं भारमासक्तमनाधृष्यं दुरात्मभिः ।	KK03-12-234-057a  
सुखं सर्वं परित्यज्य रात्र्यहानि घटामि वै ॥	KK03-12-234-057c  
अधृष्यं वरुणस्येव निधिपूर्णमिवोदधिम् ।	KK03-12-234-058a  
एकाहं वेद्मि कोशं वै पतीनां धर्मचारिणाम् ॥	KK03-12-234-058c  
अनिशायां निशायां च विहाय क्षुत्पिपासयोः ।	KK03-12-234-059a  
आराधयन्त्याः कौरव्यांस्तुल्या रात्रिरहश्च मे ॥	KK03-12-234-059c  
प्रथमं प्रतिबुध्यामि चरमं संविशामि च ।	KK03-12-234-060a  
नित्यकालमहं सत्ये एतत्संवननं मम ॥	KK03-12-234-060c  
एतज्जानाम्यहं कर्तुं भर्तृसंवननं महत् ।	KK03-12-234-061a  
असत्स्त्रीणां समाचारं नाहं कुर्यां न कामये ॥	KK03-12-234-061c  
वैशम्पायन उवाच 	KK03-12-234-062  
तच्छ्रुत्वा धर्मसहितं व्याहृतं कृष्णया तदा ।	KK03-12-234-062a  
उवाच सत्या सत्कृत्य पाञ्चालीं धर्मचारिणीम् ॥	KK03-12-234-062c  
अभिपन्नाऽस्मि पाञ्चालि याज्ञसेनि क्षमस्व मे ।	KK03-12-234-063a  
कामकारः सखीनां हि सोपहासं प्रभाषितम् ॥	KK03-12-234-063c  

इति श्रीमन्महाभारते अरण्यपर्वणि द्रौपदीसत्यभामासंवादपर्वणि चतुस्त्रिंशदधिकद्विशततमोऽध्यायः ॥ 234 ॥

3-234-1 सममेकत्र । विविशाते तदाश्रममिति ध.पाठः ॥ 3-234-2 जाहस्यमाने परस्परमतिशयेन हसन्त्यौ ॥ 3-234-8 मूलवीर्यं मूलम् अप्रच्युतं तारुण्यादि तद्वीर्यम् । अगदोऽञ्जनादिरौषधम् ॥ 3-234-9 भगदैवतमिति झ. पाठः । भगदैवत सौभाग्यवर्धकं सौरव्रतादिकम् । वशानुग इच्छानुसारी ॥ 3-234-11 हे सत्ये अनुकीर्तनमुत्तरम् ॥ 3-234-17 जलोदरः उदररोगः । श्वित्रिणः कुष्ठवन्तः ॥ 3-234-18 उपसृजन्ति दोषैर्योजयन्ति ॥ 3-234-21 प्रणयम् ईर्ष्याम् । आत्मानं चित्तम् । आत्मनि स्वस्मिन् । निरभिमाना दर्पहीना ॥ 3-234-22 इङ्गितम् अभिप्रायः अध्यासितः क्षिप्तो यस्मिन् कटाक्षो तस्मात् इङ्गिताध्यासितात् ॥ 3-234-23 चक्षुर्हृणः दृष्ट्वैव रिपून् घ्नन्ति तादृशान् । सेवे शत्रुहणान्पार्थानिति क. ट. ध. पाठः ॥ 3-234-24 अभिरूपः सुन्दरः ॥ 3-234-28 अतिरस्कृतसम्भाषा तिरस्कारशून्यवचना ॥ 3-234-29 अनर्म परिहासहीनम् । हसितं हासः । स्थानं स्थितिम् । अवस्करे तिरस्करोमि । किरतेरिदं रूपम् । निष्कुटेषु गृहारामेषु ॥ 3-234-32 सुमनोवर्णकापेता पुष्पैरनुलेपनैश्च वर्जिता ॥ 3-234-36 मानः पूजा । सत्कार आदरः ॥ 3-234-40 नातिशये नातिक्रमामि । न परिवदे न निन्दामि ॥ 3-234-41 अवधानेन अप्रमादेन । मह्यं मम ॥ 3-234-47 अग्रहारेण वैश्वदेवान्ते प्रथमदेयेनान्नेव ॥ 3-234-52 अनुयात्रं स्वैरयात्रायामपि परिवारभूतम् ॥ 3-234-54 वेद वेद्मि ॥ 3-234-60 संवननं वशीकरणम् ॥ 3-234-63 अभिपन्ना प्रार्थयाना ॥
