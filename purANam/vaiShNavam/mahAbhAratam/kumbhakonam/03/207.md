अध्यायः 207

मधुकैटभपुत्रेण धुन्धुना तपस्तोषिताद्विरिञ्चादवध्यत्वादिवरग्रहणेन देवानाम् पीडनम् ॥ 1 ॥ उदङ्कचोदितेन कुवलाश्वेन समुद्रमध्यमधिवसतस्तस्य ब्रह्मास्त्रेण दहनम् ॥ 2 ॥ तदा देवादिभिः कुवलाश्वस्य धुन्धुमार इति नामकरणेन तस्मै वरदानपूर्वकं स्वस्वस्थानम् प्रति गमनम् ॥ 3 ॥ मार्कण्डेयेन युधिष्ठिरम् प्रति तत्पुत्राणां नामकथनपूर्वकं धुन्धुमारोपाख्यानस्तवनम् ॥ 4 ॥

मार्कण्डेय उवाच 	KK03-11-207-001  
धुन्धुर्नाम महाराज तयोः पुत्रो महाद्युतिः ।	KK03-11-207-001a  
स तपोऽतप्यत महन्महावीर्यपराक्रमः ॥	KK03-11-207-001c  
अतिष्ठदेकपादेन कृशो धमनिसन्ततः ।	KK03-11-207-002a  
तस्मै ब्रह्मा ददौ प्रीतो वरं वव्रे स च प्रभुम् ॥	KK03-11-207-002c  
देवदानवयक्षाणां सर्पगन्धर्वरक्षसाम् ।	KK03-11-207-003a  
अवध्योऽहं भवेयं वै वर एष वृतो मया ॥	KK03-11-207-003c  
एवं भवतु गच्छेति तमुवाच पितामहः ।	KK03-11-207-004a  
स एवमुक्तस्तत्पादौ मूर्ध्ना स्पृष्ट्वा जगाम ह ॥	KK03-11-207-004c  
स तु धुन्धुर्वरं लब्ध्वा महवीर्यपराक्रमः ।	KK03-11-207-005a  
अनुस्मरन्पितृवधं द्रुतं विष्णुमुपागमत् ॥	KK03-11-207-005c  
स तु देवान्सगन्धर्वाञ्जित्वा धुन्धुरमर्षणः ।	KK03-11-207-006a  
बबाध सर्वानसकृद्विष्णुं देवांश्च वै भृशम् ॥	KK03-11-207-006c  
समुद्रवालुकापूर्णे उज्जानक इति स्मृते ।	KK03-11-207-007a  
आगम्य च स दुष्टात्मा तं देशं भरतर्षभ ।	KK03-11-207-007c  
बाधते स्म परं शक्त्या तमुदङ्काश्रमं विभो ॥	KK03-11-207-007e  
अन्तर्भूमिगतस्तत्र वालुकान्तर्हितस्तथा ।	KK03-11-207-008a  
मधुकैटभयोः पुत्रो धुन्धुर्भीमपराक्रमः ॥	KK03-11-207-008c  
शेते लोकविनाशाय तपोबलमुपाश्रितः ।	KK03-11-207-009a  
उदङ्कस्याश्रमाभ्याशे निःश्वसन्पावकार्चिषः ॥	KK03-11-207-009c  
एतस्मिन्नेव काले तु राजा सबलवाहनः ।	KK03-11-207-010a  
कुवलाश्वो नरपतिरन्वितो बलशालिनाम् ॥	KK03-11-207-010c  
सहस्रैरेकविंशत्या पुत्राणामरिमर्दनः ।	KK03-11-207-011a  
प्रायादुदङ्कसहितो धुन्धोस्तस्य वधाय वै ॥	KK03-11-207-011c  
तमाविशत्ततो विष्णुर्भगवांस्तेजसा प्रभुः ।	KK03-11-207-012a  
उदङ्कस्य नियोगेन लोकानां हितकाम्यया ॥	KK03-11-207-012c  
तस्मिन्प्रयाते दुर्धर्षे दिवि शब्दो महानभूत् ।	KK03-11-207-013a  
एष श्रीमान्नृपसुतो धुन्धुमारो भविष्यति ॥	KK03-11-207-013c  
दिव्यैश्च पुष्पैस्तं देवाः समन्तात्पर्यवाकिरन् ।	KK03-11-207-014a  
देवदुन्दुभयश्चापि नेदुः स्वयमनीरिताः ॥	KK03-11-207-014c  
शीतश्च वायुः प्रववौ प्रयाणे तस्य धीमतः ।	KK03-11-207-015a  
विपांसुलां महीं कुर्वन्ववर्ष च सुरेश्वरः ।	KK03-11-207-015c  
\'प्रदक्षिणाश्चाप्यभवन्वन्यास्तं समृगद्विजाः\' ॥	KK03-11-207-015e  
अन्तरिक्षे विमानानि देवतानां युधिष्ठिर ।	KK03-11-207-016a  
तत्रैव समदृश्यन्त धुन्धुर्यत्र महासुरः ॥	KK03-11-207-016c  
कुवलाश्वस्य धुन्धोश्च युद्धकौतूहलान्विताः ।	KK03-11-207-017a  
देवगन्धर्वसहिताः समवैक्षन्महर्षयः ॥	KK03-11-207-017c  
नारायणेन कौरव्य तेजसाऽऽप्यायितस्तदा ।	KK03-11-207-018a  
स गतो नृपतिः क्षिप्रं पुत्रैस्तैः सर्वतो दिशम् ॥	KK03-11-207-018c  
अर्णवं खानयामास कुवलाश्वो महीपतिः ।	KK03-11-207-019a  
\'हितार्थं सर्वलोकानामुदङ्कस्य वशे स्थितः\' ॥	KK03-11-207-019c  
कुवलाश्वस्य पुत्रैश्च तस्मिन्वै वालुकार्णवे ।	KK03-11-207-020a  
सप्तभिर्दिवसैः खात्वा दृष्टो धुन्धुर्महाबलः ॥	KK03-11-207-020c  
आसीद्धोरं वपुस्तस्य वालुकान्तर्हितं महत् ।	KK03-11-207-021a  
दीप्यमानं यथा सूर्यस्तेजसा भरतर्षभ ॥	KK03-11-207-021c  
ततो धुन्धुर्महाराज दिशमावृत्य पश्चिमाम् ।	KK03-11-207-022a  
सुप्तोऽभूद्राजशार्दूल कालानलसमद्युतिः ॥	KK03-11-207-022c  
कुवलाश्वस्य पुत्रैस्तु सर्वतः परिवारितः ।	KK03-11-207-023a  
अभिद्रुतः शरैस्तीक्ष्णैर्गदाभिर्मुसलैरपि ॥	KK03-11-207-023c  
पट्टसैः परिधैः प्रासैः खड्गैश्च विमलैः शितैः ।	KK03-11-207-024a  
सवध्यमानः सङ्क्रुद्धः समुत्तस्थौ महाबलः ॥	KK03-11-207-024c  
क्रुद्धश्चाभक्षयत्तेषां शस्त्राणि विविधानि च ।	KK03-11-207-025a  
आस्याद्वमन्पावकं स संवर्तकसमं तदा ॥	KK03-11-207-025c  
तान्सर्वान्नृपतेः पुत्रानदहत्स्वेन तेजसा ।	KK03-11-207-026a  
मुखजेनाग्निना क्रुद्धो लोकानुद्वर्तयन्निव ॥	KK03-11-207-026c  
क्षणेन राजशार्दूल पुरेव कपिलः प्रभुः ।	KK03-11-207-027a  
सगरस्यात्मजान्क्रुद्धस्तदद्भुतमिवाभवत् ॥	KK03-11-207-027c  
तेषु क्रोधाग्निदग्धेषु तदा भरतसत्तम ।	KK03-11-207-028a  
तं प्रबुद्धं महात्मानं कुम्भकर्णमिवापरम् ।	KK03-11-207-028c  
आससाद महातेजाः कुवलाश्वो महीपतिः ॥	KK03-11-207-028e  
तस्य वारि महाराज सुस्राव बहु देहतः ।	KK03-11-207-029a  
तत्तदापीयते तेजो राज्ञा वारिमयं नृप ॥	KK03-11-207-029c  
योगी योगेन सृष्टं स शमयित्वा च वारिणा ।	KK03-11-207-030a  
ब्रह्मास्त्रेण ततो राजा दैत्यं क्रूरपराक्रमम् ।	KK03-11-207-030c  
ददाह भरतश्रेष्ठ सर्वलोकभवाय वै ॥	KK03-11-207-030e  
सोऽस्त्रेण दग्ध्वा राजर्षिः कुवलाश्वो महासुरम् ।	KK03-11-207-031a  
सुरशत्रुममित्रघ्नस्त्रैलोक्येश इवापरः ॥	KK03-11-207-031c  
धुन्धोर्वधात्तदा राजा कुवलाश्वो महामनाः ।	KK03-11-207-032a  
धुन्धुमार इति ख्यातो नाम्ना समभवत्ततः ॥	KK03-11-207-032c  
प्रीतैश्च त्रिदशैः सर्वैर्महर्षिसहितैस्तदा ।	KK03-11-207-033a  
परं वृणीष्वेत्युक्तः स प्राञ्जलिः प्रणतस्तदा ।	KK03-11-207-033c  
अतीव मुदितो राजन्निदं वचनमब्रवीत् ॥	KK03-11-207-033e  
दद्यां वित्तं द्विजाग्र्येभ्यः शत्रूणां चापि दुर्जयः ।	KK03-11-207-034a  
सख्यं च विष्णुना मे स्याद्भूतेष्वद्रोह एव च ।	KK03-11-207-034c  
धर्मे रतिश्च सततं स्वर्गे वासस्तथाऽक्षयः ॥	KK03-11-207-034e  
तथाऽस्त्विति ततो देवैः प्रीतैरुक्तः स पार्थिवः ।	KK03-11-207-035a  
ऋषिभिश्च सगन्धर्वैरुदङ्केन च धीमता ॥	KK03-11-207-035c  
सम्भाष्य चैनं विविधैराशीर्वादैस्ततो नृपम् ।	KK03-11-207-036a  
देवा महर्षयश्चापि स्वानि स्थानानि भेजिरे ॥	KK03-11-207-036c  
तस्य पुत्रास्त्रयः शिष्टा युधिष्ठिर तदाऽभवन् ।	KK03-11-207-037a  
दृढाश्वः कपिलाश्वश्च भद्राश्वश्चैव भारत ॥	KK03-11-207-037c  
तेभ्यः परम्परा राजन्निक्ष्वाकूणां महात्मनाम् ।	KK03-11-207-038a  
[वंशस्य सुमहाभाग राज्ञाममिततेजसाम्] ॥	KK03-11-207-038c  
एवं स निहतस्तेन कुवलाश्वेन सत्तम ।	KK03-11-207-039a  
धुन्धुर्नाम महादैत्यो मधुकैटभयोः सुतः ॥	KK03-11-207-039c  
कुवलाश्वश्च नृपतिर्धुन्धुमार इति स्मृतः ।	KK03-11-207-040a  
नाम्ना च गुणयुक्तेन तदाप्रभृति सोऽभवत् ॥	KK03-11-207-040c  
एतत्ते सर्वमाख्यातं यन्मां त्वं परिपृच्छसि ।	KK03-11-207-041a  
धौन्धुमारमुपाख्यानं प्रथितं यस्य कर्मणा ॥	KK03-11-207-041c  
इदं तु पुण्यमाख्यानं विष्णोः समनुकीर्तनम् ।	KK03-11-207-042a  
शृणुयाद्यः स धर्मात्मा पुत्रवांश्च भवेन्नरः ॥	KK03-11-207-042c  
आयुष्मान्भूतिमांश्चैव श्रुत्वा भवति पर्वसु ।	KK03-11-207-043a  
न च व्याधिभयं किञ्चित्प्राप्नोति विगतज्वरः ॥	KK03-11-207-043c  

इति श्रीमन्महाभारते अरण्यपर्वणि मार्कण्डेयसमास्यापर्वणि सप्ताधिकद्विशततमोऽध्यायः ॥ 207 ॥

3-207-30 वृष्टिं सगमयित्वा विचारिणा इति क. थ. पाठः । वह्निं च शमयामास वारिणा इति झ. पाठः ॥
