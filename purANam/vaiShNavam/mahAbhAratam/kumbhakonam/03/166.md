अध्यायः 166

अर्जुनेन युधिष्ठिरादीन्प्रति सङ्क्षेपेण स्वकीयस्वर्गनिवासप्रकारकथनम् ॥ 1 ॥

वैशम्पायन उवाच 	KK03-09-166-001  
ततः कदाचिद्धरिसम्प्रयुक्तं महेन्द्रवाहं सहसोपयातम् ।	KK03-09-166-001a  
विद्युत्प्रभं प्रेक्ष्य महारथानां हर्षोऽर्जुनं चिन्तयतां बभूव ॥	KK03-09-166-001c  
स दीप्यमानः सहसाऽन्तरिक्षं प्रकाशयन्मातलिसङ्गृहीतः ।	KK03-09-166-002a  
बभौ महोल्केव घनान्तरस्था शिखेव चाग्नेर्ज्वलिता विधूमा ॥	KK03-09-166-002c  
तमास्थितः सन्ददृशे किरीटी स्रग्वी नवान्याभरणानि बिभ्रत् ।	KK03-09-166-003a  
धनञ्जयो वज्रधरप्रभावः श्रिया ज्वलन्पर्वतमाजगाम ॥	KK03-09-166-003c  
स शैलमासाद्य किरीटमाली महेन्द्रवाहादवरुह्य तस्मात् ।	KK03-09-166-004a  
धौम्यस्य पादावभिवाद्य पूर्वमजातशत्रोस्तदनन्तरं च ॥	KK03-09-166-004c  
वृकोदरस्यापि च वन्द्य पादौ माद्रीसुताभ्यामभिवादितश्च ।	KK03-09-166-005a  
समेत्य कृष्णां परिसान्त्व्य चैनां प्रह्वोऽभवद्भ्रातुरुपह्वरे सः ॥	KK03-09-166-005c  
बभूव तेषां परमः प्रहर्षस्तेनाप्रमेयेण समेत्य तत्र ।	KK03-09-166-006a  
स चापि तान्प्रेक्ष्य किरीटमाली ननन्द राजानमभिप्रशंसन् ॥	KK03-09-166-006c  
यमास्थितः सप्त जघान पूगान्दितेः सुतानां नमुचेर्निहन्ता ।	KK03-09-166-007a  
तमिन्द्रवाहं समुपेत्य पार्थाः प्रदक्षिणं चक्रुरदीनसत्वाः ॥	KK03-09-166-007c  
ते मातलेश्चक्रुरतीव हृष्टाः सत्कारमग्र्यं सुरराजतुल्यम् ।	KK03-09-166-008a  
सर्वं यथावच्च दिवौकसङ्घं पप्रच्छुरेनं कुरुराजपुत्राः ॥	KK03-09-166-008c  
तानप्यसौ मातलिरभ्यनन्दत्पितेव पुत्राननुशिष्य पार्थान् ।	KK03-09-166-009a  
ययौ रथेनाप्रतिमप्रभेण पुनः सकाशं त्रिदिवेश्वरस्य ॥	KK03-09-166-009c  
गते तु तस्मिन्वरदेववाहे शक्रात्मजः सर्वरिपुप्रमाथी ।	KK03-09-166-010a  
\'साक्षात्सहस्राक्ष इव प्रतीतः श्रीमान्स्वदेहादवमुच्य जिष्णुः\' ॥	KK03-09-166-010c  
शक्रेण दत्तानि ददौ महात्मा महाधनान्युत्तमरूपवन्ति ।	KK03-09-166-011a  
दिवाकराभाणि विभूषणानि प्रीतः प्रियायै सुतसोममात्रे ॥	KK03-09-166-011c  
ततः स तेषां कुरुपुङ्गवानां तेषां च सूर्याग्निसमप्रभाणाम् ।	KK03-09-166-012a  
विप्रर्षभाणामुपविश्य मध्ये सर्वं यथावत्कथयाम्बभूव ॥	KK03-09-166-012c  
एवं मयाऽस्त्राण्युपशिक्षितानि शक्राच्च वायोश्च शिवाच्च साक्षात् ।	KK03-09-166-013a  
तथैव शीलेन समाधिना च प्रीताः सुरा मे सहिताः सहेन्द्राः ॥	KK03-09-166-013c  
सङ्क्षेपतो वै स विशुद्धकर्मा तेभ्यः समाख्याय दिवःप्रवेशम् ।	KK03-09-166-014a  
माद्रीसुताभ्यां सहितः किरीटी सुष्वाप तामावसतिं प्रतीतः ॥	KK03-09-166-014c  

इति श्रीमन्महाभारते अरण्यपर्वणि निवातकवचयुद्धपर्वणि षट्षष्ट्यधिकशततमोऽध्यायः ॥ 166 ॥

3-166-1 हरिभिरश्वैः सम्प्रयुक्तम् । महेन्द्रस्य वाहं रथम् ॥ 3-166-5 प्रह्वो नम्रः । उपह्णरे समीपे ॥ 3-166-7 पूगान्यूथानि ॥ 3-166-8 एनं मातलिम् ॥ 3-166-11 सुतसोमो भीमाद्द्रौपद्यां जातः ॥ 3-166-14 आवसतिं रात्रिम् । प्रतीतो हृष्ठः ॥
