अध्यायः 048

धृतराष्ट्रेण सञ्जयाग्रे पाण्डवपराक्रमस्मरणेन पुत्रान्प्रति परिशोचनम् ॥ 1 ॥ सञ्जयेन धृतराष्ट्रम्प्रति स्वस्य चारमुखात् पाण्डवदिदृक्षया वनं गतानां कृष्णादीनां दुर्योधनादिवधप्रतिज्ञाश्रवणकथनम् ॥ 2 ॥

वैशम्पायन उवाच 	KK03-04-048-001  
तेषां तच्चरितं श्रुत्वा मनुष्यातीतमद्भुतम् ।	KK03-04-048-001a  
चिन्ताशोकपरीतात्मा मन्युनाभिपरिप्लुतः ॥	KK03-04-048-001c  
दीर्घमुष्णं च निःश्वस्य धृतराष्ट्रोऽम्बिकासुतः ।	KK03-04-048-002a  
अब्रवीत्सञ्जयं सूतमामन्त्र्य भरतर्षभ ॥	KK03-04-048-002c  
न रात्रौ न दिवा सूत शान्तिं प्राप्नोमि वैक्षणम् ।	KK03-04-048-003a  
सञ्चिन्त्य दुर्णयं घोरमतीतं द्यूतजं हि तत् ॥	KK03-04-048-003c  
तेषामसह्यवीर्याणां शौर्यं धैर्यं धृतिं पराम् ।	KK03-04-048-004a  
अन्योन्यमनुरागं च भ्रातॄणामतिमानुषम् ॥	KK03-04-048-004c  
देवपुत्रौ महाभागौ देवराजसमद्युती ।	KK03-04-048-005a  
नकुलः सहदेवश्च पाण्डवौ युद्धदुर्मदौ ॥	KK03-04-048-005c  
दृढायुधौ दूरपातौ युद्धे च कृतनिश्चयौ ।	KK03-04-048-006a  
शीघ्रहस्तौ दृढक्रोधौ नित्ययुक्तौ रथे स्थितौ ॥	KK03-04-048-006c  
भीमार्जुनौ पुरोधाय यदा तौ रणमूर्धनि ।	KK03-04-048-007a  
स्थास्येते सिंहविक्रान्तावश्विनाविव दुःसहौ ॥	KK03-04-048-007c  
निःशेषमिह पश्यामि मम सैन्यस्य सञ्जय ॥	KK03-04-048-008ac  
तौ ह्यप्रतिरथौ युद्धे देवपुत्रौ महारथौ ।	KK03-04-048-009a  
द्रौपद्यास्तं परिक्लेशं न क्षंस्येतेऽत्यमर्षिणौ ॥	KK03-04-048-009c  
वृष्णयोऽथ महेष्वासाः पाञ्चाला वा महौजसः ।	KK03-04-048-010a  
युधि सत्याभिसन्धेन वासुदेवेन रक्षिताः ।	KK03-04-048-010c  
प्रधक्ष्यन्ति रणे पार्थाः पुत्राणां मम वाहिनीम् ॥	KK03-04-048-010e  
रामकृष्णप्रणीतानां वृष्णीनां सूतनन्दन ।	KK03-04-048-011a  
न शक्यः सहितुं वेगः पर्वतैरपि दुःसहः ॥	KK03-04-048-011c  
तेषां मध्ये महेष्वासो भीमो भीमपराक्रमः ।	KK03-04-048-012a  
शैक्यया वीरघातिन्या गदया विचरिष्यति ॥	KK03-04-048-012c  
तथा गाण्डीवनिर्घोषं विस्फूर्जितमिवाशनेः ।	KK03-04-048-013a  
गदावेगं च भीमस्य नालं सोढुं नराधिपाः ॥	KK03-04-048-013c  
ततोऽहं सुहृदां वाचो दुर्योधनवशानुगः ।	KK03-04-048-014a  
स्मरणीयाः स्मरिष्यामि मया या न कृताः पुरा ॥	KK03-04-048-014c  
सञ्जय उवाच 	KK03-04-048-015  
व्यतिक्रमोऽयं सुमहांस्त्वया राजन्नुपेक्षितः ।	KK03-04-048-015a  
समर्थेनापि यन्मोहात्पुत्रस्ते न निवारितः ॥	KK03-04-048-015c  
श्रुत्वाऽयं निर्जितान्द्यूते पाण्डवान्मधुसूदनः ।	KK03-04-048-016a  
त्वरितः काम्यके पार्थान्समभावयदच्युतः ॥	KK03-04-048-016c  
द्रुपदस्य तथा पुत्रा धृष्टद्युम्नपुरोगमाः ।	KK03-04-048-017a  
विराटो धृष्टकेतुश्च केकयाश्च महारथाः ॥	KK03-04-048-017c  
तैश्च यत्कथितं राजन्दृष्ट्वा पार्थान्पराजितान् ।	KK03-04-048-018a  
चारेण विदितं सर्वं तन्मया वेदितं च ते ॥	KK03-04-048-018c  
समागम्य वृतस्तत्र पाण्डवैर्मधुसूदनः ।	KK03-04-048-019a  
सारथ्ये फल्गुनस्याजौ तथेत्याह च तान्हरिः ॥	KK03-04-048-019c  
अमर्षितो हि कृष्णोपि दृष्ट्वा पार्थांस्तदा गतान् ।	KK03-04-048-020a  
कृष्णाजिनोत्तरासङ्गानब्रवीच्च युधिष्ठिरम् ॥	KK03-04-048-020c  
या सा समृद्धिः पार्थानामिन्द्रप्रस्थे बभूव ह ।	KK03-04-048-021a  
राजसूये मया दृष्टा नृपैरन्यैः सुदुर्लभा ॥	KK03-04-048-021c  
यत्रसर्वान्महीपालाञ्शस्त्रतेजोभयार्दितान् ।	KK03-04-048-022a  
सवङ्गाङ्गान्सपौण्ड्रौढ्रान्सचोलद्रविडान्ध्रकान् ॥	KK03-04-048-022c  
सागरानूपकांश्चैव ये च पत्तनवासिनः ।	KK03-04-048-023a  
सिंहलान्बर्बरान्म्लेच्छान्ये च लङ्कानिवासिनः ॥	KK03-04-048-023c  
पश्चिमानि चराष्ट्राणि शतशः सागरान्तिकान् ।	KK03-04-048-024a  
पह्लवान्दरदान्सर्वान्किरातान्यवनाञ्शकान् ॥	KK03-04-048-024c  
हारहूणांश्च चीनांश्च तुषारान्सैन्धवांस्तथा ।	KK03-04-048-025a  
जागुडान्रामठान्मुण्डान्स्त्रीराज्यमथ तङ्गणान् ॥	KK03-04-048-025c  
केकयान्मालवांश्चैव तथा काश्मीरकानपि ।	KK03-04-048-026a  
अद्राक्षमहमाहूतान्यज्ञे ते परिवेषकान् ॥	KK03-04-048-026c  
सा ते समृद्धिर्यैरात्ता चपला प्रतिसारिणी ।	KK03-04-048-027a  
आदाय जीवितं तेषामाहरिष्यामि तामहम् ॥	KK03-04-048-027c  
रामेण सह कौरव्य भीमार्जुनयमैस्तथा ।	KK03-04-048-028a  
अक्रूरगदसाम्बैश्च प्रद्युम्नेनाहुकेन च ॥	KK03-04-048-028c  
धृष्टद्युम्नेन वीरेण शिशुपालात्मजेन च ।	KK03-04-048-029a  
दुर्योधनं रणे हत्वा सद्यः कर्णं च भारत ।	KK03-04-048-029c  
दुःशासनं सौबलेयं यश्चान्यः प्रतियोत्स्यति ॥	KK03-04-048-029e  
ततस्त्वं हास्तिनपुरे भ्रातृभिः सहितो वसन् ।	KK03-04-048-030a  
धार्तराष्ट्रीं श्रियं प्राप्य प्रशाधि पृथिवीमिमाम् ॥	KK03-04-048-030c  
अथैनमब्रवीद्राजा तस्मिन्वीरसमागमे ।	KK03-04-048-031a  
शृण्वत्स्वेतेषु वीरेषु धृष्टद्युम्नमुखेषु च ॥	KK03-04-048-031c  
प्रतिगृह्णामि ते वाचमिमां सत्यां जनार्दन ।	KK03-04-048-032a  
अमित्रान्मे महाबाहो सानुबन्धान्हनिष्यसि ॥	KK03-04-048-032c  
वर्षात्त्रयोदशादूर्ध्वं सत्यं मां कुरु केशव ।	KK03-04-048-033a  
प्रतिज्ञातो वने वासो राज्ञां मध्ये मया ह्ययम् ॥	KK03-04-048-033c  
धर्मराजस्य वचनं प्रतिश्रुत्य सभासदः ।	KK03-04-048-034a  
धृष्टद्युम्नपुरोगास्ते समयामासुरञ्जसा ॥	KK03-04-048-034c  
केशवं मधुरैर्वाक्यैः कालयुक्तैरमर्षितम् ।	KK03-04-048-035a  
पाञ्चालीं प्राहुरक्लिष्टां वासुदेवस्य शृण्वतः ॥	KK03-04-048-035c  
दुर्योधनस्तव क्रोधाद्देवि त्यक्ष्यति जीवितम् ।	KK03-04-048-036a  
प्रतिजानीम ते सत्यं मा शुचो वरवर्णिनि ॥	KK03-04-048-036c  
ये स्म ते कुरवः कृष्णे दृष्ट्वा त्वां प्राहसंस्तदा ।	KK03-04-048-037a  
मांसानि तेषां खादन्तो हरिष्यन्ति वृकद्विजाः ॥	KK03-04-048-037c  
पास्यन्ति रुधिरं तेषां गृध्रा गोमायवस्तथा ।	KK03-04-048-038a  
उत्तमाङ्गानि कर्षन्तो यैः कृष्टाऽसि सभातले ॥	KK03-04-048-038c  
तेषां द्रक्ष्यसि पाञ्चालि गात्राणि पृथिवीतले ।	KK03-04-048-039a  
क्रव्यादैः कृष्यमाणानि भक्ष्यमाणानि चासकृत् ॥	KK03-04-048-039c  
परिक्लिष्टाऽसि यैस्तत्र यैश्चासि समुपेक्षिता ।	KK03-04-048-040a  
तेषामुत्कृत्तशिरसां भूमिः पास्यति शोणितम् ॥	KK03-04-048-040c  
एवं बहुविधा वाचस्त ऊचुः पुरुषर्षभाः ।	KK03-04-048-041a  
सर्वे तेजस्विनः शूराः सर्वे चाहतलक्षणाः ॥	KK03-04-048-041c  
ते धर्मराजेन वृता वर्षादूर्ध्वं त्रयोदशात् ।	KK03-04-048-042a  
पुरस्कृत्योपयास्यन्ति वासुदेवं महारथाः ॥	KK03-04-048-042c  
रामश्च कृष्णश्च धनञ्जयश्च प्रद्युम्नसाम्बौ युयुधानभीमौ ।	KK03-04-048-043a  
माद्रीसुतौ केकयराजपुत्राः पाञ्चालपुत्राः सह मत्स्यराज्ञा ॥	KK03-04-048-043c  
एतान्सर्वाल्लोँकवीरानजेयान्महात्मनः सानुबन्धान्ससैन्यान् ।	KK03-04-048-044a  
को जीवितार्थी समरेऽभ्युदीयात्क्रुद्धान्सिंहान्केसरिणो यथैव ॥	KK03-04-048-044c  
धृतराष्ट्र उवाच 	KK03-04-048-045  
यन्माऽब्रवीद्विदुरो द्यूतकाले त्वं पाण्डवाञ्जेष्यसि चेन्नरेन्द्र ।	KK03-04-048-045a  
ध्रुवं कुरूणामयमन्तकालो महाभयो भविता शोणितौधः ॥	KK03-04-048-045c  
मन्ये यथा तद्भवितेति सूत यथा क्षत्ता प्राह वचः पुरा माम् ।	KK03-04-048-046a  
असंशयं भविता युद्धमेतद्गते काले पाण्डवानां यथोक्तम् ॥	KK03-04-048-046c  

इति श्रीमन्महाभारते अरण्यपर्वणि इन्द्रलोकाभिगमनपर्वणि अष्टचत्वारिंशोऽध्यायः ॥ 48 ॥

3-48-9 न क्षंस्येते क्षमां न करिष्यतः ॥ 3-48-11 सहितुं सोढुम् ॥ 3-48-12 शैक्यया शिक्यस्थया भूमिं भित्त्वा पातालं प्रवेक्ष्यतीति भयादन्तरिक्षे एव धृतयेत्यर्थः ॥ 3-48-27 प्रतिसारिणी प्रतीपं सरतीति नीचानुगामिनीत्यर्थः । आहरिष्यामि इदानीमेवेति शेषः । अतएव प्रार्थना सत्यं मां कुर्विति ॥ 3-48-34 समयामासुः समं युक्तमित्याचख्युः । समशब्दात्तदाचष्ट इति णिच् लिटि आम् ॥ 3-48-43 युयुधानः सात्यकिः ॥ 3-48-44 केसरिणः क्रोधेनोच्छ्रितसटान् ॥
