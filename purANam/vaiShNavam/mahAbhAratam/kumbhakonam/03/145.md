अध्यायः 145

गन्धमादनं प्रस्थितेषु पाण्डवेषु मध्येमार्गं महावृष्टेः प्रादुर्भावः ॥ 1 ॥ तदा पादपाद्यन्तरितैस्तैर्वृष्ट्युपरमे पुनः प्रस्थानम् ॥ 2 ॥
001 वैशम्पायन उवाच ।
001a ते शूरा सज्जधन्वानस्तूणवन्तः समार्गणाः ।
001c बद्धगोधाङ्गुलित्राणाः खङ्गवन्तोऽमितौजसः ॥
002a परिगृह्य द्विजश्रेष्ठाञ्ज्येष्ठाः सर्वधनुष्मताम् ।
002c पञ्चालीसहिता राजन्प्रययुर्गन्धमादनम् ॥
003a सरांसि सरितश्चैव पर्वतांश्च वनानि च ।
003c वृक्षांश्च बहुलच्छायान्ददृशुर्गिरिमूर्धनि ॥
004a नित्यपुष्पफलान्देशान्देवर्षिगणसेवितान् ।
004c आत्मन्यात्मानमाधाय वीरा मूलफलाशिनः ॥
005a चेरुरुच्चावचाकारान्देशान्विषमसङ्कटान् ।
005c पश्यन्तो मृगजातानि बहूनि विविधानि च ॥
006a ऋषिसिद्धामरयुतं गन्धर्वाप्सरसां प्रियम् ।
006c विविशुस्ते महात्मानः किन्नराचरितं गिरिम् ॥
007a प्रविशत्स्वथ वीरेषु पर्वतं गन्धमादनम् ।
007c चण्डवातं महद्वर्षं प्रादुरासीद्विशाम्पते ॥
008a ततो रेणुः समुद्भूतः सपत्रबहुलो महान् ।
008c पृथिवीं चान्तरिक्षं च द्यां चैव सहसाऽवृणोत् ॥
009a  न स्म प्रज्ञायते किञ्चिदावृते व्योम्नि रेणुना ।
009c  न चापि शेकुस्तत्कर्तुमन्योन्यस्याभिभाषणम् ॥
010a  न चापश्यंस्ततोऽन्योन्यं तमसाऽऽवृतचक्षुषः ।
010c आकृष्यमाणा वातेन साश्मचूर्णेन भारत ॥
011a  द्रुमाणां वातरुग्णानां पततां भूतलेऽनिशम् ।
011c  अन्येषां च महीजानां शब्दः समभवन्महान् ॥
012a  द्यौः स्वित्पतति किं भूमिर्दीर्यते पर्वतोनु किम् ।
012c  इति ते मेनिरे सर्वे पवनेन विमोहिताः ॥
013a  ते पथाऽनन्तरान्वृक्षान्वल्मीकान्विषमाणि च ।
013c  पाणिभिः परिमार्गन्तो भीता वायोर्निलिल्यिरे ॥
014a  ततः कार्मुकमादाय भीमसेनो महाबलः ।
014c  कृष्णामादाय सङ्गम्य तस्थावाश्रित्य पादपम् ॥
015a  धर्मराजश्च धौम्यश् निलिल्याते महावने ।
015c  अग्निहोत्राण्युपादाय सहदेवस्तु पर्वते ॥
016a  नकुलो ब्राह्मणाश्चान्ये लोमशश्च महातपाः ।
016c  वृक्षानासाद्य सन्त्रस्तास्तत्रतत्र निलिल्यिरे ॥
017a मन्दीभूते तु पवने तस्मिन्रजसि शाम्यति ।
017c महद्भिर्जलधारौघैर्वर्षमभ्याजगाम ह ॥
018a भृशं चटचटाशब्दो वज्राणां क्षिप्यतामिव ।
018c ततस्ताश्चञ्चलाभासश्चेरुरभ्रेषु विद्युतः ॥
019a  ततोऽश्मसहिता धाराः संवृण्वन्त्यः समन्ततः ।
019c  प्रपेतुरनिशं तत्र शीघ्रवातसमीरिताः ॥
020a  तत्र सागरगा ह्यापः कीर्यमाणाः समन्ततः ।
020c  प्रादुरासन्सकलुषाः फेनवत्यो विशाम्पते ॥
021a  वहन्त्यो वारि बहुलं फेनोडुपपरिप्लुतम् ।
021c  परिसमस्रुर्महाशब्दाः प्रकर्षन्त्यो महीरुहान् ॥
022a  तस्मिन्नुपरते शब्देबाते च समतां गते ।
022c  गते ह्यम्भसि निम्नानि प्रादुर्भूते दिवाकरे ॥
023a  निर्जग्मुस्ते शनैः सर्वे समाजग्मुश्च भारत ।
023c  प्रतस्थिरे पुनर्वीराः पर्वतं गन्धमादनम् ॥

इति श्रीमन्महाभारते अरण्यपर्वणि तीर्थयात्रापर्वणि पञ्चचत्वारिंशदधिकशततमोऽध्यायः ॥ 145 ॥

3-145-13 पथा मार्गेण । अनन्तरान्सन्निहितान् । निलिल्यिरे निलीनाः ॥ 3-145-14 सङ्गम्यादायेत्यन्वयः । गत्वा गृहीत्वेत्यर्थः ॥ 3-145-19 अश्मसहिता करकासहिताः ॥ 3-145-21 वारि वहन्त्यो नद्यः ॥