अध्यायः 032

युधिष्ठिरम्प्रति द्रौपद्या ब्राह्मणोक्तबृहस्पतिनीतिकथनम् ॥ 1 ॥

द्रौपद्युवाच 	KK03-02-032-001  
नावमन्ये न गर्हे च धर्मं पार्थ कथञ्चन ।	KK03-02-032-001a  
ईश्वरं कुत एवाहमवमंस्ये प्रजापतिम् ॥	KK03-02-032-001c  
आर्ताऽहं प्रलपामीदमिति मां विद्धि भारत ।	KK03-02-032-002a  
भूयश्च विलपिष्यामि सुमनास्त्वं निबोध मे ॥	KK03-02-032-002c  
कर्म खल्विह कर्तव्यं जातेनामित्रकर्शन ।	KK03-02-032-003a  
अकर्माणो हि जीवन्ति स्थावरा नेतरे जनाः ॥	KK03-02-032-003c  
आमातृस्तन्यपानाच्च यावच्छय्योपसर्पणम् ।	KK03-02-032-004a  
जङ्गमाः कर्मणा वृत्तिमाप्नुवन्ति युधिष्ठिर ॥	KK03-02-032-004c  
जङ्गमेषु विशेषेण मनुष्या भरतर्षभ ।	KK03-02-032-005a  
इच्छन्ति कर्मणा वृत्तिमवाप्तुं प्रेत्य चेह च ॥	KK03-02-032-005c  
उत्थानमभिजानन्ति सर्वभूतानि भारत ।	KK03-02-032-006a  
प्रत्यक्षं फलमश्नन्ति कर्मणां लोकसाक्षिकम् ॥	KK03-02-032-006c  
पश्यन्तः स्वं समुत्थानमुपजीवन्ति जन्तवः ।	KK03-02-032-007a  
अपि धाता विधाता च यथाऽयमुदके बकः ॥	KK03-02-032-007c  
[अकर्मणां वै भूतानां वृत्तिः स्यान्न हि काचन ।	KK03-02-032-008a  
तदेवाभिप्रपद्येत न विहन्यात्कदाचन ॥]	KK03-02-032-008c  
स्वकर्म कुरु माहासीः कर्मणा भव दंशितः ।	KK03-02-032-009a  
कृत्यं हि योऽभिजानाति सहस्रे सोस्ति नास्ति वा ॥	KK03-02-032-009c  
तस्य चापि भवेत्कार्यं विवृद्धौ रक्षणे तथा ।	KK03-02-032-010a  
भक्ष्यमाणो ह्यनावापः क्षीयेत हिमवानपि ॥	KK03-02-032-010c  
उत्सीदेरन्प्रजाः सर्वा न कुर्युः कर्म चेद्यदि ।	KK03-02-032-011a  
[तथा ह्येता न वर्धेरन्कर्म चेदफलं भवेत् ॥]	KK03-02-032-011c  
दृष्ट्वाऽपि च फलं कर्म पश्यामः कुर्वतो जनान् ।	KK03-02-032-012a  
नान्यथा ह्यपि जानन्ति वृत्तिं लोकाः कथञ्चन ॥	KK03-02-032-012c  
यश्च दिष्टपरो लोके यश्चापि हठवादकः ।	KK03-02-032-013a  
उभावपि शठावेतौ कर्मबुद्धिः प्रशस्यते ॥	KK03-02-032-013c  
यो हि दिष्टमुपासीत निर्विचेष्टः सुखं स्वपन् ।	KK03-02-032-014a  
अवसीदेत्सुदुर्बुद्धिरामो घट इवोदके ॥	KK03-02-032-014c  
तथैव हठबुद्धिर्यः शक्तः कर्मण्यकर्मकृत् ।	KK03-02-032-015a  
आसीत न चिरं जीवेदनाथ इव दुर्बलः ॥	KK03-02-032-015c  
अकस्मादिह यः कश्चिदर्थं प्राप्नोति पूरुषः ।	KK03-02-032-016a  
तं हठेनेति मन्यन्ते स हि यत्नो न कस्यचित् ॥	KK03-02-032-016c  
यश्चापि कश्रित्पुरुषो दिष्टं नाम भजत्युत ।	KK03-02-032-017a  
दैवेन विधिना पार्थ तद्दैवमिति निश्चितम् ॥	KK03-02-032-017c  
यत्तावत्कर्मणा किञ्चित्फलमाप्नोति पूरुषः ।	KK03-02-032-018a  
प्रत्यक्षं चक्षुषा दृष्टं तत्पौरुषमिति श्रुतम् ॥	KK03-02-032-018c  
स्वभावतः प्रवृत्तो यः प्राप्नोत्यर्थं न कारणात् ।	KK03-02-032-019a  
तत्स्वभावात्मकं विद्धि फलं पुरुषसत्तम ॥	KK03-02-032-019c  
एवं हठाच्च दैवाच्च स्वभावात्कर्मणस्तथा ।	KK03-02-032-020a  
यानि प्राप्नोति पुरुषस्तत्फलं पूर्वकर्मणाम् ॥	KK03-02-032-020c  
धातापि हि स्वकर्मैव तैस्तैर्हेतुभिरीश्वरः ।	KK03-02-032-021a  
विदधाति विभज्येह फलं पूर्वकतं नृणाम् ॥	KK03-02-032-021c  
यद्धि यः पुरुषः किञ्चित्कुरुते वै शुभाशुभम् ।	KK03-02-032-022a  
तद्धातृविहितं विद्धि पूर्वकर्मफलोदयम् ॥	KK03-02-032-022c  
कारणं तस्य देहोऽयं धातुः कर्मणि कर्मणि ।	KK03-02-032-023a  
स यथा प्रेरयत्येनं तथाऽयं कुरुतेऽवशः ॥	KK03-02-032-023c  
तेषुतेषु हि कृत्येषु विनियोक्ता महेश्वरः ।	KK03-02-032-024a  
सर्वभूतानि कौन्तेय कारयत्यवशान्यपि ॥	KK03-02-032-024c  
मनसाऽर्थान्विनिश्चित्य पश्चात्प्राप्नोति कर्मणा ।	KK03-02-032-025a  
बुद्धिपूर्वं स्वयं वीर पुरुषस्तत्र कारणम् ॥	KK03-02-032-025c  
सङ्ख्यातुं नैव शक्यानि कर्माणि पुरुषर्षभ ।	KK03-02-032-026a  
अगारनगराणां हि सिद्धिः पुरुषहैतुकी ॥	KK03-02-032-026c  
तिले तैलं गवि क्षीरं काष्ठे पावकमन्ततः ।	KK03-02-032-027a  
एवं धीरो विजानीयादुपायं चास्य सिद्धये ॥	KK03-02-032-027c  
ततः प्रवर्तते पश्चात्कारणेष्वस्य सिद्धये ।	KK03-02-032-028a  
तां सिद्धिमुपजीवन्ति कर्मणामिह जन्तवः ॥	KK03-02-032-028c  
कुशलेन कृतं कर्म कर्त्रा साधु स्वनुष्ठितम् ।	KK03-02-032-029a  
इदं त्वकुशलेनेति विशेषादुपलभ्यते ॥	KK03-02-032-029c  
इष्टापूर्त्तफलं न स्यान्न शिष्यो न गुरुर्भवेत् ।	KK03-02-032-030a  
पुरुषः कर्मसाध्येषु स्याच्चेदयमकारणम् ॥	KK03-02-032-030c  
कर्तृत्वादेव पुरुषः कर्मसिद्धौ प्रशस्यते ।	KK03-02-032-031a  
असिद्धौ निन्द्यते चापि कर्मनाशः कथं त्विह ॥	KK03-02-032-031c  
सर्वमेव हठेनैके दैवेनैके वदन्त्युत ।	KK03-02-032-032a  
पुंसः प्रयत्नजं केचिद्दैवमेतद्विशिष्यते ॥	KK03-02-032-032c  
न चैवैतावता कार्यं मन्यन्त इति चापरे ।	KK03-02-032-033a  
अस्ति सर्वमदृश्यं तु दिष्टं चैव तथा हठः ॥	KK03-02-032-033c  
दृश्यते हि हठाच्चैव दिष्टाच्चार्थस्य सन्ततिः ।	KK03-02-032-034a  
किञ्चिद्दैवाद्धठात्किञ्चित्किञ्चिदेव स्वकर्मतः ॥	KK03-02-032-034c  
पुरुषः फलमाप्नोति चतुर्थं नात्र कारणम् ।	KK03-02-032-035a  
कुशलाः प्रतिजानन्ति ये वै तत्त्वविदो जनाः ॥	KK03-02-032-035c  
तथैव धाता भूतानामिष्टानिष्टफलप्रदः ।	KK03-02-032-036a  
यदि न स्यान्न भूतानां कृपणो नाम कश्चन ॥	KK03-02-032-036c  
यंयमर्थमभिप्रेप्सुः कुरुते कर्म पूरुषः ।	KK03-02-032-037a  
तत्तत्सफलमेव स्याद्यदि न स्यात्पुरा कृतम् ॥	KK03-02-032-037c  
त्रिद्वारामर्थसिद्धिं तु नानुपश्यन्ति ये नराः ।	KK03-02-032-038a  
तथैवानर्थसिद्धिं च यथा लोकास्तथैव ते ॥	KK03-02-032-038c  
कर्तव्यमेव कर्मेति मनोरेष विनिश्चयः ।	KK03-02-032-039a  
एकान्तेन ह्यनीहोऽयं वर्ततेऽस्मासु सम्प्रति ॥	KK03-02-032-039c  
कुर्वतो हि भवत्येव प्रायेणेह युधिष्ठिर ।	KK03-02-032-040a  
एकान्तफलसिद्धिं तु न विन्दत्यलसः क्वचित् ॥	KK03-02-032-040c  
असम्भवे त्वस्य हेतुः प्रायश्चित्तं तु लक्ष्यते ।	KK03-02-032-041a  
कृते कर्मणि राजेन्द्र तथाऽनृण्यमवाप्नुते ॥	KK03-02-032-041c  
अलक्ष्मीराविशत्येनं शयानमलसं नरम् ।	KK03-02-032-042a  
निःसंशयं फलं लब्ध्वा दक्षो भूतिमुपाश्नुते ॥	KK03-02-032-042c  
अनर्थं संशयावस्थं गृणन्त्यामुक्तसशंयाः ।	KK03-02-032-043a  
धीरा नराः कर्मरता न तु निःसंशयाः क्वचित् ॥	KK03-02-032-043c  
एकान्ते नह्यनर्थोऽयं वर्ततेऽस्मासु साम्प्रतम् ।	KK03-02-032-044a  
स तु निःसंशयं न स्यात्त्वयि कर्मण्यवस्थिते ॥	KK03-02-032-044c  
अथवाऽसिद्धिरेव स्यान्महिमा तु तदेव ते ।	KK03-02-032-045a  
वृकोदरस्य बीभत्सोर्भात्रोश्च यमयोरपि ॥	KK03-02-032-045c  
अन्येषां कर्म सफलमस्माकमपि वा पुनः ।	KK03-02-032-046a  
विप्रकर्षेण बुद्ध्येत कृतकर्मा यथा फलम् ॥	KK03-02-032-046c  
पृथिवीं लाङ्गलेनेह कृष्ट्वा बीजं वपत्युत ।	KK03-02-032-047a  
आस्तेऽथ कर्षकस्तूष्णीं पर्जन्यस्तत्र कारणम् ॥	KK03-02-032-047c  
वृष्टिश्चेन्नानुगृह्णीयादनेनास्तत्र कर्षकः ।	KK03-02-032-048a  
यदन्यः पुरुषः कुर्यात्तत्कृतं सफलं मया ॥	KK03-02-032-048c  
तच्चेदं फलमस्माकमपराधो न मे क्वचित् ।	KK03-02-032-049a  
इति धीरोऽन्ववेक्ष्यैव नात्मानं तत्र गर्हयेत् ॥	KK03-02-032-049c  
कुर्वतो नार्थसिद्धिर्मे भवतीति ह भारत ।	KK03-02-032-050a  
निर्वेदो नात्र गन्तव्यो द्वावन्तौ यस्य कर्मणः ॥	KK03-02-032-050c  
सिद्धिर्वाऽप्यथवाऽसिद्धिरप्रवृत्तिरतोऽन्यथा ।	KK03-02-032-051a  
बहूनां समवाये हि भावानां कर्म सिध्यति ॥	KK03-02-032-051c  
गुणाभावे फलं न्यूनं भवत्यफलमेव च ।	KK03-02-032-052a  
अनारम्भे हि न फलं न गुणो दृश्यते क्वचित् ॥	KK03-02-032-052c  
देशकालावुपायांश्च मङ्गलं स्वस्तिसिद्धये ।	KK03-02-032-053a  
युनक्ति मेधया धीरो यथायोगं यथाबलम् ॥	KK03-02-032-053c  
अप्युपायेन तत्कार्यमुपदेष्टा पराक्रमः ।	KK03-02-032-054a  
भूयिष्ठं कर्मयोगेषु सर्व एव पराक्रमः ॥	KK03-02-032-054c  
यत्रधीमानवेक्षेत श्रेयांसं बहुभिर्गुणैः ।	KK03-02-032-055a  
साम्नैवार्थं ततो लिप्सेत्कर्म चास्मै प्रयोजयेत् ॥	KK03-02-032-055c  
व्यसनं नाभिकाङ्क्षेत विनाशं वा युधिष्ठिर ।	KK03-02-032-056a  
अपि सिन्धोर्गिरेर्वाऽपि किं पुनर्मर्त्यधर्मिणः ॥	KK03-02-032-056c  
उत्थानयुक्तः सततं परेषामन्तरैषणे ।	KK03-02-032-057a  
आनृण्यमाप्नोति नरः परस्यात्मन एव च ॥	KK03-02-032-057c  
न त्वेवात्माऽवमन्तव्यः पुरुषेण कदाचन ।	KK03-02-032-058a  
न ह्यात्मपरिभूतस्य भूतिर्भवति शोभना ॥	KK03-02-032-058c  
एवं संस्थितिका सिद्धिरियं लोकस्य भारत ।	KK03-02-032-059a  
चित्रा सिद्धिगतिः प्रोक्ता कालावस्था विभागशः ॥	KK03-02-032-059c  
ब्राह्मणं मे पिता पूर्वं वासयामास पण्डितम् ।	KK03-02-032-060a  
सर्वं चार्थमिमं प्राह पित्रे मे भरतर्षभ ॥	KK03-02-032-060c  
नीतिं बृहस्पतिप्रोक्तां भ्रातॄन्मेऽग्राहयत्पुरा ।	KK03-02-032-061a  
तेषां सकाशादश्रौषमहमेतां तदा गृहे ॥	KK03-02-032-061c  
स मां राजन्कर्मवतीमागतामाह सान्त्वयन् ।	KK03-02-032-062a  
शुश्रूषमाणामासीनां पितुरङ्के युधिष्ठिर ॥	KK03-02-032-062c  

इति श्रीमन्महाभारते अरण्यपर्वणि अर्जुनाभिगमनपर्वणि द्वात्रिंशोऽध्यायः ॥ 32 ॥

3-32-12 अपिवाह्य फलं कर्मेति ट. ध. पाठः ॥ 3-32-18 यत्नवान्कर्मणेति ध. पाठः ॥ 3-32-32 त्रैधमेतन्निरुच्यते इति झ. पाठः ॥ 3-32-33 दैवशिष्टं तथा हठमिति क. पाठः । दैवादिष्टं तथा हठ इति ठ. पाठः ॥ 3-32-39 एकान्ते नह्यनर्थोयमिति क ध. पाठः ॥ 3-32-59 संस्थितिका ईदृग्व्यवस्थावती सिद्धिः फलसिद्धिः ॥ 3-32-62 कर्मवतीमागतां किञ्चित्कार्योद्देशेन पितुरन्तिके आगताम् ॥
