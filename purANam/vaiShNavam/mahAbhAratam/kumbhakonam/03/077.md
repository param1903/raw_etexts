अध्यायः 077

पुष्करं निष्कासितवता नलेन कुण्डिनपुरात्सपुत्राया दमयन्त्या आनयनपूर्वकं प्रजापालनेन सुखवासः ॥ 1 ॥ बृहदश्वेन द्युधिष्ठिरायाक्षहृदयविद्योपदेशपूर्वकं सङ्क्षेपेण हरिश्चन्द्रोपाख्यानकथनम् ॥ 2 ॥

बृहदश्व उवाच 	KK03-05-077-001  
प्रशान्ते तु पुरे हृष्टे सम्प्रवृत्ते महोत्सवे ।	KK03-05-077-001a  
महत्या सेनया राजा दमयन्तीमुपानयत् ॥	KK03-05-077-001c  
\'पुण्यश्लोकं तु राज्यस्थं श्रुत्वा भीमो महीपतिः ।	KK03-05-077-002a  
मुदा परमया युक्तो बभूव भरतर्षभ ॥	KK03-05-077-002c  
अथ हृष्टमना राजा महत्या सेनया सह ।	KK03-05-077-003a  
सुतां प्रस्थापयामास पुण्यश्लोकाय धीमते\' ॥	KK03-05-077-003c  
दमयन्तीमपि पिता सत्कृत्य परवीरहा ।	KK03-05-077-004a  
प्रास्थापयदमेयात्मा भीमो भीमपराक्रमः ॥	KK03-05-077-004c  
आगतायां तु वैदर्भ्यां सपुत्रायां नलो नृपः ।	KK03-05-077-005a  
वर्तयामास मुदितो दोवराडिव नन्दने ॥	KK03-05-077-005c  
तथा प्रकाशतां यातो जम्बूद्वीपे स राजसु ।	KK03-05-077-006a  
पुनः स्वे चावसद्राज्ये प्रत्याहृत्य महायशाः ॥	KK03-05-077-006c  
ईजे च विविधैर्यज्ञैर्विधिवच्चाप्तदक्षिणैः ।	KK03-05-077-007a  
तथा त्वमपि राजेन्द्र ससुहृद्वक्ष्यसे चिरात् ॥	KK03-05-077-007c  
दुःखमेतादृशं प्राप्तो नलः परपुरञ्जयः ।	KK03-05-077-008a  
देवनेन नरश्रेष्ठ सभार्यो भरतर्षभ ॥	KK03-05-077-008c  
एकाकिनैव सुमहन्नलेन पृथिवीपते ।	KK03-05-077-009a  
दुःखमासादितं घोरं प्राप्तश्चाभ्युदयः पुनः ॥	KK03-05-077-009c  
त्वं पुनर्भ्रातृसहितः कृष्णया चैव पाण्डव ।	KK03-05-077-010a  
कथाश्चापि समाकर्ण्य धर्ममेवानुचिन्तयन् ॥	KK03-05-077-010c  
ब्राह्मणैश्च महाभागैर्वेदवेदाङ्गपारगैः ।	KK03-05-077-011a  
नित्यमन्वास्यसे राजंस्तत्र का परिदेवना ॥	KK03-05-077-011c  
कर्कोटकस्य नागस्य दमयन्त्या नलस्य च ।	KK03-05-077-012a  
ऋतुपर्णस्य राजर्षेः कीर्तनं कलिनाशनम् ॥	KK03-05-077-012c  
इतिहासमिमं चापि कलिनाशनमच्युत ।	KK03-05-077-013a  
शक्यमाश्वसितुं श्रुत्वा त्वद्विधेन विशाम्पते ॥	KK03-05-077-013c  
अस्थिरत्वं च सञ्चिन्त्य पुरुषार्थस्य नित्यदा ।	KK03-05-077-014a  
तस्योदये व्यये चापि न चिन्तयितुमर्हसि ॥	KK03-05-077-014c  
श्रुत्वेतिहासं नृप ते समाश्वसिहि मा शुचः ।	KK03-05-077-015a  
व्यसने त्वं महाराज न विषीदितुमर्हसि ॥	KK03-05-077-015c  
विषमावस्थिते दैवे पौरुषेऽफलतां गते ।	KK03-05-077-016a  
विषादयन्ति नात्मानं सत्त्वापाश्रयिणो नराः ॥	KK03-05-077-016c  
ये चेदं कथयिष्यन्ति नलस्य चरितं महत् ।	KK03-05-077-017a  
श्रोष्यन्ति चाप्यभीक्ष्णं वै नालक्ष्मीस्तान्भजिष्यति ॥	KK03-05-077-017c  
अर्थास्तस्योपपत्स्यन्ते धन्यतां च गमिष्यति ।	KK03-05-077-018a  
इतिहासमिमं श्रुत्वा पुराणं शश्वदुत्तमम् ॥	KK03-05-077-018c  
पुत्रान्पौत्रान्पशूंश्चापि लभते नृषु चाग्र्यताम् ।	KK03-05-077-019a  
आरोग्यप्रीतिमांश्चैव भविष्यति न संशयः ॥	KK03-05-077-019c  
भयात्त्रस्यसि यच्च त्वमाह्वयिष्यति मां पुनः ।	KK03-05-077-020a  
अक्षज्ञ इति तत्तेऽहं नाशयिष्यामि पार्थिव ॥	KK03-05-077-020c  
वेदाक्षहृदयं कृत्स्नमहं सत्यपराक्रम ।	KK03-05-077-021a  
उपपद्यस्व कौन्तेय प्रसन्नोऽहं ब्रवीमि ते ॥	KK03-05-077-021c  
वैशम्पायन उवाच 	KK03-05-077-022  
ततो हृष्टमना राजा बृहदश्वमुवाच ह ।	KK03-05-077-022a  
भगवन्नक्षहृदयं ज्ञातुमिच्छामि तत्त्वतः ॥	KK03-05-077-022c  
\'कौन्तेयेनैवमुक्तस्तु बृहदश्वो महामुनिः\' ।	KK03-05-077-023a  
ततोऽक्षहृदयं प्रादात्पाण्डवाय महात्मने ।	KK03-05-077-023c  
\'लब्ध्वा च पाण्डवो राजा विशोकः समपद्यत ॥	KK03-05-077-023e  
बृहदश्व उवाच 	KK03-05-077-024  
पुनरेव तु वक्ष्यामि यस्त्वत्तो दुःखितो नृपः ।	KK03-05-077-024a  
तं शृणुष्व महाराज सर्वदुःखापनुत्तये ॥	KK03-05-077-024c  
इक्ष्वाकूणां कुले जातो महात्मा पृथिवीपतिः ।	KK03-05-077-025a  
त्रिशङ्कुरिति विख्यातो राजराजो महाद्युतिः ॥	KK03-05-077-025c  
हरिश्चन्द्रस्ततो जज्ञे गुणरत्नाकरो नृपात् ।	KK03-05-077-026a  
ततो विशेषैर्विविधैर्यज्ञैर्विपुलदक्षिणैः ॥	KK03-05-077-026c  
स तु लोके वरः पुंसां पुण्यश्लोको महायशाः ।	KK03-05-077-027a  
सत्यवादी मधुरवाक्सत्येन बहुभाषिता ॥	KK03-05-077-027c  
तस्य भार्याऽभवद्भूमौ सौशील्यसमलङ्कृता ।	KK03-05-077-028a  
उशीनरस्य राजर्षेर्दुहिता पुण्यलक्षणा ॥	KK03-05-077-028c  
स्वयंवरे महाभागं वरयामास भामिनी ।	KK03-05-077-029a  
हरिश्चन्द्रं समेतानां राज्ञां मध्ये पतिं विभुम् ॥	KK03-05-077-029c  
तया सह महीपालः सत्यवत्या मनोज्ञया ।	KK03-05-077-030a  
रेमे च सुचिरं कालं राजा राज्यमवाप्य च ॥	KK03-05-077-030c  
तस्यां देव्यां हरिश्चन्द्राज्जज्ञे राजीवलोचनः ।	KK03-05-077-031a  
पुत्रः पुण्यवतां श्रेष्ठो लोहिताश्व इति श्रुतः ॥	KK03-05-077-031c  
देव्या पुत्रेण सहितः पुण्यश्लोको महायशाः ।	KK03-05-077-032a  
वसिष्ठयाज्यो नृपतिरीजे शुण्यैर्महाध्वरैः ॥	KK03-05-077-032c  
एतस्मिन्नेव काले तु विश्वामित्रो दिवं गतः ।	KK03-05-077-033a  
पुरुहूतपुरीं रम्यामाजगामेन्द्रसेवया ॥	KK03-05-077-033c  
उपस्थाने च संवृत्ते देवेन्द्रस्य महात्मनः ।	KK03-05-077-034a  
आजगाम वसिष्ठोऽपि वामदेवसहायवान् ॥	KK03-05-077-034c  
उपस्थाने च संवृत्ते सुखासीने पुरन्दरे ।	KK03-05-077-035a  
वर्ण्यमानेषु च तदा सत्यवादिषु राजसु ॥	KK03-05-077-035c  
तस्यां संसदि सर्वस्माद्धरिश्चन्द्रोऽपि पप्रथे ।	KK03-05-077-036a  
यज्ञदानतपःशीलसत्यवाक्यदृढव्रतैः ॥	KK03-05-077-036c  
वसिष्ठः परमप्रीतः स्वयाज्यपरिकीर्तनात् ।	KK03-05-077-037a  
तथापि विश्वामित्रस्तं न सेहे सत्यभूषितम् ॥	KK03-05-077-037c  
हरिश्चन्द्रं प्रति तदा विश्वामित्रवसिष्ठयोः ।	KK03-05-077-038a  
पणः कृतस्तदा पश्चाद्विश्वामित्रेण पार्थिवः ॥	KK03-05-077-038c  
राज्याच्चापि सुखाच्चापि सहसा चावरोपितः ।	KK03-05-077-039a  
अवाप परमं दुःखं मरणादमनोहरम् ॥	KK03-05-077-039c  
वैशम्पायन उवाच 	KK03-05-077-040  
तच्छ्रुत्वा परमप्रीतो धर्मराजो युधिष्ठिरः ।	KK03-05-077-040a  
भ्रातृभिर्ब्राह्मणैश्चैव द्रौपद्या च समन्वितः ।	KK03-05-077-040c  
विस्मयं परमं गत्वा साधुसाध्वित्यभाषत ॥	KK03-05-077-040e  
ततो हरिश्चन्द्रकथां च सर्वे श्रुत्वा तु राजा मनुजेन्द्रकेतुः ।	KK03-05-077-041a  
विहाय शोकं विजहार भूयः स्मरन्हरिश्चन्द्रमनन्तकीर्तिम् ॥	KK03-05-077-041c  
कथामेवं तथा कृत्वा हरिश्चन्द्रनलाश्रयाम् ।	KK03-05-077-042a  
आमन्त्र्य पाण्डवान्सर्वान्बृहदश्वो जगाम ह\' ।	KK03-05-077-042c  
उक्त्वा चाशु सरोऽगच्छदुपस्प्रष्टुं महातपाः ॥	KK03-05-077-042e  
बृहदश्व गते पार्थमश्रौषीत्सव्यसाचिनम् ।	KK03-05-077-043a  
वर्तमानं तपस्युग्रे वायुभक्षं मनीषिणम् ॥	KK03-05-077-043c  
ब्राह्मणेभ्यस्तपस्विभ्यः सम्पतद्भ्यस्ततस्ततः ।	KK03-05-077-044a  
तीर्थशैलवनेभ्यश्च समेतेभ्यो दृढव्रतः ॥	KK03-05-077-044c  
इति पार्थो महाबाहुर्दुरापं तप आस्थितः ।	KK03-05-077-045a  
न तथा दृष्टपूर्वोऽन्यः कश्चिदुग्रतपा इति ॥	KK03-05-077-045c  
यथा धनञ्जयः पार्थस्तपस्वी नियतव्रतः ।	KK03-05-077-046a  
मुनिरेकचरः श्रीमान्धर्मो विग्रहवानिव ॥	KK03-05-077-046c  
तं श्रुत्वा पाण्डवो राजंस्तप्यमानं महावने ।	KK03-05-077-047a  
अन्वशोचत कौन्तेयः प्रियं वै भ्रातरं जयम् ॥	KK03-05-077-047c  
दह्यमानेन तु हृदा शरणार्थी महावने ।	KK03-05-077-048a  
ब्राह्मणान्विविधज्ञानान्पर्यपृच्छद्युधिष्ठिरः ॥	KK03-05-077-048c  
\'प्रतिगृह्याक्षहृदयं कुन्तीपुत्रो युधिष्ठिरः ।	KK03-05-077-049a  
आसीद्धृष्टमना राजन्भीमसेनादिभिर्युतः ॥	KK03-05-077-049c  
स्वभ्रातॄन्सहितान्पश्यन्कुन्तीपुत्रो युधिष्ठिरः ।	KK03-05-077-050a  
अपश्यन्नर्जुनं तत्र बभूवाश्रुपरिप्लुतः ॥	KK03-05-077-050c  
सन्तप्यमानः कौन्तेयो भीमसेनमुवाच ह ।	KK03-05-077-051a  
कदा द्रक्ष्यामि वै भीम पार्थमत्र तवानुजम् ॥	KK03-05-077-051c  
मत्कृते हि कुरुश्रेष्ठ तष्यते परमं तपः ।	KK03-05-077-052a  
तस्याक्षहृदयज्ञानमाख्यास्यामि कदा न्वहम् ॥	KK03-05-077-052c  
स हि श्रुत्वाऽक्षहृदयं समुपात्तं मया विभो ।	KK03-05-077-053a  
प्रहृष्टः पुरुषव्याघ्रो भविष्यति न संशयः\' ॥	KK03-05-077-053c  

इति श्रीमन्महाभारते अरण्यपर्वणि नलोपाख्यानपर्वणि सप्तसप्ततितमोऽध्यायः ॥ 77 ॥

3-77-1 प्रशान्ते वीतशोके । प्रशान्ते पुष्करे हृष्टे इति क. पाठः ॥ 3-77-7 वक्ष्यसे दीव्यसे । वश कान्तावित्यस्य रूपम् । ससुहृत्त्यक्ष्यसे ह्यघमिति क. पाठः ॥ 3-77-21 वेद वेद्मि । उपपद्यस्व गृहाण ॥
