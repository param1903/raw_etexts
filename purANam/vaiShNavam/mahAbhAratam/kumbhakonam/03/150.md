अध्यायः 150

हनुमता भीमम्प्रति समग्ररामकथाकथनम् ॥ 1 ॥
001 हनूमानुवाच ।
001a हृतदारः सह भ्रात्रा पत्नीं मार्गन्स राघवः ।
001c दृष्टवाञ्शैलशिखरे सुग्रीवं वानरर्षभम् ॥
002a तेन तस्याभवत्सख्यं राघवस्य महात्मनः ।
002c स हत्वा वालिनं राज्ये सुग्रीवं प्रत्यपादयत् ॥
003a स राज्यं प्राप्य सुग्रीवः सीतायाः परिमार्गणे ।
003c वानरान्प्रेषयामास शतशोऽथ सहस्रशः ॥
004a ततो वानरकोटीभिः सहितोऽहं नरर्षभ ।
004c सीतां मार्गन्महाबाहो प्रस्थितो दक्षिणां दिशम् ॥
005a ततः प्रवृत्तिः सीताया गृध्रेण सुमहात्मना ।
005c सम्पातिना समाख्याता रावणस्य निवेशने ॥
006a ततोऽहं कार्यसिद्ध्यर्थं रामस्याक्लिष्टकर्मणः ।
006c शतयोजनविस्तारमर्णवं सहसा प्लुतः ॥
007a अहं स्ववीर्यादुत्तीर्य सागरं मकरालयम् ।
007c सुतां जनकराजस्य सीतां सुररसुतोपमाम् ॥
008a दृष्टवान्भरतश्रेष्ठ रावणस्य निवेशने ।
008c समेत्य तामहं देवीं वैदेहीं राघवप्रियाम् ॥
009a दग्ध्वा लङ्कामशेषेण साट्टप्राकारतोरणाम् ।
009c प्रत्यागतश्चास्य पुनर्नाम तत्रप्रकाश्य वै ॥
010a मद्वाक्यं चावधार्याशु रामो राजीवलोचनः ।
010c अबद्धपूर्वमन्यैश्च बद्ध्वा सेतुं महोदधौ ।
010e वृतो वानरकोटीभिः समुत्तीर्णो महार्णवम् ॥
011a ततो रामेण वीर्येण हत्वा तान्सर्वराक्षसान् ।
011c रणे तु राक्षसगणं रावणं लोकरावणम् ॥
012a निशाचरेन्द्रं हत्वा तु सभ्रातृसुतबान्धवम् ।
012c राज्येऽभिषिच्य लङ्कायां राक्षसेन्द्रं विभीषणम् ॥
013a धार्मिकं भक्तिमन्तं च भक्तानुगतवत्सलः ।
013c प्रत्याहृत्य ततः सीतां नष्टां वेदश्रुतिं यथा ॥
014a तयैव सहितः साध्व्या पत्न्या रामो महायशाः ।
014c गत्वा ततोऽतित्वरितः स्वां पुरीं रघुनन्दनः ।
014e अध्यावसत्ततोऽयोध्यामयोध्यां द्विषतां प्रभुः ॥
015a ततः प्रतिष्ठितो राज्ये रामो नृपतिसत्तमः ।
015c वरं मया याचितोऽसौ रामो राजीवलोचनः ॥
016a यावद्रामकथेयं ते भवेल्लोकेषु शत्रुहन् ।
016c तावज्जीवेयमित्येवं तथाऽस्त्विति च सोब्रवीत् ॥
017a सीताप्रसादाच्च सदा मामिहस्थमरिन्दम ।
017c उपतिष्ठन्ति दिव्या हि भोगा भीम यथेप्सिताः ॥
018a दशवर्षसहस्राणि दशवर्षशतानि च ।
018c राज्यं कारितवान्रामस्ततः स्वभवनं गतः ॥
019a तदिहाप्सरसस्तात गन्धर्वाश्च सदाऽनघ ।
019c तस्य वीरस्य चरितं गायन्त्यो रमयन्ति माम् ॥
020a अयं च मार्गो मर्त्यानामगम्यः कुरुनन्दन ।
020c ततोऽहं रुद्धवान्मार्गं तवेमं देवसेवितम् ॥
021a \'त्वामनेन पथा यान्तं यक्षो वा राक्षसोपि वा\' ।
021c धर्षयेद्वा शपेद्वाऽपि मा कश्चिदिति भारत ॥
022a दिव्यो देवपथो ह्येष नात्र गच्छन्ति मानुषाः ।
022c यदर्थमागतश्चासि अत एव सरश्च तत् ॥

इति श्रीमन्महाभारते अरण्यपर्वणि तीर्थयात्रापर्वणि पञ्चाशदधिकशततमोऽध्यायः ॥ 150 ॥

3-150-8 समेत्य विदित्वा सम्भाषणादिना निश्चित्येत्यर्थः ॥ 3-150-9 अस्य रामस्य । तत्र लङ्कायाम् ॥ 3-150-10 अवधार्य निश्चित्य ॥ 3-150-11 लोकरावणं लोकपीडाकरम् ॥ 3-150-14 अयोध्यां योद्धुमशक्याम् ॥ 3-150-18 कारितवान् कृतवान् । स्वार्थे णिच् । स्वभवनं वैकुण्ठम् ॥