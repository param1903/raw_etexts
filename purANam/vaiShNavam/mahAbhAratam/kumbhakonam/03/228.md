अध्यायः 228

षडृषिभिर्लोकापवादभयात्स्वपत्नीनाम् परित्यागः ॥ 1 ॥ विश्वामित्रेण कुमारस्य जातकर्मादिना संस्करणम् ॥ 2 ॥ स्कन्दपराक्रमासहिष्णुना शक्रेण स्कन्देन सहाऽऽयोधनम् ॥ 3 ॥ इन्द्रवज्राभिहतात्स्कन्दस्य दक्षिणपार्श्वाद्विशाखस्य तथा कुमाराणां कन्यानाञ्च समुद्भवः ॥ 4 ॥ स्कन्दाद्भीतेनेन्द्रेण तेन सह सन्धानम् ॥ 5 ॥

मार्कण्डेय उवाच 	KK03-11-228-001  
तस्मिञ्जाते महासत्त्वे महासेने महाबले ।	KK03-11-228-001a  
समुत्तस्थुर्महोत्पाता घोररूपाः पृथग्विधाः ॥ 1 ॥	KK03-11-228-001c  
स्त्रीपुंसोर्विपरीतं च तथा द्वन्द्वानि यानि च ।	KK03-11-228-002a  
ग्रहा दीप्ता दिशः खं च ररास च मही भृशम् ॥	KK03-11-228-002c  
ऋषयश्च महाघोरान्दृष्ट्वोत्पातान्समन्ततः ।	KK03-11-228-003a  
अकुर्वञ्शान्तिमुद्विग्ना लोकानां लोकभावनाः ॥	KK03-11-228-003c  
निवसन्ति वने ये तु तस्मिंश्चैत्ररथे जनाः ।	KK03-11-228-004a  
तेऽब्रुवन्नेष नोऽनर्थः पावकेनाहृतो महान् ।	KK03-11-228-004c  
सङ्गम्य षड्भिः पत्नीभिः सप्तर्षीणामिति स्म ह ॥	KK03-11-228-004e  
अपरे गरुडीमाहुस्तयाऽनर्थोऽयमाहृतः ।	KK03-11-228-005a  
यैर्दृष्टा सा तदा देवी तस्या रूपेण गच्छती ॥	KK03-11-228-005c  
न तु तत्स्वाहया कर्म कृतं जानाति वै जनः ॥	KK03-11-228-006ac  
सुपर्णी तु वचः श्रुत्वा ममायं तनयस्त्विति ।	KK03-11-228-007a  
उपगम्य शनैः स्कन्दमाहाहं जननी तव ॥	KK03-11-228-007c  
अथ सप्तर्षयः श्रुत्वा जातं पुत्रं महौजसम् ।	KK03-11-228-008a  
तत्यजुः षट् तदा पत्नीर्विना देवीमरुन्धतीम् ।	KK03-11-228-008c  
षड्भिरेव तदा जातमाहुस्तद्वनवासिनः ॥	KK03-11-228-008e  
सप्तर्षीनाह च स्वाहा मम पुत्रोऽयमित्युत ।	KK03-11-228-009a  
अहं हेतुर्नैतदेवमिति राजन्पुनः पुनः ॥	KK03-11-228-009c  
विश्वामित्रस्तु कृत्वेष्टिं सप्तर्षीणां महामुनिः ।	KK03-11-228-010a  
पावकं कामसन्तप्तमदृष्टः पृष्ठतोऽन्वगात् ।	KK03-11-228-010c  
तत्तेन निखिलं सर्वमवबुध्य यथातथम् ॥	KK03-11-228-010e  
विश्वामित्रस्तु प्रथमं कुमारं शरणं गतः ।	KK03-11-228-011a  
स्तवं दिव्यं सम्प्रचक्रे महासेनस्य चापि सः ॥	KK03-11-228-011c  
मङ्गलानि च सर्वाणि कौमाराणि त्रयोदश ।	KK03-11-228-012a  
जातकर्मादिकास्तस्य क्रियाश्चक्रे महामुनिः ॥	KK03-11-228-012c  
पड्वक्त्रस्य तु माहात्म्यं कुक्कुटस्य तु साधनम् ।	KK03-11-228-013a  
शक्त्या देव्याः साधनं च तथा पारिषदामपि॥	KK03-11-228-013c  
विश्वामित्रश्चकारैतत्कर्म लोकहिताय वै ।	KK03-11-228-014a  
तस्मादृषिः कुमारस् विश्वामित्रोऽभवत्प्रियः ॥	KK03-11-228-014c  
अन्वजानाच्च स्वाहाया रूपान्यत्वं महामुनिः ।	KK03-11-228-015a  
अब्रवीच्च मुनीन्सर्वान्नापराध्यन्ति वै स्त्रियः ।	KK03-11-228-015c  
श्रुत्वा तु तत्वतस्तस्मात्ते पत्नीः सर्वतोत्यजन् ॥	KK03-11-228-015e  
मार्कण्डेय उवाच 	KK03-11-228-016  
स्कन्दं श्रुत्वा तदा देवा वासवं सहिताऽब्रुवन् ।	KK03-11-228-016a  
अविषह्यं बलं स्कन्दं जहि शक्राशु माचिर ॥	KK03-11-228-016c  
यदि वा न निहंस्येनमद्येन्द्रोऽयं भविष्यति ।	KK03-11-228-017a  
त्रैलोक्यं सन्निगृह्यास्मांस्त्वां च शक्र महाबल ॥	KK03-11-228-017c  
स तानुवाच व्यथितो बालोऽयं सुमहाबलः ।	KK03-11-228-018a  
स्रष्टारमपि लोकानां युधि विक्रम्य नाशयेत् ।	KK03-11-228-018c  
[न बालमुत्सहे हन्तुमिति शक्रः प्रभाषते ॥	KK03-11-228-018e  
तेऽब्रुवन्नास्ति ते वीर्यं यत एवं प्रभाषसे ।]	KK03-11-228-019a  
सर्वास्त्वद्याभिगच्छन्तु स्कन्दं लोकस्य मातरः ॥	KK03-11-228-019c  
कामवीर्या घ्नन्तु चैनं तथेत्युक्त्वा च ता ययुः ।	KK03-11-228-020a  
तमप्रतिबलं दृष्ट्वा विषण्णवदनास्तु ताः ॥	KK03-11-228-020c  
अशक्योऽयं विचिन्त्यैवं तमेव शरणं ययुः ।	KK03-11-228-021a  
ऊचुश्चैनं त्वमस्माकं पुत्रोऽस्माभिर्धृतं जगत् ॥	KK03-11-228-021c  
अभिनन्द्य ततः सर्वाः प्रस्नुताः स्नेहविक्लबाः ।	KK03-11-228-022a  
[तासां तद्वचनं श्रुत्वा पातुकामः स्तनान्प्रभुः] ॥	KK03-11-228-022c  
ताः सम्पूज्य महासेनः कामांश्चासां प्रदाय सः ।	KK03-11-228-023a  
अपश्यदग्निमायान्तं पितरं बलिनां बली ॥	KK03-11-228-023c  
स तु सम्पूजितस्तेन सह मातृगणेन ह ।	KK03-11-228-024a  
परिवार्य महासेनं रक्षमाणः स्थितः शिवः ॥	KK03-11-228-024c  
सर्वासां या तु मातॄणां नारी क्रोधसमुद्भवा ।	KK03-11-228-025a  
धात्री स्वपुत्रवत्स्कन्दं शूलहस्ताऽभ्यरक्षत ॥	KK03-11-228-025c  
लोहितस्योदधेः कन्या क्रूरा लोहितभोजना ।	KK03-11-228-026a  
परिष्वज्य महासेनं पुत्रवत्पर्यरक्षत ॥	KK03-11-228-026c  
अग्निर्भूत्वा नैगमेयश्छागवक्त्रो बहुप्रजः ।	KK03-11-228-027a  
रमयामास शैलस्तं बालं क्रीडनकैरिव ॥	KK03-11-228-027c  
ब्रहाः सोपग्रहाश्चैव ऋषयो मातरस्तथा ।	KK03-11-228-028a  
हुताशनमुखाश्चैव दृप्ताः पारिषदां गणाः ॥	KK03-11-228-028c  
एते चान्ये च बहवो घोरास्त्रिदिववासिनः ।	KK03-11-228-029a  
परिवार्य महासेनं स्थिता मातृगणैः सह ॥	KK03-11-228-029c  
सन्दिग्धं विजयं दृष्ट्वा विजयेप्सुः सुरेश्वरः ।	KK03-11-228-030a  
आरुह्यैरावतस्कन्धं प्रययौ दैवतैः सह ॥	KK03-11-228-030c  
आदाय वज्रं बलवान्सर्वैर्देवगणैर्वृतः ।	KK03-11-228-031a  
विजिघांसुर्महासेनमिन्द्रस्तूर्णतरं ययौ ॥	KK03-11-228-031c  
\'इन्द्रस्तस्य महावेगं दृष्ट्वाऽद्भुतपराक्रमम् ।	KK03-11-228-032a  
विस्मितश्चाभवद्राजन्देवानीकमचोदयत् ॥	KK03-11-228-032c  
उग्रं तं च महानादं देवानीकं महाप्रभम् ।	KK03-11-228-033a  
विचित्रध्वजसन्नाहं नानावाहनकार्मुकम्\' ॥	KK03-11-228-033c  
प्रवराम्बरसंवीतं श्रिया जुष्टमलङ्कृतम् ।	KK03-11-228-034a  
विजिघांसुं तमायान्तं कुमारः शक्रमन्वयात् ॥	KK03-11-228-034c  
वियत्पतिः स शक्रस्तु द्रुतमायान्महाबलः ।	KK03-11-228-035a  
संहर्षयन्देवसेनां जिघांसुः पावकात्मजम् ॥	KK03-11-228-035c  
सम्पूज्यमानस्त्रिदशैस्तथैव परमर्षिभिः ।	KK03-11-228-036a  
समीपमथ सम्प्राप्तो वह्निपुत्रस्य वासवः ॥	KK03-11-228-036c  
सिंहनादं ततश्चक्रे देवेशः सहितैः सुरैः ।	KK03-11-228-037a  
गुहोऽपिशब्दं तं श्रुत्वा व्यनदात्सागरो यथा ॥	KK03-11-228-037c  
तस्य शब्देन महता समुद्धूतोदधिप्रभम् ।	KK03-11-228-038a  
बभ्राम तत्रतत्रैव दैवसैन्यमचेतनम् ॥	KK03-11-228-038c  
जिघांसूनुपसम्प्राप्तान्देवान्दृष्ट्वा सपावकिः ।	KK03-11-228-039a  
विससर्ज मुखात्क्रुद्धः प्रवृद्धाः पावकार्चिषः ॥	KK03-11-228-039c  
अदहद्देवसैन्यानि वेपमानानि भूतले ॥	KK03-11-228-040ac  
ते प्रदीप्तशिरोदेहाः प्रदीप्तायुधवाहनाः ।	KK03-11-228-041a  
प्रच्युताः सहसा भान्ति चित्रास्तारागणा इव ॥	KK03-11-228-041c  
दह्यमानाः प्रपन्नास्ते शरणं पावकात्मजम् ।	KK03-11-228-042a  
देवा वज्रधरं त्यक्त्वा ततः शान्तिमुपागताः ॥	KK03-11-228-042c  
त्यक्तो देवैस्ततः स्कन्दे वज्रं शक्रो न्यपातयत् ॥	KK03-11-228-043ac  
तद्विसृष्टं जघानाशु पार्श्वं स्कन्दस्य दक्षिणम् ।	KK03-11-228-044a  
बिभेद च महाराज पार्श्वं तस्य महात्मनः ॥	KK03-11-228-044c  
वज्रप्रहारात्स्कन्दस्य सञ्जातः पुरुषोऽपरः ।	KK03-11-228-045a  
युवा काञ्चनसन्नाहः शक्तिधृग्दिव्यकुण्डलः ॥	KK03-11-228-045c  
यद्वज्रविशनाज्जातो विशाखस्तेन सोऽभवत् ॥	KK03-11-228-046ac  
तं जातमपरं दृष्ट्वा कालानलसमद्युतिम् ।	KK03-11-228-047a  
भयादिन्द्रस्तु तं स्कन्दं प्राञ्जलिः शरणं गतः ॥	KK03-11-228-047c  
तस्याभयं ददौ स्कन्दः सहसैन्यस्य सत्तम ।	KK03-11-228-048a  
ततः प्रहृष्टास्त्रिदशा वादित्राण्यभ्यवादयन् ॥	KK03-11-228-048c  
स्कन्दपारिषदान्घोराञ्छृणुष्वाद्भुतदर्शनान् ।	KK03-11-228-049a  
वज्रप्रहारात्स्कन्दस्य जज्ञुस्तत्र कुमारकाः ।	KK03-11-228-049c  
ये हरन्ति शिशूञ्जातान्गर्भस्थाश्चैव दारुणाः ॥	KK03-11-228-049e  
वज्रप्रहारात्कन्याश्च जज्ञिरेऽस्य महाबलाः ॥	KK03-11-228-050ac  
कुमारान्स विशाखं च पुत्रत्वे समकल्पयत् ।	KK03-11-228-051a  
स भूत्वा भगवान्सङ्ख्ये रक्षंश्छागमुखस्तदा ॥	KK03-11-228-051c  
वृतः कन्यागणैः सर्वैरात्मीयैः सह पुत्रकैः ।	KK03-11-228-052a  
मातॄणां प्रेषितानां च भद्रशाखश्च कोमलैः ॥	KK03-11-228-052c  
ततः कुमारं सञ्जातं स्कन्दमाहुर्जना भुवि ।	KK03-11-228-053a  
रुद्रमग्निमुखां स्वाहां प्रदेशेषु महाबलाः ॥	KK03-11-228-053c  
यजन्ति पुत्रकामाश्च पुत्रिणश्च सदा जनाः ।	KK03-11-228-054a  
यास्तास्त्वजनयत्कन्यास्तपो नाम हुताशनः ॥	KK03-11-228-054c  
किं करोमीति ताः स्कन्दं सम्प्राप्ताः समभाषयन् ॥	KK03-11-228-055ac  
भवेम सर्वलोकस्य मातरो वयमुत्तमाः ।	KK03-11-228-056a  
प्रसादात्तव पूज्याश्च प्रियमेतत्कुरुष्व नः ॥	KK03-11-228-056c  
सोऽब्रवीद्बाढमित्येवं भविष्यध्वं पृथिग्विधाः ।	KK03-11-228-057a  
शिवाश्चैवाशिवाश्चैव पुनःपुनरुदारधीः ॥	KK03-11-228-057c  
\'अग्निर्भूत्वा ततश्चैनं छागवक्त्रो बहुप्रजः ।	KK03-11-228-058a  
रमयामास शैलस्थं बालं क्रीडनकैरिव\' ॥	KK03-11-228-058c  

इति श्रीमन्महाभारते अरण्यपर्वणि मार्कण्डेयसमास्यापर्वणि अष्टाविंशत्यधिकद्विशततमोऽध्यायः ॥ 228 ॥

3-228-2 विपरीतं वैरम् । द्वन्द्वानि अतिशीतात्युष्णादीनि ॥ 3-228-15 श्रुत्वा तु ध्रुत्वापि । सर्वतः लोकापवादभयाद्रामवत्पत्नीस्त्यक्तवन्त इत्यर्थः । अथाव्रवीत्तान्सप्तर्षीन्युष्मत्पत्नीष्वयं शिशुः । षट्सु जातोहुवहात्ते चाग्रेस्त्वग्रतोत्यजन् । इति ध. पाठः ॥ 3-228-46 वज्रस्य विशनात् बाहोराखननाच्च विशाख इत्यर्थः ॥ 3-228-51 कुमारास्ते=पितृत्वे इति झ. पाठः ॥ 3-228-53 ततः कुमारपितरमिति झ. पाठः ॥
