अध्यायः 027

भीमादिसनिधाने युधिष्ठिरम्प्रति द्रौपद्याः सविषादवचनम् ॥

001  	वैशम्पायन उवाच   
001a  	ततो वनगताः पार्थाः सायाह्ने सह कृष्णया ।  
001c  	उपविष्टाः कथाश्चक्रुर्दुःखशोकपरायणाः ॥  
002a  	प्रिया च दर्शनीया च पण्डिता च पतिव्रता ।  
002c  	अथ कृष्णा धर्मराजमिदं वचनमब्रवीत् ॥  
003  	द्रौपद्युवाच   
003a  	न नूनं तस्य पापस्य दुःखमस्मासु किञ्चन ।  
003c  	विद्यते धार्तराष्ट्रस्य नृशंसस्य दुरात्मनः ॥  
004a  	यस्त्वां राजन्मया सार्धमजिनैः प्रतिवासितम् ।  
004c  	वनं प्रस्थाप्य दुष्टात्मा नान्वतप्यत दुर्मतिः ॥  
005a  	आयसं हृदयं नूनं तस्य दुष्कृतकर्मणः ।  
005c  	यस्त्वां धर्मपरं श्रेष्ठं रूक्षाण्यश्रावयत्तदा ।  
005e  	\'वचनान्यपरोक्षाणि दुर्वाच्यानि च संसदि ॥\'  
006a  	सुखोचितमदुःखार्हं दुरात्मा ससुहृद्गणः ।  
006c  	ईदृशं दुःखमानीय मोदते पापपूरुषः ॥  
007a  	चतुर्णामेव पापानामस्रं न पतितं तदा ।  
007c  	त्वयि भारत निष्क्रान्ते वनायाजिनवाससि ॥  
008a  	दुर्योधनस्य कर्णस्य शकुनेश्च दुरात्मनः ।  
008c  	दुर्भ्रातुस्तस्य चोग्रस्य राजन्दुःशासनस्य च ॥  
009a  	इतरेषां तु सर्वेषां कुरूणां कुरुसत्तम ।  
009c  	दुःखेनाभिपरीतानां नेत्रेभ्यः प्रापतज्जलम् ॥  
010a  	इदं च शयनं दृष्ट्वा यच्चासीत्ते पुरातनम् ।  
010c  	शोचामि त्वां महाराज दुःखानर्हं सुखोचितम् ॥  
011a  	दान्तं यच्च सभामध्य आसनं रत्नभूषितम् ।  
011c  	दृष्ट्वा कुशबृशीं चेमां शोको मां दारयत्ययम् ॥  
012a  	यदपश्यं सभायां त्वां राजभिः परिवारितम् ।  
012c  	तच्च राजन्नपश्यन्त्याः का शान्तिर्हृदयस्य मे ॥  
013a  	या त्वाऽह्रं चन्दनादिग्धमपश्यं सूर्यवर्चसम् ।  
013c  	सा त्वां पङ्कमलादिग्धं दृष्ट्वा मुह्यामि भारत ॥  
014a  	या त्वाऽहं कौशिकैर्वस्त्रैः शुभ्रैराच्छादितं पुरा ।  
014c  	दृष्टवत्यस्मि राजेन्द्र साऽद्य पश्यामि चीरिणम् ॥  
015a  	यच्च तद्रुक्मपात्रीभिर्ब्राह्मणेभ्यः सहस्रशः ।  
015c  	ह्रियते ते गृहादन्नं संस्कृतं सार्वकामिकम् ॥  
यतीनामगृहाणां ते तथैव गृहमेधिनाम् ।	016a  
दीयते भोजनं राजन्नतीव गुणवत्प्रभो ॥	016c  
सत्कृतानि सहस्राणि सर्वकामैः पुरा गृहे ।	017a  
सर्वकामैः सुविहितैर्यदपूजयथा द्विजान् ।	017c  
तच्च राजन्नपश्यन्त्याः का शान्तिर्हृदयस्य मे ॥	017e  
यत्ते भ्रातॄन्महाराज युवानो मृष्टकुण्डलाः ।	018a  
अभोजयन्त मृष्टान्नैः सूदाः परमसंस्कृतैः ॥	018c  
सर्वांस्तानद्य पश्यामि वने वन्येन जीविनः ।	019a  
अदुःखार्हान्मनुष्येन्द्र नोपशाम्यति मे मनः ॥	019c  
भीमसेनमिमं चापि दुःखितं वनवासिनम् ।	020a  
ध्यायतः किं न मन्युस्ते प्राप्ते काले विवर्धते ॥	020c  
भीमसेनं हि कर्माणि स्वयं कुर्वाणमच्युतम् ।	021a  
सुखार्हं दुःखितं दृष्ट्वा कस्माद्राजन्नुपेक्षसे ॥	021c  
सत्कृतं विविधैर्यानैर्वस्त्रैरुच्चावचैस्तथा ।	022a  
तं ते वनगतं दृष्ट्वा कस्मान्मन्युर्न वर्धते ॥	022c  
अयं कुरून्रणे सर्वान्हन्तुमुत्सहते प्रभुः ।	023a  
त्वत्प्रतिज्ञां प्रतीक्षंस्तु सहतेऽयं वृकोदरः ॥	023c  
योऽर्जुनेनार्जुनस्तुल्यो द्विबाहुर्बहुबाहुना ।	024a  
शरातिसर्गे शीघ्रत्वात्कालान्तकयमोपमः ॥	024c  
यस्य शस्त्रप्रतापेन प्रणताः सर्वपार्थिवाः ।	025a  
यज्ञे तव महाराज ब्राह्मणानुपतस्थिरे ॥	025c  
तमिमं पुरुषव्याघ्रं पूजितं देवदानवैः ।	026a  
ध्यायन्तमर्जुनं दृष्ट्वा कस्माद्राजन्न कुप्यसि ॥	026c  
दृष्ट्वा वनगतं पार्थमदुःखार्हं सुखोचितम् ।	027a  
न च ते वर्धते मन्युस्तेन मुह्यामि भारत ॥	027c  
यो देवांश्च मनुष्यांश्च सर्पांश्चैकरथोऽजयत् ।	028a  
तं ते वनगतं दृष्ट्वा कस्मान्मन्युर्न वर्धते ॥	028c  
यो यानैरद्भुताकारैर्हयैर्नागैश्च संवृतः ।	029a  
प्रसह्य वित्तान्यादत्त पार्थिवेभ्यः परन्तप ॥	029c  
क्षिपत्येकेन वेगेन पञ्चबाणशतानि यः ।	030a  
तं ते वनगतं दृष्ट्वा कस्मान्मन्युर्न वर्धते ॥	030c  
श्यामं बृहन्तं तरुणं चर्मिणामुत्तमं रणे ।	031a  
नकुलं ते वने दृष्ट्वा कस्मान्मन्युर्न वर्धते ॥	031c  
दर्शनीयं च शूरं च माद्रीपुत्रं युधिष्ठिर । 	032a  
सहदेवं वने दृष्ट्वा कस्मात्क्षमसि पार्थिव ॥	032c  
नकुलं सहदेवं च दृष्ट्वा ते दुःखितावुभौ ।	033a  
अदुःखार्हौ मनुष्येन्द्र कस्मान्मन्युर्न वर्धते ॥	033c  
द्रुपदस्य कुले जातां स्नुषां पाण्डोर्महात्मनः ।	034a  
धृष्टद्युम्नस्य भगिनीं वीरपत्नीमनुव्रताम् ।	034c  
मां वै वनगतां दृष्ट्वा कस्मात्क्षमसि पार्थिव ॥	034e  
नूनं च तव नैवास्ति मन्युर्भरतसत्तम ।	035a  
यत्ते भ्रातॄंश्च मां चैव दृष्ट्वा न व्यथते मनः ॥	035c  
न निर्मन्युः क्षत्रियोऽस्ति लोके निर्वचनं स्मृतम् ।	036a  
तदद्य त्वयि पश्यामि क्षत्रिये विपरीतवत् ॥	036c  
यो न दर्शयते तेजः क्षत्रियः काल आगते ।	037a  
सर्वभूतानि तं पार्थ सदा परिभवन्त्युत ॥	037c  
तत्त्वया न क्षमा कार्या शत्रून्प्रति कथञ्चन ।	038a  
तेजसैव हि ते शक्या निहन्तुं नात्र संशयः ॥	038c  
तथैव यः क्षमाकाले क्षत्रियो नोपशाम्यति ।	039a  
अप्रियः सर्वभूतानां सोमुत्रेह च नश्यति ॥	039c  

इति श्रीमन्महाभारते अरण्यपर्वणि अर्जुनाभिगमनपर्वणि सप्तविंशोऽध्यायः ॥ 27 ॥

3-27-3 अस्मासु दुःखितेष्विति शेषः ॥ 3-27-6 आनीय प्रापय्य ॥ 3-27-7 अस्रं नेत्रजलम् ॥ 3-27-11 दान्तं गजदन्तमयम् । कुशबृसीं कुशासनम् ॥ 3-27-13 आदिग्धं लिप्तम् ॥ 3-27-14 कौशिकैः कोशजैः ॥ 3-27-16 अगृहाणां ब्रह्मचारिणाम् ॥ 3-27-17 सर्वकामैः काम्यमानैरन्नैः सर्वैः कामैर्मनोरथैर्द्विजान् अपूजयथाः ॥ 3-27-24 अर्जुनेन कार्तवीर्येण ॥ 3-27-29 आदत्त आत्तवान् ॥ 3-27-31 चर्मिणां खड्गचर्मधराणाम् ॥ 3-27-36 निर्वचनं क्षत्रियशब्दस्य क्षरते हिनस्तीति क्षत्रमिति ॥
