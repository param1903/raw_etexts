अध्यायः 022

कृष्णेन युधिष्ठिरम्प्रति स्वेन साल्वसंहारकथनपूर्वकं सुभद्राभिमन्युमभ्यां सह द्वारकागमनम् ॥ 1 ॥ धृष्टद्युम्नधृष्टकेतुभ्यां यथाक्रमं द्रौपदेयान्नकुलभार्यां स्वस्वनगरगमनम् ॥ 2 ॥

वासुदेव उवाच 	001  
ततोऽहं भरतश्रेष्ठ प्रगृह्य रुचिरं धनुः ।	001a  
शरैरपातयं सौभाच्छिरांसि विबुधद्विषाम् ॥	001c  
शरांश्चाशीविषाकारानूर्ध्वगांस्तिग्मतेजसः ।	002a  
प्रैषयं साल्वराजाय शार्ङ्गमुक्तान्सुवाससः ॥	002c  
ततो नादृश्यत तदा सौभं कुरुकुलोद्वह ।	003a  
अन्तर्हितं माययाऽभूत्ततोऽहं विस्मितोऽभवम् ॥	003c  
अथ दानवसङ्घास्ते विकृताननमूर्धजाः ।	004a  
उदक्रोशन्महाराज धिष्ठिते मयि भारत ॥	004c  
ततोऽस्त्रं शब्दसाहं वै त्वरमाणो महारणे ।	005a  
अयोजयं तद्वधाय ततः शब्द उपारमत् ॥	005c  
हतास्ते दानवाः सर्वे यैः स शब्द उदीरितः ।	006a  
शरैरादित्यसङ्काशैर्ज्वलितैः शब्दसाधनैः ॥	006c  
तस्मिन्नुपरते शब्दे पुनरेवान्यतोऽभवत् ।	007a  
शब्दोऽपरो महाराज तत्रापि प्राहरं शरैः ॥	007c  
एवं दश दिशः सर्वास्तिर्यगूर्ध्वं च भारत ।	008a  
नादयामासुरसुरास्ते चापि निहता मया ॥	008c  
ततः प्राग्ज्योतिषं गत्वा पुनरेव व्यदृश्यत ।	009a  
सौभं कामगमं वीर मोहयन्मम चक्षुषी ॥	009c  
ततो लोकान्तकरणो दानवो दारुणाकृतिः ।	010a  
शिलावर्षेण महता सहसा मां समावृणोत् ॥	010c  
सोहं पर्वतवर्षेण वध्यमानः समन्ततः ।	011a  
वल्मीक इव राजेन्द्र पर्वतोपचितोऽभवम् ॥	011c  
ततोऽहं पर्वतचितः सहयः सहसारथिः ।	012a  
अप्रख्यातिमियां राजन्सध्वजः पर्वतैश्चितः ॥	012c  
ततो वृष्णिप्रवीरा ये ममासन्सैनिकास्तदा ।	013a  
ते भयार्ता दिशः सर्वे सहसा विप्रदुद्रुवुः ॥	013c  
ततो हाहाकृतमभूत्सर्वं किल विशाम्पते ।	014a  
द्यौश्च भूमिश्च खं चैवादृश्यमाने तथा मयि ॥	014c  
ततो विषण्णमनसो मम राजन्सुहृज्जनाः ।	015a  
रुरुदुश्चुक्रुशुश्चैव दुःखशोकसमन्विताः ॥	015c  
द्विषतां च प्रहर्षोऽभूदार्तिश्च सुहृदामपि ।	016a  
एवं विजितवान्वीर पश्चादश्रौषमच्युत ॥	016c  
ततोऽहमिन्द्रदयितं सर्वपाषाणभेदनम् ।	017a  
वज्रमुद्यम्य तान्सर्वान्पर्वतान्समशातयम् ॥	017c  
ततः पर्वतभारार्ता मन्दप्राणविचेष्टिताः ।	018a  
हया मम महाराज वेपमाना इवाभवन् ॥	018c  
मेघजाल इवाकाशे विदार्याभ्युदितं रविम् ।	019a  
दृष्ट्वा मां बान्धवाः सर्वे हर्षमाहारयन्पुनः ॥	019c  
ततः पर्वतभारार्तान्मन्दप्राणविचेष्टितान् ।	020a  
हयान्सन्दृश्य मां सूतः प्राह तात्कालिकं वचः ॥	020c  
साधु सम्पश्य वार्ष्णेय साल्वं सौभपतिं स्थितम् ।	021a  
अलं कृष्णावमन्यैनं साधु यत्नं समाचर ॥	021c  
मार्दवं सखितां चैव साल्वादद्य व्यपाहर ।	022a  
जहि साल्वं महाबाहो मैनं जीवय केशव ॥	022c  
सर्वैः पराक्रमैर्वीर वध्यः शत्रुरमित्रहन् ।	023a  
न शत्रुरवमन्तव्यो दुर्बलोऽपि बलीयसा ।	023c  
योपिस्यात्पीठगः कश्चित्किं पुनः समरे स्थितः ॥	023e  
स त्वं पुरुषशार्दूल सर्वयत्नैरिमं प्रभो ।	024a  
जहि वृष्णिकुलश्रेष्ठ मा त्वां कालोऽत्यगात्पुनः ॥	024c  
जितवाञ्जामदग्न्यं यः कोटिवर्षगणान्बहून् ।	025a  
स एष नान्यैर्वध्यो हि त्वामृते नास्ति कश्चन ॥	025c  
नैष मार्दवसाध्यो वै मतो नापि सखा तव ।	026a  
येन त्वं योधितो वीर द्वारका चावमर्दिता ॥	026c  
एवमादि तु कौन्तेय श्रुत्वाऽहं सारथेर्वचः ।	027a  
तत्त्वमेतदिति ज्ञात्वा युद्धे मतिमधारयम् ॥	027c  
वधाय साल्वराजस्य सौभस्य च निपातने ।	028a  
दारुकं चाब्रुवं वीर मुहूर्तं स्थीयतामिति ॥	028c  
ततोऽप्रतिहतं दिव्यमभोद्यमतिवीर्यवत् ।	029a  
आग्नेयमस्त्रं दयितं सर्वसाहं महाप्रभम् ।	029c  
योजयं तत्र धनुषा दानवान्तकरं रणे ॥	029e  
यक्षाणां राक्षसानां च दानवानां च संयुगे ।	030a  
राज्ञां च प्रतिलोमानां भस्मान्तकरणं महत् ॥	030c  
क्षुरान्तममलं चक्रं कालान्तकयमोपमम् ।	031a  
अनुमन्त्र्याहमतुलं द्विषतां विनिबर्हणम् ॥	031c  
जहि सौभं स्ववीर्येण ये चात्र रिपवो मम ।	032a  
इत्युक्त्वा भुजवीर्येण तस्मै प्राहिणवं रुषा ॥	032c  
रूपं सुदर्शनस्यासीदाकाशे पततस्तदा ।	033a  
द्वितीयस्येव सूर्यस्य युगान्ते प्रतपिष्यतः ॥	033c  
तत्समासाद्य नगरं सौभं व्यपगतत्विषम् ।	034a  
मध्येन पाटयामास क्रकचो दार्विवोच्छ्रितम् ॥	034c  
द्विधा कृतं ततः सौभं सुदर्शनबलाद्धतम् ।	035a  
महेश्वरशरोद्धूतं पपात त्रिपुरं यथा ॥	035c  
तस्मिन्निपतिते सौभे चक्रमागात्करं मम ।	036a  
पुनश्चादाय वेगेन साल्वायेत्यहमब्रुवम् ॥	036c  
ततः साल्वं गदां गुर्वीमाविध्यन्तं महाहवे ।	037a  
द्विधा चकार सहसा प्रजज्वाल च तेजसा ॥	037c  
तस्मिन्विनिहते वीरे दानवास्त्रस्तचेतसः ।	038a  
हाहाभूता दिशो जग्मुरर्दिता मम सायकैः ॥	038c  
ततोऽहं समवस्थाप्य रथं सौभसमीपतः ।	039a  
शङ्खं प्रध्माप्य हर्षेण सुहृदः पर्यहर्षयम् ॥	039c  
तन्मेरुशिखराकारं विध्वस्ताट्टालगोपुरम् ।	040a  
दह्यमानमभिप्रेक्ष्य स्त्रियस्ताः सम्प्रदुद्रुवुः ॥	040c  
एवं निहत्य समरे सौभं साल्वं निपात्य च ।	041a  
आनर्तात्पुनरागम्य सुहृदां प्रीतिमावहम् ॥	041c  
तदेतत्कारणं राजन्नागमं नागसाह्वयम् ।	042a  
यद्यागां परवीरघ्न न हि जीवेत्सुयोधनः ॥	042c  
मय्यागतेऽथवा वीर द्यूतं न भविता तथा ।	043a  
अद्याहं किं करिष्यामि भिन्नसेतुरिवोदकम् ॥	043c  
वैशम्पायन उवाच 	044  
एवमुक्त्वा महाबाहुः कौरवं पुरुषोत्तमः ।	044a  
आमन्त्र्य प्रययौ श्रीमान्पाण्डवान्मधुसूदनः ॥	044c  
अभिवाद्य महाबाहुर्धर्मराजं युधिष्ठिरम् ।	045a  
राज्ञा मूर्धन्युपाघ्रातो भीमेन च महाभुजः ॥	045c  
परिष्वक्तश्चार्जुनेन यमाभ्यां चाभिवादितः ।	046a  
सम्मानितश्च धौम्येन द्रौपद्या चार्चितोश्रुभिः ॥	046c  
सुभद्रामभिमन्युं च रथमारोप्य काञ्चनम् ।	047a  
आरुरोह रथं कृष्णः पाण्डवैरभिपूजितः ॥	047c  
शैब्यसुग्रीवयुक्तेन रथेनादित्यवर्चसा ।	048a  
द्वारकां प्रययौ कृष्णः समाश्वास्य युधिष्ठिरम् ॥	048c  
ततः प्रयते दाशार्हे धृष्टद्युम्नोपि पार्षतः ।	049a  
द्रौपदेयानुपादाय प्रययौ स्वपुरं तदा ॥	049c  
धृष्टकेतुः स्वसारं च समादायाथ चेदिराट् ।	050a  
जगाम पाण्डवान्दृष्ट्वा रम्यां शुक्तिमतीं पुरीम् ॥	050c  
केकयाश्चाप्यनुज्ञाताः कौन्तेयेनामितौजसा ।	051a  
आमन्त्र्य पाण्डवान्सर्वान्प्रययुस्तेऽपि भारत ॥	051c  
ब्राह्मणाश्च विशश्चैव तथा विषयवासिनः ।	052a  
विसृज्यमानाः सुभृशं न त्यजन्ति स्म पाण्डवान् ॥	052c  
समवायः स राजेन्द्र सुमहाद्भुतदर्शनः ।	053a  
आसीन्महात्मनां तेषां काम्यके भरतर्षभ ॥	053c  
युधिष्ठिरस्तु विप्रांस्ताननुमान्य महामनाः ।	054a  
शशास पुरुषान्काले रथान्योजयतेति वै ॥	054c  

इति श्रीमन्महाभारते अरण्यपर्वणि अर्जुनाभिगमनपर्वणि द्वाविंशोऽध्यायः ॥ 22 ॥

3-22-2 सुवाससः सुपुङ्खान् ॥ 3-22-4 विकृताननमूर्धजा इति तेषां स्वरूपकथनं नतु तद्दर्शनम् । धिष्ठिते प्रागल्भ्येन स्थिते । विष्ठिते इति पाठेपि सएवार्थः ॥ 3-22-5 शब्दएव साहो लक्ष्यं यत्र तत्तथा शब्दवेधि शब्देऽस्त्रमुपारमन्न्यपतदित्यर्थः शब्दसाहं शब्दबाधानिवारकं वा ॥ 3-22-6 शब्दसाधनैः शब्दएव साधनं लक्ष्यसम्बन्धे कारणं येषां तैः । पुरस्यादृश्यत्वात् ॥ 3-22-9 प्राग्ज्येतिषं पूर्वसमुद्रतीरस्थं नगरविशेषम् । यतः कामगमम् अतः प्राग्ज्योतिषं गत्वा व्यदृश्यत ॥ 3-22-12 अप्रख्यातिम् अदर्शनम् । इयां प्राप्तवान् ॥ 3-22-16 एवं मां सौभराजो विजितवान् एतदप्यहं पश्चादश्रौषं पूर्वं मोहमापन्नः सन् सञ्ज्ञालाभानन्तरं श्रुतवान्सारथिमुखेनेति शेषः । एवमज्ञातवान्वीरेति ट. पाठः ॥ 3-22-17 इन्द्रदयितम् इन्द्रदैवत्यम् । वज्रं वज्रास्त्रम् समशातयं नाशितवान् ॥ 3-22-19 आहारयन्प्राप्तवन्तः ॥ 3-22-20 तात्कालिकं तत्कालयोग्यम् ॥ 3-22-23 पीठगः स्वासनस्थः । अयुध्यमानोपीत्यर्थः ॥ 3-22-30 प्रतिलोमानां विपरिताचाराणाम् म्लेच्छानाम् ॥ 3-22-31 क्षुरान्तं तीक्ष्णपरिधि ॥ 3-22-32 तस्मै सौभाय । प्राहिणवं प्रहितवान् ॥ 3-22-33 युगान्ते परिवेष्टत इति ट. पाठः ॥ 3-22-34 क्रकचः दन्तुरखङ्गः ॥ 3-22-43 उदकं धारयितुमिति शेषः ॥ 3-22-50 धृष्टकेतुः शिशुपालसुतः । स्वसारं करेणुमतीं नकुलभार्याम् ॥ 3-22-51 केकयाः सहदेवश्यालाः ॥ 3-22-54 शशास आज्ञापयामास ॥
