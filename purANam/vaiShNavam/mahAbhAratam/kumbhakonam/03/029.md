अध्यायः 029

युधिष्ठिरेण द्रौपदीम्प्रति क्रोधे बहुदोषोद्भावनपूर्वकं क्रोधगर्हणम् ॥ 1 ॥

\'वैशम्पायन उवाच 	001  
द्रौपद्या वचनं श्रुत्वा श्लक्ष्णाक्षरपदं शुभम् ।	001a  
उवाच द्रौपदीं राजा स्मयमानो युधिष्ठिरः ॥	001c  
कारणे भवती क्रुद्धा धार्तराष्ट्रस्य दुर्मतेः ।	002a  
येन क्रोधं महाप्रज्ञे बहुधा बहुमन्यसे ।	002c  
क्रोधमूलं हरं शत्रुं कारणैः शृणु तं मम\' ॥	002e  
युधिष्ठिर उवाच 	003  
क्रोधो हन्ता मनुष्याणां क्रोधो भावयिता पुनः ।	003a  
इति विद्धि महाप्रात्रे क्रोधमूलौ भवाभवौ ।	003c  
यो हि संहरते क्रोधं भावस्तस्य सुशोभने ।	004a  
\'यो न संहरते क्रोधं तस्याभावो भवत्युत ।	004c  
अभावकारणं तस्मात्क्रोधो भवति शोभने\' ॥	004e  
यः पुनः पुरुषः क्रोधं नित्यं विसृजते शुभे ।	005a  
तस्याभावाय भवति क्रोधः परमदारुणः ॥	005c  
क्रोधमूलो विनाशो हि प्रजानामिह दृश्यते ।	006a  
तत्कथं मादृशः क्रोधमुत्सृजेल्लोकनाशनम् ॥	006c  
क्रुद्धः पापं नरः कुर्यात्क्रुद्धो हन्याद्गुरूनपि ।	007a  
क्रुद्धः परुषया वाचा श्रेयसोऽप्यवमन्यते ॥	007c  
वाच्यावाच्ये हि कुपितो न प्रजानाति कर्हिचित् ।	008a  
नाकार्यमस्ति क्रुद्धस्य नावाच्यं विद्यते तथा ॥	008c  
हिंस्यात्क्रोधादवध्यांस्तु वध्यान्सम्पूजयीत च ।	009a  
आत्मानमपि च क्रुद्धः प्रेषयेद्यमसादनम् ॥	009c  
एतान्दोषान्प्रपश्यद्भिर्जितः क्रोधो मनीषिभिः ।	010a  
इच्छद्भिः परमं श्रेय इह चामुत्र चोत्तमम् ॥	010c  
तं क्रोधं वर्जितं धीरैः कथमस्मद्विधश्चररेत् ।	011a  
एतद्द्रौपदि संस्मृत्यन मे मन्युः प्रवर्धते ॥	011c  
आत्मानं च परांश्चैव त्रायते महतो भयात् ।	012a  
क्रुध्यन्तमप्रतिक्रुध्यन्द्वयोरेष चिकित्सकः ॥	012c  
मूढो यदि क्लिश्यमानः क्रुध्यतेऽशक्तिमान्नरः ।	013a  
बलीयसां मनुष्याणां त्यजत्यात्मानमन्ततः ॥	013c  
तस्यात्मानं सन्त्यजतो लोका नश्यन्त्यनात्मनः ।	014a  
तस्माद्द्रौपद्यशक्तस्य मन्योर्नियमनं स्मृतम् ॥	014c  
विद्वांस्तथैव यः शक्तः क्लिश्यमानः प्रकुप्यति ।	015a  
स नाशयित्वा द्वेष्टारं परलोके न नन्दति ॥	015c  
तस्माद्बलवता चैव दुर्बलेन च नित्यदा ।	016a  
क्षन्तव्यं पुरुषेणाहुरापत्स्वपि विजानता ॥	016c  
मन्योर्हि विजयं कृष्णे प्रशंसन्तीह साधवः ।	017a  
क्षमावतो जयो नित्यं साधोरिह सतां मतम् ॥	017c  
सत्यं चानृततः श्रेयो नृशंसाच्चानृशंसता ।	018a  
तमेवं बहुदोषं तु क्रोधं सद्भिर्विवर्जितम् ।	018c  
मादृशो विसृजेत्तस्मात्सर्वलोकविनाशनम् ॥	018e  
तेजस्वीति यमाहुर्वै पण्डिता दीर्घदर्शिनः ।	019a  
न क्रोधोऽभ्यन्तरस्तस्य भवतीति विनिश्चेतम् ॥	019c  
यस्तु क्रोधं समुत्पन्नं प्रज्ञया परिबाधते ।	020a  
तेजस्विनं तं विदुषो मन्यन्ते तत्त्वदर्शिनः ॥	020c  
क्रुद्धो हि कार्यं सुश्रोणि न यथावत्प्रपश्यति ।	021a  
नाकार्यं न च मर्यादां नरः क्रुद्धोऽनुपश्यति ॥	021c  
हन्त्यवध्यानपि क्रुद्धो गुरून्रूक्षैस्तुदत्यपि ।	022a  
तस्मात्तेजसि कर्तव्ये क्रोधो दूरात्प्रतिष्ठितः ॥	022c  
दाक्ष्यं ह्यमर्षः शौर्यं च शीघ्रत्वमिति तेजसः ।	023a  
गुणाः क्रोधाभिभूतेन न शक्याः प्राप्तुमञ्जसा ॥	023c  
क्रोधं त्यक्त्वा तु पुरुषः सम्यक्तेजोऽभिपद्यते ।	024a  
कालयुक्तं महाप्राज्ञैः क्रुद्धैस्तेजः सुदुर्लभम् ॥	024c  
क्रोधस्त्वपण्डितैः शश्वत्तेज इत्यभिनिश्चितम् ।	025a  
रजस्तु लोकनाशाय विहितं मानुषान्प्रति ॥	025c  
तस्माच्छश्वत्त्यजेत्क्रोधं पुरुषः सम्यगाचरन् ।	026a  
श्रेयान्स्वधर्मानपगो न क्रुद्ध इति निश्चितम् ॥	026c  
यदि सर्वमबुद्धीनामतिक्रान्तमचेतसाम् ।	027a  
अतिक्रमो मद्विधस्य कथं स्वित्स्यादनिन्दिते ॥	027c  
यदि न स्युर्मानुषेषु क्षमिणः पृथिवीसमाः ।	028a  
न स्यात्सन्धिर्मनुष्याणां क्रोधमूलो हि विग्रहः ॥	028c  
अभिषक्तो ह्यभिषजेदाहन्याद्गुरुणा हतः ।	029a  
एवं विनाशो भूतानामधर्मः प्रथितो भवेत् ॥	029c  
आक्रुष्टः पुरुषः सर्वं प्रत्याक्रोशेदनन्तरम् ।	030a  
प्रतिहन्याद्धतश्चैव तथा हिंस्याच्च हिंसितः ॥	030c  
हन्युर्हि पितरः पुत्रान्पुत्राश्चापि तथा पितॄन् ।	031a  
हन्युश्च पतयो भार्याः पतीन्भार्यास्तथैव च ॥	031c  
एवं सङ्कुपिते लोके जन्म कृष्णे न विद्यते ।	032a  
प्रजानां सन्धिमूलं हि जन्म विद्धि शुभानने ॥	032c  
ताः क्षीयेरन्प्रजाः सर्वाः क्षिप्रं द्रौपदि तादृशाः ।	033a  
तस्मान्मन्युर्विनाशाय प्रजानामभवाय च ॥	033c  
यस्मात्तु लोके दृश्यन्ते क्षमिणः पृथिवीसमाः ।	034a  
तस्माज्जन्म च भूतानां भवश्च प्रतिपद्यते ॥	034c  
क्षन्तव्यं पुरुषेणेह सर्वापत्सु सुशोभने ।	035a  
क्षमावतो हि भूतानां जन्म चैव प्रकीर्तितम् ॥	035c  
आक्रुष्टस्ताडितः क्रुद्धः क्षमते यो बलीयसा ।	036a  
यश्च नित्यं जितक्रोधो विद्वानुत्तमपूरुषः ।	036c  
प्रभाववानपि नरस्तस्य लोकाः सनातनाः ॥	036e  
क्रोधनस्त्वल्पविज्ञानः प्रेत्य चेह च नश्यति ॥	037ac  
अत्राप्युदाहरन्तीमा गाथा नित्यं क्षमावताम् ।	038a  
गीताः क्षमावतां कृष्णे काश्यपेन महात्मना ॥	038c  
क्षमा धर्मः क्षमा यज्ञः क्षमा वेदाः क्षमा श्रुतम् ।	039a  
यस्तमेवं विजानाति स सर्वं क्षन्तुर्महति ॥	039c  
क्षमा ब्रह्म क्षमा सत्यं क्षमा भूतं च भावि च ।	040a  
क्षमा तपः क्षमा शौचं क्षमयेदं धृतं जगत् ॥	040c  
अति यज्ञविदां लोकान्क्षमिणः प्राप्नुवन्ति च ।	041a  
अति ब्रह्मविदां लोकानति चापि तपस्विनाम् ॥	041c  
अन्ये वै यजुषां लोकाः कर्मिणामपरे तथा ।	042a  
क्षमावतां ब्रह्मलोके लोकाः परमपूजिताः ॥	042c  
क्षमा तेजस्विनां तेजः क्षमा ब्रह्म तपस्विनाम् ।	043a  
क्षमा सत्यं सत्यवतां क्षमा यज्ञः क्षमा शमः ॥	043c  
तां क्षमां तादृशीं कृष्णे कथमस्मद्विधस्त्यजेत् ।	044a  
यत्र ब्रह्म च सत्यं च यज्ञा लोकाश्च धिष्ठिताः ॥	044c  
\'इज्यन्ते यज्वनां लोकाः क्षमिणामपरे तथा ।	045a  
\'क्षन्तव्यमेव सततं पुरुषेण विजानता ।	045c  
यदा हि क्षमते सर्वं ब्रह्म सम्पद्यते तदा ॥	045e  
क्षमावतामयं लोकः परश्चैव क्षमावताम् ।	046a  
इह सन्मानमृच्छन्ति परत्र च परां गतिम् ॥	046c  
येषां मन्युर्मनुष्याणां क्षमयाऽभिहतः सदा ।	047a  
तेषां परतरे लोकास्तस्मात्क्षान्तिः परा मता ॥	047c  
इति गीताः काश्यपेन गाथा नित्यं क्षमावताम् ।	048a  
श्रुत्वा गाथाः क्षमायास्त्वं तुष्य द्रौपदि मा क्रुधः ॥	048c  
पितामहः शान्तनवः शमं सम्पूजयिष्यति ।	049a  
कृष्णश्च देवकीपुत्रः शमं सम्पूजयिष्यति ॥	049c  
आचार्यो विदुरः क्षत्ता शममेव वदिष्यतः ।	050a  
कृपश्च सञ्जयश्चैव शममेव वदिष्यतः ॥	050c  
सोमदत्तो युयुत्सुश्च द्रोणपुत्रस्तथैव च ।	051a  
पितामहश्च नो व्यासः शमं वदति नित्यशः ॥	051c  
एतैर्हि राजा नियतं चोद्यमानः शमं प्रति ।	052a  
राज्यं दातेति मे बुद्धिर्न चेल्लोभान्नशिष्यति ॥	052c  
कालोऽयं दारुणः प्राप्तो भरतानामभूतये ।	053a  
निश्चितं मे सदैवैतत्पुरस्तादपि भामिनि ॥	053c  
सुयोधनो नार्हतीति क्षमा मामेव विन्दति ।	054a  
अर्हस्तत्राहमित्येवं तस्मान्मां विन्दते क्षमा ॥	054c  
एतदात्मवतां वृत्तमेष धर्मः सनातनः ।	055a  
क्षमा चैवानृशंस्यं च तत्कर्ताऽस्म्यहमञ्जसा ॥	055c  

इति श्रीमन्महाभारते अरण्यपर्वणि अर्जुनाभिगमनपर्वणि एकोनत्रिंशोऽध्यायः ॥ 29 ॥

3-29-3 भावयिता वर्धयिता । जितःसन्निति शेषः ॥ 3-29-7 पापं न कः कुर्यात् इति क. पाठः ॥ 3-29-11 चरेदाचरेत् ॥ 3-29-12 द्वयोरात्मपरयोः चिकित्सकः दोषापहर्ता । क्रुध्यन्तमप्रतिक्रुध्याञ्जयेल्लोकांश्च शाश्वतान् इति ख. पाठः ॥ 3-29-13 बलीयसामुपरि यदि अशक्तिमान् क्रुध्यते तर्हि आत्मानं देहं त्यजति । मनुष्याणामात्मनैव विपद्यते इति ख. पाठः । मनुष्याणां त्यजत्यात्मानमात्मना इति झ.पाठः ॥ 3-29-14 अनात्मनः अजितचित्तस्य ॥ 3-29-25 रजः रजोगुणपरिणामः ॥ 3-29-26 स्वधर्मान् अपगः अपहाय गच्छतीति तथा । द्वितीयाया अलुगार्षः ॥ 3-29-27 सर्वं क्षमार्जवादिकम् । अबुद्धीनां मूढैः अतिक्रान्तं लङ्घितम् । अनिन्दिते प्रशस्ते विषये क्षमादौ ॥ 3-29-29 अभिषक्तः तापितः । अभिषजेत्तापयेत् ॥ 3-29-30 आक्रुष्टो वाचा ताडितः । हतोऽन्येनाभिगतः । हिंसितस्ताडितः ॥ 3-29-32 जन्म उत्पत्तिः । तत्रहेतुः । प्रजानां सन्धिः दम्पत्योः प्रीतिः । एवं सङ्कुचिते लोके इति प्रजानां वृद्धिमूलं हि इति च. क. पाठः ॥ 3-29-33 अभवाय अनैश्वर्याय ॥ 3-29-34 जन्म प्रतिपद्यते । अन्यथा क्रोधप्राबल्ये । पूर्ववयस्येव दम्पत्योर्नाशाज्जन्मासम्भव इत्यर्थः ॥ 3-29-36 बलीयसा आक्रुष्टस्ताडितो वाऽशक्तः क्षमते तथा यः प्रभाववानपि क्षमते तस्य लोका इत्यर्थः ॥ 3-29-38 क्षमावतां गाथाः प्रशंसाः । क्षमावतां मध्ये महात्मना ॥ 3-29-40 ब्रह्म ब्राह्मणजातिः । भूतं सञ्चितं तपः भावि च क्षमैव रक्षति ॥ 3-29-41 अति अतिक्रम्य प्राप्नुवन्ति । तदूर्ध्वं पदमिति शेषः । ब्रह्मविदां वेदविदाम् ॥ 3-29-42 यजुषां त्रोताग्निसाध्यकर्मवताम् । कर्मिणां वापीकूपादिधर्मवताम् ॥ 3-29-48 तुष्य तुष्टा भव ॥ 3-29-52 दाता दास्यति ॥ 3-29-53 अभूतये नाशाय ॥
