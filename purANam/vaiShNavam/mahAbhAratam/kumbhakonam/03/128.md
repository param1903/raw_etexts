अध्यायः 128

सोमकनामकेन राज्ञा भार्याशतोद्बाहेपि ज्येष्ठायामेव जन्तुनामकैकापत्यजननम् ॥ 1 ॥ पिपीलिकादष्टसुतदुःखदर्शननिर्विण्णेन तेन राज्ञा ऋत्विजम्प्रति बहुपुत्रोत्पादनोपायप्रश्नः ॥ 2 ॥ ऋत्विजा राजानम्प्रति जन्तोः पशूकरणेन होमे तद्वपाघ्राणनेन भार्याशते पुत्रशतजननोक्तिः ॥ 3 ॥

001 युधिष्ठिर उवाच ।
001a कथंवीर्यः स राजाऽभूत्सोमको ददतांवरः ।
001c कर्माण्यस्य प्रभावं च श्रोतुमिच्छामि तत्त्वतः ॥
002 लोमश उवाच ।
002a युधिष्ठिरासीन्नृपतिः सोमको नाम धार्मिकः ।
002c तस्य भार्याशतं राजन्सदृशीनामभूत्तदा ॥
003a स वै यत्नेन महता तासु पुत्रं महीपतिः ।
003c कञ्चिन्नासादयामास कालेन महता ह्यपि ॥
004a कदाचित्तस्य वृद्धस्य यतमानस्य धीमतः ।
004c जन्तुर्नाम सुतस्तस्य ज्येष्ठायां समजायत ॥
005a तं जातं मातरः सर्वाः परिवार्य समासते ।
005c सततं पृष्ठतः कृत्वा कामभोगान्विशाम्पते ॥
006a ततः पिपीलिका जन्तुं कदाचिददशत्स्फिचि ।
006c स दष्टो ह्यरुदद्राजंस्तेन दुःखेन बालकः ॥
007a ततस्ता मातरः सर्वाः प्राक्रोशन्भृशदुःखिताः ।
007c प्रवार्य जनतुं सहसा स शब्दस्तुमुलोऽभवत् ॥
008a तमार्तनादं सहसा शुश्राव स महीपतिः ।
008c अमात्यपर्षदो मध्ये उपविष्टः सहर्त्विजा ॥
009a ततः प्रस्थापयामास किमेतदिति पार्थिवः ।
009c तस्मै क्षत्ता यथावृत्तमाचचक्षे सुतं प्रति ॥
010a त्वरमाणः स चोत्थाय सोमकः सह मन्त्रिभिः ।
010c प्रविश्यान्तःपुरं पुत्रमाश्वासयदरिन्दमः ॥
011a सान्त्वयित्वा तु तं पुत्रं निष्क्रम्यान्तःपुरान्नृपः ।
011c ऋत्विजा सहितो राजन्सहामात्य उपाविशत् ॥
012 सोमक उवाच ।
012a धिगस्त्विहैकपुत्रत्वमपुत्रत्वं वरं भवेत् ।
012c नित्यातुरत्वाद्भूतानां शोक एवैकपुत्रता ॥
013a इदं भार्याशतं ब्रह्मन्परीक्ष्यसदृशं प्रभो ।
013c पुत्रार्थिना मया वोढं न तासां विद्यते प्रजा ॥
014a एकः कथञ्चिदुत्पन्नः पुत्रो जन्तुरयं मम ।
014c यतमानासु सर्वासु किन्नु दुःखमतः परम् ॥
015a वयश्च समतीतं मे सभार्यस्यं द्विजोत्तम ।
015c आसां प्राणाः समायत्ता मम चात्रैकपुत्रके ॥
016a स्यात्तु कर्म तथा युक्तं येन पुत्रशतं भवेत् ।
016c महता लघुना वाऽपि कर्मणा दुष्करेण वा ॥
017 ऋत्विगुवाच ।
017a अस्ति चैतादृशं कर्म येन पुत्रशतं भवेत् ।
017c यदि शक्नोषि तत्कर्तुमथ वक्ष्यामि सोमक ॥
018 सोमक उवाच ।
018a कार्यं वा यदि वाऽकार्यं येन पुत्रशतं भवेत् ।
018c कृतमेवेति तद्विद्धि भगवान्प्रब्रवीतु मे ॥
019 ऋत्विगुवाच ।
019a यजस्व जन्तुना राजंस्त्वं मया वितते क्रतौ ।
019c ततः पुत्रशतं श्रीमद्भविष्यत्यचिरेण ते ॥
020a वपायां हूयमानायां धूममाघ्राय मातरः ।
020c ततस्ताः सुमहावीर्याञ्जनयिष्यन्ति ते सुतान् ॥
021a तस्यामेव तु ते जन्तुर्भविता पुनरात्मजः ।
021c उत्तरे चास्य सौवर्णं लक्ष्म पार्श्वे भविष्यति ॥

इति श्रीमन्महाभारते अरण्यपर्वणि तीर्थयात्रापर्वणि अष्टाविंशत्यधिकशततमोऽध्यायः ॥ 128 ॥

3-128-6 स्फिचि कठ्याम् ॥ 3-128-8 अमात्यपर्षदो मध्ये मन्त्रिसभान्तः ॥ 3-128-9 क्षत्ता दौवारिकः ॥ 3-128-19 जन्तुना पशुभूतेन ॥ 