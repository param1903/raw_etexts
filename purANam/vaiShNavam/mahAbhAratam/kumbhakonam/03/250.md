अध्यायः 250

दुर्योधनेन कर्णम् प्रति स्वबन्धनविषये चित्रसेनार्जुनसंवादप्रकारकथनपूर्वकम्  युधिष्ठिरात्स्वस्य बन्धमोचनकथनम् ॥ 1 ॥ तथा प्रायोपवेशने निजाध्यवसायकथनपूर्वकम्  दुःशासनम् प्रति राज्यपालनविधानम् ॥ 2 ॥ कर्णेन दुर्योधनम् प्रति प्रायोपवेशनान्निवर्तनाय सान्त्वोक्तिः ॥ 3 ॥

दुर्योधन उवाच 	KK03-13-250-001  
चित्रसेनं समागम्य प्रहसन्नर्जुनस्तदा ।	KK03-13-250-001a  
इदं वचनमक्लीबमब्रवीत्परवीरहा ॥	KK03-13-250-001c  
भ्रातॄनर्हसि मे वीर मोक्तुं गन्धर्वसत्तम ।	KK03-13-250-002a  
अनर्हधर्षणा हीमे जीवमानेषु पाण्डुषु ॥	KK03-13-250-002c  
एवमुक्तस्तु गन्धर्वः पाण्डवेन महात्मना ।	KK03-13-250-003a  
उवाच यत्कर्ण वयं मन्त्रयन्तो विनिर्गताः ॥	KK03-13-250-003c  
\'स्थितो राज्येच्युतान्स्थानाच्छ्रियाहीनां श्रियावृतः।	KK03-13-250-004a  
\'द्रष्टास्मि निःसुखान्वीरान्सदारान्पाण्डवानिति ॥	KK03-13-250-004c  
तस्मिन्नुच्चार्यमाणे तु गन्धर्वेण वचस्तथा ।	KK03-13-250-005a  
भूमेर्विवरमन्वैच्छं प्रवेष्टुं व्रीडयाऽन्वितः ॥	KK03-13-250-005c  
युधिष्ठिरमथागम्य गन्धर्वाः सह पाण्डवैः ।	KK03-13-250-006a  
अस्मद्दुर्मन्त्रितं तस्मै बद्धांश्चास्मान्न्यवेदयन् ॥	KK03-13-250-006c  
स्त्रीसमक्षमहं दीनो बद्धः शत्रुवशं गतः ।	KK03-13-250-007a  
युधिष्ठिरस्योपहृतः किन्नु दुःखमतः परम् ॥	KK03-13-250-007c  
ये मे निराकृता नित्यं रिपुर्येषामहं सदा ।	KK03-13-250-008a  
तैर्मोक्षितोऽहं दुर्बुद्धिर्दत्तं तैरेव जीवितम् ॥	KK03-13-250-008c  
प्राप्तः स्यां यद्यहं वीर वधं तस्मिन्महारणे ।	KK03-13-250-009a  
श्रेयस्तद्भविता मह्यं नैवम्भूतस्य जीवितम् ॥	KK03-13-250-009c  
भवेद्यशः पृथिव्यां मे ख्यातं गन्धर्वतो वधात् ।	KK03-13-250-010a  
प्राप्ताश्च पुण्यलोकाः स्युर्महेन्द्रसदनेऽक्षयाः ॥	KK03-13-250-010c  
यत्त्वद्य मे व्यवसितं तच्छृणुध्वं नरर्षभाः ।	KK03-13-250-011a  
इह प्रायमुपासिष्ये यूयं व्रजत वै गृहान् ।	KK03-13-250-011c  
भ्रातरश्चैव मे सर्वे यान्त्वद्य स्वपुरं प्रति ॥	KK03-13-250-011e  
कर्णप्रभृतयश्चैव सुहृदो बान्धवाश्च ये ।	KK03-13-250-012a  
दुःशासनं पुरस्कृत्य प्रयान्त्वद्य पुरं प्रति ॥	KK03-13-250-012c  
न ह्यहं सम्प्रयास्यामि पुरं शत्रुनिराकृतः ।	KK03-13-250-013a  
शत्रुमानापहो भूत्वा सुहृदां मानकृत्तथा ॥	KK03-13-250-013c  
\'कामं रणशिरस्यद्य शत्रुभिर्वै विमानितः\' ।	KK03-13-250-014a  
स सुहृच्छोकदो जातः शत्रूणां हर्षवर्धनः ।	KK03-13-250-014c  
वारणाह्वयमासाद्य किं वक्ष्यामि जनाधिपम् ॥	KK03-13-250-014e  
भीष्मद्रोणौ कृपद्रौणी विदुरः सञ्जयस्तथा ।	KK03-13-250-015a  
बाह्लीकः सौमदत्तिश्च ये चान्ये वृद्धसम्मताः ॥	KK03-13-250-015c  
ब्राह्मणाः श्रेणिमुख्याश्च तथोदासीनवृत्तयः ।	KK03-13-250-016a  
किं मां वक्ष्यन्ति किं चापि प्रतिवक्ष्यामि तानहम् ॥	KK03-13-250-016c  
रिपूणां शिरसि स्थित्वा तथा विक्रम्य चोरसि ।	KK03-13-250-017a  
आत्मदोषात्परिभ्रष्टः कथं वक्ष्यामि तानहम् ॥	KK03-13-250-017c  
दुर्विनीताः श्रियं प्राप्य विद्यामैश्वर्यमेव च ।	KK03-13-250-018a  
तिष्ठन्ति न चिरं भद्रे यथाऽहं मदगर्वितः ॥	KK03-13-250-018c  
अहो बत यथेदं मे कष्टं दुश्चरितं कृतम् ।	KK03-13-250-019a  
स्वयं दुर्बुद्धिना मोहाद्येन प्राप्तोस्मि संशयम् ॥	KK03-13-250-019c  
तस्मात्प्रायमुपासिष्ये न हिशक्ष्यामि जीवितुम् ।	KK03-13-250-020a  
चेतयानो हि को जीवेत्कृच्छ्राच्छत्रुभिरुद्धृतः ॥	KK03-13-250-020c  
शत्रुभिश्चावहसितो मानी पौरुषवर्जितः ।	KK03-13-250-021a  
पाण्डवैर्विक्रमाढ्यैश्च सावमानमवेक्षितः ॥	KK03-13-250-021c  
वैशम्पायन उवाच 	KK03-13-250-022  
एवं चिन्तापरिगतो दुःशासनमथाब्रवीत् ।	KK03-13-250-022a  
दुःशासन निबोधेदं वचनं मम भारत ॥	KK03-13-250-022c  
प्रतीच्छ त्वं मया दत्तमभिषेकं नृपो भव ।	KK03-13-250-023a  
प्रशाधि पृथिवीं स्फीतां कर्णसौबलपालिताम् ॥	KK03-13-250-023c  
भ्रातॄन्पालय विस्रब्धं मरुतो वृत्रहा यथा ।	KK03-13-250-024a  
बान्धवाश्चोपजीवन्तु देवा इव शतक्रतुम् ॥	KK03-13-250-024c  
ब्राह्मणेषु सदा वृत्तिं कुर्वीथाश्चाप्रमादतः ।	KK03-13-250-025a  
बन्धूनां सुहृदां चैव भवेथास्त्वं गतिः सदा ॥	KK03-13-250-025c  
ज्ञातींश्चाप्यनुपश्येथा विष्णुर्देवगणान्यथा ।	KK03-13-250-026a  
गुरवः पालनीयास्ते गच्छ पालय मेदिनीम् ॥	KK03-13-250-026c  
नन्दयन्सुहृदः सर्वाञ्शात्रवांश्चावभर्त्सयन् ।	KK03-13-250-027a  
कण्ठे चैनं परिष्वज्य गम्यतामित्युवाच ह ॥	KK03-13-250-027c  
तस्य तद्वचनं श्रुत्वा दीनो दुःशासनोऽब्रवीत् ।	KK03-13-250-028a  
अश्रुकण्ठः सुदुःखार्तः प्राञ्जलिः प्रणिपत्य च ॥	KK03-13-250-028c  
सगद्गदमिदं वाक्यं भ्रातरं ज्येष्ठमात्मनः ।	KK03-13-250-029a  
प्रसीदेत्यपतद्भूमौ दूयमानेन चेतसा ॥	KK03-13-250-029c  
दुःखितः पादयोस्तस्य नेत्रजं जलमुत्सृजन् ।	KK03-13-250-030a  
उक्तवांश्च नरव्याघ्रो नैतदेवं भविष्यति ॥	KK03-13-250-030c  
विदीर्येत्सकला भूमिर्द्यौश्चापि शकलीभवेत् ।	KK03-13-250-031a  
रविरात्मप्रभां जह्यात्सोमः शीतांशुतां त्यजेत् ॥	KK03-13-250-031c  
वायुः शैघ्र्यमथो जह्याद्धिमवांश्च हिमं त्यजेत् ।	KK03-13-250-032a  
शुष्येत्तोयं समुद्रेषु वह्निरप्युष्णतां त्यजेत् ॥	KK03-13-250-032c  
न चाहं त्वदृते राजन्प्रशासेयं वसुन्धराम् ।	KK03-13-250-033a  
पुनःपुनः प्रसीदेति वाक्यं चेदमुवाच ह ॥	KK03-13-250-033c  
\'शत्रूणां शोककृद्राजन्सुहृदां शोकनाशनः	KK03-13-250-034a  
\'त्वमेव नः कुले राजा भविष्यसि शतं समाः ॥	KK03-13-250-034c  
एवमुक्त्वा स राजानं सुस्वरं प्ररुरोद ह ।	KK03-13-250-035a  
पादौ संस्पृश्य मानार्हौ भ्रातुर्ज्येष्ठस्य भारत ॥	KK03-13-250-035c  
तथा तौ दुःखितौ दृष्ट्वा दुःशासनसुयोधनौ ।	KK03-13-250-036a  
अभिगम्य व्यथाविष्टः कर्णस्तौ प्रत्यभाषत ॥	KK03-13-250-036c  
विषीदथः किं कौरव्यौ बालिश्यात्प्राकृताविव ।	KK03-13-250-037a  
न शोकः शोचमानस्य विनिवर्तेत कर्हिचित् ॥	KK03-13-250-037c  
यदा च शोचतः शोको व्यसनं नापकर्षति ।	KK03-13-250-038a  
सामर्थ्यं किं ततः शोके शोचमानौ प्रपश्यथः ॥	KK03-13-250-038c  
धृतिं गृह्णीतं मा शत्रूञ्शोचन्तौ नन्दयिष्यथः ।	KK03-13-250-039a  
कर्तव्यं हि कृतं राजन्पाण्डवैस्तव मोक्षणम् ॥	KK03-13-250-039c  
नित्यमेव प्रियं कार्यं राज्ञो विषयवासिभिः ।	KK03-13-250-040a  
पाल्यमानास्त्वया ते हि निवसन्ति गतज्वराः ॥	KK03-13-250-040c  
नार्हस्येवङ्गते मन्युं कर्तुं प्राकृतवत्स्वयम् ।	KK03-13-250-041a  
विषण्णास्तव सोदर्यास्त्वयि प्रायं समास्थिते ॥	KK03-13-250-041c  
\'तदलं दुःखितानेतान्कर्तुं सर्वान्नराधिप\' ।	KK03-13-250-042a  
उत्तिष्ठ व्रज भद्रं ते समाश्वासय सोदरान् ॥	KK03-13-250-042c  

इति श्रीमन्महाभारते अरण्यपर्वणि घोषयात्रापर्वणि पञ्चाशदधिकद्विशततमोऽध्यायः ॥ 250 ॥

3-250-9 एवम्भूतस्य जीवितं न श्रेय इति सम्बन्धः ॥ 3-250-16 श्रेणिमुख्याः शिल्पिसङ्घातमुख्याः प्रकृतय इत्यर्थः ॥ 3-250-24 विस्रब्धं सविश्वासं यथा स्यात्तथा ॥ 3-250-27 कर्णं चैनं परिष्वज्येति ध. पाठः ॥ 3-250-32 हिमवांश्च परिप्लवेत् इति थ. पाठः । परिव्रजेत् इति झ. पाठः ॥ 3-250-38 यदि शोकेन व्यसनं नश्येत्तर्हि स कर्तव्यः नतु तत्तथास्ति अतः शोको न कर्तव्य इत्यर्थः ॥
