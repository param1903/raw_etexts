अध्यायः 146

गन्धमादनप्रयाणे गमनाक्षमतयाऽधः पतनेन मूर्च्छिताया द्रौपद्याः पाण्डवैः सलिलसेचनादिना श्रमापनोदनम् ॥ 1 ॥ पाञ्चाल्या दुश्चराध्वसञ्चरणे चिन्तयमानं युधिष्ठिरम्प्रति भीमेन स्वेन घटोत्कचेन वा तस्या वहनोक्तिः ॥ 2 ॥
001वैशम्पायन उवाच ।
001a ततः प्रयातमात्रेषु पाण्डवेषु महात्मसु ।
001c पद्भ्यामनुचिता गन्तुं द्रौपदी समुपाविशत् ॥
002a श्रान्ता दुःखपरीता च वातवर्षेण तेन च ।
002c सौकुमार्याच्च पाञ्चाली सम्मुमोह तपस्विनी ॥
003a सा कम्पमाना मोहेन बाहुभ्यामसितेक्षणा ।
003c वृत्ताभ्यामनुरूपाभ्यामूरू समवलम्बत ॥
004a आलम्बमाना सहितावूरू गजकरोपमौ ।
004c रपपात सहसा भूमौ वेपन्ती कदली यथा ॥
005a तां पतन्तीं वरारोहां भज्यमानां लतामिव ।
005c नकुलः समभिद्रुत्य परिजग्राह वीर्यवान् ॥
006 नकुल उवाच ।
006a राजन्पाञ्चालराजस्य सुतेयमसितेक्षणा ।
006c श्रान्ता निपतिता भूमौ तामवेक्षस्व भारत ॥
007a अदुःखार्हा परं दुःखं प्राप्तेयं मृदुगामिनी ।
007c आश्वासय महाराज तामिमां श्रमकर्शिताम् ॥
008 वैशम्पायन उवाच ।
008a राजा तु वचनात्तस्य भृशं दुःखसमन्वितः ।
008c भीमश्च सहदेवश्च सहसा समुपाद्रवन् ॥
009a तामवेक्ष्यतु कौन्तेयो विवर्णवदनां कृशाम् ।
009c अङ्कमानीय धर्मात्मा पर्यदेवयदातुरः ॥
010 युधिष्ठिर उवाच ।
010a कथं वेश्मसु गुप्तेषु स्वास्तीर्णशयनोचिता ।
010c भूमौ निपतिता शेते सुखार्हा वरवर्णिनी ॥
011a सुकुमारौ कथं पादौ मुखं च कमलप्रभम् ।
011c मत्कृतेऽद्य वरार्हायाः श्यामतां समुपागतम् ॥
012a किमिदं द्यूतकामेन मया कृतमबुद्धिना ।
012c आदाय कृष्णां चरता वने मृगगणाकुले ॥
013a सुखं प्राप्स्यसि कल्याणि पाण्डवान्प्राप्य वै पतीन् ।
013c इतिद्रुवदराजेन पित्रा दत्ताऽयतेक्षणा ॥
014a तत्सर्वमानवाप्येयं श्रमशोकाद्विकर्शिता ।
014c शेते निपतिता भूमौ पापस्य मम कर्मभिः ॥
015 वैशम्पायन उवाच ।
015a तथा लालप्यमाने तु धर्मराजे युधिष्ठिरे ।
015c धौम्यप्रभृतयः सर्वे तत्राजग्मुर्द्विजोत्तमाः ॥
016a ते समाश्वासयामासुराशीर्भिश्चाप्यपूजयन् ।
016c राक्षोघ्नांश्च तथा मन्त्राञ्जेपुश्चक्रुश्च ते क्रियाः ॥
017a पठ्यमानेषु मन्त्रेषु शान्त्यर्थं परमर्षिभिः ।
017c स्पृश्यमाना करैः शीतैः पाण्डवैश्च मुहुर्मुहुः ॥
018a सेव्यमाना च शीतेन जलमिश्रेण वायुना ।
018c पाञ्चाली सुखमासाद्य लेभे चेतः शनैः शनैः ॥
019a परिगृह्यच तां दीनां कृष्णामजिनसंस्तरे ।
019c पार्था विश्रामयामासुर्लब्धसञ्ज्ञां तपस्विनम् ॥
020a तस्या यमौ रक्ततलौ पादौ पूजितलक्षणौ ।
020c कराभ्यां किणजाताभ्यां शनकैः संववाहतुः ॥
021a पर्याश्वासयदप्येनां धर्मराजो युधिष्ठिरः ।
021c उवाच च कुरुश्रेष्ठो भीमसेनमिदं वचः ॥
022a बहवः पर्वता भीम विषमा हिमदुर्गमाः ।
022c तेषु कृष्णा महाबाहो कथं नु विचरिष्यति ॥
023 भीमसेन उवाच ।
023a त्वां राजन्राजपुत्रीं च यमौ च पुरुषर्षभ ।
023c स्वयं नेष्यामि राजेनद्र मा विषादे मनुः कृथाः ॥
024a अथवा यो मया जातो विहगो मद्बलोपमः ।
024c वहेदनघ सर्वान्नो वचनात्ते घटोत्कचः ॥

इति श्रीमन्महाभारते अरण्यपर्वणि तीर्थयात्रापर्वणि षट्चत्वारिंशदधिकशततमोऽध्यायः ॥ 146 ॥

3-146-1 क्रोशमात्रं प्रयातेषु इति झ. पाठः ॥ 1 . । 3-146-24 विहग इव विहगः खेचरः ॥