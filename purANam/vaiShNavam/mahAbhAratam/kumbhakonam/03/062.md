अध्यायः 062

दमयन्त्या सार्थेन सह चेदिराजपुरम्प्रति प्रस्थानम् ॥ 1 ॥ वनमध्ये सरस्तीरशायिनि सार्थे निशीथे पानीयपानायागतगजयूथनिहतभूयिष्ठे दिष्ट्या दमयन्त्या अपि शेषीकारः ॥ 2 ॥ हतावशिष्टेन जनेन सह चेदिराजपुरं गताया दमयन्त्या राजमात्रा स्वान्तःपुराधिवासनम् ॥ 3 ॥

बृहृदश्व उवाच 	KK03-05-062-001  
सा तच्छ्रुत्वाऽनवद्याङ्गी सार्थवाहवचस्तदा ।	KK03-05-062-001a  
जगाम सह तेनैव सार्थेन पतिलालसा ॥	KK03-05-062-001c  
अथ काले बहुतिथे वने महति दारुणे ।	KK03-05-062-002a  
तटाकं सर्वतोभद्रं पद्मसौगन्धिकायुतम् ॥	KK03-05-062-002c  
ददृशुर्वणिजो रम्यं प्रभूतयवसेन्धनम् ।	KK03-05-062-003a  
बहुमूलफलोपेतं नानापक्षिनिषेवितम् ॥	KK03-05-062-003c  
तं दृष्ट्वा मृष्टसलिलं मनोहारि सुशीतलम् ।	KK03-05-062-004a  
सुपरिश्रान्तवाहास्ते निवेशाय मनो दधुः ॥	KK03-05-062-004c  
सम्मते सार्थवाहस्य विविशुर्वनमुत्तमम् ।	KK03-05-062-005a  
उवास सार्थः सुमहान्निशामासाद्य पद्मिनीम् ॥	KK03-05-062-005c  
अथार्धरात्रसमये निःशब्दे तिमिरे तदा ।	KK03-05-062-006a  
सुप्ते सार्थे परिश्रान्ते हस्तियूथमुपागमत् ।	KK03-05-062-006c  
पानीयार्थं गिरितटान्मदप्रस्रवणाविलम् ॥	KK03-05-062-006e  
[अथापश्यत सार्थं तं सार्थजान्सुबहून्गजान् ॥	KK03-05-062-007ac  
ते तान्ग्राम्यगजान्दृष्ट्वा सर्वे वनगजास्तदा ।	KK03-05-062-008a  
समाद्रवन्त वेगेन जिघांसन्तो मदोत्कटाः ॥	KK03-05-062-008c  
तेषामापततां वेगः करिणां दुःसहोऽभवत् ।	KK03-05-062-009a  
नगाग्रादिव शीर्णानां शृङ्गाणां पततां क्षितौ ।	KK03-05-062-009c  
स्पन्दतामपि नागानां मार्गा नष्टा वनोद्भवाः ॥]	KK03-05-062-009e  
मार्गं संरुद्ध्य संसुप्तं पद्मिन्याः सार्थमुत्तमम् ।	KK03-05-062-010a  
ते तं ममर्दुः सहसा वेष्टमानं महीतले ॥	KK03-05-062-010c  
महारवं प्रमुञ्चतो वद्ध्यन्ते शरणार्थिनः ।	KK03-05-062-011a  
वनगुल्मांश्च धावन्तो निद्रया महतो भयात् ॥	KK03-05-062-011c  
केचिद्दन्तैः करैः केचित्केचित्पद्भ्यां हता गजैः ॥	KK03-05-062-012ac  
निहतोष्ट्राश्वबहुलाः पदातिजनसङ्कुलाः ।	KK03-05-062-013a  
भयादाधावमानाश्च परस्परहतास्तदा ॥	KK03-05-062-013c  
घोरान्नादान्विमुञ्चन्तो निपेतुर्धरणीतले ।	KK03-05-062-014a  
वृक्षेष्वासज्यसम्भग्नाः पतिता विषमेषु च ॥	KK03-05-062-014c  
एवम्प्रकारैर्बहुभिर्दैवेनाक्रम्य हस्तिभिः ।	KK03-05-062-015a  
राजन्विनिहतं सर्वं समृद्धं सार्थमण्डलम् ॥	KK03-05-062-015c  
आरावः सुमहांश्चासीत्त्रैलोक्यभयकारकः ।	KK03-05-062-016a  
एषोऽग्निरुत्थितः कष्टस्त्रायध्वं धावताऽधुना ॥	KK03-05-062-016c  
रत्नराशिर्विशीर्णोऽयं गृह्णीध्वं किं प्रधावत ।	KK03-05-062-017a  
सामान्यमेतद्द्रविणं न मिथ्या वचनं मम ॥	KK03-05-062-017c  
पुनरेवाभिधास्यामि चिन्तयध्वं सुकातराः ।	KK03-05-062-018a  
एवमेवाभिभाषन्तो विद्रवन्ति भयात्तदा ॥	KK03-05-062-018c  
तस्मिंस्तथा वर्तमाने दारुणे जनसङ्क्षये ।	KK03-05-062-019a  
दमयन्ती च बुबुधे भयसन्त्रस्तमानसा ।	KK03-05-062-019c  
अपश्यद्वैशसं तत्र सर्वलोकभयङ्करम् ॥	KK03-05-062-019e  
अदृष्टपूर्वं तद्दृष्ट्वा बाला पद्मनिभेक्षणा ।	KK03-05-062-020a  
संसक्तवदनाश्वासा उत्तस्थौ भयविह्वला ॥	KK03-05-062-020c  
ये तु तत्र विनिर्मुक्ताः सार्थात्केचिदविक्षताः ।	KK03-05-062-021a  
तेऽब्रुवन्सहिताः सर्वे कस्येदं कर्मणः फलम् ॥	KK03-05-062-021c  
नूनं न पूजितोऽस्माभिर्मणिभद्रो महायशाः ।	KK03-05-062-022a  
तथा यक्षाधिपः श्रीमान्न वै वैश्रवणः प्रभुः ॥	KK03-05-062-022c  
न पूजा विघ्नकर्तॄणामथवा प्रथमं कृता ॥	KK03-05-062-023ac  
शकुनानां फलं वाऽथ विपरीतमिदं ध्रुवम् ।	KK03-05-062-024a  
ग्रहा न विपरीतास्तु किमन्यदिदमागतम् ॥	KK03-05-062-024c  
अपरे त्वब्रुवन्दीना ज्ञातिद्रव्यविनाकृता ।	KK03-05-062-025a  
याऽसावद्य महासार्थे नारी ह्युन्मत्तदर्शना ॥	KK03-05-062-025c  
प्रविष्टा विकृताकारा कृत्वा रूपममानुषम् ।	KK03-05-062-026a  
तयैवं विहिता पूर्वं माया परमदारुणा ॥	KK03-05-062-026c  
राक्षसी वा ध्रुवं यक्षी पिशाची वा भयङ्करी ।	KK03-05-062-027a  
तस्याः सर्वमिदं पापं नात्र कार्या विचारणा ॥	KK03-05-062-027c  
यदि पश्याम तां पापां सार्थघ्नीं नैकदुःखदाम् ।	KK03-05-062-028a  
लोष्टभिः पांसुभिश्चैव तृणैः काष्ठैश्च मुष्टिभिः ।	KK03-05-062-028c  
अवश्यमेव हन्यामः सार्थस्य किल कृत्यकाम् ॥	KK03-05-062-028e  
दमयन्ती तु तच्छ्रुत्वा वाक्यं तेषां सुदारुणम् ।	KK03-05-062-029a  
ह्रीता भीता च संविग्रा प्राद्रवद्यत्र काननम् ॥	KK03-05-062-029c  
आशङ्कमाना तत्पापमात्मानं पर्यदेवयत् ॥	KK03-05-062-030ac  
अहो ममोपरि विधेः संरम्भो दारुणो महान् ।	KK03-05-062-031a  
नानुबध्नाति कुशलं कस्येदं कर्मणः फलम् ॥	KK03-05-062-031c  
न स्मराम्यशुभं किञ्चित्कृतं कस्यचिदण्वपि ।	KK03-05-062-032a  
कर्मणा मनसा वाचा कस्येदं कर्मणः फलम् ॥	KK03-05-062-032c  
नूनं जन्मान्तरकृतं पापां माऽऽपतितं महत् ।	KK03-05-062-033a  
अपश्चिमामिमां कष्टामापदं प्राप्तवत्यहम् ॥	KK03-05-062-033c  
भर्तृराज्यापहरणं स्वजनाच्च पराजयः ।	KK03-05-062-034a  
भर्त्रा सह वियोगश्च तनयाभ्यां च विच्युतिः ।	KK03-05-062-034c  
निर्नाथता वने वासो बहुव्यालनिषेविते ॥	KK03-05-062-034e  
अथापरेद्युः सम्प्राप्ते हतशिष्टा जनास्तदा ।	KK03-05-062-035a  
वनगुल्माद्विनिष्क्रम्य शोचन्ते वैशसं कृतम् ।	KK03-05-062-035c  
भ्रातरं पितरं पुत्रं सखायं च नराधिप ॥	KK03-05-062-035e  
\'हन्यमाने तदा सार्थे दमयन्ती शुचिस्मिता ।	KK03-05-062-036a  
ब्राह्मणैः सहिता तत्र वने तु न विनाशिता ॥\'	KK03-05-062-036c  
अशोचत्तत्र वैदर्भी किन्नु मे दुष्कतं कृतम् ।	KK03-05-062-037a  
योपि मे निर्जनेऽरण्ये सम्प्राप्तोऽयं जनार्णवः ॥	KK03-05-062-037c  
स हतो हस्तियूथेन मन्दभाग्यान्ममैव तत् ।	KK03-05-062-038a  
प्राप्तव्यं सुचिरं दुःखं नूनमद्यापि वै मया ॥	KK03-05-062-038c  
नाप्राप्तकालो म्रियते श्रुतं वृद्धानुशासनम् ।	KK03-05-062-039a  
या नाहमद्य मृदिता हस्तियूथेन दुःखिता ॥	KK03-05-062-039c  
न ह्यदैवकृतं किञ्चिन्नराणामिह विद्यते ।	KK03-05-062-040a  
न च मे बालभावेऽपि किञ्चित्पापकृतं कृतम् ॥	KK03-05-062-040c  
कर्मणा मनसा वाचा यदिदं दुःखमागतम् ।	KK03-05-062-041a  
मन्ये स्वयंवरकृते लोकपाला समागताः ॥	KK03-05-062-041c  
प्रत्याख्याता मया तत्र नलस्यार्थाय देवताः ।	KK03-05-062-042a  
नूनं तेषां प्रभावेन वियोगं प्राप्तवत्यहम् ॥	KK03-05-062-042c  
एवमादीनि दुःखार्ता सा विलप्य वराङ्गना ।	KK03-05-062-043a  
प्रलापानि तदा तानि दमयन्ती पतिव्रता ॥	KK03-05-062-043c  
हतशेषैः सह तदा ब्राह्मणैर्वेदपारगैः ।	KK03-05-062-044a  
अगच्छद्राजशार्दूल दुःखशोकपरायणा ॥	KK03-05-062-044c  
गच्छन्ती सा चिराद्बाला पुरमासादयन्महत् ।	KK03-05-062-045a  
सायाह्ने चेदिराजस्य सुबाहोः सत्यवादिनः ॥	KK03-05-062-045c  
\'सा तु तच्चारुसर्वाङ्गी सुबाहोस्तुङ्गगोपुरम् ।	KK03-05-062-046a  
\'वस्त्रार्धेन च संवीता प्रविवेश पुरोत्तमम् ॥	KK03-05-062-046c  
तां विह्वलां कृशां दीनां मुक्तकेशीममार्जिताम् ।	KK03-05-062-047a  
उन्मत्तामिव गच्छन्तीं ददृशुः पुरवासिनः ॥	KK03-05-062-047c  
प्रविशन्तीं तु तां दृष्ट्वा चेदिराजपुरीं तदा ।	KK03-05-062-048a  
अनुजग्मुस्तत्र बाला ग्रामिपुत्राः कुतूहलात् ॥	KK03-05-062-048c  
सा तैः परिवृताऽगच्छत्समीपं राजवेश्मनः ।	KK03-05-062-049a  
तां प्रासादगताऽपश्यद्राजमाता जनैर्वृताम् ॥	KK03-05-062-049c  
धात्रीमुवाच गच्छैनामानयेह ममान्तिकम् ।	KK03-05-062-050a  
जनेन क्लिश्यते बाला दुःखिता शरणार्थिनी ॥	KK03-05-062-050c  
तादृग्रूपं च पश्यामि विद्योतयति मे गृहम् ।	KK03-05-062-051a  
उन्मत्तवेषा कल्याणी श्रीरिवायतलोचना ॥	KK03-05-062-051c  
सा जनं वारयित्वा तं प्रासादतलमुत्तमम् ।	KK03-05-062-052a  
आरोप्य विस्मिता राजन्दमयन्तीमपृच्छत ॥	KK03-05-062-052c  
एवमप्यसुखाविष्टा बिभर्षि परमं वपुः ।	KK03-05-062-053a  
भासि विद्युदिवाभ्रेषु शंस मे काऽसि कस्य वा ॥	KK03-05-062-053c  
न हि ते मानुषं रूपं भूषणैरपि वर्जितम् ।	KK03-05-062-054a  
असहाया नरेभ्यश्च नोद्विजस्यमरप्रभे ॥	KK03-05-062-054c  
तच्छ्रुत्वा वचनं तस्या भैमी वचनमब्रवीत् ।	KK03-05-062-055a  
मानुषीं मां विजानीहि भर्तारं समनुव्रताम् ॥	KK03-05-062-055c  
सैरन्ध्रीं जातिसम्पन्नां भुजिष्यां कामवासिनीम् ।	KK03-05-062-056a  
फलमूलाशनामेकां यत्रसायम्प्रतिश्रयाम् ॥	KK03-05-062-056c  
असङ्ख्येयगुणो भर्ता मां च नित्यमनुव्रतः ।	KK03-05-062-057a  
भक्ताऽहमपि तं वीरं छायेवानुगता पथि ॥	KK03-05-062-057c  
तस्य दैवात्प्रसङ्गोऽभूदतिमात्रं सुदेवने ।	KK03-05-062-058a  
द्यूते स निर्जितश्चैव वनमेक उपेयिवान् ॥	KK03-05-062-058c  
तमेकवसनच्छन्नमुन्मत्तमिव विह्वलम् ।	KK03-05-062-059a  
आश्वासयन्ती भर्तारमहमप्यगमं वनम् ॥	KK03-05-062-059c  
स कदाचिद्वने वीरः कस्मिंश्चित्कारणान्तरे ।	KK03-05-062-060a  
क्षुत्परीतस्तु विमना वासश्चैकं व्यसर्जयत् ॥	KK03-05-062-060c  
तमेकवसना नग्नमुन्मत्तवदचेतसम् ।	KK03-05-062-061a  
अनुव्रजन्ती बहुला न स्वपामि निशाः सदा ॥	KK03-05-062-061c  
ततो बहुतिथे काले सुप्तामुत्सृज्य मां क्वचित् ।	KK03-05-062-062a  
वाससोऽर्धं परिच्छिद्य त्यक्तवान्मामनागसम् ॥	KK03-05-062-062c  
तं मार्गमाणा भर्तारं दह्यमाना दिवानिशम् ।	KK03-05-062-063a  
साऽहं कमलगर्भाभमपश्यन्ती हृदिप्रियम् ।	KK03-05-062-063c  
न विन्दाम्यमरप्रख्यं प्रियं प्राणेश्वरं प्रभुम् ॥	KK03-05-062-063e  
\'इत्युक्त्वा साऽनवद्याङ्गी राजमातरमप्युत ।	KK03-05-062-064a  
स्थिताऽश्रुपरिपूर्णाक्षी वेपमाना सुदुःखिता\' ॥	KK03-05-062-064c  
तामश्रुपरिपूर्णाक्षीं विलपन्तीं तथा बहु ।	KK03-05-062-065a  
राजमाताऽब्रवीदार्ता भैमीमार्तस्वरां स्वयम् ॥	KK03-05-062-065c  
वस त्वमिह कल्याणि प्रीतिर्मे परमा त्वयि ।	KK03-05-062-066a  
मृगयिष्यन्ति ते भद्रे भर्तारं पुरुषा मम ॥	KK03-05-062-066c  
अपि वा स्वयमागच्छेत्परिधावन्नितस्ततः ।	KK03-05-062-067a  
इहैव वसती भद्रे भर्तारमुपलप्स्यसे ॥	KK03-05-062-067c  
राजमातुर्वचः श्रुत्वा दमयन्ती वचोऽब्रवीत् ।	KK03-05-062-068a  
समयेनोत्सहे वस्तुं त्वि वीरप्रजायिनि ॥	KK03-05-062-068c  
उच्छिष्टं नैव भुञ्जीयां न कुर्यां पादधावनम् ।	KK03-05-062-069a  
न चाहं पुरुषानन्यान्प्रभाषेयं कथञ्चन ॥	KK03-05-062-069c  
प्रार्थयेद्यदि मां कश्चिद्दण्ड्यस्ते स पुमान्भवेत् ।	KK03-05-062-070a  
वध्यश्च ते सकृन्मन्द इति मे व्रतमाहितम् ॥	KK03-05-062-070c  
भर्तुरन्वेषणार्थं तु पश्येयं ब्राह्मणानहम् ।	KK03-05-062-071a  
यद्येवमिह वत्स्यामि त्वत्सकाशे न संशयः ।	KK03-05-062-071c  
अतोऽन्यथा न मे वासो वर्तते हृदये क्वचित् ॥	KK03-05-062-071e  
इत्युक्ता दमयन्त्या तु राजमातेदमब्रवीत् ।	KK03-05-062-072a  
सर्वमेतत्करिष्यामि दिष्ट्या ते व्रतमीदृशम् ॥	KK03-05-062-072c  
एवमुक्त्वा ततो भैमीं राजमाता विशाम्पते ।	KK03-05-062-073a  
उवाचेदं दुहितरं सुनन्दां नाम भारत ॥	KK03-05-062-073c  
सैरन्ध्रीमभिजानीष्व सुनन्दे देवरूपिणीम् ।	KK03-05-062-074a  
वयसा तुल्यतां प्राप्ता सखी तव भवत्वियम् ।	KK03-05-062-074c  
एतया सह मोदस्व निरुद्विग्रमनाः सदा ॥	KK03-05-062-074e  
ततः परमसंहृष्टा सुनन्दा गृहणागमत् ।	KK03-05-062-075a  
दमयन्तीमुपादाय सखीभिः परिवारिता ॥	KK03-05-062-075c  
सहसा न्यवसद्राजन्राजपुत्र्या सुनन्दया ।	KK03-05-062-076a  
चिन्तयन्ती नलं वीरमनिशं वामलोचना ॥	KK03-05-062-076c  

इति श्रीमन्महाभारते अरण्यपर्वणि नलोपाख्यानपर्वणि द्विषष्टितमोऽध्यायः ॥ 62 ॥

3-62-3 यवसं घासः ॥ 3-62-4 श्रान्तवाहाः श्रान्तवाहनाः । निवेशाय वासाय ॥ 3-62-10 पद्मिन्याः सरस्याः ॥ 3-62-28 कृत्यैव कृत्यका । कुत्सिता कृत्या कृत्यकेति वा ताम् ॥ 3-62-33 अपश्चिमाम् अपरावर्तिनीम् ॥ 3-62-40 पापकृतं पापं कर्म ॥ 3-62-47 अमार्जितां धूसरवेणीम् ॥ 3-62-56 भुजिष्यां दासीम् । कामवासिनीं यत्र काम इच्छा तत्रैव वसन्तीम् । यत्र सायङ्कालस्तत्रैव प्रतिश्रयो गृहं यस्यास्ताम् ॥ 3-62-57 भर्तारमपि तं वीरं सीतेवानुगता सदेति क. पाठः । अहं चानुगता वीरं छायेवानपगा सदेति ध. पाठः ॥ 3-62-68 हे वीरप्रजायिनि वीरानेव प्रजायते सूते सा वीरप्रजायिनी ॥ 3-62-71 यद्येवमिह वस्तव्यं वसाम्यहमसंशयमिति ध. पाठः ॥
