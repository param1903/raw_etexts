अध्यायः 080

पुलस्त्येन भीष्मम्प्रति पुष्करादितीर्थमहिमानुवर्णनम् ॥ 1 ॥

पुलस्त्य उवाच 	KK03-06-080-001  
अनेन तव धर्मज्ञ प्रश्रयेण दमेन च ।	KK03-06-080-001a  
सत्येन च महाभाग तुष्टोस्मि तव सुव्रत ॥	KK03-06-080-001c  
यस्येदृशस्ते धर्मोऽयं पितृवाक्याश्रितोऽनघ ।	KK03-06-080-002a  
तेन पश्यसि मां पुत्र प्रीतिश्च परमा त्वयि ॥	KK03-06-080-002c  
अमोघदर्शी भीष्माहं ब्रूहि किं करवाणि ते ।	KK03-06-080-003a  
यद्वक्ष्यसि कुरुश्रेष्ठ तस्य दाताऽस्मि तेऽनघ ॥	KK03-06-080-003c  
भीष्म उवाच 	KK03-06-080-004  
प्रीते त्वयि महाभाग सर्वलोकाभिपूजिते ।	KK03-06-080-004a  
कृतमित्येव मन्येऽहं यदहं दृष्टवान्प्रभुम् ॥	KK03-06-080-004c  
यदि त्वहमनुग्राह्यस्तव धर्मभृतांवर ।	KK03-06-080-005a  
सन्देहं ते प्रवक्ष्यामि तन्मे त्वं छेत्तुमर्हसि ॥	KK03-06-080-005c  
अस्ति मे भगवन्कश्चित्तीर्थानि प्रति संशयः ।	KK03-06-080-006a  
तमहं श्रोतुमिच्छामि तद्भवान्वक्तुमर्हति ॥	KK03-06-080-006c  
प्रदक्षिणां यः पृथिवीं करोत्यमरसन्निभ ।	KK03-06-080-007a  
किं फलं तस्य विप्रर्षे तन्मे ब्रूहि तपोधन ॥	KK03-06-080-007c  
पुलस्त्य उवाच 	KK03-06-080-008  
हन्त तेऽहं प्रवक्ष्यामि यदृषीणां परायणम् ।	KK03-06-080-008a  
तदेकाग्रमनास्तात शृणु तीर्थेषु यत्फलम् ॥	KK03-06-080-008c  
यस्य हस्तौ च पादौ च मनश्चैव सुसंयतम् ।	KK03-06-080-009a  
विद्या तपश्च कीर्तिश्च स तीर्थफलमश्नुते ॥	KK03-06-080-009c  
प्रतिग्रहादपावृत्तः सन्तुष्टो येन केनचित् ।	KK03-06-080-010a  
अहङ्कारनिवृत्तश्च स तीर्थफलमश्नुते ॥	KK03-06-080-010c  
अकल्कको निरारम्भो लध्वाहारो जितेन्द्रियः ।	KK03-06-080-011a  
विमुक्तः सर्वपापेभ्यः स तीर्थफलमश्नुते ॥	KK03-06-080-011c  
अक्रोधनश्च राजेन्द्र सत्यशीलो दृढव्रतः ।	KK03-06-080-012a  
आत्मोपमश्च भूतेषु स तीर्थफलमश्नुते ॥	KK03-06-080-012c  
ऋषिभिः क्रतवः प्रोक्ता देवेष्विह यथाक्रमम् ।	KK03-06-080-013a  
फलं चैव यथातत्त्वं प्रेत्य चेह च सर्वशः ॥	KK03-06-080-013c  
न ते शक्या दरिद्रेण यज्ञाः प्राप्तुं महीपते ।	KK03-06-080-014a  
बहूपकरणा यज्ञा नानासम्भारविस्तराः ॥	KK03-06-080-014c  
प्राप्यन्ते पार्थिवैरेतैः समृद्धैर्वा नरैः क्वचित् ।	KK03-06-080-015a  
नार्थन्यूनोपकरणैरेकात्मभिरसंहतैः ॥	KK03-06-080-015c  
यो दरिद्रैरपि विधिः शक्यः प्राप्तुं नरेश्वर ।	KK03-06-080-016a  
तुल्यो यज्ञफलैः पुण्यैस्तं निबोध युधांवर ॥	KK03-06-080-016c  
ऋषीणां परमं गुह्यमिदं भरतसत्तम ।	KK03-06-080-017a  
तीर्थाभिगमनं पुण्यं यज्ञैरपि विशिष्यते ॥	KK03-06-080-017c  
अनपोष्य त्रिरात्राणि तीर्थान्यनभिगम्य च ।	KK03-06-080-018a  
अदत्त्वा काञ्चनं गाश्च दरिद्रो नाम जायते ॥	KK03-06-080-018c  
अग्निष्टोमादिभिर्यज्ञैरिष्ट्वा विपुलदक्षिणैः ।	KK03-06-080-019a  
न तत्फलमवाप्नोति तीर्थाभिगमनेन यत् ॥	KK03-06-080-019c  
सर्वतीर्थेषु राजेन्द्र तीर्थं त्रैलोक्यविश्रुतम् ।	KK03-06-080-020a  
पुष्करं नाम विख्यातं महाभागः समाविशेत् ॥	KK03-06-080-020c  
दशकोटिसहस्राणि तीर्थानां वै महामते ।	KK03-06-080-021a  
सान्निध्यं पुष्करे येषां त्रिसन्ध्यं कुरुनन्दन ॥	KK03-06-080-021c  
आदित्या वसवो रुद्राः साध्याश्च समरुद्गणाः ।	KK03-06-080-022a  
गन्धर्वाप्सरसश्चैव नित्यं सन्निहिता विभो ॥	KK03-06-080-022c  
यत्र देवास्तपस्तप्त्वा दैत्या ब्रह्मर्षयस्तथा ।	KK03-06-080-023a  
\'तपोविशेषैर्बहुभिः स्थानान्यापुर्महौजसः\' ।	KK03-06-080-023c  
दिव्ययोगा महाराज पुण्येन महताऽन्विताः ॥	KK03-06-080-023e  
मनसाभ्येतुकामस्य पुष्कराणि मनस्विनः ।	KK03-06-080-024a  
पूयन्ते सर्वपापानि नाकपृष्ठे च पूज्यते ॥	KK03-06-080-024c  
तस्मिंस्तीर्थे महाभागो नित्यमेव पितामहः ।	KK03-06-080-025a  
उवास परमप्रीतो देवदानवसत्तमः ॥	KK03-06-080-025c  
पुष्करेषु महाभाग देवाः सर्षिगणाः पुरा ।	KK03-06-080-026a  
सिद्धिं समभिसम्प्राप्ताः पुण्येन महताऽन्विताः ॥	KK03-06-080-026c  
तत्राभिषेकं यः कुर्यात्पितृदेवांश्च तर्पयेत् ।	KK03-06-080-027a  
सर्वपापविनिर्मुक्तो ब्रह्मलोके च पूज्यते ॥	KK03-06-080-027c  
अप्येकं भोजयेद्विप्रं पुष्करारण्यमाश्रितः ।	KK03-06-080-028a  
तेनासौ कर्मणा भीष्म प्रेत्य चेह च मोदते ॥	KK03-06-080-028c  
शाकैर्मूलैः फलैर्वाऽपि येन वर्तयते स्वयम् ।	KK03-06-080-029a  
तद्वै दद्याद्ब्राह्मणाय श्रद्धावाननसूयकः ।	KK03-06-080-029c  
तेनैव प्राप्नुयात्प्राज्ञो हयमेधफलं नरः ॥	KK03-06-080-029e  
\'अपि वाऽप्युदपात्रेण ब्राह्मणान्स्वस्ति वाचयेत् ।	KK03-06-080-030a  
तेनापि पूजनेनाशु प्रेत्यानन्त्याय कल्पते\' ॥	KK03-06-080-030c  
ब्राह्मणाः क्षत्रिया वैश्याः शूद्रा वा राजसत्तम ।	KK03-06-080-031a  
न वै योनौ प्रजायन्ते स्नातास्तीर्थे महात्मनः ॥	KK03-06-080-031c  
कार्तिक्यां तु विशेषेण योऽभिगच्छति पुष्करम् ।	KK03-06-080-032a  
\'फलं तत्राक्षयं तेन लभते भरतर्षभ\' ॥	KK03-06-080-032c  
सायम्प्रातः स्मरेद्यस्तु पुष्कराणि कृताञ्जलिः ।	KK03-06-080-033a  
उपस्पृष्टं भवेत्तेन सर्वतीर्थेषु भारत ।	KK03-06-080-033c  
प्राप्नुयाच्च नरो लोकान्ब्रह्मणः सदनेऽक्षयान् ॥	KK03-06-080-033e  
जन्मप्रभृति यत्पापं स्त्रिया वा पुरुषस्य वा ।	KK03-06-080-034a  
पुष्करे स्नातमात्रस्य सर्वमेव प्रणश्यति ॥	KK03-06-080-034c  
यथा सुराणां सर्वेषामादिस्तु मधुसूदनः ।	KK03-06-080-035a  
तथैव पुष्करं राजंस्तीर्थानामादिरुच्यते ॥	KK03-06-080-035c  
उष्य द्वादशवर्षाणि पुष्करे नियतः शुचिः ।	KK03-06-080-036a  
क्रतून्सर्वानवाप्नोति ब्रह्मलोकं स गच्छति ॥	KK03-06-080-036c  
यस्तु वर्षशतं पूर्णमग्निहोत्रमुपासते ।	KK03-06-080-037a  
कार्तिकीं वा वसेदेकां पुष्करे सममेव तत् ॥	KK03-06-080-037c  
[त्रीणि शृङ्गाणि शुभ्राणि त्रीणि प्रस्रवणानि च ।	KK03-06-080-038a  
पुष्कराण्यादिसिद्धानि न विद्मस्तत्र कारणम् ॥]	KK03-06-080-038c  
दुष्करं पुष्करं गन्तुं दुष्करं पुष्करे तपः ।	KK03-06-080-039a  
दुष्करं पुष्करे दानं वस्तुं चैव सुदुष्करम् ॥	KK03-06-080-039c  
उष्य द्वादशरात्रं तु नियतो नियताशनः ।	KK03-06-080-040a  
प्रदक्षिणमुपावृत्य जम्बूमार्गं समाविशेत् ॥	KK03-06-080-040c  
जम्बूमार्गं समाविश्य देवर्षिपितृसेवितम् ।	KK03-06-080-041a  
अश्वमेधमवाप्नोति विष्णुलोकं च गच्छति ॥ 	KK03-06-080-041c  
तत्रोष्य रजनीः पञ्च षष्ठकालक्षमी नरः ।	KK03-06-080-042a  
न दुर्गतिमवाप्नोति सिद्धिं प्राप्नोति चोत्तमाम् ॥ 	KK03-06-080-042c  
\'तत्रगत्वा महाप्राज्ञः कुर्याच्छ्राद्धं दृढव्रतः ।	KK03-06-080-043a  
वाजपेयमवाप्नोति दुष्कृतं चास्य नश्यति\' ॥	KK03-06-080-043c  
जम्बूमार्गादुपावृत्य गच्छेत्स्थण्डिलकाश्रमम् ।	KK03-06-080-044a  
न दुर्गतिमवाप्नोति ब्रह्मलोकं च गच्छति ॥	KK03-06-080-044c  
आगस्त्यं सर आसाद्य पितृदेवार्चने रतः ।	KK03-06-080-045a  
त्रिरात्रोपोषितो राजन्नग्निष्टोमफलं लभेत् ॥	KK03-06-080-045c  
शाकवृत्तिः फलैर्वाऽपि कौमारं विन्दते पदम् ।	KK03-06-080-046a  
कण्वाश्रमं ततो गच्छेच्छ्रीजुष्टं लोकपूजितम् ॥	KK03-06-080-046c  
धर्मारण्यं हि तत्पुण्यमाद्यं च भरतर्षभ ।	KK03-06-080-047a  
यत्र प्रविष्टमात्रो वै सर्वपापैः प्रमुच्यते ॥	KK03-06-080-047c  
अर्चयित्वा पितॄन्देवान्नियतो नियताशनः ।	KK03-06-080-048a  
सर्वकामसमृद्धः स्याद्यज्ञस्य फलमश्नुते ॥	KK03-06-080-048c  
प्रदक्षिणं ततः कृत्वा ययातिपतनं व्रजेत् ।	KK03-06-080-049a  
हयमेधस्य यज्ञस्य फलं प्राप्नोति तत्र वै ॥	KK03-06-080-049c  
महाकालं ततो गच्छेन्नियतो नियताशनः ।	KK03-06-080-050a  
कोटितीर्थमुपस्पृश्य हयमेधफलं लभेत् ॥	KK03-06-080-050c  
ततो गच्छेत धर्मज्ञः स्थाणोस्तीर्थमुमापतेः ।	KK03-06-080-051a  
नाम्ना भद्रवटं नाम त्रिषु लोकेषु विश्रुतम् ॥	KK03-06-080-051c  
तत्राभिगम्य चेशानं गोसहस्रफलं लभेत् ।	KK03-06-080-052a  
महादेवप्रसादाच्च गाणपत्यं च विन्दति ॥	KK03-06-080-052c  
समृद्धमसपत्नं च श्रिया युक्तं नरोत्तमः ।	KK03-06-080-053a  
\'राज्ञां चैवाधिपत्यं हि तत्र गत्वा समाप्नुयात् ॥\'	KK03-06-080-053c  
नर्मदां स समासाद्य नदीं त्रैलोक्यविश्रुताम् ।	KK03-06-080-054a  
तर्पयित्वा पितृन्देवानग्निष्टोमफलं लभेत् ॥	KK03-06-080-054c  
दक्षिणं सिन्धुमासाद्य ब्रह्मचारी जितेन्द्रियः ।	KK03-06-080-055a  
अग्निष्टोममवाप्नोति विमानं चाधिरोहति ॥	KK03-06-080-055c  
चर्मण्वतीं समासाद्य नियतो नियताशनः ।	KK03-06-080-056a  
रन्तिदेवाभ्यनुज्ञातमग्निष्टोमफलं लभेत् ॥	KK03-06-080-056c  
ततो गच्छेत धर्मज्ञं हिमवत्सुतमर्बुदम् ।	KK03-06-080-057a  
पृथिव्यां यत्र वै छिद्रं पूर्वमासीद्युधिष्ठिर ॥	KK03-06-080-057c  
तत्राश्रमो वसिष्ठस्य त्रिषु लोकेषु विश्रुतः ।	KK03-06-080-058a  
तत्रोष्य रजनीमेकां गोसहस्रफलं लभेत् ॥	KK03-06-080-058c  
पिङ्गतीर्थमुपस्पृश्य ब्रह्मचारी जितेन्द्रियः ।	KK03-06-080-059a  
कपिलानां नरश्रेष्ठ शतस्य फलमश्नुते ॥	KK03-06-080-059c  
ततो गच्छेत राजेन्द्र प्रभासं लोकविश्रुतम् ।	KK03-06-080-060a  
\'तीर्थं देवगणैः पूज्यमृषिभिश्च निषेवितम्\' ॥	KK03-06-080-060c  
 तत्र सन्निहितो नित्यं स्वयमेव हुताशनः ।	KK03-06-080-061a  
देवतानां मुखं वीर ज्वलनोऽनिलसारथिः ॥	KK03-06-080-061c  
तस्मिंस्तीर्थे नरः स्नात्वा शुचिः प्रयतमानसः ।	KK03-06-080-062a  
अग्निष्टोमातिरात्राभ्यां फलं प्राप्नोति मानवः ॥	KK03-06-080-062c  
ततो गत्वा सरस्वत्याः सागरस्य च सङ्गमे ।	KK03-06-080-063a  
गोसहस्रफलं तस्य स्वर्गलोकं च विन्दति ।	KK03-06-080-063c  
प्रभया दीप्यते नित्यमग्निवद्भरतर्षभ ॥	KK03-06-080-063e  
तत्र स्नात्वा च राजेन्द्र विमलार्कसमद्युतिः । 	KK03-06-080-064a  
त्रिरात्रमुषितः स्नातस्तर्पयेत्पितृदेवताः ।	KK03-06-080-064c  
प्रभासते यथा सोमः सोश्वमेधं च विन्दति ॥	KK03-06-080-064e  
वरदानं ततो गच्छेत्तीर्थं भरतसत्तम ।	KK03-06-080-065a  
विष्णोर्दुर्वाससा यत्र वरो दत्तो युधिष्ठिर ।	KK03-06-080-065c  
वरदाने नरः स्नात्वा गोसहस्रफलं लभेत् ॥	KK03-06-080-065e  
ततो द्वारवतीं गच्छेन्नियतो नियताशनः ।	KK03-06-080-066a  
पिण्डारके नरः स्नात्वा लभेद्बहुसुवर्णकम् ॥	KK03-06-080-066c  
तस्मिंस्तीर्थे महाभाग पद्मलक्षणलक्षिताः ।	KK03-06-080-067a  
अद्यापि मुद्रा दृश्यन्ते तदद्भुतमरिन्दम ॥	KK03-06-080-067c  
त्रिशूलाङ्कानि पद्मानि दृश्यन्ते कुरुनन्दन ।	KK03-06-080-068a  
महादेवस्य सान्निध्यं तत्र वै पुरुषर्षभ ॥	KK03-06-080-068c  
सागरस्य च सिन्धोश्च सङ्गमं प्राप्य दुर्लभम् ।	KK03-06-080-069a  
तीर्थे सलिलराजस्य स्नात्वा प्रयतमानसः ॥	KK03-06-080-069c  
तर्पयित्वा पितॄन्देवानृषींश्च भरतर्षभ ।	KK03-06-080-070a  
प्राप्नोति वारुणं लोकं दीप्यमानं स्वतेजसा ॥	KK03-06-080-070c  
शङ्कुकर्णेश्वरं देवमर्चयित्वा युधिष्ठिर ।	KK03-06-080-071a  
अश्वमेधाद्दशगुणं प्रवदन्ति मनीषिणः ॥	KK03-06-080-071c  
प्रदक्षिणमुपावृत्य गच्छेत भरतर्षभ ।	KK03-06-080-072a  
तीर्थं कुरुवरश्रेष्ठ त्रिषु लोकेषु विश्रुतम् ॥	KK03-06-080-072c  
शमीति नाम्ना विख्यातं सर्वपापप्रणाशनम् ।	KK03-06-080-073a  
तत्र ब्रह्मादयो देवा उपासन्ते महेश्वरम् ॥	KK03-06-080-073c  
तत्र स्नात्वाऽर्चयित्वा च रुद्रं देवगणैर्वृतम् ।	KK03-06-080-074a  
जन्मप्रभृति यत्पापं तत्स्नातस्य प्रणश्यति ॥	KK03-06-080-074c  
शमी चात्र नरश्रेष्ठ सर्वदेवैरभिष्टुता ।	KK03-06-080-075a  
तत्र स्नात्वा नरव्याघ्र हयमेधमवाप्नुयात् ॥	KK03-06-080-075c  
गत्वा यत्र महाप्राज्ञ विष्णुना प्रभविष्णुना ।	KK03-06-080-076a  
पुरा शौचं कृतं राजन्हत्वा दैवतकण्टकान् ॥	KK03-06-080-076c  
ततो गच्छेत धर्मज्ञ वसोर्धारामभिष्टुताम् ।	KK03-06-080-077a  
गमनादेव तस्यां हि हयमेधफलं लभेत् ॥	KK03-06-080-077c  
स्नात्वा कुरुवरश्रेष्ठ प्रयतात्मा समाहितः ।	KK03-06-080-078a  
तर्प्य देवान्पितॄंश्चैव विष्णुलोके महीयते ॥	KK03-06-080-078c  
तीर्थे चात्र सरः पुण्यं वसूनां भरतर्षभ ।	KK03-06-080-079a  
तत्र स्नात्वा च पीत्वा च वसूनां सम्मतो भवेत् ॥	KK03-06-080-079c  
सिन्धूत्तममिति ख्यातं सर्वपापप्रणाशनम् ।	KK03-06-080-080a  
तत्र स्नात्वा नरश्रेष्ठ लभेद्बहुसुवर्णकम् ॥	KK03-06-080-080c  
ब्रह्मतीर्थं समासाद्य शुचिः शीलसमन्वितः ।	KK03-06-080-081a  
ब्रह्मलोकमवाप्नोति गतिं च परमां व्रजेत् ॥	KK03-06-080-081c  
कुमारिकाणां शक्रस्य तीर्थं सिद्धनिषेवितम् ।	KK03-06-080-082a  
तत्र स्नात्वा नरः क्षिप्रं स्वर्गलोकमवाप्नुयात् ॥	KK03-06-080-082c  
रेणुकायाश्च तत्रैव तीर्थं सिद्धनिषेवितम् ।	KK03-06-080-083a  
तत्र स्नात्वा भवेद्विप्रो निर्मलश्चन्द्रमा यथा ॥	KK03-06-080-083c  
अथ पञ्चनदं गत्वा नियतो नियताशनः ।	KK03-06-080-084a  
पञ्चयज्ञानवाप्नोति क्रमशो येऽनुकीर्तिताः ॥	KK03-06-080-084c  
ततो गच्छेत राजेन्द्र भीमायाः स्थानमुत्तमम् ।	KK03-06-080-085a  
तत्र स्नात्वा न योन्यां वै भवेद्भरतसत्तम ॥	KK03-06-080-085c  
देव्याः पुत्रो भवेद्राजंस्तप्तकुण्डलभूषणः ।	KK03-06-080-086a  
गवां शतसहस्रस्य फलं प्राप्नोति मानवः ॥	KK03-06-080-086c  
गिरिकुञ्जं समासाद्य त्रिषु लोकेषु विश्रुतम् ।	KK03-06-080-087a  
पितामहं नमस्कृत्य गोसहस्रफलं लभेत् ॥	KK03-06-080-087c  
ततो गच्छेत धर्मज्ञ विमलं तीर्थमुत्तमम् ।	KK03-06-080-088a  
अद्यापि यत्र दृश्यन्ते मत्स्याः सौवर्णराजताः ॥	KK03-06-080-088c  
तत्र स्नात्वा नरः क्षिप्रं वासवं लोकमाप्नुयात् ।	KK03-06-080-089a  
सर्वपापविशुद्धात्मा गच्छेत परमां गतिम् ॥	KK03-06-080-089c  
वितस्तां च समासाद्य सन्तर्प्य पितृदेवताः ।	KK03-06-080-090a  
नरः फलमवाप्नोति वाजपेयस्य भारत ॥	KK03-06-080-090c  
काश्मीरेष्वेव नागस्य भवनं तक्षकस्य च ।	KK03-06-080-091a  
वितस्ताख्यमिति ख्यातं सर्वपापप्रमोचनम् ॥	KK03-06-080-091c  
तत्र स्नात्वा नरो नूनं वाजपेयमवाप्नुयात् ।	KK03-06-080-092a  
सर्वपापविशुद्धात्मा गच्छेच्च परमां गतिम् ॥	KK03-06-080-092c  
ततो गच्छेत मलदां त्रिषु लोकेषु विश्रुताम् ।	KK03-06-080-093a  
पश्चिमायां तु सन्ध्यायामुपस्पृश्य यथाविधि ॥	KK03-06-080-093c  
चरुं सप्तार्चिषे राजन्यथाशक्ति निवेदयेत् ।	KK03-06-080-094a  
पितॄणामक्षयं दानं प्रवदन्ति मनीषिणः ॥	KK03-06-080-094c  
ऋषयः पितरो देवा गन्धर्वाप्सरसां गणाः ।	KK03-06-080-095a  
गुह्यकाः किन्नरा यक्षाः सिद्धा विद्याधरा नराः ॥	KK03-06-080-095c  
राक्षसा दितिजा रुद्रा ब्रह्मा च मनुजाधिप ।	KK03-06-080-096a  
नियतः परमां दीक्षामास्थायाब्दसहस्रिकीम् ॥	KK03-06-080-096c  
विष्णोः प्रसादनं कुर्वंश्चरुं च श्रपयंस्तथा ।	KK03-06-080-097a  
सप्तभिः सप्तभिश्चैव ऋग्भिस्तुष्टाव केशवम् ॥	KK03-06-080-097c  
ददावष्टगुणैश्वर्यं तेषां तुष्टस्तु केशवः ।	KK03-06-080-098a  
यथाभिलषितानन्यान्कामान्दत्वा महीपते ॥	KK03-06-080-098c  
तत्रैवान्तर्दधे देवो विद्युदभ्रेषु वै यथा ।	KK03-06-080-099a  
नाम्ना सप्तचरुं तेन ख्यातं लोकेषु भारत ॥	KK03-06-080-099c  
गवां शतसहस्रेण राजसूयशतेन च ।	KK03-06-080-100a  
अश्वमेधसहस्रेण श्रेयान्सप्तार्चिषे चरुः ॥	KK03-06-080-100c  
ततो निवृत्तो राजेन्द्र रुद्रं पदमथाविशेत् ।	KK03-06-080-101a  
अर्चयित्वा महादेवमश्वमेधफलं लभेत् ।	KK03-06-080-101c  
मणिमन्तं समासाद्य ब्रह्मचारी समाहितः ।	KK03-06-080-102a  
एकरात्रोषितो राजन्नग्निष्टोमफलं लभेत् ॥	KK03-06-080-102c  
अथ गच्छेत राजेन्द्र देविकां लोकविश्रुताम् ।	KK03-06-080-103a  
प्रसूतिर्यत्र विप्राणां श्रूयते भरतर्षभ ॥	KK03-06-080-103c  
त्रिशूलपाणेः स्थानं च त्रिषु लोकेषु विश्रुतम् ।	KK03-06-080-104a  
देविकायां नरः स्नात्वा समभ्यर्च्य महेश्वरम् ॥	KK03-06-080-104c  
यथाशक्ति चरुं तत्र निवेद्य भरतर्षभ ।	KK03-06-080-105a  
सर्वकामसमृद्धस्य यज्ञस्य लभते फलम् ॥	KK03-06-080-105c  
कामाख्यं तत्र रुद्रस्य तीर्थं देवनिषेवितम् ।	KK03-06-080-106a  
तत्र स्नात्वा नरः क्षिप्रं सिद्धिं प्राप्नोति भारत ॥	KK03-06-080-106c  
यजनं याजनं चैव तथैव ब्रह्मवालुकम् ।	KK03-06-080-107a  
पुष्पाम्भश्च उपस्पृश्य न शोचेन्मरणं गतः ॥	KK03-06-080-107c  
अर्धयोजनविस्तारां पञ्चयोजनमायताम् ।	KK03-06-080-108a  
एतां हि देविकामाहुः पुण्यां देवर्षिसेविताम् ॥	KK03-06-080-108c  
ततो गच्छेत धर्मज्ञ दीर्घसत्रं यथाक्रमम् ।	KK03-06-080-109a  
तत्र ब्रह्मादयो देवाः सिद्धाश्च परमर्षयः ।	KK03-06-080-109c  
दीर्घसत्रमुपासन्ते दीक्षिता नियतव्रताः ॥	KK03-06-080-109e  
गमनादेव राजेन्द्र दीर्घसत्रमरिन्दम ।	KK03-06-080-110a  
राजसूयाश्वमेधाभ्यां फलं प्राप्नोति भारत ॥	KK03-06-080-110c  
ततो विनशनं गच्छेन्नियतो नियताशनः ।	KK03-06-080-111a  
गच्छत्यन्तर्हिता यत्र मेरुपृष्ठे सरस्वती ॥	KK03-06-080-111c  
चमसेऽथ शिवोद्भेदे नागोद्भेदे च दृश्यते ।	KK03-06-080-112a  
\'तत्र स्नात्वा नरव्याघ्र द्योतते शशिवत्सदा ।\'	KK03-06-080-112c  
स्नात्वा तु चमसोद्भेदे अग्निष्टोमफलं लभेत् ॥	KK03-06-080-112e  
शिवोद्भेदे नरः स्नात्वा गोसहस्रफलं लभेत् ।	KK03-06-080-113a  
नागोद्भेदे नरः स्नात्वा नागलोकमवाप्नुयात् ॥	KK03-06-080-113c  
शशयानं च राजेन्द्र तीर्थमासाद्य दुर्लभम् ।	KK03-06-080-114a  
शतरूपप्रतिच्छन्नाः पुष्करा यत्र भारत ॥	KK03-06-080-114c  
सरस्वत्यां महाराज शतं संवत्सरं च ते ।	KK03-06-080-115a  
दृश्यन्ते भरतश्रेष्ठ वृत्तां वै कार्तिकीं सदा ॥	KK03-06-080-115c  
तत्र स्नात्वा नरव्याघ्र द्योतते शशिवत्सदा ।	KK03-06-080-116a  
गोसहस्रफलं चैव प्राप्नुयाद्भरतर्षभ ॥	KK03-06-080-116c  
कुमारकोटीमासाद्य नियतः कुरुनन्दन ।	KK03-06-080-117a  
तत्राभिषेकं कुर्वीत पितृदेवार्चने रतः ॥	KK03-06-080-117c  
गवामयुतमाप्नोति कुलं चैव समुद्धरेत् ।	KK03-06-080-118a  
ततो गच्छेत धर्मज्ञ रुद्रकोटिं समाहितः ॥	KK03-06-080-118c  
पुरा यत्र महाराज मुनिकोटिः समागता ।	KK03-06-080-119a  
हर्षेण महताऽऽविष्टा रुद्रदर्शनकाङ्क्षया ॥	KK03-06-080-119c  
अहम्पूर्वमहम्पूर्वं द्रक्ष्यामि वृषभध्वजम् ।	KK03-06-080-120a  
एवं सम्प्रस्थिता राजन्नृषयः किल भारत ॥	KK03-06-080-120c  
ततो योगीश्वरेणापि योगमास्थाय भूपते ।	KK03-06-080-121a  
तेषां मन्युप्रणाशार्थमृषीणां भावितात्मनाम् ॥	KK03-06-080-121c  
स्रष्टा कोटीस्तु रुद्राणामृषीणामग्रतः स्थिता ।	KK03-06-080-122a  
मया पूर्वतरं दृष्ट इति ते मेनिरे पृथक् ॥	KK03-06-080-122c  
तेषां तुष्टो महादेवो मुनीनां भावितात्मनाम् ।	KK03-06-080-123a  
भक्त्या परमया राजन्वरं तेषां प्रदिष्टवान् ॥	KK03-06-080-123c  
अद्यप्रभृति युष्माकं धर्मवृद्धिर्भविष्यति ।	KK03-06-080-124a  
तत्र स्नात्वा नरव्याघ्र रुद्रकोट्यां नरः शुचिः ॥	KK03-06-080-124c  
अश्वमेधमवाप्नोति कुलं चैव समुद्धरेत् ।	KK03-06-080-125a  
ततो गच्छेत राजेन्द्र सङ्गमं लोकविश्रुतम् ॥	KK03-06-080-125c  
सरस्वत्या महापुण्यं केशवं समुपासते ।	KK03-06-080-126a  
यत्र ब्रह्मादयो देवा ऋषयश्च तपोधनाः ॥	KK03-06-080-126c  
अभिगच्छन्ति राजेन्द्र चैत्रशुक्लचतुर्दशीम् ।	KK03-06-080-127a  
तत्र स्नात्वा नरव्याघ्र विन्देद्बहुसुवर्णकम् ।	KK03-06-080-127c  
सर्वपापविशुद्धात्मा ब्रह्मलोकं च गच्छति ॥	KK03-06-080-127e  
ऋषीणां यत्र सत्राणि समाप्तानि नराधिप ।	KK03-06-080-128a  
तत्रावसानमासाद्य गोसहस्रफलं लभेत् ।	KK03-06-080-128c  

इति श्रीमन्महाभारते अरण्यपर्वणि तीर्थयात्रापर्वणि अशीतितमोऽध्यायः ॥ 80 ॥

3-80-10 अपावृत्तो निवृत्तः । सन्तुष्टो नियतः शुचिरिति क. ध. पाठः ॥ 3-80-11 अकल्ककः दम्भादिहीनः ॥ 3-80-20 नृलोके देवदेवस्य तीर्थमिति झ. पाठः ॥ 3-80-27 पितृदेवार्चने रतः इति झ. पाठः ॥ 3-80-35 उपस्पृष्टं स्नातं भवेत् ॥ 3-80-33 उष्य वासं कृत्वा ॥ 3-80-36 पुण्यं स्थानमुमापतेरिति ध. पाठः ॥ 3-80-51 पिकतीर्थमिति ध. पाठः ॥ 3-80-59 तस्मिंस्तीर्थे नरः स्नात्वा पुण्यलक्षणलक्षितः इति ध. पाठः ॥ 3-80-67 दमीतीति प्रमीतीति क्रमेण क. ध. पाठः ॥ 3-80-73 भद्रतुङ्गं समासाद्येति झ. पाठः । अवाप्नोति सुकृती विरजानर इति ध. पाठः ॥ 3-80-81 श्रीकुण्डं तुं समासाद्येति झ. पाठः ॥ 3-80-93 ततो गच्छेत बडबामिति झ. पाठः ॥ 3-80-101 भद्रपादमुपविशेदिति ध. पाठः ॥ 3-80-107 पुष्पजायामुपस्पृश्येति ध. पाठः ॥ 3-80-109 दक्षिणाभिर्यतव्रता इति क. ध. पाठः ॥ 3-80-112 चमसे चमसोद्भेदे इति ध. पाठः ॥ 3-80-114 शतह्रदं च राजेन्द्रेति क. ध.पाठः ॥ 3-80-118 गवां मेधमवाप्नोतीति क. ध. पाठः ॥
