अध्यायः 028

द्रौपद्या युधिष्ठिरम्प्रति कालभेदेन क्षमाकोपयोरवश्याश्रयणीयत्वे प्रमाणतया बलिप्रह्लादसंवादानुवादपूर्वकं प्रकृते कोपस्यावश्यादरणीयत्वोक्तिः ॥

द्रौपद्युवाच 	001  
अत्राप्युदाहरन्तीममितिहासं पुरातनम् ।	001a  
प्रह्लादस्य च संवादं बलेर्वैरोचनस्य च ॥	001c  
असुरेन्द्रं महाप्राज्ञं धर्माणामागतागमम् ।	002a  
बलिः पप्रच्छ दैत्येन्द्रं प्रह्लादं पितरं पितुः ॥	002c  
क्षमा स्विच्छ्रेयसी तात उताहो तेज इत्युत ।	003a  
एतन्मे संशयं तात यथावद्ब्रूहि पृच्छते ॥	003c  
श्रेयो यदत्र धर्मज्ञ ब्रूहि मे तदसंशयम् ।	004a  
करिष्यामि हि तत्सर्वं यथावदनुशासनम् ॥	004c  
तस्मै प्रोवाच तत्सर्वमेवं पृष्टः पितामहः ।	005a  
सर्वनिश्चयवित्प्राज्ञः संशयं परिपृच्छते ॥	005c  
प्रह्लाद उवाच 	006  
न श्रेयः सततं तेजो न नित्यं श्रेयसी क्षमा ।	006a  
इति तात विजानीहि द्वयमेतदसंशयम् ॥	006c  
यो नित्यं क्षमते तात बहून्दोषान्स विन्दति ।	007a  
भृत्याः परिभवन्त्येनमुदासीनास्तथाऽरयः ॥	007c  
सर्वभूतानि चाप्यस्य न नमन्ते कदाचन ।	008a  
तस्मान्नित्यं क्षमा तात पण्डितैरपि वर्जिता ॥	008c  
अवज्ञाय हितं भृत्या भजन्ते बहुदोषताम् ।	009a  
आदातुं चास्य वित्तानि प्रार्थयन्तेऽल्पचेतसः ॥	009c  
यानं वस्त्राण्यलङ्काराञ्शयनान्यासनानि च ।	010a  
भोजनान्यथ पानानि सर्वोपकरणानि च ॥	010c  
आददीरन्नधिकृता यथाकाममचेतसः ।	011a  
प्रदिष्टानि च देयानि न दद्युर्भर्तृशासनात् ॥	011c  
न चैनं भर्तृपूजाभिः पूजयन्ति कदाचन ।	012a  
अवज्ञानं हि लोकेऽस्मिन्मरणादपि गर्हितम् ॥	012c  
क्षमिणं तादृशं तात ब्रुवन्ति कटुकान्यपि ।	013a  
प्रेष्याः पुत्राश्च भृत्याश्च तथोदासीनवृत्तयः ॥	013c  
अप्यस्य दारानिच्छन्ति परिभूय क्षमावतः ।	014a  
दाराश्चास्य प्रवर्तन्ते यथाकाममचेतसः ॥	014c  
तथा च नित्यमुदिता यदि नाल्पमपीश्वरात् ।	015a  
दण्डमर्हन्ति दुष्यन्ति दुष्टाश्चाप्यकुर्वते ॥	015c  
\'अकृतोपद्रवः कश्चिन्महानपि न पूज्यते ।	016a  
पूजयन्ति नरा नागान्न तार्क्ष्यं नागघातिनम् ॥	016c  
\'एते चान्ये च बहवो नित्यं दोषाः क्षमावताम् ।	017a  
अथ वैरोचने दोषानिमान्विद्ध्यक्षमावताम् ॥	017c  
अस्थाने यदि वा स्थाने सततं रजसावृतः ।	018a  
क्रुद्धो दण्डान्प्रणयति विविधान्स्वेन तेजसा ॥	018c  
मित्रैः सह विरोधं च प्राप्नुते तेजसाऽऽवृतः ।	019a  
आप्नोति द्वेष्यतां चैव लोकात्स्वजनतस्तथा ॥	019c  
सोऽवमानादर्थहानिमुपालम्भमनादरम् ।	020a  
सन्तापद्वेषमोहांश्च शत्रूंश्च लभते नरः ॥	020c  
क्रोधाद्दण्डान्मनुष्येषु विविधान्पुरुषोऽनयात् ।	021a  
भ्रश्यते शीघ्रमैश्वर्यात्प्राणेभ्यः स्वजनादपि ॥	021c  
योपकर्तॄंश्च हर्तॄंश्च तेजसैवोपगच्छति ।	022a  
तस्मादुद्विजते लोकः सर्पाद्वेश्मगतादिव ॥	022c  
यस्मादुद्विजते लोकः कथं तस्य भवो भवेत् ।	023a  
अन्तरं तस्य दृष्ट्वैव लोको विकुरुते ध्रुवम् ॥	023c  
तस्मान्नात्युत्सृजेत्तेजो न च नित्यं मृदुर्भवेत् ।	024a  
कालेकाले तु सम्प्राप्ते मृदुस्तीक्ष्णोपि वा भवेत् ॥	024c  
काले मृदुर्यो भवति काले भवति दारुणः ।	025a  
स वै सुखमवाप्नोति लोकेऽमुष्मिन्निहैव च ॥	025c  
क्षमाकालांस्तु वक्ष्यामि शृणु मे विस्तरेण तान् ।	026a  
ये ते नित्यमसन्त्याज्या यथा प्राहुर्मनीषिणः ॥	026c  
पूर्वोपकारी यस्ते स्यादपराधे गरीयसि ।	027a  
उपकारेण तत्तस्य क्षन्तव्यमपराधिनः ॥	027c  
अबुद्धिमाश्रितानां तु क्षन्तव्यमपराधिनाम् ।	028a  
न हि सर्वत्र पाण्डित्यं सुलभं पुरुषेण वै ॥	028c  
अथ चेद्बुद्धिजं कृत्वा ब्रूयुस्ते तदबुद्धिजम् ।	029a  
पापान्स्वल्पेऽपि तान्हन्यादपराधे तथाऽनृजून् ॥	029c  
सर्वस्यैकोपराधस्ते क्षन्तव्यः प्राणिनो भवेत् ।	030a  
द्वितीये सति वध्यस्तु स्वल्पेऽप्यपकृते भवेत् ॥	030c  
अजानता भवेत्कश्चिदपराधः कृतो यदि ।	031a  
क्षन्तव्यमेव तस्याहुः सुपरीक्ष्य परीक्षया ॥	031c  
मृदुना दारुणं हन्ति मृदुना हन्त्यदारुणम् ।	032a  
नासाध्यं मृदुना किञ्चित्तस्मात्तीव्रतरं मृदु ॥	032c  
देशकालौ तु सम्प्रेक्ष्य बलाबलमथात्मनः ।	033a  
अन्वीक्ष्य कारणं चैव कार्यं तेजः क्षमापि वा ॥\'	033c  
नादेशकाले किञ्चित्स्याद्देशकालौ प्रतीक्षताम् ।	034a  
तथा लोकभयाच्चैव क्षन्तव्यमपराधितम् ॥	034c  
एत एवंविधाः कालाः क्षमायाः परिकीर्तिताः ।	035a  
अतोऽन्यथाऽनुवर्तत्सु तेजसः काल उच्यते ॥	035c  
तदहं तेजसः कालं तव मन्ये नराधिप ।	036a  
धार्तराष्ट्रेषु लुब्धेषु सततं चापकारिषु ॥	036c  
न हि कश्चित्क्षमाकालो विद्यतेऽद्य कुरून्प्रति ।	037a  
तेजसश्चागते काले तेज उत्स्रष्टुमर्हसि ॥	037c  
मृदुर्भवत्यवज्ञातस्तीक्ष्णादुद्विजते जनः ।	038a  
काले प्राप्ते द्वयं चैतद्यो वेद स महीपतिः ॥	038c  

इति श्रीमन्महाभारते अरण्यपर्वणि अर्जुनाभिगमनपर्वणि अष्टाविंशोऽध्यायः ॥ 28 ॥

3-28-2 आगतागमं प्राप्तरहस्यम् ॥ 3-28-4 श्रेयः प्रशस्ततरम् । अत्र क्षमातेजसोर्मध्ये ॥ 3-28-8 अस्य एनम् ॥ 3-28-11 अधिकृताः अन्नपानादिसंरक्षणे नियुक्ताः । प्रदिष्टानि इदमस्मै देयमित्याज्ञापितानि ॥ 3-28-12 एनं क्षमिणम् । भर्तृपूजाभिः स्वाम्युचितमानेन ॥ 3-28-18 तेजसा क्रोधेन ॥ 3-28-20 उपालम्भं धिक्कारम् ॥ 3-28-22 उपकर्तॄनिति च्छेदः । सन्धिरार्षः । उपकर्तॄन्कोशादिवृद्धिकरान् । हर्तॄन् चोरान् ॥ 3-28-23 भवः ऐश्वर्यम् । अन्तरं छिद्रम् ॥ 3-28-28 अबुद्धिं मौढ्यम् ॥ 3-28-30 अपकृते अपकारे ॥ 3-28-32 मृदुना साम्रा ॥ 3-28-37 उत्स्रष्टुं प्रयोक्तुम् ॥
