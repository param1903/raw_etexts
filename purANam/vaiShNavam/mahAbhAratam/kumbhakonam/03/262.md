अध्यायः 262

देवदूतात्स्वर्गसुखस्यास्थिरताम् परिजानता मुद्गलेन स्वर्गानभिरोचनपूर्वकं देवदूतस्य स्वर्गम् प्रति प्रस्थापनम् ॥ 1 ॥ व्यासेन युधिष्ठिरम् प्रति मुद्गलोपाख्यानकथनपूर्वकं स्वाश्रमम् प्रति गमनम् ॥ 2 ॥

देवदूत उवाच 	KK03-15-262-001  
महर्षेऽकार्यबुद्धिस्त्वं यः स्वर्गसुखमुत्तमम् ।	KK03-15-262-001a  
सम्प्राप्तं प्रतिपत्तव्यं विमृशस्यबुधो यथा ॥	KK03-15-262-001c  
उपरिष्टादयं लोको योऽयं स्वरिति सञ्ज्ञितः ।	KK03-15-262-002a  
ऊर्ध्वगः सत्पथः शश्वद्देवयानचरो मुने ॥	KK03-15-262-002c  
नातप्ततपसः पुंसो नामहायज्ञयाजिनः ।	KK03-15-262-003a  
नानृता नास्तिकाश्चैव तत्र गच्छन्ति मुद्गल ॥	KK03-15-262-003c  
धर्मात्मानो जितात्मानः शान्ता दान्ता विमत्सराः ।	KK03-15-262-004a  
दानधर्मरताः पुंसः शूराश्चाहितलक्षणाः ॥	KK03-15-262-004c  
तत्र गच्छन्ति धर्माग्र्यं कृत्वा शमदमात्मकम् ।	KK03-15-262-005a  
लोकान्पुण्यकृतां ब्रह्मन्सद्भिराचरितान्नृभिः ॥	KK03-15-262-005c  
देवाः साध्यास्तथा विश्वे तथैव च महर्षयः ।	KK03-15-262-006a  
यामा धामाश्च मौद्गल्य गन्धर्वाप्सरसस्तथा ॥	KK03-15-262-006c  
एषां देवनिकायानां पृथक्पृथगनेकशः ।	KK03-15-262-007a  
भास्वन्तः कामसम्पन्ना लोकास्तेजोमयाः शुभाः ॥	KK03-15-262-007c  
त्रयस्त्रिंशत्सहस्राणि योजनानि हिरण्मयः ।	KK03-15-262-008a  
मेरुः पर्वतराड्यत्र देवोद्यानानि मुद्गल ॥	KK03-15-262-008c  
\'नन्दनान्यतिरम्याणि तत्रोद्यानानि मुद्गल ।	KK03-15-262-009a  
सर्वकामफलैर्वृक्षैः शोभितानि समन्ततः\' ॥	KK03-15-262-009c  
नन्दनादीनि पुण्यानि विहाराः पुण्यकर्मणाम् ।	KK03-15-262-010a  
न क्षुत्पिपासे न ग्लानिर्न शीतोष्णे भयं तथा ॥	KK03-15-262-010c  
बीभत्समशुभं वाऽपि रोगो वा तत्र कश्चन ।	KK03-15-262-011a  
मनोज्ञाः सर्वतो गन्धाः सुखस्पर्शाश्च सर्वशः ॥	KK03-15-262-011c  
शब्दाः श्रुतिमनोग्राह्याः सर्वतस्तत्र वै मुने ।	KK03-15-262-012a  
न शोको न जरा तत्र नायासपरिदेवने ॥	KK03-15-262-012c  
ईदृशः स मुने लोकः स्वकर्मफलहेतुकः ।	KK03-15-262-013a  
सुकृतैस्तत्र पुरुषाः सम्भवन्त्यात्मकर्मभिः ॥	KK03-15-262-013c  
तैजसानि शरीराणि भवन्त्यत्रोपपद्यताम् ।	KK03-15-262-014a  
कर्मजान्येव मौद्गल्य न मातृपितृजान्युत ॥	KK03-15-262-014c  
न संस्वेदो न दौर्गन्ध्यं पुरीषं मूत्रमेव च ।	KK03-15-262-015a  
तेषां न च रजोवस्त्रं बाधते तत्र वै मुने ॥	KK03-15-262-015c  
न म्लायन्ति स्रजस्तेषां दिव्यगन्धा मनोरमाः ।	KK03-15-262-016a  
समूह्यन्ते विमानैश्च ब्रह्मन्नेवंविधा हि ते ॥	KK03-15-262-016c  
ईर्ष्याशोकक्लमापेता मोहमात्सर्यवर्जिताः ।	KK03-15-262-017a  
सुखं स्वर्गजितस्तत्र वर्तयन्ते महामुने ॥	KK03-15-262-017c  
तेषां तथाविधानां तु लोकानां मुनिपुङ्गव ।	KK03-15-262-018a  
उपर्युपरि शक्रस्य लोका दिव्या गुणान्विताः ॥	KK03-15-262-018c  
परतो ब्रह्मणस्तस्य लोकस्तेजोमयः शुभः ।	KK03-15-262-019a  
यत्र यान्त्यृषयो ब्रह्मन्पूताः स्वैः कर्मभिः शुभैः ॥	KK03-15-262-019c  
ऋभवो नाम तत्रान्ये देवानामपि देवताः ।	KK03-15-262-020a  
तेषां लोकाः परतरे यान्यजन्तीह देवताः ॥	KK03-15-262-020c  
स्वयम्प्रभास्ते भास्वन्तो लोकाः कामदुघाः परे ।	KK03-15-262-021a  
न तेषां स्त्रीकृतस्तापो न भोगैश्वर्यमत्सरः ॥	KK03-15-262-021c  
न वर्तयन्त्याहुतिभिस्ते नाप्यमृतभोजनाः ।	KK03-15-262-022a  
तथा दिव्यशरीरास्ते न च विग्रहमूर्तयः ॥	KK03-15-262-022c  
नासुखाः सुखकामास्ते देवदेवाः सनातनाः ।	KK03-15-262-023a  
न कल्पपरिवर्तेषु परिवर्तन्ति ते तथा ॥	KK03-15-262-023c  
जरा मृत्युः कुतस्तेषां हर्षः प्रीतिः सुखं न च ।	KK03-15-262-024a  
न दुःखं न सुखं चापि रागद्वेषौ कुतो मुने ॥	KK03-15-262-024c  
देवानामपि मौद्गल्य काङ्क्षिता सा गतिः परा ।	KK03-15-262-025a  
दुष्प्रापा परमा सिद्धिरगम्या कामगोचरैः ॥	KK03-15-262-025c  
त्रयस्त्रिंशदिमे लोकाः शेषा लोका मनीषिभिः ।	KK03-15-262-026a  
गम्यन्ते नियमैः श्रेष्ठैर्दानैर्वा विधिपूर्वकैः ॥	KK03-15-262-026c  
सेयं दानकृता व्युष्टिरनुप्राप्ता सुखं त्वया ।	KK03-15-262-027a  
तां भुङ्क्ष्व सुकृतैर्लब्धां तपसा द्योतितप्रभः ॥	KK03-15-262-027c  
एतत्स्वर्गसुखं विप्र लोका नानाविधास्तथा ।	KK03-15-262-028a  
गुणाः स्वर्गस्य प्रोक्तास्ते दोषानपि निबोध मे ॥	KK03-15-262-028c  
कृस्य कर्मणस्तत्र भुज्यते यत्फलं दिवि ।	KK03-15-262-029a  
न चान्यत्क्रियते कर्म मूलच्छेदेन भुज्यते ॥	KK03-15-262-029c  
सोऽत्र दोषो मम मतस्तस्यान्ते पतनं च यत् ।	KK03-15-262-030a  
सुखव्याप्तमनस्कानां पतनं यच्च मुद्गल ॥	KK03-15-262-030c  
असन्तोषः परीतापो दृष्ट्वा दीप्ततराः श्रियः ।	KK03-15-262-031a  
यद्भवत्यवरे स्थाने स्थितानां तत्सुदुष्करम् ॥	KK03-15-262-031c  
सञ्ज्ञामोहश्च पततां रजसा च प्रधर्षणम् ।	KK03-15-262-032a  
प्रम्लानेषु च माल्येषु ततः पिपतिषोर्भयम् ॥	KK03-15-262-032c  
आब्रह्मभवनादेते दोषा मौद्गल्य दारुणाः ।	KK03-15-262-033a  
नाकलोके सुकृतिनां गुणास्त्वयुतशो नृणाम् ॥	KK03-15-262-033c  
अयं त्वन्यो गुणः श्रेष्ठश्च्युतानां स्वर्गतो मुने ।	KK03-15-262-034a  
शुभानुशययोगेन मनुष्येषूपजायते ॥	KK03-15-262-034c  
तत्रापि स महाभागः कुले महति जायते ।	KK03-15-262-035a  
न चेत्सम्बुध्यते तत्र गच्छत्यधमतां ततः ॥	KK03-15-262-035c  
इह यत्क्रियते कर्म तत्परत्रोपभुज्यते ।	KK03-15-262-036a  
कर्मभूमिरियं ब्रह्मन्फलभूमिरसौ मता ॥	KK03-15-262-036c  
[मुद्गल उवाच 	KK03-15-262-037  
महान्तस्तु अमी दोषास्त्वया स्वर्गस्य कीर्तिताः ।	KK03-15-262-037a  
निर्दोष एव यस्त्यन्यो लोकं तं प्रवदस्व मे ॥	KK03-15-262-037c  
देवदूत उवाच 	KK03-15-262-038  
ब्रह्मणः सदनादूर्ध्वं तद्विष्णोः परमं पदम् ।	KK03-15-262-038a  
शुद्धं सनातनं ज्योतिः परं ब्रह्मेति यद्विदुः ॥	KK03-15-262-038c  
न तत्र विप्र गच्छन्ति पुरुषा विषयात्मकाः ।	KK03-15-262-039a  
दम्भलोभमहाक्रोधमोहद्रोहैरभिद्रुताः ॥	KK03-15-262-039c  
निर्ममा निरहङ्कारा निर्द्विन्द्वाः संयतेन्द्रियाः ।	KK03-15-262-040a  
ध्यानयोगपराश्चैव तत्र गच्छन्ति मानवाः ॥]	KK03-15-262-040c  
एतत्ते सर्वमाख्यातं यन्मां पृच्छसि मुद्गल ।	KK03-15-262-041a  
तवानुकम्पया साधो साधु गच्छाम माचिरम् ॥	KK03-15-262-041c  
व्यास उवाच 	KK03-15-262-042  
एतच्छ्रुत्वा तु मौद्गल्यो वाक्यं विममृशे धिया ।	KK03-15-262-042a  
विमृश्य च मुनिश्रेष्ठो देवदूतमुवाच ह ॥	KK03-15-262-042c  
देवदूत नमस्तेऽम्तु गच्छ तात यथासुखम् ।	KK03-15-262-043a  
महादोषेण मे कार्यं न स्वर्गेण सुखेन वा ॥	KK03-15-262-043c  
पतनान्ते महादुःखं परितापः सुदारुणः ।	KK03-15-262-044a  
स्वर्गभाजः पतन्तीह तस्मात्स्वर्गं न कामये ॥	KK03-15-262-044c  
यत्र गत्वा न शोचन्ति न व्यथन्ति चलन्ति वा ।	KK03-15-262-045a  
तदहं स्थानमत्यन्तं मार्गयिष्यामि केवलम् ॥	KK03-15-262-045c  
इत्युक्त्वा स मुनिर्वाक्यं देवदूतं विसृज्य तम् ।	KK03-15-262-046a  
शिलोञ्छवृत्तिमुत्सृज्य शममातिष्ठदुत्तमम् ॥	KK03-15-262-046c  
तुल्यनिन्दास्तुतिर्भूत्वा समलोष्टाश्मकाञ्चनः ।	KK03-15-262-047a  
ज्ञानयोगेन शुद्धेन ध्याननित्यो बभूव ह ॥	KK03-15-262-047c  
\'निगृहीतेन्द्रियग्रामः समयोजयदात्मनि ।	KK03-15-262-048a  
युक्तचित्तं यथाऽऽत्मानं युयोज परमेश्वरे\' ॥	KK03-15-262-048c  
ध्यानयोगाद्बलं लब्ध्वा प्राप्य बुद्धिमनुत्तमाम् ।	KK03-15-262-049a  
जगाम शाश्वतीं सिद्धिं परां निर्वाणलक्षणाम् ॥	KK03-15-262-049c  
तस्मात्त्वमपि कौन्तेय न शोकं कर्तुमर्हसि ।	KK03-15-262-050a  
राज्यात्स्फीतात्परिभ्रष्टस्तपसा तदवाप्स्यसि ॥	KK03-15-262-050c  
सुखस्यानन्तरं दुःखं दुःखस्यानन्तरं सुखम् ।	KK03-15-262-051a  
पर्यायेणोपसर्पन्ते नरं नेमिमरा इव ॥	KK03-15-262-051c  
पितृपैतामहं राज्यं प्राप्स्यस्यमितविक्रम ।	KK03-15-262-052a  
वर्षात्त्रयोदशादूर्ध्वं व्येतु ते मानसो ज्वरः ॥	KK03-15-262-052c  
वैशम्पायन उवाच	KK03-15-262-053  
स एवमुक्त्वा भगवान्व्यासः पाण्डवनन्दनम् ।	KK03-15-262-053a  
जगाम तपसे धीमान्पुनरेवाश्रमं प्रति ॥	KK03-15-262-053c  

इति श्रीमन्महाभारते अरण्यपर्वणि व्रीहिद्रौणिकपर्वणि द्विषष्ट्यधिकद्विशततमोऽध्यायः ॥ 262 ॥

-262-2 उपरिष्टाच्च स्वर्लोकः इति ख. झ. पाठः ॥ 3-262-3 पुंसः पुमांसः ॥ 3-262-4 शूराश्चाहवलक्षणाः इति ख. झ. पाठः ॥ 3-262-6 यामा धामाश्च गणविशेषाः ॥ 3-262-7 देवानां निकाया आलया येषु तेषां देवनिकायानाम् ॥ 3-262-14 उपपद्यतामुपगच्छताम् ॥ 3-262-26 त्रयस्त्रिंशदिमे देवा येषां लोका इति ख. झ. पाठः ॥ 3-262-27 व्युष्टिः सम्पत्तिः . । 3-262-51 नेमि चक्रधाराम् । अराः नाभिनेमिसन्धानदारूणि ॥
