अध्यायः 142

भीमेन दुर्गमे गमनाक्षमतया युधिष्ठिरनिवारितानां द्रौपद्यादीनां वहनाङ्गीकारः ॥ 1 ॥ पथि कुलिन्दाधिपतिना सुबाहुना पूजितैर्युधिष्ठिरादिभिस्तस्यिन्भृत्यवर्गस्थापनपूर्वकमर्जुनदिदृक्षया गन्धमादनम्प्रति प्रस्थानम् ॥ 2 ॥
001युधिष्ठिर उवाच ।
001a अन्तर्हितानि भूतानि रक्षांसि बलवन्ति च ।
001c अग्निना तपसा चैव शक्यं गन्तुं वृकोदर ॥
002a सन्निवर्तय कौन्तेय क्षुत्पिपासे बलाश्रयात् ।
002c ततो बलं च दाक्ष्यं च संश्रयस्व वृकोदर ॥
003a ऋषेस्त्वया श्रुतं वाक्यं कैलासं पर्वतं प्रति ।
003c बुद्ध्या प्रपश्य कौन्तेय कथं कृष्णा गमिष्यति ॥
004a अथवा सहदेवेन धौम्येन च समं विभो ।
004c सूतैः पौरोगवैश्चैव सर्वैश्च परिचारकैः ॥
005a रथैरश्वैश्च ये चान्ये विप्राः क्लेशासहाः पथि ।
005c सर्वैस्त्वं सहितो भीम निवर्तस्वायतेक्षण ॥
006a  त्रयो वयं गमिष्यामो लध्वाहारा यतव्रताः ।
006c अहं च नकुलश्चैव लोमशश्च महातपाः ॥
007a ममागमनमाकाङ्क्षन्ग्गाद्वारे समाहितः ।
007c वसेह द्रौपदीं रक्षन्यावदागमनं मम ॥
008 भीम उवाच ।
008a राजपुत्री श्रमेणार्ता दुःखार्ता चैव भारत ।
008c व्रजत्येव हि कल्याणी श्वेतवाहदिदृक्षया ॥
009a तवचाप्यरतिस्तीव्रा वर्तते तमपश्यतः ।
009c गुडाकेशं महात्मानं सङ्ग्रामेष्वपलायिनम् ।
009e किं पुनः सहदेवं च मां च कृष्णां च भारत ॥
010a द्विजाः कामं निवर्तन्तां सर्वे च परिचारकाः ।
010c सूताः पौरोगवाश्चैव यं च मन्येत नो भवान् ॥
011a न ह्यहं हातुमिच्छामि भवन्तमिह कर्हिचित् ।
011c शैलेऽस्मिन्राक्षसाकीर्णे दुर्गेषु विपमेषु च ॥
012a इयं चापि महाभागा राजपुत्री पतिव्रता ।
012c त्वामृते पुरुषव्याघ्र नोत्सहेद्विनिवर्तितुम् ॥
013a तथैव सहदेवोऽयं सततं त्वामनुव्रतः ।
013c न जातु विनिवर्तेत मतज्ञो ह्यहमस्य वै ॥
014a अपिचात्र महाराज सव्यसाचिदिदृक्षया ।
014c सर्वे लालसभूताः स्म तस्माद्यास्यामहे सह ॥
015a यद्यशक्यो रथैर्गन्तुं शैलोऽयं बहुकन्दरः ।
015c पद्भिरेव गमिष्यामो मा राजन्विमना भव ॥
016a अहं वहिष्ये पाञ्चालीं यत्र यत्र न शक्ष्यति ।
016c इति मे वर्तते बुद्धिर्मा राजन्विमना भव ॥
017a सुकुमारौ तथा वीरौ माद्रीनन्दिकरावुभौ ।
017c दुर्गे सन्तारयिष्यामि यत्राशक्तौ भविष्यतः ॥
018 युधिष्ठिर उवाच ।
018a एवं ते भाषमाणस्य बलं भीमाभिवर्धताम् ।
018c यत्त्वमुत्सहसे वोढुं पाञ्चालीं विपुलेऽध्वनि ॥
019a यमजौ चापि भद्रं ते नैतदन्यत्र विद्यते ।
019c बलं तव यशश्चैवधर्मः कीर्तिश्च वर्धताम् ॥
020a यत्त्वमुत्सहसे नेतुं भ्रातरौ सह कृष्णया ।
020c मा ते ग्लानिर्महाबाहो मा च तेऽस्तु पराभवः ॥
021 वैशम्पायन उवाच ।
021a ततः कृष्णाऽब्रवीद्वाक्यं प्रहसन्ती मनोरमा ।
021c गमिष्यामि न सन्तापः कार्यो मां प्रति भारत ॥
022 लोमश उवाच ।
022a तपसा शक्यते गन्तुं पर्वतो गन्धमादनः ।
022c तपसा चैव कौन्तेय सर्वे योक्ष्यामहे वयम् ॥
023a नकुलः सहदेवश्च भीमसेनश् पार्थिव ।
023c अहं च त्वं च कौन्तेय द्रक्ष्यामः श्वेतवाहनम् ॥
024 वैशम्पायन उवाच ।
024a एवं सम्भाषमाणास्ते सुबाहुविषयं महत् ।
024c ददृशुर्मुदिता राजन्प्रभूतगजवाजिमत् ॥
025a किराततङ्गणाकीर्णं पुलिन्दशतसङ्कुलम् ।
025c हिमवत्यमरैर्जुष्टं बह्वाश्चर्यसमाकुलम् ।
025e सुबाहुश्चापि तान्दृष्ट्वा पूजया प्रत्यगृह्णत ॥
026a विषयान्ते कुलिन्दानामीश्वरः प्रीतिपूर्वकम् ।
026c तत्र ते पूजितास्तेन सर्व एव सुखोषिताः ॥
027a प्रतस्थुर्विमले सूर्ये हिमवन्तं गिरिं प्रति ।
027c इन्द्रसेनमुखांश्चापि भृत्यान्पौरोगवांस्तथा ॥
028a सूदांश्च पारिबर्हांश्च द्रौपद्याः सर्वशो नृप ।
028c राज्ञः कुलिन्दाधिपतेः परिदाय महारथाः ॥
029a पद्भिरेव महावीर्या ययुः कौरवनन्दनाः ।
029c ते शनैः प्राद्रवन्सर्वे कृष्णया सह पाण्डवाः ।
029e तस्माद्देशात्सुसंहृष्टा द्रष्टुकामा धनञ्जयम् ॥

इति श्रीमन्महाभारते अरण्यपर्वणि तीर्थयात्रापर्वणि द्विचत्वारिंशदधिकशततमोऽध्यायः ॥ 142 ॥

3-142-28 परिदाय रक्षार्थं समर्प्य ॥