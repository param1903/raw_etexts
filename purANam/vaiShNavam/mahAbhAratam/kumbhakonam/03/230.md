अध्यायः 230

मार्कण्डेयेन युधिष्ठिरम् प्रति स्कन्दचरित्रकीर्तनम् ॥ 1 ॥

मार्कण्डेय उवाच 	KK03-11-230-001  
श्रिया जुष्टं महासेनं देवसेनापतीकृतम् ।	KK03-11-230-001a  
सप्तर्षिपत्नयः षड् देव्यस्तत्सकाशमथागमन् ॥	KK03-11-230-001c  
ऋषिभिः सम्परित्यक्ता धर्मयुक्ता महाव्रताः ।	KK03-11-230-002a  
द्रुतमागम्य चोचुस्ता देवसेनापतिं प्रभुम् ॥	KK03-11-230-002c  
वयं पुत्र परित्यक्ता भर्तृभिर्देवसम्मितैः ।	KK03-11-230-003a  
अकारणाद्रुषा तैस्तु पुण्यस्थानात्परिच्युताः ॥	KK03-11-230-003c  
अस्माभिः किल जातस्त्वमिति केनाप्युदाहृतम् ।	KK03-11-230-004a  
तत्सत्यमेतत्संश्रुत्य तस्मान्नस्त्रातुमर्हसि ॥	KK03-11-230-004c  
अक्षयश्च भवेत्स्वर्गस्त्वत्प्रसादाद्धि नः प्रभो ।	KK03-11-230-005a  
त्वां पुत्रं चाप्यभीप्सामः कृत्वैतदनृणो भव ॥	KK03-11-230-005c  
स्कन्द उवाच 	KK03-11-230-006  
मातरो हि भवत्यो मे सुतो वोऽहमनिन्दिताः ।	KK03-11-230-006a  
यद्वापीच्छत तत्सर्वं सम्भविष्यति वस्तथा ॥	KK03-11-230-006c  
मार्कण्डेय उवाच 	KK03-11-230-007  
विवक्षन्तं ततः शक्रं किं कार्यमिति सोऽब्रवीत् ।	KK03-11-230-007a  
उक्तः स्कन्देन ब्रूहीति सोऽब्रवीद्वासवस्ततः ॥	KK03-11-230-007c  
अभिजित्स्पर्धमाना तु रोहिण्या कन्यसी स्वसा ।	KK03-11-230-008a  
इच्छन्ती ज्येष्ठतां देवी तपस्तप्तुं वनं गता ॥	KK03-11-230-008c  
तत्र मूढोस्मि भद्रं ते नक्षत्रं गगनाच्च्युतम् ।	KK03-11-230-009a  
कालं त्विमं परं स्कन्द ब्रह्मणा सह चिन्तय ॥	KK03-11-230-009c  
धनिष्ठादिस्तदा कालो ब्रह्मणा परिकल्पितः ।	KK03-11-230-010a  
रोहिणी ह्यभवत्पूर्वमेवं सङ्ख्या समाभवत् ॥	KK03-11-230-010c  
एवमुक्ते तु शक्रेण त्रिविदं कृत्तिका गताः ।	KK03-11-230-011a  
नक्षत्रं शकटाकारं भाति तद्वह्निदैवतम् ॥	KK03-11-230-011c  
विनता चाब्रवीत्स्कन्दं मम त्वं पिण्डदः सुतः ।	KK03-11-230-012a  
इच्छामि नित्यमेवाहं त्वया पुत्र सहासितुम् ॥	KK03-11-230-012c  
स्कन्द उवाच 	KK03-11-230-013  
एवमस्तु नमस्तेऽस्तु पुत्रस्नेहात्प्रशाधि माम् ।	KK03-11-230-013a  
स्नुषया पूज्यमाना वै देवि वत्स्यसि नित्यदा ॥	KK03-11-230-013c  
मार्कण्डेय उवाच 	KK03-11-230-014  
अथ मातृगणः सर्वः स्कन्दं वचनमब्रवीत् ।	KK03-11-230-014a  
वयं सर्वस्य लोकस्य मातरः कविभिः स्तुताः ।	KK03-11-230-014c  
इच्छामो मातरस्तुभ्यं भवितुं पूजयस्व नः ॥	KK03-11-230-014e  
\'तासां तु वचनं श्रुत्वा स्कन्दो वचनमब्रवीत्\' ।	KK03-11-230-015a  
मातरो हि भवत्यो मे भवतीनामहं सुतः ।	KK03-11-230-015c  
उच्यतां यन्मया कार्यं भवतीनामथेप्सितम् ॥	KK03-11-230-015e  
मातर ऊचुः 	KK03-11-230-016  
यास्तु ता मातरः पूर्वं लोकस्यास्य प्रकल्पिताः ।	KK03-11-230-016a  
अस्माकं तु भवेत्स्थानं तासां चैव न तद्भवेत् ॥	KK03-11-230-016c  
भवेम पूज्या लोकस्य न ताः पूज्याः सुरर्षभ ।	KK03-11-230-017a  
प्रजाऽस्माकं हृतास्ताभिस्त्वत्कृते ताः प्रयच्छ नः ॥	KK03-11-230-017c  
स्कन्द उवाच 	KK03-11-230-018  
वृत्ताः प्रजा न ताः शक्या भवतीभिर्निषेवितुम् ।	KK03-11-230-018a  
अन्यां वः कां प्रयच्छामि प्रजां यां मनसेच्छथ ॥	KK03-11-230-018c  
मातर ऊचुः 	KK03-11-230-019  
इच्छाम तासां मातॄणां प्रजा भोक्तुं प्रयच्छ नः ।	KK03-11-230-019a  
त्वया सह पृथग्भूता ये च तासामथेश्वराः ॥	KK03-11-230-019c  
स्कन्द उवाच 	KK03-11-230-020  
प्रजा वो दद्मि कष्टं तु भवतीभिरुदाहृतम् ।	KK03-11-230-020a  
परिरक्षत भद्रं वः प्रजा साधुनमस्कृताः ॥	KK03-11-230-020c  
मातर ऊचुः 	KK03-11-230-021  
परिरक्षाम भद्रं ते प्रजाः स्कन्द यथेच्छसि ।	KK03-11-230-021a  
त्वया नो रोचते स्कन्द सहवासश्चिरं प्रभो ॥	KK03-11-230-021c  
स्कन्द उवाच 	KK03-11-230-022  
यावत्षोडश वर्षाणि भवन्ति तरुणाः प्रजाः ।	KK03-11-230-022a  
प्रबाधत मनुष्याणां तावद्रूपैः पृथग्विधैः ॥	KK03-11-230-022c  
अहं च वः प्रदास्यामि रौद्रमात्मानमव्ययम् ।	KK03-11-230-023a  
परमं तेन सहिताः सुखं वत्स्यथ पूजिताः ॥	KK03-11-230-023c  
मार्कण्डेय उवाच 	KK03-11-230-024  
ततः शरीरात्स्कन्दस्य परुषः पावकप्रभः ।	KK03-11-230-024a  
भोक्तुं प्रजाः स मर्त्यानां निष्पपात महाबलः ॥	KK03-11-230-024c  
अपतत्सहसा भूमौ विसञ्ज्ञोऽथ क्षुधार्दितः ।	KK03-11-230-025a  
स्कन्देन सोऽभ्यनुज्ञातो रौद्ररूपोऽभवद्ग्रहः ॥	KK03-11-230-025c  
स्कन्दापस्मार इत्याहुर्गृहं तं द्विजसत्तमाः ।	KK03-11-230-026a  
विनता तु महारौद्रा कथ्यते शकुनिग्रहः ॥	KK03-11-230-026c  
मातॄणां राक्षसं प्राहुस्तं विद्यात्पूतनाग्रहम् ।	KK03-11-230-027a  
कष्टा दारुणरूपेण घोररूपा निशाचरी ॥	KK03-11-230-027c  
पशाची दारुणाकारा कथ्यते शीतपूतना ।	KK03-11-230-028a  
गर्भान्सा मानुषीणां तु हरते घोरदर्शना ॥	KK03-11-230-028c  
अदितिं रेवतीं प्राहुर्ग्रहस्तस्यास्तु रैवतः ।	KK03-11-230-029a  
सोऽपि बालान्महाघोरो बाधते वै महाग्रहः ॥	KK03-11-230-029c  
दैत्यानां या दितिर्माता तामाहुर्मुखमण्डिकाम् ।	KK03-11-230-030a  
अत्यर्थं शिशुमांसेन सम्प्रहृष्टा दुरासदा ॥	KK03-11-230-030c  
कुमाराश्च कुमार्यश्च ये प्रोक्ताः स्कन्दसम्भवाः ।	KK03-11-230-031a  
तेऽपि गर्भभुजः सर्वे कौरव्य सुमहाग्रहाः ॥	KK03-11-230-031c  
तासामेव तु पत्नीनां पतयस्ते प्रकीर्तिताः ।	KK03-11-230-032a  
आजायमानान्गृह्णन्ति बालकान्रौद्रकर्मणः ॥	KK03-11-230-032c  
गवां माता तु या प्राज्ञैः कथ्यते सुरभिर्नृप ।	KK03-11-230-033a  
शकुनिस्तामथारुह्य सह भुङ्क्ते शिशून्भुवि ॥	KK03-11-230-033c  
सरमा नाम या माता शुनां देवी जनाधिप ।	KK03-11-230-034a  
साऽपि गर्भान्समादत्ते मानुषीणां सदैव हि ॥	KK03-11-230-034c  
पादपानां च या माता करञ्जनिलया हि सा ।	KK03-11-230-035a  
वरदा सा हि सौम्या च नित्यं भूतानुकम्पिनी ॥	KK03-11-230-035c  
करञ्जे तां नमस्यन्ति तस्मात्पुत्रार्थिनो नराः ।	KK03-11-230-036a  
इमे त्वष्टादशान्ये वै ग्रहा मांसमधुप्रियाः ॥	KK03-11-230-036c  
द्विपञ्चरात्रं तिष्ठन्ति सततं सूतिकागृहे ।	KK03-11-230-037a  
कद्रूः सूक्ष्मवपुर्भूत्वा गर्भिणीं प्रविशत्यथ ॥	KK03-11-230-037c  
भुङ्क्ते सा तत्र तं गर्भं सा तु नागं प्रसूयते ।	KK03-11-230-038a  
गन्धर्वाणां तु या माता सा गर्भं गृह्य गच्छति ॥	KK03-11-230-038c  
ततो विलीनगर्भा सा मानुषी भुवि दृश्यते ।	KK03-11-230-039a  
या जनित्री त्वप्सरसां गर्भमास्ते प्रगृह्य सा ॥	KK03-11-230-039c  
उपविष्टं ततो गर्भं कथयन्ति मनीषिणः ।	KK03-11-230-040a  
लोहितस्योदधेः कन्या धात्री स्कन्दस्य सा स्मृता ॥	KK03-11-230-040c  
लोहितायनिरित्येवं कदम्बे सा हि पूज्यते ।	KK03-11-230-041a  
पुरुषे तु यथा रुद्रस्तथाऽऽर्या प्रमदास्वपि ॥	KK03-11-230-041c  
आर्या माता कुमारस्य पृथक्कामार्थमिज्यते ।	KK03-11-230-042a  
एवमेते कुमाराणां मया प्रोक्ता महाग्रहाः ॥	KK03-11-230-042c  
यावत्षोडश वर्षाणि शिशूनां ह्यशिवास्ततः ।	KK03-11-230-043a  
ये च मातृगणाः प्रोक्ताः पुरुषाश्चैव ये ग्रहाः ॥	KK03-11-230-043c  
सर्वे स्कन्दग्रहा नाम ज्ञेया नित्यं शरीरिभिः ।	KK03-11-230-044a  
तेषां प्रशमनं कार्यं स्नानं धूपमथाञ्जनम् ।	KK03-11-230-044c  
बलिकर्मोपहाराश्च स्कन्दस्येज्या विशेषतः ॥	KK03-11-230-044e  
एवमभ्यर्चिताः सर्वे प्रयच्छन्ति शुभं नृणाम् ।	KK03-11-230-045a  
आयुर्दीर्घं च राजेन्द्र सम्यक्पूजानमस्कृताः ॥	KK03-11-230-045c  
ऊर्ध्वं तु षोडशाद्वर्षाद्ये भवन्ति ग्रहा नृणाम् ।	KK03-11-230-046a  
तानहं सम्प्रवक्ष्यामि नमस्कृत्य महेश्वरम् ॥	KK03-11-230-046c  
यः पश्यति नरो देवाञ्जाग्रद्वा शयितोपि वा ।	KK03-11-230-047a  
उन्माद्यति स तु क्षिप्रं तं तु देवग्रहं विदुः ॥	KK03-11-230-047c  
आसीनश्च शयानश्च यः पश्यति नरः पितॄन् ।	KK03-11-230-048a  
उन्माद्यति स तु क्षिप्रं स ज्ञेयस्तु पितृग्रहः ॥	KK03-11-230-048c  
अवमन्यति यः सिद्धान्क्रुद्धाश्चापि शपन्ति यम् ।	KK03-11-230-049a  
उन्माद्यति स तु क्षिप्रं ज्ञेयः सिद्धग्रहस्तु सः ॥	KK03-11-230-049c  
उपाघ्राति च यो गन्धान्रसांश्चापि पृथग्विधान् ।	KK03-11-230-050a  
उन्माद्यति स तु क्षिप्रं स ज्ञेयो राक्षसो ग्रहः ॥	KK03-11-230-050c  
गन्धर्वाश्चापि यं दिव्याः संविशन्ति नरं भुवि ।	KK03-11-230-051a  
उन्माद्यति स तु क्षिप्रं ग्रहो गान्धर्व एव सः ॥	KK03-11-230-051c  
अधिरोहन्ति यं नित्यं पिशाचाः पुरुषं प्रति ।	KK03-11-230-052a  
उन्माद्यति स तु क्षिप्रं ग्रहः पैशाच एव सः ॥	KK03-11-230-052c  
आविशन्ति च यं यक्षाः पुरुषं कालपर्यये ।	KK03-11-230-053a  
उन्माद्यति स तु क्षिप्रं ज्ञेयो यक्षग्रहस्तु सः ॥	KK03-11-230-053c  
यस्य दोषैः प्रकुपितं चित्तं मुह्यति देहिनः ।	KK03-11-230-054a  
उन्माद्यति स तु क्षिप्रं साधनं तस्य शास्त्रतः ॥	KK03-11-230-054c  
वैक्लव्याच्च भयाच्चैव घोराणां चापि दर्शनात् ।	KK03-11-230-055a  
उन्माद्यति स तु क्षिप्रं सान्त्वं तस्य तु साधनम् ॥	KK03-11-230-055c  
कश्चित्क्रीडितुकामो वै भोक्तुकामस्तथाऽपरः ।	KK03-11-230-056a  
अभिकामस्तथैवान्य इत्येष त्रिविधो ग्रहः ॥	KK03-11-230-056c  
यावत्सप्ततिवर्षाणि भवन्त्येते ग्रहा नृणाम् ।	KK03-11-230-057a  
अतः परं देहिनां तु ग्रहतुल्या भवेज्जरा ॥	KK03-11-230-057c  
अप्रकीर्णेन्द्रियं दान्तं शुचिं नित्यमतन्द्रितम् ।	KK03-11-230-058a  
आस्तिकं श्रद्दधानं च वर्जयन्ति तदा ग्रहाः ॥	KK03-11-230-058c  
इत्येष ते ग्रहोद्देशो मानुषाणां प्रकीर्तितः ।	KK03-11-230-059a  
न स्पृशन्ति ग्रहा भक्तान्नरान्देवं महेश्वरम् ॥	KK03-11-230-059c  

इति श्रीमन्महाभारते अरण्यपर्वणि मार्कण्डेयसमास्यापर्वणि त्रिंशदधिकद्विशततमोऽध्यायः ॥ 230 ॥

3-230-4 असत्यमेतत्संस्कृत्य इति ध. पाठः । अपत्यमेतत्संस्मृत्य इति ट. थ. पाठः ॥ 3-230-7 विवक्षन्तमभिजिन्नक्षत्रस्य पतनान्नक्षत्रसङ्ख्या कथं समा भवेदिति प्रष्टुमिच्छन्तम् ॥ 3-230-8 कन्यसी कनिष्ठा । वनं गता अधिकारं त्यक्तेति शेषः ॥ 3-230-10 यस्य नक्षत्रस्याद्यक्षणे चन्द्रसूर्यगुरूणां योगस्तद्युगादिनक्षत्रम् । तच्च पूर्वं रोहिण्यभूत् । तदाभिजित्पतनकाले त्वेकन्यूनैरहोरात्रैर्भगणस्य भोगात् कृतयुगादिनक्षत्रं धनिष्ठैवाभवदित्यर्थः । सङ्ख्या कलाकाष्ठादीनाम् ॥ 3-230-11 तथा च कृत्तिकाभिरेव नक्षत्रसङ्ख्यापूर्ति कुर्विति शक्राशयं ज्ञात्वा तास्त्रिदिवं गताः । नक्षत्रं सप्तशीर्षाभम् इति झ. पाठः ॥ 3-230-12 ऋषिपत्नीनामिव गरुत्मत्या अपिरूपं स्वाहया धृतमिति तत्सुतत्वं बोध्यम् ॥ 3-230-13 स्नुषया देवसेनया ॥ 3-230-14 मातृगणो विनतादिसमूहः ॥ 3-230-16 ताः प्रसिद्धाः मातरो ब्राह्मीमाहेश्वरीप्रभृतयः ॥ 3-230-17 त्वत्कृते त्वदर्थं ताभिर्ब्राह्म्यादिभिरस्मद्भर्तॄन् मिथ्याभिशापदोषेण कोपयन्तीभिः प्रजा हृताः सङ्गाभावादित्यर्थः । सन्धिरार्षः । नोऽस्मभ्यं प्रयच्छ भर्तॄणामनुकूलनेनेत्यर्थः ॥ 3-230-18 वृत्ता मया दत्ता अपि । मया प्रार्थिता अपि मुनयो युष्मान् नाङ्गीकरिष्यन्तीति भावः ॥ 3-230-19 मातॄणां ब्राह्म्यादीनाम् । तासां प्रजानामीश्वराः पित्रादयः ॥ 3-230-20 प्रजाः अस्मदाद्याः । नमस्कृता यूयं मयेति शेषः ॥ 3-230-32 अज्ञायमाना गृह्णन्ति इति ध. पाठः ॥ 3-230-38 मुजाता हरिणी या तु सा गर्भं पिबति प्रभो इति ट. थ. ध.पाठः ॥
