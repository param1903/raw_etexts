अध्यायः 130

युधिष्ठिरेण मार्कण्डेयाश्रमगमनम् ॥ 1 ॥ 
लोमशेन युधिष्ठिरम्प्रति सङ्ग्रहेण मार्कण्डेयचरित्रकथनम् ॥ 2 ॥

001\'वैशम्पायन उवाच ।
001a सोमकस्याश्रमे पुण्ये धर्मराजो युधिष्ठिरः ।
001c षड्रात्रमुष्य नियतो भ्रात्रादिभिररिन्दमः ।
01e तस्मान्निर्गम्य सहसा दिशं प्रायात्तथोत्तराम् ॥
002a बहुदूरं ततो गत्वा वनं तत्र मनोहरम् ।
002c बहुपुष्पफलाकीर्णं महानद्युपशोभितम् ॥
003a दृष्ट्वा पप्रच्छ राजाऽसौ लोमशं मुनिसत्तमम् ।
003c किमिदं दृश्यते रम्यं वनं बहुमृगद्विजम् ॥
004a बहुपुष्पफलोपेतं मुनिसङ्घैर्निषेवितम् ।
004c स्रवन्त्या च समायुक्तं महत्या पुण्यतोयया ॥
005a ऋषीणामाश्रमाः पुण्या दृश्यन्ते विविधा मुने ।
005c कस्यायमाश्रमः पुण्यः कस्येमे मुनयोऽमलाः ।
005e एतदिच्छाम्यहं श्रोतुं वद त्वं वदतांवर ॥
006 लोमश उवाच ।
006a शृणु राजेन्द्र भद्रं ते वनस्यास्य पुरातनम् ।
006c वृत्तान्तं निखिलेनाद्य प्रोच्यमानं मयाऽनघ ॥
007a मृकण्डुपुत्रो मेधावी मार्कण्डेयो महामुनिः ।
007c बाल एव महाबुद्धिः सर्वविद्याविशारदः ॥
008a मातापित्रोः प्रियं कुर्वंस्तपोर्थं वनमाविशत् ।
008c अत्राश्रमपदं कृत्वा तपस्तेपे सुदारुणम् ॥
009a ग्रीष्मे पञ्चतपा भूत्वा वर्षास्वाकाशसंश्रयः ।
009c जलस्थः शिशिरे योगी बहुकालमवर्तत ॥
010a ऊर्ध्वबाहुर्निरालम्बः पादाङ्गुष्ठाग्रविष्ठितः ।
010c जितेन्द्रियो जितप्राणश्चिन्तयन्दृढमव्ययम् ।
010e अनाहारो जितक्रोधश्चिरमेवमवर्तत ॥
011a एतस्मिन्नन्तरे राजन्ननावृष्टिः सुदारुणा ।
011c सम्भूता सर्वसंहर्त्री तया दग्धं चराचरम् ॥
012a अनावृष्ट्यां प्रवृत्तायां सर्वे च निधनं गताः ।
012c केचिदन्ये महात्मानो मुनयो द्विजपुङ्गवाः ॥
013a ब्राह्मणाः क्षत्रिया वैश्याः शूद्रा सर्वाश्च योषितः ।
013c पशुपक्षिमृगाः सर्वे क्षुत्पिपासासमाकुलाः ।
013e कृशाः शुष्कोष्ठकण्ठाश्च श्रान्ता भ्रान्ता विचेतसः ॥
014a केनचित्पुण्यशेषेण मार्कण्डेयस्य धीमतः ।
014c आश्रमं शनकैः प्राप्ता मूर्च्छिताः सहसाऽपतन् ॥
015a समाधिविरतो योगी मार्कण्डेयो महातपाः ।
015c तद्वनं निबिडं दृष्ट्वा जनैः क्षुत्तृट्समाकुलैः ॥
016a दयार्द्रहृदयो योगी शिवं ध्यात्वा हृदम्बुजे ।
016c तेषां संरक्षणार्थाय वेदगन्धिस्वरेण सः ।
016e आजुहाव तदा गङ्गां तपोयोगेन भारत ॥
017a गङ्गा समागता शीघ्रं तेनाहूताऽतिपावना ।
017c नाम्ना वेदनदीत्येव प्रख्याता लोकपावना ॥
018a पर्जन्यश्च समाहूतः सुखं वर्षति भारत ।
018c सस्यानि च समृद्धानि फलमूलान्यनेकशः ।
018e सम्भूतान्यत्र राजेन्द्र सर्वे ते रक्षिता जनाः ॥
019a मार्कण्डेयं प्रशंसन्तो जनाः सर्वे द्विजात्तयः ।
019c चिरं सुखमवर्तन्त तेन संरक्षिता नृप ॥
020a एवं विधाय रक्षां स सर्वेषां पुण्यकर्मणाम् ।
020c पुनश्चचार च तपः परमेश्वरतुष्टये ॥
021a एवं बहुतिथे काले प्रादुरासीन्महेश्वरः ॥
022a दृष्ट्वा च सर्वदेवेशं चन्द्रमौलिमुमापतिम् ।
022c ब्रह्मविष्ण्वादिभिर्देवैः सिद्धविद्याधरोरगैः ॥
023a गन्धर्वयक्षप्रवरैः सकिन्नरपतत्रिभिः ।
023c स्तूयमानं महादेवमव्ययं निष्कलं शिवम् ।
023e प्रणनाम मुनिर्भक्त्या साष्टाङ्गं च पुनः पुनः ॥
024a प्रणम्योत्थाय सहसा बद्धाञ्जलिपुटो मुनिः ।
024c तुष्टाव विविधैः स्तोत्रैर्महादेवं जगत्पतिम् ॥
025a तमुवाच महादेवो मार्कण्डेयं महामुनिम् ।
025c वरं वरय भद्रं ते वरदोस्मि मुने तव ॥
026a एवं सम्बोधितस्तेन शिवेन परमात्मना ।
026c सगद्गदमिदं वाक्यमुवाच परमेश्वरम् ॥
027a नान्यं वरं वृणे शम्भो विना त्वत्पादपङ्कजे ।
027c भक्तिं ह्यनन्यसुलभां स्वामिन्नव्यभिचारिणीम् ॥
028a एवमुक्तोऽथ मुनिना भगवानीश्वरेश्वरः ।
028c पुनरेवाब्रवीद्वाक्यं मार्कण्डेय महामुनिम् ॥
029a सम्यगाराधितः पित्रा तव पुत्रार्थमादरात् ॥
030a शतायुर्निर्गुणः पुत्रः शुभः षोडशवार्षिकः ।
030c उभयोरन्यमिच्छ त्वमित्युक्तः सोऽब्रवीच्च माम् ॥
031a निर्गुणो मास्तु देवेश शतायुः षोडशाब्दकः ।
031c सुगुणोऽस्तु सुतो मेऽद्य इति पित्रावृत पुरा ॥
032a त्वया तप्तेन तपसा तोषितोऽहं भृशं मुने ।
032c दीर्घमायुर्मया दत्तं मृत्युश्च प्रतिषेधितः ॥
033a इत्युक्त्वा भगवानीशस्तत्रैवान्तरधीयत ।
033c तस्यायमाश्रमः पुण्यस्तस्येमे मुनयोऽमलाः ॥
034a अत्रैकरात्रमुषिताः सर्वे मृत्युं तरन्ति वै ।
034c अत्रैव भरतश्रेष्ठ प्रयतो वस भूमिप\' ॥

इति श्रीमन्महाभारते अरण्यपर्वणि तीर्थयात्रापर्वणि त्रिंशदधिकशततमोऽध्यायः ॥ 130 ॥