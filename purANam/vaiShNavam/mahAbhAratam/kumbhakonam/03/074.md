अध्यायः 074

दमयन्त्या बाहुकस्य केशिन्या स्वगृहानयनम् ॥ 1 ॥ बाहुकदमयन्त्योः संवादः ॥ 2 ॥ बाहुकेन स्वस्य नलत्वोत्कीर्तनपूर्वकं कर्कोटकानुस्मरणेन तद्दत्तवस्त्रद्वयपरिधाने तस्य निजरूपप्रादुर्भावः ॥ 3 ॥ ततो नलम्प्रत्यभिजानन्त्या दमयन्त्या तत्परिरम्भणम् ॥ 4 ॥

बृहदश्व उवाच 	KK03-05-074-001  
सर्वं विकारं दृष्ट्वा तु पुण्यश्लोकस्य धीमतः ।	KK03-05-074-001a  
आगत्य केशिनी क्षिप्रं दमयन्त्यै न्यवेदयत् ॥	KK03-05-074-001c  
दमयन्ती ततो भूयः प्रेषयामास केशिनीम् ।	KK03-05-074-002a  
मातुः सकाशं दुःखार्ता नलशङ्कासमुत्सुका ॥	KK03-05-074-002c  
परीक्षितो मे बहुशो बाहुको नलशङ्कया ।	KK03-05-074-003a  
रूपे मे संशयस्त्वेकः स्वयमिच्छामि वेदितुम् ॥	KK03-05-074-003c  
स वा प्रवेश्यतां मातर्मां वाऽनुज्ञातुमर्हसि ।	KK03-05-074-004a  
विदितं वाऽथवाऽज्ञातं पितुर्मे संविधीयताम् ॥	KK03-05-074-004c  
एवमुक्ता तु वैदर्भ्या सा देवी भीममब्रवीत् ।	KK03-05-074-005a  
दुहितुस्तमभिप्रायमन्वजानात्स पार्थिवः ॥	KK03-05-074-005c  
सा वै पित्राऽभ्यनुज्ञाता मात्रा च भरतर्षभ ।	KK03-05-074-006a  
\'तयोर्नियोगात्कौरव्य केशिनीमिदमब्रवीत्\' ॥	KK03-05-074-006c  
गच्छ केशिनि शीघ्रं त्वं बाहुकं पितृशासनात् ।	KK03-05-074-007a  
आनयस्व यथा माता त्वं तथा कुरु मे प्रियम् ॥	KK03-05-074-007c  
गत्वा तु केशिनी शिघ्रं बाहुकं वाक्यमब्रवीत् ।	KK03-05-074-008a  
भीमस्य शासनात्सूतागताहं विद्धि बाहुक ॥	KK03-05-074-008c  
प्रविश्यतां राजवेश्म इत्युक्तो भरतर्षभ ।	KK03-05-074-009a  
बाहुकस्तु चिरं ध्यात्वा केशिन्या सह भारत ।	KK03-05-074-009c  
प्रविवेश महाबाहुर्दमयन्तीनिवेशनम्\' ॥	KK03-05-074-009e  
नलं प्रवेशयामास यत्र तस्याः प्रतिश्रयः ॥	KK03-05-074-010ac  
तां स्म दृष्ट्वैव सहसा दमयन्तीं नलो नृपः ।	KK03-05-074-011a  
आविष्टः शोकदुःखाभ्यां बभूवाश्रुपरिप्लुतः ॥	KK03-05-074-011c  
तं तु दृष्ट्वा तथायुक्तं दमयन्ती नलं तदा ।	KK03-05-074-012a  
तीव्रशोकसमाविष्टा बभूव वरवर्णिनी ॥	KK03-05-074-012c  
ततः काषायवसना जटिला मलपङ्किनी ।	KK03-05-074-013a  
दमयन्ती महाराज बाहुकं वाक्यमब्रवीत् ॥	KK03-05-074-013c  
पूर्वं दृष्टस्त्वया कश्चिद्धर्मज्ञो नाम बाहुक ।	KK03-05-074-014a  
सुप्तामुत्सृज्य विपिने गतो यः पुरुषः स्त्रियम् ॥	KK03-05-074-014c  
अनागसं प्रियां भार्यां विजने श्रममोहिताम् ।	KK03-05-074-015a  
अपहाय तु को गच्छेत्पुण्यश्लोकमृते नलम् ॥	KK03-05-074-015c  
किमु तस्य मया बाल्यादपराद्धं महीपतेः ।	KK03-05-074-016a  
यो मामुत्सृज्य विपिने गतवान्निद्रयाऽर्दिताम् ॥	KK03-05-074-016c  
साक्षाद्देवानपाहाय वृतो यः स पुरा मया ।	KK03-05-074-017a  
अनुव्रतामभिमतां पुत्रिणीं त्यक्तवान्कथम् ॥	KK03-05-074-017c  
अग्नौ पाणिगृहीतां च हंसानां वचने स्थिताम् ।	KK03-05-074-018a  
भरिष्यामीति सत्यं तु प्रतिश्रुत्य क्व तद्गतम् ॥	KK03-05-074-018c  
बृहदश्व उवाच 	KK03-05-074-019  
दमयन्त्या ब्रुवन्त्यास्तु सर्वमेतदरिन्दम ।	KK03-05-074-019a  
शोकजं वारिनेत्राभ्यामसुखं प्रास्रवद्बहु ॥	KK03-05-074-019c  
अतीव कृष्णताराभ्यां रक्तान्ताभ्यां जलं तु तत् ।	KK03-05-074-020a  
परिस्रवन्नलो राजा शोकार्त इदमब्रवीत् ॥	KK03-05-074-020c  
\'नलोऽहं विपुलश्रोणि त्वामुत्सृज्य यतो गतः ।	KK03-05-074-021a  
आविष्टः कलिना भद्रे तेन मोहवशं गतः ॥\'	KK03-05-074-021c  
मम राज्यं प्रनष्टं यन्नाहं तत्कृतवान्स्वयम् ।	KK03-05-074-022a  
कलिना तत्कृतं भीरु यच्च त्वामहमत्यजम् ॥	KK03-05-074-022c  
यत्त्वया धर्मकृच्छ्रे तु शापेनाभिहतः पुरा ।	KK03-05-074-023a  
वनस्थया दुःखितया शोचन्त्या मां दिवानिशम् ॥	KK03-05-074-023c  
स मच्छरीरे त्वच्छापाद्दह्यमानोऽवसत्कलिः ।	KK03-05-074-024a  
त्वच्छापदग्धः सततं सोऽग्नावग्निरिवाहितः ॥	KK03-05-074-024c  
मम च व्यवसायेन तपसा चैव निर्जितः ।	KK03-05-074-025a  
दुःखस्यान्तेन चानेन भवितव्यं हि नौ शुभे ॥	KK03-05-074-025c  
विमुच्य मां गतः पापस्ततोऽहमिह चागतः ।	KK03-05-074-026a  
त्वदर्थं विपुलश्रोणि न हि मेऽन्यत्प्रयोजनम् ॥	KK03-05-074-026c  
कथं नु नारी भर्तारमनुरक्तमनुव्रतम् ।	KK03-05-074-027a  
उत्सृज्य वरयेदन्यं यथा त्वं भीरु कर्हिचित् ॥	KK03-05-074-027c  
दूताश्चरन्ति पृथिवीं कृत्स्नां नृपतिशासनात् ।	KK03-05-074-028a  
भैमी किल स्म भर्तारं द्वितीयं वरयिष्यति ॥	KK03-05-074-028c  
स्वैरवृत्ता यथाकाममनुरूपमिवात्मनः ।	KK03-05-074-029a  
श्रुत्वैव चैवं त्वरितो भागस्वरिरुपस्थितः ॥	KK03-05-074-029c  
दमयन्ती तु तच्छ्रुत्वा नलस्य परिदेवितम् ।	KK03-05-074-030a  
प्राञ्जलिर्वेपमाना च भीता वचनमब्रवीत् ॥	KK03-05-074-030c  
न मामर्हसि कल्याण पापेन परिशङ्कितुम् ।	KK03-05-074-031a  
मया हि देवानुत्सृज्य वृतस्त्वं निषधाधिप ॥	KK03-05-074-031c  
तवाभिगमनार्थं तु सर्वतो ब्राह्मणा गताः ।	KK03-05-074-032a  
वाक्यानि मम गाथाभिर्गायमाना दिशो दश ॥	KK03-05-074-032c  
ततस्त्वां ब्राह्मणो विद्वान्पर्णादो नाम पार्थिव ।	KK03-05-074-033a  
अभ्यगच्छत्कोसलायामृतुपर्णनिवेशने ॥	KK03-05-074-033c  
तेन वाक्ये कृते सम्यक्प्रतिवाक्ये तथा हृते ।	KK03-05-074-034a  
उपायोऽयं मया दृष्टो नैषधानयने तव ॥	KK03-05-074-034c  
त्वामृते नहि लोकेऽन्य एकाह्ना पृथिवीपते ।	KK03-05-074-035a  
समर्थो योजनशतं गन्तुमश्वैर्नराधिप ॥	KK03-05-074-035c  
\'तथापि मां महीपाल भजेतां चरणौ तव ।	KK03-05-074-036a  
\'स्पृशेयं तेन सत्येन पादावेतौ महीपते ।	KK03-05-074-036c  
यथा नासत्कृतं किञ्चिन्मनसाऽपि चराम्यहम् ॥	KK03-05-074-036e  
अयं चरति लोकेऽस्मिन्भूतसाक्षी सदागतिः ।	KK03-05-074-037a  
एष मे मुञ्चतु प्राणान्यदि पापं चराम्यहम् ॥	KK03-05-074-037c  
यथा चरति तिग्मांशुः परितो भुवनं सदा ।	KK03-05-074-038a  
स मुञ्चतु मम प्राणान्यदि पापं चराम्यहम् ॥	KK03-05-074-038c  
चन्द्रमाः सर्वभूतानामन्तश्चरति साक्षिवत् ।	KK03-05-074-039a  
स मुञ्चतु मम प्राणान्यदि पापं चराम्यहम् ॥	KK03-05-074-039c  
एते देवास्त्रयः कृत्स्नं त्रैलोक्यं धारयन्ति वै ।	KK03-05-074-040a  
विब्रुवन्तु यथा सत्यमेतद्देवास्त्यजन्तु माम् ॥	KK03-05-074-040c  
एवमुक्ते ततो वायुरन्तरिक्षादभाषत ।	KK03-05-074-041a  
नैषा कृतवती पापं नल सत्यं ब्रवीमि ते ॥	KK03-05-074-041c  
राजञ्शीलनिधिः स्फीतो दमयन्त्या सुरक्षितः ।	KK03-05-074-042a  
साक्षिणो रक्षिणश्चास्या वयं त्रीन्परिवत्सरान् ॥	KK03-05-074-042c  
उपायो विहितश्चायं त्वदर्थमतुलोऽनया ।	KK03-05-074-043a  
न ह्येकाह्ना शतं गन्ता त्वामृतेऽन्यः पुमानिह ॥	KK03-05-074-043c  
उपपन्ना त्वया भैमी त्वं च भैम्या महीपते ।	KK03-05-074-044a  
नात्र शङ्का त्वया कार्या सङ्गच्छ सह भार्यया ॥	KK03-05-074-044c  
तथा ब्रुवति वायौ तु पुष्पवृष्टिः पपात ह ।	KK03-05-074-045a  
देवदुन्दुभयो नेदुर्ववौ च पवनः शिवः ॥	KK03-05-074-045c  
तदद्भुतमयं दृष्ट्वा नलो राजाऽथ भारत ।	KK03-05-074-046a  
दमयन्त्यां विशङ्कां तामुपाकर्षदरिन्दमः ॥	KK03-05-074-046c  
ततस्तद्वस्त्रमरजः प्रावृणोद्वसुधाधिपः ।	KK03-05-074-047a  
संस्मृत्य नागराजं तं ततो लेभे स्वकं वपुः ॥	KK03-05-074-047c  
स्वरूपिणं तु भर्तारं दृष्ट्वा भीमसुता तदा ।	KK03-05-074-048a  
प्राक्रोशदुच्चैरालिङ्ग्य पुण्यश्लोकमनिन्दिता ॥	KK03-05-074-048c  
भैमीमपि नलो राजा भ्राजमानो यथा पुरा ।	KK03-05-074-049a  
सस्वजे स्वसुतौ चापि यथावत्प्रत्यनन्दत ॥	KK03-05-074-049c  
ततः स्वोरसि विन्यस्य वक्त्रं तस्य शुभानना ।	KK03-05-074-050a  
परीता तेन दुःखेन निशश्वासायतेक्षणा ॥	KK03-05-074-050c  
तथैव मलदिग्धाङ्गीं परिष्वज्य शुचिस्मिताम् ।	KK03-05-074-051a  
सुचिरं पुरुषव्याघ्रस्तस्थौ शोकपरिप्लुतः ॥	KK03-05-074-051c  
ततः सर्वं यथावृत्तं दमयन्त्या नलस्य च ।	KK03-05-074-052a  
भीमायाकथयत्प्रीत्या वैदर्भ्या जननी नृप ॥	KK03-05-074-052c  
ततोऽब्रवीन्महाराजः कृतशौचमहं नलम् ।	KK03-05-074-053a  
दमयन्त्या सहोपेतं कल्ये द्रष्टा सुखोषितम् ॥	KK03-05-074-053c  
ततस्तौ सहितौ रात्रिं कथयन्तौ पुरातनम् ।	KK03-05-074-054a  
वने विचरितं सर्वमूषतुर्मुदितौ नृप ॥	KK03-05-074-054c  
गृहे भीमस्य नृपतेः परस्परसुखैषिणौ ।	KK03-05-074-055a  
वसेतां हृष्टसङ्कल्पौ वैदर्भी च नलश्च ह ॥	KK03-05-074-055c  
स चतुर्थे ततो वर्षे सङ्गम्य सह भार्यया ।	KK03-05-074-056a  
सर्वकामैः सुसिद्धार्थो लब्धवान्परमां मुदम् ॥	KK03-05-074-056c  
दमयन्त्यपि भर्तारमासाद्याप्यायिता भृशम् ।	KK03-05-074-057a  
अर्धसञ्जातसस्येव तोयं प्राप्य वसुन्धरा ॥	KK03-05-074-057c  
सैवं समेत्य व्यपनीय तन्द्रां शान्तज्वरा हर्षविवृद्धसत्त्वा ।	KK03-05-074-058a  
रराज भैमी समवाप्तकामा शीतांशुना रात्रिरिवोदितेन ॥	KK03-05-074-058c  

इतिश्रीमन्महाभारते अरण्यपर्वणि नलोपाख्यानपर्वणि चतुःसप्ततितमोऽध्यायः ॥ 74 ॥

3-74-10 प्रतिश्रयः गृहम् ॥ 3-74-16 किन्नु तस्य मया चीर्णमपराधमिति ध. पाटः ॥ 3-74-18 अग्नौ पाणिं गृहीत्वा तु देवानामप्रतस्तथेति झ. पाठः ॥ 3-74-33 त्वां दृष्टवान्कोसलेष्विति ध. पाठः ॥ 3-74-37 सदागतिर्वायुः ॥ 3-74-39 चन्द्रमाश्चित्ताभिमानिनी देवता ॥ 3-74-53 कल्ये प्रभाते । कृतार्थं तमहं नलमिति क. ध. पाठः ॥
