अध्यायः 210

कौशिकनामकेन द्विजवरेण पतिव्रतावचनाद्धर्मावगतये धर्मव्याधम् प्रति गमनम् ॥ 1 ॥ व्याधेन तस्मै नानाधर्मोपदेशः ॥ 2 ॥

मार्कण्डेय उवाच 	KK03-11-210-001  
चिन्तयित्वा तदाश्चर्यं स्त्रिया प्रोक्तमशेषतः ।	KK03-11-210-001a  
विनिन्दन्स द्विजोऽऽत्मानमागस्कृत इवाबभौ ॥	KK03-11-210-001c  
चिन्तयानः स धर्मस्य सूक्ष्मां गतिमथाब्रवीत् ।	KK03-11-210-002a  
श्रद्दधानेन वै भाव्ये गच्छामि मिथिलामहम् ॥	KK03-11-210-002c  
कृतात्मा धर्मवित्तस्यां व्याधो निवसते किल ।	KK03-11-210-003a  
तं गच्छाम्यहमद्यैव धर्मं प्रष्टुं तपोधनम् ॥	KK03-11-210-003c  
इतिसञ्चिन्त्य मनसा श्रद्दधानः स्त्रिया वचः ।	KK03-11-210-004a  
बलाकाप्रत्ययेनासौ धर्म्यैश्च वचनैः शुभैः ॥	KK03-11-210-004c  
सम्प्रतस्थे स मिथिलां कौतूहलसमन्वितः ।	KK03-11-210-005a  
अतिक्रामन्नरण्यानि ग्रामांश्च नगराणि च ॥	KK03-11-210-005c  
ततो जगाम मिथिलां जनकेन सुरक्षिताम् ।	KK03-11-210-006a  
धर्मसेतुसमाकीर्णां यज्ञोत्सववतीं शुभाम् ॥	KK03-11-210-006c  
गोपुराट्टालकवतीं हर्म्यप्राकारशोभनाम् ।	KK03-11-210-007a  
प्रविश्य नगरीं रम्यां विमानैर्बहुभिर्युताम् ॥	KK03-11-210-007c  
पण्यैश्च बहुभिर्युक्तां सुविभक्तमहापथाम् ।	KK03-11-210-008a  
अश्वै रथैस्तथा नागैर्योधैश्च बहुभिर्युताम् ॥	KK03-11-210-008c  
हृष्टपुष्टजनाकीर्णां नित्योत्सवसमाकुलाम् ।	KK03-11-210-009a  
सोऽपस्यद्बहुवृत्तान्तां ब्राह्मणः समतिक्रमन् ॥	KK03-11-210-009c  
धर्मव्याधमपृच्छच्च स चास्य कथितो द्विजैः ।	KK03-11-210-010a  
अपश्यत्तत्र गत्वा तं सूनामध्ये व्यवस्थितम् ॥	KK03-11-210-010c  
मार्गमाहिषमांसानि विक्रीणन्तं तपस्विनम् ।	KK03-11-210-011a  
आकुलत्वाच्च क्रेतॄणामेकान्ते संस्थितो द्विजः ॥	KK03-11-210-011c  
स तु ज्ञात्वा द्विजं प्राप्तं सहसा सम्भ्रमोत्थितः ।	KK03-11-210-012a  
आजगाम यतो विप्रः स्थित एकान्त आसने ॥	KK03-11-210-012c  
व्याध उवाच 	KK03-11-210-013  
अभिवादये त्वां भगवन्स्वागतं ते द्विजोत्तम ।	KK03-11-210-013a  
अहं व्याधो हि भद्रं ते किं करोमि प्रशाधि माम् ॥	KK03-11-210-013c  
एकपत्न्या यदुक्तोसि गच्छ त्वं मिथिलामिति ।	KK03-11-210-014a  
जानाम्येतदहं सर्वं यदर्थं त्वमिहागतः ॥	KK03-11-210-014c  
श्रुत्वा च तस्य तद्वाक्यं स विप्रो भृशविस्मितः ।	KK03-11-210-015a  
द्वितीयमिदमाश्चर्यमित्यचिन्तयत द्विजः ॥	KK03-11-210-015c  
अदेशस्थं हि ते स्थानमिति व्याधोऽब्रवीद्द्विजम् ।	KK03-11-210-016a  
गृहं गच्छाव भगवन्यदि ते रोचतेऽनघ ॥	KK03-11-210-016c  
मार्कण्डेय उवाच 	KK03-11-210-017  
बाढमित्येव तं विप्रो हृष्टो वचनमब्रवीत् ।	KK03-11-210-017a  
अग्रतस्तु द्विजं कृत्वा स जगाम गृहं प्रति ॥	KK03-11-210-017c  
प्रविश्य च गृहं रम्यमासनेनाभिपूजितः ।	KK03-11-210-018a  
\'अर्घ्येण च स वै तेन व्याधेन द्विजसत्तमः\' ॥	KK03-11-210-018c  
पाद्यमाचमनीयं च प्रतिगृह्य द्विजोत्तमः ।	KK03-11-210-019a  
ततः सुखोपविष्टस्तं व्याधं वचनमब्रवीत् ॥	KK03-11-210-019c  
कर्मैतद्वै न सदृशं भवतः प्रतिभाति मे ।	KK03-11-210-020a  
अनुतप्ये भृशं तात तव घोरेण कर्मणा ॥	KK03-11-210-020c  
व्याध उवाच 	KK03-11-210-021  
कुलोचितमिदं कर्म पितृपैतामहं परम् ।	KK03-11-210-021a  
वर्तमानस्य मे धर्मे स्वे मन्युं मा कृथा द्विज ॥	KK03-11-210-021c  
विधात्रा विहितं पूर्वं कर्म स्वमनुपालयन् ।	KK03-11-210-022a  
प्रयत्नाच्च गुरू वृद्धौ शुश्रूषेऽहं द्विजोत्तम ॥	KK03-11-210-022c  
सत्यं वदे नाभ्यसूये यथाशक्ति ददामि च ।	KK03-11-210-023a  
देवतातिथिभृत्यानामवशिष्टेन वर्तये ॥	KK03-11-210-023c  
न कुत्सयाम्यहं किञ्चिन्न गर्हे बलवत्तरम् ।	KK03-11-210-024a  
कृतमन्वेति कर्तारं पुरा कर्म द्विजोत्तम ॥	KK03-11-210-024c  
कृषिगोरक्ष्यवाणिज्यमिह लोकस्य जीवनम् ।	KK03-11-210-025a  
दण्डनीतिस्त्रयो विद्या तेन लोको भवत्युत ॥	KK03-11-210-025c  
कर्म शूद्रे कृषिर्वैश्ये सङ्ग्रामः क्षत्रिये स्मृतः ।	KK03-11-210-026a  
ब्रह्मचर्यतपोमन्त्राः सत्यं च ब्राह्मणे सदा ॥	KK03-11-210-026c  
राजा प्रशास्ति धर्मेण स्वकर्मनिरताः प्रजाः ।	KK03-11-210-027a  
विकर्माणश्च ये केचित्तान्युनक्ति स्वकर्मसु ॥	KK03-11-210-027c  
भेतव्यं हि सदा राज्ञां प्रजानामधिपा हि ते ।	KK03-11-210-028a  
मारयन्ति विकर्मस्थं लुब्धा मृगमिवेषुभिः ॥	KK03-11-210-028c  
जनकस्येह विप्रर्षे विकर्मस्थो न विद्यते ।	KK03-11-210-029a  
स्वकर्मनिरता वर्णाश्चत्वारोपि द्विजोत्तम ॥	KK03-11-210-029c  
स एष जनको राजा दुर्वृत्तमपि चेत्सुतम् ।	KK03-11-210-030a  
दण्ड्यं दण्डे निक्षिपति यथा न ग्लाति धार्मिकम् ॥	KK03-11-210-030c  
सुयुक्तचारो नृपतिः सर्वं धर्मेण पश्यति ।	KK03-11-210-031a  
श्रीश्च राज्यं च दण्डश्च क्षत्रियाणां द्विजोत्तम ॥	KK03-11-210-031c  
राजानो हि स्वधर्मेण श्रियमिच्छन्ति भूयसीम् ।	KK03-11-210-032a  
सर्वेषामेव वर्णानां त्राता राजा भवत्युत ॥	KK03-11-210-032c  
परेण हि हतान्ब्रह्मन्वराहमहिषानहम् ।	KK03-11-210-033a  
न स्वयं हन्मि विप्रर्षे विक्रीणामि सदा त्वहम् ॥	KK03-11-210-033c  
न भक्षयामि मांसानि ऋतुगामी तथाह्यहम् ।	KK03-11-210-034a  
सदोपवासी च तथा नक्तभोजी सदा द्विज ॥	KK03-11-210-034c  
अशीलश्चापि पुरुषो भूत्वा भवति शीलवान् ।	KK03-11-210-035a  
प्राणिहिंसारतिश्चापि भवते धार्मिकः पुनः ॥	KK03-11-210-035c  
व्यभिचारान्नरेन्द्राणां धर्मः सङ्कीर्यते महान् ।	KK03-11-210-036a  
अधर्मो वर्तते चापि सङ्कीर्यन्ते ततः प्रजाः ॥	KK03-11-210-036c  
भेरुण्डा वामनाः कुब्जाः स्थूलशीर्षास्तथैव च ।	KK03-11-210-037a  
क्लीबाश्चान्धाश्च बधिरा जायन्तेऽत्युच्चलोचनाः ॥	KK03-11-210-037c  
पार्थिवानामधर्मत्वात्प्रजानामभवः सदा ।	KK03-11-210-038a  
स एष राजा जनकः प्रजा धर्मेण पश्यति ॥	KK03-11-210-038c  
अनुगृह्णन्प्रजाः सर्वाः स्वधर्मनिरताः सदा ।	KK03-11-210-039a  
\'पात्येष राजा जनकः पितृवद्द्विजसत्तम\' ॥	KK03-11-210-039c  
ये चैव मां प्रशंसन्ति येच निन्दन्ति मानवाः ।	KK03-11-210-040a  
सर्वान्सुपरिणीतेन कर्माणा तोषयाम्यहम् ॥	KK03-11-210-040c  
ये जीवन्ति स्वधर्मेण संयुञ्जन्ति च पार्थिवाः ।	KK03-11-210-041a  
न किञ्चिदुपजीवन्ति दान्ता उत्थानशीलिनः ॥	KK03-11-210-041c  
शक्त्याऽन्नदानं सततं तितिक्षा धर्मनित्यता ।	KK03-11-210-042a  
यथार्हं प्रतिपूजा च सर्वभूतेषु वै दया ॥	KK03-11-210-042c  
त्यागान्नान्यत्र मर्त्यानां गुणास्तिष्ठन्ति पूरुषे ।	KK03-11-210-043a  
मृषावादं परिहरेत्कुर्यात्प्रियमयाचितः ॥	KK03-11-210-043c  
न च कामान्न संरम्भान्न द्वेषाद्धर्ममुत्सृजेत् ।	KK03-11-210-044a  
प्रिये नातिभृशं हृष्येदप्रिये न च सञ्ज्वरेत् ॥	KK03-11-210-044c  
न मुह्येदर्थकृच्छ्रेषु न च धर्मं परित्यजेत् ।	KK03-11-210-045a  
कर्म चेत्किञ्चिदन्यत्स्यादितरन्न तदाचरेत् ॥	KK03-11-210-045c  
यत्कल्याणमभिध्यायेत्तत्रात्मानं नियोजयेत् ।	KK03-11-210-046a  
न पापं प्रति पापः स्यात्साधुरेव सदा भवेत् ॥	KK03-11-210-046c  
आत्मनैव हतः पापो यः पापं कर्तुमिच्छति ।	KK03-11-210-047a  
कर्म चैतदसाधूनां वृजिनानामसाधुकम् ॥	KK03-11-210-047c  
न धर्मोस्तीति मन्वानाः शुचीनवहसन्ति ये ।	KK03-11-210-048a  
अश्रद्दधाना धर्मस्य ते नश्यन्ति न संशयः ॥	KK03-11-210-048c  
महादृतिरिवाध्मातः पापो भवति नित्यदा ।	KK03-11-210-049a  
\'साधुः सन्नतिमानेव सर्वत्र द्विजसत्तम\' ॥	KK03-11-210-049c  
मूढानामवलिप्तानामसारं भाषितं भवेत् ।	KK03-11-210-050a  
दर्शयन्त्यन्तरात्मानं दिवा रूपमिवांशुमान् ॥	KK03-11-210-050c  
न लोके राजते मूर्खः केवलात्मप्रशंसया ।	KK03-11-210-051a  
अपिचेह मृजाहीनः कृतविद्यः प्रकाशते ॥	KK03-11-210-051c  
अब्रुवन्कस्यचिन्निन्दामात्मपूजामवर्णयन् ।	KK03-11-210-052a  
न कश्चिद्गुणसम्पन्नः प्रकाशो भुवि दृश्यते ॥	KK03-11-210-052c  
विकर्मणा तप्यमानः पापाद्विपरिमुच्यते ।	KK03-11-210-053a  
न तत्कुर्यां पुनरिति द्वितीयात्परिमुच्यते ॥	KK03-11-210-053c  
कर्मणा येन केनापि पापात्मा द्विजसत्तम ।	KK03-11-210-054a  
एवं श्रुतिरियं ब्रह्मन्धर्मेषु प्रतिदृश्यते ॥	KK03-11-210-054c  
पापनि बुद्ध्वेह पुरा कृतानि स्वधर्मशीलो विनिहन्ति पश्चात् ।	KK03-11-210-055a  
धर्मो ब्रह्मन्नुदते ब्राह्मणानां यत्कुर्वते पापमिह प्रमादात् ॥	KK03-11-210-055c  
पापं कृत्वा हि मन्येत नाहमस्मीति पूरुषः ।	KK03-11-210-056a  
[तं तु देवाः प्रपश्यन्ति स्वस्यैवान्तरपूरुषः] ॥	KK03-11-210-056c  
चिकीर्षेदेव कल्याणं श्रद्दधानोऽनसूयकः ॥	KK03-11-210-057ac  
वसनस्येव च्छिद्राणि साधूनां विवृणोति यः ।	KK03-11-210-058a  
\'अपश्यन्नात्मनो दोषान्स पापः प्रेत्य नश्यति\' ॥	KK03-11-210-058c  
पापं चेत्पुरुषः कृत्वा कल्याणमभिपद्यते ।	KK03-11-210-059a  
मुच्यते सर्वपापेभ्यो महाभ्रेणेव चन्द्रमाः ॥	KK03-11-210-059c  
यथाऽऽदित्यः समुद्यन्वै तमः सर्वं व्यपोहति ।	KK03-11-210-060a  
एवं कल्याणमातिष्ठन्सर्वपापैः प्रमुच्यते ॥	KK03-11-210-060c  
पापानां विद्ध्यधिष्ठानं लोभमोहौ द्विजोत्तम ।	KK03-11-210-061a  
\'तस्मात्तौ विदुषा विप्र वर्जनीयौ विशेषतः\' ॥	KK03-11-210-061c  
लुब्धाः पापं व्यवस्यन्ति नरा नातिबहुश्रुताः ।	KK03-11-210-062a  
अधर्म्या धर्मरूपेण तृणैः कूपा इवावृताः ॥	KK03-11-210-062c  
येषां पञ्च पवित्राणि प्रलापा धर्मसंश्रितः ।	KK03-11-210-063a  
सर्वं हि विद्यते तेषु शिष्टाचारः सुदुर्लभः ॥	KK03-11-210-063c  

इति श्रीमन्महाभारते अरण्यपर्वणि मार्कण्डेयसमास्यापर्वणि दशाधिकद्विशततमोऽध्यायः ॥ 210 ॥

3-210-1 आगोऽपराधः कृतमनेनेत्यागस्कृतः ॥ 3-210-7 विमानैः साप्तभौमिकगृहैः ॥ 3-210-10 सूना वधस्थानं तन्मध्ये ॥ 3-210-16 अदेशस्थम् अयोग्यदेशस्थम् ॥ 3-210-22 गुरू मातापितरौ ॥ 3-210-23 वर्तये जीवामि ॥ 3-210-24 कुत्सा विद्यमानदोषसङ्कीर्तनम् । गर्हा अविद्यमानदोषारोपः । पुराकृतं कर्मेति सम्बन्धः ॥ 3-210-25 लोकः परलोकः ॥ 3-210-30 न ग्लाति न ग्लानिं नयति ॥ 3-210-36 व्यभिचारात्स्वैरगतेः ॥ 3-210-37 भेरुण्डाः भयानकाः । उरुण्डाः इति ख. थ.ध. पाठः ॥ 3-210-40 सुपरिणीतेन साधुना ॥ 3-210-41 ये संयुञ्जन्ति सम्यग्योगं सेनाविनेशं कुर्वन्ति तएव पार्तिवा अन्ये चोरो इत्यर्थः ॥ 3-210-44 संरम्भाद्भयात् ॥ 3-210-45 अन्यत् विपरीतं स्यात् इतरत्तादृशं द्वितीयं कल्याणमेवाचरेत् ॥ 3-210-46 पापः पापी ॥ 3-210-47 वृजिनानां व्यसनवताम् ॥ 3-210-49 दृतिर्भस्त्रा । आध्मातः सन्नसारोपि पुष्टो भवेत् ॥ 3-210-51 मृजाहीनः मलिनदेहः ॥ 3-210-52 मूढस्वरूपमाह अब्रुवन्निति ॥ 3-210-53 पापात् प्राक्कृतात् । द्वितीयात्करिष्यमाणात् ॥ 3-210-54 जपतपस्तीर्थाद्यन्यतमेन येनकेनचिदपि कर्मणा पापात् परिमुच्यत इत्यनुषज्ज्यते ॥
