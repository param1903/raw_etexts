अध्यायः 031

युधिष्ठिरेण द्रौपदीम्प्रति धर्मस्य साफल्योपपादनम् ॥ 1 ॥

युधिष्ठिर उवाच 	001  
वल्गु चित्रपदं श्लक्ष्णं याज्ञसेनि त्वया वचः ।	001a  
उक्तं तच्छ्रुतमस्माभिर्नास्तिक्यं तु प्रभाषसे ॥	001c  
नाहं धर्मफलाकाङ्क्षी राजपुत्रि चराम्युत ।	002a  
ददामि देयमित्येव यजे यष्टव्यमित्युत ॥	002c  
अस्तु वाऽत्र फलं मा वा कर्तव्यं पुरुषेण यत् ।	003a  
गृहे निवसता कृष्णे यथाशक्ति करोमि तत् ॥	003c  
धर्मं चरामि सुश्रोणि न धर्मफलकारणात् ।	004a  
आगमाननतिक्रम्य सतां वृत्तमवेक्ष्य च ॥	004c  
धर्म एव मनः कृष्णे स्वभावाच्चैव मे धृतम् ।	005a  
[धर्मवाणिज्यको हीनो जघन्यो धर्मवादिनाम्]	005c  
न धर्मफलमाप्नोति यो धर्मं दोग्धुमिच्छति ।	006a  
यश्चैनं शङ्कते कृत्वा नास्तिक्यात्पापचेतनः ॥	006c  
अतिवादान्मदाच्चैव मा धर्ममभिशङ्कथाः ।	007a  
धर्मातिशङ्की पुरुषस्तिर्यग्गतिपरायणः ॥	007c  
धर्मो यस्यातिशङ्क्यः स्यादार्षं वा दुर्बलात्मनः ।	008a  
वेदाच्छूद्र इवापेयात्स लोकादजरामरात् ॥	008c  
वेदाध्यायी धर्मपरः कुले जातो मनस्विनि ।	009a  
स्थविरेषु स योक्तव्यो राजभिर्धर्मचारिभिः ॥	009c  
पापीयान्स हि शूद्रेभ्यस्तस्करेभ्यो विशिष्यते ।	010a  
शास्त्रातिगो मन्दबुद्धिर्यो धर्ममतिशङ्कते ॥	010c  
प्रत्यक्षं हि त्वया दृष्ट ऋषिर्गच्छन्महातपाः ।	011a  
मार्कण्डेयोऽप्रमेयात्मा धर्मेण चिरजीविता ॥	011c  
व्यासो वसिष्ठो मैत्रेयो नारदो लोमशः शुकः ।	012a  
अन्ये च ऋषयः सर्वे धर्मेणैव सुचेतसः ॥	012c  
प्रत्यक्षं पश्यसि ह्येतान्दिव्ययोगसमन्वितान् ।	013a  
शापानुग्रहणे शक्तान्देवेभ्योऽपि गरीयसः ॥	013c  
एते हि धर्ममेवादौ वर्णयन्ति सदाऽनघे ।	014a  
कर्तव्यममरप्रख्याः प्रत्यक्षागमबुद्धयः ॥	014c  
अतो नार्हसि कल्याणि धातारं धर्ममेव च ।	015a  
रजोमूढेन मनसा क्षेप्तुं शङ्कितुमेव च ॥	015c  
उन्मत्तान्मन्यते बालः सर्वानागतनिश्चयान् ।	016a  
धर्मातिशङ्की नान्यस्मिन्प्रमाणमधिगच्छति ॥	016c  
इन्द्रियप्रीतिसम्बद्धं यदिदं लोकसाक्षिकम् ।	017a  
एतावन्मन्यते बालो मोहमन्यत्र गच्छति ॥	017c  
प्रायश्चित्तं न तस्यास्ति यो धर्ममतिशङ्कते ।	018a  
ध्यायन्स कृपणः पापो न लोकान्प्रतिपद्यते ॥	018c  
प्रमाणाद्धि निवृत्तो हि वेदशास्त्रार्थनिन्दकः ।	019a  
कामलोभानुगो मूढो नरकं प्रतिपद्यते ॥	019c  
आर्षं प्रमाणमुत्क्राम्य धर्मं न प्रतिपालयन् ।	020a  
सर्वशास्त्रातिगो मूढः शं जन्मसु न विन्दति ॥	020c  
यस्तु नित्यं कृतमतिर्धर्ममेवाभिपद्यते ।	021a  
अशङ्कमानः कल्याणि सोऽमुत्रानन्त्यमश्नुते ॥	021c  
यस्य नार्षं प्रमाणं स्याच्छिष्टाचारश्च भामिनि ।	022a  
न वै तस्य परो लोको नायमस्तीति निश्चयः ॥	022c  
शिष्टैराचरितं धर्मं कृष्णे मास्मातिशङ्कथाः ।	023a  
पुराणमृषिभिः प्रोक्तं सर्वज्ञैः सर्वदर्शिभिः ॥	023c  
धर्म एव प्लवो नान्यः स्वर्गं द्रौपदि गच्छताम् ।	024a  
सैवः नौः सागरस्येव वणिजः पारमिच्छतः ॥	024c  
अफलो यदि धर्मः स्याच्चरितो धर्मचारिभिः ।	025a  
अप्रतिष्ठे तमस्येतज्जगन्मज्जेदनिन्दिते ॥	025c  
निर्वाणं नाधिगच्छेयुर्जीवेयुः पशुजीविकाम् ।	026a  
विघातेनैव युज्येयुर्न चार्थं कञ्चिदाप्नुयुः ॥	026c  
तपश्च ब्रह्मचर्यं च यज्ञः स्वाध्याय एव च ।	027a  
दानमार्जवमेतानि यदि स्युरफलानि वै ॥	027c  
नाचरिष्यन्परे धर्मं परे परतरेऽपि च ।	028a  
विप्रलम्भोऽयमत्यन्तं यदि स्युरफलाः क्रियाः ॥	028c  
ऋषयश्चैव देवाश्च गन्धर्वासुरराक्षसाः ।	029a  
ईश्वराः कस्य हेतोस्ते चरेयुर्धर्ममादृताः ॥	029c  
फलदं त्विह विज्ञाय धातारं श्रेयसि स्थितम् ।	030a  
धर्मं तेऽव्यचरन्कृष्णे स हि धर्मः सनातनः ॥	030c  
स चायं सफलो धर्मो न धर्मोऽफल उच्यते ।	031a  
दृश्यन्तेऽपि हि विद्यानां फलानि तपसां तथा ॥	031c  
त्वय्येतद्वै विजानीहि जन्म कृष्णे यथाश्रुतम् ।	032a  
वेत्थ चापि यथा जातो धृष्टद्युम्नः प्रतापवान् ॥	032c  
एतावदेव पर्याप्तमुपमानं शुचिस्मिते ।	033a  
कर्मणां फलमस्तीति धीरोऽल्पेनापि तुष्यति ॥	033c  
बहुनाऽपि ह्यविद्वांसो नैव तुष्यन्त्यबुद्धयः ।	034a  
तेषां न धर्मजं किञ्चित्प्रेत्य कर्मास्ति शर्म वा ॥	034c  
कर्मणामुत पुण्यानां पापानां च फलोदयः ।	035a  
प्रभवश्चाप्ययश्चैव देवगुह्यानि भामिनि ॥	035c  
नैतानि वेद यः कश्चिन्मुह्यन्त्यत्र प्रजा इमाः ।	036a  
[अपि कल्पसहस्रेण न च श्रेयोऽधिगच्छति ॥]	036c  
रक्ष्याण्येतानि देवानां गूढमाया हि देवताः ।	037a  
कृशाङ्गाः सुव्रताश्चैव तपसा दग्धकिल्विषाः ।	037c  
प्रसन्नैर्मानसैर्युक्ताः पश्यन्त्येतानि वै द्विजाः ॥	037e  
न फलादर्शनाद्धर्मः शङ्कितव्यो न देवताः ।	038a  
यष्टव्यं च प्रयत्नेन दातव्यं चानसूयता ॥	038c  
कर्मणां फलमस्तीह तथैतद्धर्मशासनम् ।	039a  
ब्रह्मा प्रोवाच पुत्राणां यदृषिर्वेद काश्यपः ॥	039c  
तस्मात्ते संशयः कृष्णे नीहार इव नश्यतु ।	040a  
विमृश्य सर्वमस्तीति नास्तिक्यं भावमुत्सृज ॥	040c  
ईश्वरं चापि भूतानां धातारं मा च वै क्षिप ।	041a  
शिक्षस्वैनं नमस्वैनं मा तेऽभूद्बुद्धिरीदृशी ॥	041c  
यस्य प्रसादात्तद्भक्तो मर्त्यो गच्छत्यमर्त्यताम् ।	042a  
उत्तमां देवतां कृष्णे मातिवोचः कथञ्चन ॥	042c  

इति श्रीमन्महाभारते अरण्यपर्वणि अर्जुनाभिगमनपर्वणि एकत्रिंशोऽध्यायः ॥ 31 ॥

3-31-1 वल्गु शोभनम् । श्लक्ष्णं सुकुमारम् । नास्तिक्यं वेदविद्विष्टम् ॥ 3-31-8 दोषो दुर्बोध आत्मन इति ट. पाठः । अदोषो दुर्बलात्मनः इति ध. पाठः ॥ 3-31-21 मूढ आजन्म स न नन्दतीति ट. पाठः । आजन्मसु न नन्दतीति ध. पाठः । आत्मानं स विनश्यतीति क. पाठः ॥ 3-31-24 स वै नौः सागरस्येवेति ट. पाठः ॥
