अध्यायः 135

श्वेतकेतुना सह जनकयज्ञशालां विविक्षोरष्टावक्रस्य द्वारपालेन निरोधनम् ॥ 1 ॥ अष्टावक्रद्वारपालयोः संवादः ॥ 2 ॥ स्वप्रश्नस्योत्तरदानतुष्टेन राज्ञा सभाप्रवेशाभुमतिः ॥ 3 ॥
001 अष्टावक्र उवाच ।
001a अन्धस्य पन्था बधिरस्य पन्थाः स्त्रियः पन्था भारवाहस्य पन्थाः ।
001c राज्ञः पन्था ब्राह्मणेनासमेत्य समेत्य तु ब्राह्मणस्यैव पन्थाः ॥
002 राजोवाच ।
002a पन्था अयं तेऽद्य मया निसृष्टो येनेच्छसे तेन कामं व्रजस्व ।
002c न पावको विद्यते वै लघीयानिन्द्रोपि नित्यं नमते ब्राह्मणानाम् ॥
003  लोमश उवाच ।
003a \'स एवमुक्तो मातुलेनैव सार्धं यथेष्टमार्गो यज्ञनिवेशनं तत् ।
003c  सम्प्राप्य धर्मेण निवारितः सन्द्वारि द्वाःस्थं वाक्यमिदं बभाषे ॥\'
004a यज्ञं द्रष्टुं प्राप्तवन्तौ स्म तातकौतूहलं बलवद्वै विवृद्धम् ।
004c आवां प्राप्तावतिथी सम्प्रवेशं काङ्क्षावहे द्वारपते तवाज्ञाम् ॥
005a ऐन्द्रद्युम्नेर्यज्ञदृशाविहावां विवक्षू वै जनकेन्द्रं दिदृक्षू ।
005c न वै क्रुध्यो वन्दिना चोत्तमेन संयोजय द्वारपाल क्षणेन ॥
006 द्वारपाल उवाच ।
006a वन्देः समादेशकरा वयं स्म निबोध वाक्यं च मयेर्यमाणम् ।
006c न वै बालाः प्रविशन्त्यत्र विप्रा वृद्धा विदग्धाः प्रविशन्ति द्विजाग्र्याः ॥
007 अष्टावक्र उवाच ।
007a यद्यत्र वृद्धेषु कृतः प्रवेशोयुक्तं मया द्वारपाल प्रवेष्टुम् ।
007c वयं हि वृद्धाश्चरितव्रताश्च वेदप्रभावेन समन्विताश्च ॥
008a शुश्रूषवश्चापि जितेन्द्रियाश्चज्ञानागमे चापि गताः स्म निष्ठाम् ।
008c न बाल इत्येव मन्तव्यमाहु-र्बालोऽप्यग्निर्दहति स्पृश्यमानः ॥
009 द्वारपाल उवाच ।
009a सरस्वतीमीरय वेद जुष्टामेकाक्षरां बहुरूपां विराजम् ।
009c अङ्गात्मानं समवेक्षस्व बालङ्किं श्लाघसे दुर्लभा वादसिद्धिः ॥
010 अष्टावक्र उवाच ।
010a न ज्ञायते कायवृद्ध्या विवृद्धिर्यथाऽष्ठीला शाल्मलेः सम्प्रवृद्धाः ।
010c ह्रस्वोऽल्पकायः फलितो विवृद्धोयश्चाफलस्तस्य न वृद्धभावः ॥
011 द्वारपाल उवाच ।
011a वृद्धेभ्य एवेह मतिं स्म बालागृह्णन्ति कालेन भवन्ति वृद्धाः ।
011c न हि ज्ञातुमल्पकालेन शक्यङ्कस्माद्बालः स्थविर इव प्रभाषसे ॥
012 अष्टावक्र उवाच ।
012a न तेन स्थविरो भवति येनास्य पलितं शिरः ।
012c बालोपि यः प्रजानाति तं देवाः स्थविरं विदुः ॥
013a न हायनैर्न पलितैर्न वित्तैर्न च बन्धुभिः ।
013c ऋषयश्चक्रिरे धर्मं योऽनूचानः स नो महान् ॥
014a दिदृक्षुरस्मि सम्प्राप्तो बन्दिनं राजसंसदि ।
014c निवेदयस्व मां द्वाःस्थ राज्ञे पुष्करमालिने ॥
015a द्रष्टास्यद्य वदतोऽस्मान्द्वारपाल मनीषिभिः ।
015c सह वादे विवृद्धे तु वन्दिनं चापि निर्जितम् ॥
016a पश्यन्तु विप्राः परिपूर्णविद्याः सहैव राज्ञा सपुरोधमुख्याः ।
016c उताहो वाऽप्युच्चतां नीचतां वा तूष्णीम्भूतेष्वेव सर्वेष्वथाद्य ॥
017 द्वारपाल उवाच ।
017a कथं यज्ञं दशवर्षो विशेस्त्वंविनीतानां विदुषां सम्प्रवेशम् ।
017c उपायतः प्रयतिष्ये तवाहम्प्रवेशने कुरु यत्नं यथावत् ॥
018a \'एष राजा संश्रवणे स्थितस्तेस्तुह्येनं त्वं वचसा संस्कृतेन ।
018c  स चानुज्ञां दास्यति प्रीतियुक्तः प्रवेशने यच्च किञ्चित्तवेष्टम्\' ॥
0019 अष्टावक्र उवाच ।
019a भोभो राजञ्जनकानां वरिष्ठ त्वं वै सम्राट् त्वयि सर्वं समृद्धम् ।
019c त्वं वा कर्ता कर्मणां यज्ञियानां ययातिरेको नृपतिर्वा पुरस्तात् ॥
020a विद्वान्वन्दी वादविदो निगृह्य वादे भग्नानप्रतिशङ्कमानः ।
020c त्वयाऽभिसृष्टैः पुरुषैराप्तकृद्भिर्जले सर्वान्मज्जयतीति नः श्रुतम् ॥
021a सोऽहं श्रुत्वा ब्राह्मणानां सकाशे ब्रह्माद्य वै कथयितुमागतोस्मि ।
021c क्वासौ वन्दी यावदेनं समेत्य नक्षत्राणीव सविता नाशयामि ॥
022 राजोवाच ।
022a आशंससे वन्दिनं वै विजेतुमविज्ञाय त्वं वाक्यबलं परस्य ।
022c विज्ञातवीर्यैः शक्यमेवं प्रवक्तुं दृष्टश्चासौ ब्राह्मणैर्वादशीलैः ॥
023a आशंसमाना वन्दिनं वै विजेतुमविज्ञात्वा तु बलं वन्दिनोऽस्य ।
023c समागता ब्राह्मणास्तेन पूर्वं न शोभन्ते भास्करेणेव ताराः ॥
024a आशानुबन्धो हि तवात्र यत्नः स वन्दिमासाद्यतथा विनश्यति ।
024c विज्ञानवन्तो निकृतास्तु तातकथं सदस्तर्तुमिदं समर्थः ॥
025 अष्टावक्र उवाच ।
025a विवादितोऽसौ न हि मादृशैर्हिसिंहीकृतस्तेन वदन्यभीतः ।
025c समेत्य मां निहतः शेष्यतेऽद्य मार्गे भग्नं शकटमिवाबलाक्षम् ॥
026 राजोवाच ।
026a षण्नाभेर्द्वादशाक्षस्य चतुर्विंशतिपर्वणः ।
026c यस्त्रिषष्टिशतारस्य वेदार्थं स परः कविः ॥
027 अष्टावक्र उवाच ।
027a चतुर्विंशतिपर्व त्वां षण्नाभि द्वादशप्रधि ।
027c तत्रिषष्टिशतारं वै चक्रं पातु सदागति ॥
028 राजोवाच ।
028a बडबे इव संयुक्ते श्येनपाते दिवौकसाम् ।
028c कस्तयोर्गर्भमाधत्ते गर्भं सुषुवतुश्च कम् ॥
029 अष्टावक्र उवाच ।
029a मा स्म भूः स्वगृहे राजञ्शात्रवाणामपि ध्रुवम् ।
029c वातसारथिराधत्ते गर्भं सुषुवतुश्च तम् ॥
030 राजोवाच ।
030a किंस्वित्स्तुप्तं न निमिषति किंस्विज्जातं न चोपति ।
030c कस्यस्विद्धृदयं नास्ति किंस्विद्वेगेन वर्धते ॥
031 अष्टावक्र उवाच ।
031a मत्स्यः सुप्तो न निमिषत्यण्डं जातं न चोपति ।
031c अश्मनो हृदयं नास्ति नदी वेगेन वर्धते ॥
032 राजोवाच ।
032a न त्वां मन्ये मानुषं देवसत्व न त्वं बालः स्थविरः सम्मतो मे ।
032c न ते तुल्यो विद्यते वाक्प्रलापेतस्माद्द्वारं वितराम्येष विद्वन् ॥

इति श्रीमन्महाभारते अरण्यपर्वणि तीर्थयात्रापर्वणि पञ्चत्रिंशदधिकशततमोऽध्यायः ॥ 135 ॥

3-135-1 स्त्रियः पन्था वै पथिकस्य पन्था इति क. पाठः. अन्धादीनामक्षमत्वान्मार्गो देय इत्यर्थः । असमेत्य समीपं अप्राप्य ॥ 3-135-5 ऐन्द्रद्युम्नेर्जनकस्य ॥ 3-135-7 चरितव्रताश्च तपःप्रभावेन निवेशनार्हाः इति क. ध. पाठः ॥ 3-135-8 ज्ञानागमे ज्ञानशास्त्रे वेदान्तेष्वित्यर्थः । निष्ठां निश्चयम् ॥ 3-135-9 वेद जानीते यदि तर्हि ईरय । जुष्टां मुनिसेविताम् । एकमेव अक्षरं ब्रह्म प्रतिपाद्यं यस्यां तां एकाक्षराम् । बहुरूपां मन्त्रार्थवादादिरूपाम् । विराजं विशेषेण कर्मकाण्डादाधिवयेन राजमानाम् । अङ्गेति सम्बोधने ॥ 3-135-10 शाल्मलेरष्ठीला शाल्मलिफलान्तर्गतग्रन्थिः । सहि केवलतूलमयत्वान्निःसारः । अतो देहवृद्धिर्व्यर्था । अल्पकायः कृशः ॥ 3-135-13 अनूचानः साङ्गवेदाध्यायी ॥ 3-135-14 पुष्करमालिने स्वर्णमालाधारिणे ॥ 3-135-19 सम्राट् सार्वभौमः ॥ 3-135-21 ब्रह्माद्वैत इति झ. पाठः । ब्रह्माद्यं वै इति ध. पाठः ॥ 3-135-27 प्रधयो मासा राशयो वा । तेषु हि त्रिंशदहोरात्रा अंशा वा प्रत्येकं प्रत्येकं प्रधीयन्ते । चक्रं पात्वस्मिन् काले यथाकालं विहितो धर्मस्त्वां पात्वित्यर्थः । केवलकालज्ञानस्यापुरुषार्थत्वात् । एवमन्यत्रापि विन्धानं द्रष्टव्यम् ॥ 3-135-28 रथसंयुक्ते अश्वे इव सहचारिण्यौ श्येनपाते श्येनवदकस्मात् पतनशीले ये उभे वर्तेते । दिवौकसां देवानां मध्ये तयोः सम्बन्धिनं गर्भं को धत्ते । कस्य गर्भे ते उत्पद्येते कञ्च जनयत इत्यर्थः ॥ 3-135-32 वाक्प्रलापे वाचां प्रकृष्टे संलापे । वितराम्येष वन्दीति झ. पाठः । एष वन्दी दृश्यतामिति शेषः ॥