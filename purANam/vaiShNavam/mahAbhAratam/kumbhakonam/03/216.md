अध्यायः 216

धर्मव्याधेन कौशिकम् प्रति सत्वादिगुणत्रयगुणनिरूपणपूर्वकमध्यात्मकथनम् ॥ 1 ॥

मार्कण्डेय उवाच 	KK03-11-216-001  
एवं तु सूक्ष्मे कथिते धर्मव्याधेन भारत ।	KK03-11-216-001a  
ब्राह्मणः स पुनः सूक्ष्मं पप्रच्छ सुसमाहितः ॥	KK03-11-216-001c  
सत्त्वस्य रजसश्चैव तमसश्च यथातथम् ।	KK03-11-216-002a  
गुणांस्तत्त्वेन मे ब्रूहि यथावदिह पृच्छतः ॥	KK03-11-216-002c  
व्याध उवाच 	KK03-11-216-003  
हन्त ते कथयिष्यामि यन्मां त्वं परिपृच्छसि ।	KK03-11-216-003a  
एतान्गुणान्पृथक्त्वेन निबोध गदतो मम ॥	KK03-11-216-003c  
मोहात्मकं तमस्तेषां रज एषां प्रवर्तकम् ।	KK03-11-216-004a  
प्रकाशबहुलत्वाच्च सत्वं ज्याय इहोच्यते ॥	KK03-11-216-004c  
अविद्याबहुलो मूढः स्वप्नशीलो विचेतनः ।	KK03-11-216-005a  
दृर्हृपीकस्तमोध्यस्तः सक्रोधस्तामसोऽलसः ॥	KK03-11-216-005c  
सुवृत्तवाक्यो मन्त्री च यो नराग्र्योऽनसूयकः ।	KK03-11-216-006a  
विवित्समानो विप्रर्षे स्तब्धो मानी स राजसः ॥	KK03-11-216-006c  
प्रकाशबहुलो धीरो निर्विवित्सोऽनसूयकः ।	KK03-11-216-007a  
अक्रोधनो नरो धीमान्दान्तश्चैव स सात्विकः ॥	KK03-11-216-007c  
सात्विकस्त्वथ सम्बुद्धो लोकवृत्तैर्न लिप्यते ।	KK03-11-216-008a  
यदा बुध्यति बोद्धव्यं लोकवृत्तं जुगुप्सते ॥	KK03-11-216-008c  
वैराग्यस्य च रूपं तु पूर्वमेव प्रवर्तते ।	KK03-11-216-009a  
मृदुर्भवत्यहङ्कारः प्रसीदत्यार्जवं च यत् ॥	KK03-11-216-009c  
ततोऽस्य सर्वद्वन्द्वानि प्रशाम्यन्ति परस्परम् ।	KK03-11-216-010a  
न चास्यासंयमो नाम क्वचिद्भवति कश्चन ॥	KK03-11-216-010c  
शूद्रयोनौ हि जातस्य सद्गुणानुपतिष्ठतः ।	KK03-11-216-011a  
वैश्यत्वं भवति ब्रह्मन्क्षत्रियत्वं तथैव च ॥	KK03-11-216-011c  
आर्जवे वर्तमानस्य ब्राह्मण्यमभिजायते ।	KK03-11-216-012a  
गुणास्ते कीर्तिताः सर्वे किं भूयः श्रोतुमिच्छसि ॥	KK03-11-216-012c  
ब्राह्मण उवाच 	KK03-11-216-013  
पार्थिवं धातुमासाद्य शारीरोऽग्निः कथं भवेत् ।	KK03-11-216-013a  
अवकाशविशेषेण कथं वर्तयतेऽनिलः ॥	KK03-11-216-013c  
मार्कण्डेय उवाच 	KK03-11-216-014  
प्रश्नमेतं समुद्दिष्टं ब्राह्मणेन युधिष्ठिर ।	KK03-11-216-014a  
व्याधस्तु कथयामास ब्राह्मणाय महात्मने ॥	KK03-11-216-014c  
मूर्धानमाश्रितो वह्निः शरीरं परिपालयन् ।	KK03-11-216-015a  
प्राणो मूर्धनि चाग्नौ च वर्तमानो विचेष्टते ॥	KK03-11-216-015c  
भूतं भव्यं भविष्यं च सर्वं प्राणे प्रतिष्ठितम् ।	KK03-11-216-016a  
श्रेष्ठं तदेव भूतानां ब्रह्मज्योतिरुपास्महे ॥	KK03-11-216-016c  
स जन्तुः सर्वभूतात्मा पुरुषः स सनातनः ।	KK03-11-216-017a  
मनोबुद्धिरहङ्कारो भूतानां विषयश्च सः ॥	KK03-11-216-017c  
\'अव्यक्तं सत्वसञ्ज्ञं च जीवः कालः स चैव हि ।	KK03-11-216-018a  
प्रकृतिः पुरुषश्चैव प्राण एव द्विजोत्तम ॥	KK03-11-216-018c  
जागर्ति स्वप्नकाले च स्वप्ने स्वप्नायते च सः ।	KK03-11-216-019a  
जाग्रत्सु बलमाधत्ते चेष्टत्सु चेष्टयत्यपि ॥	KK03-11-216-019c  
तस्मिन्निरुद्धे विप्रेन्द्र मृत इत्यभिधीयते ।	KK03-11-216-020a  
त्यक्त्वा शरीरं भूतात्मा पुनरन्यत्प्रपद्यते ॥	KK03-11-216-020c  
एष त्वग्निरपानेन प्राणेन परिपाल्यते ।	KK03-11-216-021a  
पृष्ठतस्तु समानेन स्वांस्वां गतिमुपाश्रितः ॥	KK03-11-216-021c  
वस्तिमूले गुदे चैव पावकं समुपाश्रितः ।	KK03-11-216-022a  
वहन्मूत्रं पुरीषं वाऽप्यपानः परिवर्तते ॥	KK03-11-216-022c  
प्रयत्ने कर्मणि बले य एकस्त्रिषु वर्तते ।	KK03-11-216-023a  
उदान इति तं प्राहुरध्यात्मविदुषो जनाः ॥	KK03-11-216-023c  
सन्धौ सन्धौ सन्निविष्टः सर्वेष्वपि तथाऽनिलः ।	KK03-11-216-024a  
शरीरेषु मनुष्याणां व्यान इत्युपदिश्यते ॥	KK03-11-216-024c  
धातुष्वग्निस्तु विततः स तु वायुसमीरितः ।	KK03-11-216-025a  
रसान्धातूंश्च दोषांश्च वर्तयन्परिधावति ॥	KK03-11-216-025c  
प्राणानां सन्निपातात्तु सन्निपातः प्रजायते ।	KK03-11-216-026a  
सोष्मा सोग्निरिति ज्ञेयो योऽन्नं पचति देहिनाम् ॥	KK03-11-216-026c  
अपानोदानयोर्मध्ये प्राणव्यानौ समाहितौ ।	KK03-11-216-027a  
समन्वितस्त्वधिष्ठानं सम्यक्पचति पावकः ॥	KK03-11-216-027c  
अस्यापि पायुपर्यन्तस्तथा स्याद्गुदसञ्ज्ञितः ।	KK03-11-216-028a  
स्रोतांसि तस्माज्जायन्ते सर्वप्राणेषु देहिनाम् ॥	KK03-11-216-028c  
अग्निवेगवहः प्राणो गुदान्ते प्रतिहन्यते ।	KK03-11-216-029a  
स ऊर्ध्वमागम्य पुनः समुत्क्षिपति पावकम् ॥	KK03-11-216-029c  
पक्वाशयस्त्वधोनाभ्या ऊर्ध्वमामाशयः स्थितः ।	KK03-11-216-030a  
नाभिमध्ये शरीरस्य प्राणाः सर्वे प्रतिष्ठिताः ॥	KK03-11-216-030c  
प्रवृत्ता हृदयात्सर्वे तिर्यगूर्ध्वमधस्तथा ।	KK03-11-216-031a  
वहन्त्यन्नरसान्नाड्यो दशप्राणप्रचोदिताः ॥	KK03-11-216-031c  
योगिनामेष मार्गस्तु येन गच्छन्ति तत्परम् ।	KK03-11-216-032a  
जितक्लमासनो धीरो मूर्धन्यात्मानमादधत् ॥	KK03-11-216-032c  
एवं सर्वेषु विततौ प्राणापानौ हि देहिषु ।	KK03-11-216-033a  
\'तौ तावदग्निसहितौ विद्धि वै प्राणमात्मनि\' ॥	KK03-11-216-033c  
एकादशविकारात्मा कलासम्भारसम्भृतः ।	KK03-11-216-034a  
मूर्तिमन्तं हि तं विद्धि नित्यं कर्मजितात्मकम् ।	KK03-11-216-034c  
तस्मिन्यः संस्थितो ह्यग्निर्नित्यं स्थाल्यामिवाहितः ॥	KK03-11-216-034e  
आत्मानं तं विजानीहि नित्यं त्यागजितात्मकम् ॥	KK03-11-216-035ac  
देवो यः संस्थितस्तस्मिन्नब्बिन्दुरिव पुष्करे ।	KK03-11-216-036a  
क्षेत्रज्ञं तं विजानीहि नित्यं त्यागजितात्मकम् ॥	KK03-11-216-036c  
जीवात्मकं विजानीहि रजः सत्वं तमस्तथा ।	KK03-11-216-037a  
जीवमात्मगुणं विद्धि तथाऽऽत्मानं परात्मकम् ॥	KK03-11-216-037c  
अचेतनं जीवगुणं वदन्ति स चेष्टते चेष्टयते च सर्वम् ।	KK03-11-216-038a  
ततः परं क्षेत्रविदो वदन्ति प्राकल्पयद्यो भुवनानि सप्त ॥	KK03-11-216-038c  
एष सर्वेषु भूतेषु भूतात्मा न प्रकाशते ।	KK03-11-216-039a  
दृश्यते त्वग्र्यया बुद्ध्या सूक्ष्मया ज्ञानवेदिभिः ॥	KK03-11-216-039c  
चित्तस्य हि प्रसादेन हन्ति कर्म शुभाशुभम् ।	KK03-11-216-040a  
प्रसन्नात्मात्मनि स्थित्वा सुखमानन्त्यमश्नुते ॥	KK03-11-216-040c  
लक्षणं तु प्रसादस्य यथा तृप्तः सुखं स्वपेत् ।	KK03-11-216-041a  
\'सुखदुःखे हि सन्त्यज्य निर्द्वन्द्वो निष्परिग्रहः\' ।	KK03-11-216-041c  
निवाते वा यथा दीपो दीप्येत्कुशलदीपितः ॥	KK03-11-216-041e  
पूर्वरात्रेऽपरे चैव युञ्जानः सततं मनः ।	KK03-11-216-042a  
लघ्वाहारो विशुद्धात्मा पश्यत्यात्मानमात्मनि ॥	KK03-11-216-042c  
प्रदीप्तेनेव दीपेन मनोदीपेन पश्यति ।	KK03-11-216-043a  
दृष्ट्वाऽऽत्मानं निरात्मानं स तदा विप्रमुच्यते ॥	KK03-11-216-043c  
सर्वोपायैस्तु लोभस्य क्रोधस्य च विनिग्रहः ।	KK03-11-216-044a  
एतत्पवित्रं यञ्ज्ञानं तपो वै सङ्क्रमो मतः ॥	KK03-11-216-044c  
नित्यं क्रोधात्तपो रक्षेच्छ्रियं रक्षेच्च मत्सरात् ।	KK03-11-216-045a  
विद्यां मानापमानाभ्यामात्मानं तु प्रमादतः ॥	KK03-11-216-045c  
आनृशंस्यं परो धर्मः क्षमा च परमं बलम् ।	KK03-11-216-046a  
आत्मज्ञानं परं ज्ञानं परं सत्यव्रतव्रतम् ॥	KK03-11-216-046c  
सत्यस् वचनं श्रेयः सत्यं ज्ञानं हितं भवेत् ।	KK03-11-216-047a  
यद्बूतहितमत्यन्तं तद्वै सत्यं परं मतम् ॥	KK03-11-216-047c  
यस्य सर्वे समारम्भा निराशीर्बन्धनाः सदा ।	KK03-11-216-048a  
त्यागे यस्य हुतं सर्वं स त्यागी स च बुद्धिमान् ॥	KK03-11-216-048c  
यदा न गुरुतां चैनं च्यावयेदुपपादयन् ।	KK03-11-216-049a  
तं विद्याद्ब्राह्मणो योगमयोगं योगसञ्ज्ञितम् ॥	KK03-11-216-049c  
न हिंस्यात्सर्वभूतानि मैत्रायणगतश्चरेत् ।	KK03-11-216-050a  
नेदं जीवितमासाद्य वैरं कुर्वीत केनचित् ॥	KK03-11-216-050c  
आकिञ्चन्यं सुसन्तोषो निराशित्वमचापलम् ।	KK03-11-216-051a  
एतदेव परं ज्ञानं सदात्मज्ञानमुत्तमम् ॥	KK03-11-216-051c  
परिग्रहं परित्यज्य भवेद्बुद्ध्या यतव्रतः ।	KK03-11-216-052a  
अशोकं स्थानमाश्रित्य निश्चलं प्रेत्य चेह च ॥	KK03-11-216-052c  
तपोनित्येन दान्तेन मुनिना संयतात्मना ।	KK03-11-216-053a  
अजितं जेतुकामेन भाव्यं सङ्गेष्वसङ्गिना ॥	KK03-11-216-053c  
गुणागुणमनासङ्गमेककार्यमनन्तरम् ।	KK03-11-216-054a  
एतत्तद्ब्रह्मणो वृत्तमाहुरेकपदं सुखम् ॥	KK03-11-216-054c  
परित्यजति यो दुःखं सुखं चाप्युभयं नरः ।	KK03-11-216-055a  
ब्रह्म प्राप्नोति सोत्यन्तमासङ्गं च न गच्छति ॥	KK03-11-216-055c  
यथाश्रुतमिदं सर्वं समासेन द्विजोत्तम ।	KK03-11-216-056a  
एतत्ते सर्वमाख्यातं किं भूयः श्रोतुमिच्छसि ॥	KK03-11-216-056c  

इति श्रीमन्महाभारते अरण्यपर्वणि मार्कण्डेयसमास्यापर्वणि षोडशाधिकद्विशततमोऽध्यायः ॥

3-216-10 नचास्य संशयो नाम इति झ. पाठः ॥ 3-216-27 समानोदानयोर्मध्येप्राणापानौ समाहितौ इति झ. पाठः ॥ 3-216-45 धर्मंं रक्षेच्च मत्सरात् इति झ. पाठः ॥ 3-216-50 मैत्रं मित्रभावस्तदेवायनं मार्गस्तद्गतश्चरेत् ॥
