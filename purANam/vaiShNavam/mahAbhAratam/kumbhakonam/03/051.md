अध्यायः 051

नारदेनन्द्रादीन्प्रति दमयन्तीगुणानुवर्णनपूर्वकं तत्स्वयंवरप्रवृत्तिकथनम् ॥ 1 ॥ तत्स्वयंवरार्थमागच्छद्भिरिन्द्रादिभिः पथि दृष्टस्य नलस्य दमयन्तीघटनायां दूत्येन वरणम् ॥ 2 ॥

KK03-05-051-001  	बृहदश्व उवाच   
KK03-05-051-001a  	दमयन्ती तु तच्छ्रुत्वा वचो हंसस्य भारत ।  
KK03-05-051-001c  	तदा प्रभृति न स्वस्था नलं प्रति बभूव सा ॥  
KK03-05-051-002a  	ततश्चिन्तापरा दीना विवर्णवदना कृशा ।  
KK03-05-051-002c  	बभूव दमयन्ती तु निःश्वासपरमा तदा ॥  
KK03-05-051-003a  	ऊर्ध्वदृष्टिर्ध्यानपरा बभूवोन्मत्तदर्शना ।  
KK03-05-051-003c  	पाण्डुवर्णा क्षणेनाथ हृच्छयाविष्टचेतना ॥  
KK03-05-051-004a  	न शय्यासनभोगेषु रतिं विन्दति कर्हिचित् ।  
KK03-05-051-004c  	न नक्तं न दिवा शेते हाहेति रुदती मुहुः ॥  
KK03-05-051-005ac  	तामस्वस्थां तदाकारां सख्यस्ता जज्ञुरिङ्गितैः ॥  
KK03-05-051-006a  	ततो विदर्भपतये दमयन्त्याः सखीजनः ।  
KK03-05-051-006c  	न्यवेदयत्तामस्वस्थां दमयन्तीं नरेश्वरः ॥  
KK03-05-051-007a  	तच्छ्रुत्वा नृपतिर्भीमो दमयन्तीसखीगणात् ।  
KK03-05-051-007c  	चिन्तयामास तत्कार्यं सुमहत्स्वां सुतां प्रति ।  
KK03-05-051-007e  	किमर्थं दुहिता मेऽद्य नातिस्वस्थेव लक्ष्यते ॥  
KK03-05-051-008a  	स समीक्ष्य महीपालः स्वां सुतां प्राप्तयौवनाम् ।  
KK03-05-051-008c  	अपश्यदात्मना कार्यं दमयन्त्याः स्वयंवरम् ॥  
KK03-05-051-009a  	स सन्निपातयामास महीपालान्विशाम्पतिः ।  
KK03-05-051-009c  	एषोऽनुभूयतां चीराः स्वयंवर इति प्रभो ॥  
KK03-05-051-010a  	श्रुत्वा तु पार्थिवाः सर्वे दमयन्त्याः स्वयंवरम् ।  
KK03-05-051-010c  	अभिजग्मुस्ततो वीरा राजानो भीमशासनात् ॥  
KK03-05-051-011a  	हस्त्यश्वरथघोषेण नादयन्तो वसुन्धराम् ।  
KK03-05-051-011c  	विचित्रमाल्याभरणैर्बलैर्दृश्यैः स्वलङ्कृतैः ॥  
KK03-05-051-012a  	तेषां भीमो महाबाहुः पार्थिवानां महात्मनाम् ।  
KK03-05-051-012c  	यथार्हमकरोत्पूजां तेऽवसंस्तत्र पूजिताः ॥  
KK03-05-051-013a  	एतस्मिन्नेव काले तु सुराणामृषिसत्तमौ ।  
KK03-05-051-013c  	अटमानौ महात्मानाविन्द्रलोकमितो गतौ ॥  
KK03-05-051-014a  	नारदः पर्वतश्चैव महाप्राज्ञौ महाव्रतौ ।  
KK03-05-051-014c  	देवराजस्य भवनं विविशाते सुपूजितौ ॥  
KK03-05-051-015a  	तावर्चयित्वा मघवा ततः कुशलमव्ययम् ।  
KK03-05-051-015c  	पप्रच्छानामयं चापि तयोः सर्वगतं विभुः ॥  
नारद उवाच 	KK03-05-051-016  
आवयोः कुशलं देव सर्वत्रगतमीश्वर ।	KK03-05-051-016a  
लोके च मघवन्कृत्स्ने नृपाः कुशलिनो विभो ॥	KK03-05-051-016c  
बृहदश्व उवाच 	KK03-05-051-017  
नारदस्य वचः श्रुत्वा पप्रच्छ बलवृत्रहा ।	KK03-05-051-017a  
धर्मज्ञाः पृथिवीपालास्त्यक्तजीवितयोधिनः ॥	KK03-05-051-017c  
शस्त्रेण निधनं काले ये गच्छन्त्यपराङ्मुखाः ।	KK03-05-051-018a  
अयं लोकोऽक्षयस्तेषां यथैव मम कामधुक् ॥	KK03-05-051-018c  
क्वनु ते क्षत्रियाः शूरा नहि पश्यामि तानहम् ।	KK03-05-051-019a  
आगच्छतो महीपालान्दयितानतिथीन्मम ॥	KK03-05-051-019c  
एवमुक्तस्तु शक्रेण नारदः प्रत्यभाषत ।	KK03-05-051-020a  
शृणु मे मघवन्येन न दृश्यन्ते महीक्षितः ॥	KK03-05-051-020c  
विदर्भराज्ञो दुहिता दमयन्तीति विश्रुता ।	KK03-05-051-021a  
रूपेण समतिक्रान्ता पृथिव्यां सर्वयोषितः ॥	KK03-05-051-021c  
तस्याः स्वयंवरः शक्र भविता नचिरादिव ।	KK03-05-051-022a  
तत्र गच्छन्ति राजानो राजपुत्राश्च सर्वशः ॥	KK03-05-051-022c  
तां रत्नभूतां लोकस्य प्रार्थयन्तो महीक्षितः ।	KK03-05-051-023a  
काङ्क्षन्ति स्म विशेषेण बलवृत्रनिषूदन ॥	KK03-05-051-023c  
एतस्मिन्कथ्यमाने तु लोकपालाश्च साग्निकाः ।	KK03-05-051-024a  
आजग्मुर्देवराजस्य समीपममरोत्तमाः ॥	KK03-05-051-024c  
ततस्ते शुश्रुवुः सर्वे नारदस्य वचो महत् ।	KK03-05-051-025a  
श्रुत्वैव चाब्रुवन्हृष्टा गच्छामो वयमप्युत ॥	KK03-05-051-025c  
ततः सर्वे महाराज सगणाः सहवाहनाः ।	KK03-05-051-026a  
विदर्भानभिजग्मुस्ते यतः सर्वे महीक्षितः ॥	KK03-05-051-026c  
नलोपि राजा कौन्तेय श्रुत्वा राज्ञां समागमम् ।	KK03-05-051-027a  
अभ्यगच्छददीनात्मा दमयन्तीमनुव्रतः ॥	KK03-05-051-027c  
अथ देवाः पथि नलं ददृशुर्भूतले स्थितम् ।	KK03-05-051-028a  
साक्षादिव स्थितं मूर्त्या मन्मथं रूपसम्पदा ॥	KK03-05-051-028c  
तं दृष्ट्वा लोकपालास्ते भ्राजमानं यथा रविम् ।	KK03-05-051-029a  
तस्थुर्विगतसङ्कल्पा विस्मिता रूपसम्पदा ॥	KK03-05-051-029c  
ततोऽन्तरिक्षे विष्टभ्य विमानानि दिवौकसः ।	KK03-05-051-030a  
अब्रुवन्नैषधं राजन्नवतीर्य नभस्तलात् ॥	KK03-05-051-030c  
भोभो निषधराजेन्द्र नल सत्यव्रतो भवात् ।	KK03-05-051-031a  
अस्माकं कुरु साहाय्यं दूतो भव नरोत्तम ॥	KK03-05-051-031c  

इति श्रीमन्महाभारते अरण्यपर्वणि नलोपाख्यानपर्वणि एकपञ्चाशोऽध्यायः ॥ 51 ॥

3-51-5 जज्ञुः ज्ञातवत्यः । इङ्गितैः अभिप्रायसूचकैश्चेष्टितैः ॥ 3-51-9 अनुभूयतां प्रेक्ष्यतां भवद्भिः ॥ 3-51-20 महीक्षितः पृथ्वीश्वराः ॥ 3-51-29 विगतो विनष्टः दमयन्तीं प्राप्स्याम इति सङ्कल्पो येषाम् ॥
