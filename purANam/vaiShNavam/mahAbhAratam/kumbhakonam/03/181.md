अध्यायः 181

अजगरेण भीमम्प्रति स्वस्याजगरत्वप्रापककारणाभिधानम् ॥ 1 ॥ दुर्निमित्तदर्शनाद्दुर्मनायमानेन युधिष्ठिरेण भीममार्गानुसरणेनाजगरगृहीतभीमस्य दर्शनम् ॥ 2 ॥

वैशम्पायन उवाच 	KK03-10-181-001  
स भीमसेनस्तेजस्वी तदा सर्पवशं गतः ।	KK03-10-181-001a  
चिन्तयामास सर्पस्य वीर्यमत्यद्भुतं महत् ॥	KK03-10-181-001c  
उवाच च महासर्पं कामया ब्रूहि पन्नग ।	KK03-10-181-002a  
कस्त्वं भो भुजगश्रेष्ठ किं मया च करिष्यसि ॥	KK03-10-181-002c  
पाण्डवो भीमसेनोऽहं धर्मराजादनन्तरः ।	KK03-10-181-003a  
नागायुतसमप्राणस्त्वया नीतः कथं वशम् ॥	KK03-10-181-003c  
सिंहाः केसरिणो व्याघ्रा महिषा वारणास्तथा ।	KK03-10-181-004a  
समागताश्च बहुशो निहताश्च मया युधि ॥	KK03-10-181-004c  
राक्षसाश्च पिशाचाश्च पन्नगाश्च महाबलाः ।	KK03-10-181-005a  
भुजवेगमशक्ता मे सोढुं पन्नगसत्तम ॥	KK03-10-181-005c  
किन्नु विद्याबलं किन्नु वरदानमथो तव ।	KK03-10-181-006a  
उद्योगमपि कुर्वाणो वशगोस्मि कृतस्त्वया ॥	KK03-10-181-006c  
अनित्यो विक्रमो नॄणामिति मे धीयते मतिः ।	KK03-10-181-007a  
यथेदं मे त्वया नाग बलं प्रतिहतं महत् ॥	KK03-10-181-007c  
इत्येवंवादिनं वीरं भीममक्लिष्टकारिणम् ।	KK03-10-181-008a  
भोगेन महता गृह्य समन्तात्पर्यवेष्टयत् ॥	KK03-10-181-008c  
निगृह्यैनं महाबाहुं ततः स भुजगस्तदा ।	KK03-10-181-009a  
विमुच्यास्य भुजौ पीनाविदं वचनमब्रवीत् ॥	KK03-10-181-009c  
दिष्टस्त्वं क्षुधितस्याद्य देवैर्भक्षो महाभुज ।	KK03-10-181-010a  
दिष्ट्या कालस्य महतः प्रियाः प्राणा हि देहिनां ॥	KK03-10-181-010c  
यथा त्विदं मया प्राप्तं भुजङ्गत्वमरिन्दम ।	KK03-10-181-011a  
तदवश्यं त्वया मत्तः श्रोतव्यं शृणु यन्मम ॥	KK03-10-181-011c  
इमामवस्थां सम्प्राप्तो ह्यहं कोपान्महर्षिणा ।	KK03-10-181-012a  
शापस्यान्तं परिप्रेप्सुः सर्वस्य कथयामि तत् ॥	KK03-10-181-012c  
नहुषो नाम राजर्षिर्व्यक्तं ते श्रोत्रमागतः ।	KK03-10-181-013a  
तवैव पूर्वः पूर्वेषामायोर्वंशधरः सुतः ॥	KK03-10-181-013c  
सोहं शापादगस्त्यस्य ब्राह्मणानवमत्य च ।	KK03-10-181-014a  
इमामवस्थामापन्नः पश्य दैवमिदं मम ॥	KK03-10-181-014c  
त्वां चेदवध्यमायान्तमतीव प्रियदर्शनम् ।	KK03-10-181-015a  
अहमद्योपयोक्ष्यामि विधानं पश्य यादृशम् ॥	KK03-10-181-015c  
न हि मे मुच्यते कश्चित्कथञ्चित्प्रग्रहं गतः ।	KK03-10-181-016a  
गचजोवा महिषो वाऽपि षष्ठे काले नरोत्तम ॥	KK03-10-181-016c  
नासि केवलसर्पेण तिर्यग्योनिषु वर्तता ।	KK03-10-181-017a  
गृहीतः कौरवश्रेष्ठ वरदानमिदं मम ॥	KK03-10-181-017c  
पतता हि विमानाग्रान्मया शक्रासनाद्द्रुतम् ।	KK03-10-181-018a  
कुरु शापान्तमित्युक्तो भगवान्मुनिसत्तमः ॥	KK03-10-181-018c  
\'यस्त्वया वेष्टितो राजन्मोहमेति महाबलः\' ।	KK03-10-181-019a  
मोक्षस्ते भविता राजन्कस्माच्चित्कालपर्ययात् ॥	KK03-10-181-019c  
ततोस्मि पतितो भूमौ न च मामजहात्स्मृतिः ।	KK03-10-181-020a  
स्मार्तमस्ति पुराणं मे यथैवाधिगतं तथा ॥	KK03-10-181-020c  
यस्तु ते व्याहृतान्प्रश्नान्प्रतिब्रूयाद्विभागवित् ।	KK03-10-181-021a  
स त्वां मोक्षयिता शापादिति मामब्रवीदृषिः ॥	KK03-10-181-021c  
गृहीतस्य त्वया राजन्प्राणिनोपि बलीयसः ।	KK03-10-181-022a  
सत्वभ्रंशोऽधिकस्यापि सर्वस्याशु भविष्यति ॥	KK03-10-181-022c  
इतिचाप्यहमश्रौषं वचस्तेषां दयावताम् ।	KK03-10-181-023a  
मयि सञ्जातहार्दानामथ तेऽन्तर्हिता द्विजाः ॥	KK03-10-181-023c  
सोहं परमदुष्कर्मा वसामि निरयेऽशुचौ ।	KK03-10-181-024a  
सर्पयोनिमिमां प्राप्य कालाकाङ्क्षी महाद्युते ॥	KK03-10-181-024c  
तमुवाच महाबाहुर्भीमसेनो भुजङ्गमम् ।	KK03-10-181-025a  
न ते कुप्ये महासर्प नात्मने द्विजसत्तम ॥	KK03-10-181-025c  
यस्मादभावी भावी वा मनुष्यः सुखदुःखयोः ।	KK03-10-181-026a  
आगमे यदि वाऽपाये न तत्र ग्लपयेन्मनः ॥	KK03-10-181-026c  
दैवं पुरुषकारेण को वञ्चयितुमर्हति ।	KK03-10-181-027a  
दैवमेव परं मन्ये पौरुषं तु निरर्थकम् ॥	KK03-10-181-027c  
पश्य दैवोपघाताद्धि भुजवीर्यव्यपाश्रयम् ।	KK03-10-181-028a  
इमामवस्थां सम्प्राप्तमनिमित्तमिहाद्य माम् ॥	KK03-10-181-028c  
किन्तु नाद्यानुशोचामि तथाऽऽत्मानं विनाशितम् ।	KK03-10-181-029a  
तथा तु विपिने न्यस्तान्भ्रातॄन्राज्यपरिच्युतान् ॥	KK03-10-181-029c  
हिमवांश्च सुदुर्गोऽयं यक्षराक्षससङ्कुलः ।	KK03-10-181-030a  
मां समुद्वीक्षमाणास्ते प्रयतिष्यन्ति विह्वलाः ॥	KK03-10-181-030c  
विनष्टमथ मां श्रुत्वा भविष्यन्ति निरुद्यमाः ।	KK03-10-181-031a  
धर्मशीला मया ते हि बाध्यन्ते राज्यगृद्धिना ॥	KK03-10-181-031c  
अथवा नार्जुनो धीमान्विषादमुपयास्यति ।	KK03-10-181-032a  
सर्वास्त्रविदनाधृष्यो देवगन्धर्वराक्षसैः ॥	KK03-10-181-032c  
समर्थः स महाबाहुरेकाह्ना सुमहाबलः ।	KK03-10-181-033a  
देवराजमपि स्थानात्प्रच्यावयितुमञ्जसा ॥	KK03-10-181-033c  
किं पुनर्धृतराष्ट्रस्य पुत्रं दुर्द्यूतदेविनम् ।	KK03-10-181-034a  
विद्विष्टं सर्वलोकस्य दम्भमोहपरायणम् ॥	KK03-10-181-034c  
मातरं चैव शोचामि कृपणां पुत्रगृद्धिनीम् ।	KK03-10-181-035a  
याऽस्माकं नित्यमाशास्ते महत्त्वमधिकं परैः ॥	KK03-10-181-035c  
तस्याः कथं त्वनाथाया मद्विनाशाद्भुजङ्गम ।	KK03-10-181-036a  
सफलास्ते भविष्यन्ति मयि सर्वे मनोरथाः ॥	KK03-10-181-036c  
नकुलः सहदेवश्च यमौ च गुरुवर्तिनौ ।	KK03-10-181-037a  
मद्वाहुबलसङ्गुप्तौ नित्यं पुरुषमानिनौ ॥	KK03-10-181-037c  
भविष्यतो निरुत्साहौ भ्रष्टवीर्यपराक्रमौ ।	KK03-10-181-038a  
मद्विनाशात्परिद्यूनाविति मे वर्तते मतिः ॥	KK03-10-181-038c  
एवंविधं बहु तदा विललाप वृकोदरः ।	KK03-10-181-039a  
भुजङ्गभोगसंरुद्धो नाशकच्च विचेष्टितुम् ॥	KK03-10-181-039c  
युधिष्ठिरस्तु कौन्तेयो बभूवास्वस्थचेतनः ।	KK03-10-181-040a  
अनिष्टदर्शनान्घोरानुत्पातान्परिचिन्तयन् ॥	KK03-10-181-040c  
दारुणं ह्यशिवं नादं शिवा दक्षिणतः स्थिता ।	KK03-10-181-041a  
दीप्तायां दिशि वित्रस्ता रौति तस्याश्रमस्य ह ॥	KK03-10-181-041c  
एकपक्षाक्षिचरणा वर्तिका घोरदर्शना ।	KK03-10-181-042a  
रक्तं वमन्ती ददृशे प्रत्यादित्यमभासुरा ॥	KK03-10-181-042c  
प्रववौ चानिलो रूक्षश्चण्डः शर्करकर्षणः ।	KK03-10-181-043a  
अपसव्यानि सर्वाणि मृगपक्षिरुतानि च ॥	KK03-10-181-043c  
पृष्ठतो वायसः कृष्णो याहियाहीति वाशति ।	KK03-10-181-044a  
मुहुर्मुहुः स्फुरति च दक्षिणोऽस्य भुजस्तथा ॥	KK03-10-181-044c  
हृदयं चरणश्चापि वामोऽस्य परितप्यति ।	KK03-10-181-045a  
सव्यस्याक्ष्णो विकारश्चाप्यनिष्टः समपद्यत ॥	KK03-10-181-045c  
धर्मराजोपि मेधावी शङ्कमानो महद्भयम् ।	KK03-10-181-046a  
द्रौपदीं परिपप्रच्छ क्व भीम इति भारत ॥	KK03-10-181-046c  
शंस तस्मै पाञ्चाली चिरयातं वृकोदरम् ।	KK03-10-181-047a  
स प्रतस्थे महाबाहुर्धौम्येन सहितो नृपः ॥	KK03-10-181-047c  
द्रौपद्या रक्षणं कार्यमित्युवाच धनञ्जयम् ।	KK03-10-181-048a  
नकुलं सहदेवं च व्यादिदेश द्विजान्प्रति ॥	KK03-10-181-048c  
स तस्य पदमुन्नीय तस्मादेवाश्रमात्प्रभुः ।	KK03-10-181-049a  
मृगयामास कौन्तेयो भीमसेनं महावने ॥	KK03-10-181-049c  
स प्राचीं दिशमास्थाय महतो गजयूथपान् ।	KK03-10-181-050a  
ददर्श पृथिवीं चिह्नैर्भीमस्य परिचिह्निताम् ॥	KK03-10-181-050c  
ततो मृगसहस्राणि मृगेन्द्राणां शतानि च ।	KK03-10-181-051a  
पतितानि वने दृष्ट्वा मार्गं तस्याविशन्नृपः ॥	KK03-10-181-051c  
धावतस्तस्य वीरस्य मृगार्थं वातरंहसः ।	KK03-10-181-052a  
ऊरुवातविनिर्भग्नान्द्रुमान्व्यावर्जितान्पथि ॥	KK03-10-181-052c  
स गत्वा तैस्तदा चिह्नैर्ददर्श गिरिगह्वरे ।	KK03-10-181-053a  
[रूक्षमारुतभूयिष्ठे निष्पत्रद्रुमसङ्कुले ॥	KK03-10-181-053c  
ईरिणे निर्जले देशे कण्टकिद्रुमसङ्कुले ।	KK03-10-181-054a  
अश्मस्थाणुक्षुपाकीर्णे सुदुर्गे विषमोत्कटे ।]	KK03-10-181-054c  
गृहीतं भुजगेन्द्रेण निश्चेष्टमनुजं तदा ॥	KK03-10-181-054e  

इति श्रीमन्महाभारते अरण्यपर्वणि आजगरपर्वणि एकाशीत्यधिकशततमोऽध्यायः ॥ 181 ॥

3-181-2 कामया इच्छातः ॥ 3-181-8 भोगेन देहेन ॥ 3-181-15 उपयोक्ष्यामि भक्षितुगिच्छामि । विधानं दैवम् ॥ 3-181-16 षष्ठे कालेऽष्टधा विभक्तस्याह्नो भागे ॥ 3-181-20 स्मार्तं स्मृतिविषयम् । पुराणं चिरकालीनमपि स्मरामीत्यर्थः ॥ 3-181-21 विभागविदात्मानात्मविवेकवित् ॥ 3-181-26 कदाचिदभावी सामर्थ्यहीनः कदाचित् भावी सामर्थ्यवान् अवश्यं भवति ॥ 3-181-31 परुषोक्तिभिरिति शेषः ॥ 3-181-42 वर्तिका पक्षिविशेषः ॥ 3-181-44 दक्षिणो भुज स्फुरतीति भविष्यतोऽनिष्टप्रशमनस्य लिङ्गम् ॥ 3-181-45 विकारः स्फुरणम् ॥ 3-181-50 यूथपान्पतितान्ददर्शेत्यन्वयः ॥ 3-181-54 ईरिणे ऊषरे । क्षुपाः ह्रस्ववृक्षाः ॥
