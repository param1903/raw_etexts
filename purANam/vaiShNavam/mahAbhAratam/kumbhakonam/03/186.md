अध्यायः 186

मार्कण्डेयेन युधिष्ठिरादीन्प्रति प्राणिनां सुकृतदुष्कृतफलभोगादिप्रकारनिरूपणम् ॥ 1 ॥

वैशम्पायन उवाच 	KK03-11-186-001  
तं विवक्षन्तमालक्ष्य कुरुराजो महामुनिम् ।	KK03-11-186-001a  
कथासञ्जननार्थाय चोदयामास पाण्डवः ॥	KK03-11-186-001c  
भवान्दैवतदैत्यानामृषीणां च महात्मनाम् ।	KK03-11-186-002a  
राजर्षीणां च सर्वेषां चरितज्ञः पुरातनः ॥	KK03-11-186-002c  
सेव्यश्चोपासितव्यश्च मतो नः काङ्क्षितश्चिरम् ।	KK03-11-186-003a  
अयं च देवकीपुत्रः प्राप्तोऽस्मानवलोककः ॥	KK03-11-186-003c  
भ्रमत्येव हि मे बुद्धिर्दृष्ट्वाऽऽत्मानं सुखाच्च्युतम् ।	KK03-11-186-004a  
धार्तराष्ट्रांश्च दुर्वृत्तानृद्ध्यतः प्रेक्ष्य सर्वशः ॥	KK03-11-186-004c  
कर्मणः पुरुषः कर्ता शुभस्याप्यशुभस्य वा ।	KK03-11-186-005a  
स्वफलं तदुपाश्नाति कथं कर्ता स्विदीश्वरः ॥	KK03-11-186-005c  
अथवा सुखदुःखेषु नृणां ब्रह्मविदांवर ।	KK03-11-186-006a  
इह वा कृतमन्वेति परदेहेऽथवा पुनः ॥	KK03-11-186-006c  
देही च देहं सन्त्यज्य मृग्यमाणः शुभाशुभैः ।	KK03-11-186-007a  
कथं संयुज्यते प्रेत्य इह वा द्विजसत्तम ॥	KK03-11-186-007c  
ऐहलौकिकमेवैतदुताहो पारलौकिकम् ।	KK03-11-186-008a  
क्व वा कर्माणि तिष्ठन्ति जन्तोः प्रेतस्य भार्गव ॥	KK03-11-186-008c  
मार्कण्डेय उवाच 	KK03-11-186-009  
त्वद्युक्तोऽयमनुप्रश्नो यथावद्वदतांवर ।	KK03-11-186-009a  
विदितं वेदितव्यं ते स्थित्यर्थं त्वं तु पृच्छसि ॥	KK03-11-186-009c  
अत्र ते कथयिष्यामि तदिहैकमनाः शृणु ।	KK03-11-186-010a  
यथेहामुत्र च नरः सुखदुःखमुपाश्नुते ॥	KK03-11-186-010c  
निर्मलानि शरीराणि विशुद्धानि शरीरिणाम् ।	KK03-11-186-011a  
ससर्ज धर्मतन्त्राणि पूर्वोत्पन्नः प्रजापतिः ॥	KK03-11-186-011c  
अमोघफलसङ्कल्पाः सुव्रताः सत्यवादिनः ।	KK03-11-186-012a  
ब्रह्मभूता नराः पुण्याः पुराणाः कुरुसत्तम ॥	KK03-11-186-012c  
सर्वे देवैः समायान्ति स्वच्छन्देन नभस्तलम् ।	KK03-11-186-013a  
ततश्च पुनरायान्ति सर्वे स्वच्छन्दचारिणः ॥	KK03-11-186-013c  
स्वच्छन्दमरणाश्चासन्नराः स्वच्छन्दजीविनः ।	KK03-11-186-014a  
अल्पबाधा निरातङ्काः सिद्धार्था निरुपद्रवाः ॥	KK03-11-186-014c  
द्रष्टारो देवसङ्घानामृषीणां च महात्मनाम् ।	KK03-11-186-015a  
प्रत्यक्षाः सर्वधर्माणां दान्ता विगतमत्सराः ॥	KK03-11-186-015c  
आसन्वर्षसहस्राणि तथा पुत्रसहस्रिणः ।	KK03-11-186-016a  
ततः कालान्तरे तस्मिन्पृथिवीतलचारिणः ॥	KK03-11-186-016c  
कामक्रोधाभिभूतास्ते मायाव्याजोपजीविनः ।	KK03-11-186-017a  
लोभमोहाभिभूताश्च त्यक्ता देवैस्ततो नराः ॥	KK03-11-186-017c  
अशुभैः कर्मभिः पापास्तिर्यङ्निरयगामिनः ।	KK03-11-186-018a  
संसारेषु विचित्रेषु पच्यमानाः पुनः पुनः ॥	KK03-11-186-018c  
मोघेष्टा मोघसङ्कल्पा मोघज्ञाना विचेतसः ।	KK03-11-186-019a  
\'काङ्क्षिणः सर्वकामानां नास्तिका भिन्नसेतवः\' ॥	KK03-11-186-019c  
सर्वाभिशङ्किनश्चैव संवृत्ताः क्लेशदायिनः ।	KK03-11-186-020a  
अशुभैः कर्मभिश्चापि प्रायशः परिचिह्निताः ॥	KK03-11-186-020c  
दौष्कुल्या व्याधिबहुला दुरात्मानोऽभितापिनः ।	KK03-11-186-021a  
भवन्त्यल्पायुषः पापा रौद्रकर्मफलोदयाः ।	KK03-11-186-021c  
नाथन्तः सर्वकामानां नास्तिका भिन्नचेतसः ॥	KK03-11-186-021e  
जन्तोः प्रेतस्य कौन्तेय गतिः स्वैरिह कर्मभिः ।	KK03-11-186-022a  
प्राज्ञस्य हीनबुद्धेश्च कर्मकोशः क्व तिष्ठति ॥	KK03-11-186-022c  
क्वस्थस्तत्समुपाश्नाति सुकृतं यदि वेतरत् ।	KK03-11-186-023a  
इति ते दर्शनं यच्च तत्राप्यनुनयं शृणु ॥	KK03-11-186-023c  
अयमादिशरीरेण देवसृष्टेन मानवः ।	KK03-11-186-024a  
शुभानामशुभानां च कुरुते सञ्चयं महत् ॥	KK03-11-186-024c  
आयुषोऽन्ते प्रहायेदं क्षीणप्रायं कलेवरम् ।	KK03-11-186-025a  
सम्भवत्येव युगपद्योनौ नास्त्यन्तराऽभवः ॥	KK03-11-186-025c  
तत्रास्य स्वकृतं कर्म च्छायेवानुगतं सदा ।	KK03-11-186-026a  
फलत्यथ सुखार्हो वा दुःखार्हो वाऽथ जायते ॥	KK03-11-186-026c  
कृतान्तविधिसंयुक्तः स जन्तुर्लक्षणैः शुभैः ।	KK03-11-186-027a  
अशुभैर्वा निरादानो लक्ष्यते ज्ञानदृष्टिभिः ॥	KK03-11-186-027c  
एषा तावदबुद्धीनां गतिरुक्ता युधिष्ठिर ।	KK03-11-186-028a  
अतः परं ज्ञानवतां निबोध गतिमुत्तमाम् ॥	KK03-11-186-028c  
मनुष्यास्तप्ततपसः सर्वागमपरायणाः ।	KK03-11-186-029a  
स्थिरव्रताः सत्यपरा गुरुशुश्रूषणे रताः ॥	KK03-11-186-029c  
सुशीलाः शुक्लजातीयाः क्षान्ता दान्ताः सुतेजसः ।	KK03-11-186-030a  
शुचियोन्यन्तरगताः प्रायशः शुभलक्षणाः ॥	KK03-11-186-030c  
जितेनद्रियत्वाद्वशिनः सत्कृत्यान्मन्दरागिणः ।	KK03-11-186-031a  
अल्पाबाधपरित्रासा भवन्ति निरुपद्रवाः ॥	KK03-11-186-031c  
च्यवन्तं जायमानं च गर्भस्थं चैव सर्वशः ।	KK03-11-186-032a  
स्वमात्मानं परं चैव बुध्यन्ते ज्ञानचक्षुषः ॥	KK03-11-186-032c  
ऋषयस्ते महात्मानः प्रत्यक्षागमबुद्धयः ।	KK03-11-186-033a  
कर्मभूमिमिमां प्राप्य पुनर्यान्ति सुरालयम् ।	KK03-11-186-033c  
\'कृत्वा शुभानि कर्माणि ज्ञानेन भरतर्षभ\' ॥	KK03-11-186-033e  
किञ्चिद्दैवाद्धठात्किञ्चित्किञ्चिदेव स्वकर्मभिः ।	KK03-11-186-034a  
प्राप्नुवन्ति नरा राजन्मा तेऽस्त्वन्याविचारणा ॥	KK03-11-186-034c  
इमामत्रोपमां चापि निबोध वदतांवर ।	KK03-11-186-035a  
मनुष्यलोके यच्छ्रेयः परं मन्ये युधिष्ठिर ॥	KK03-11-186-035c  
इहैवैकस्य नामुत्र अमुत्रैकस्य नो इह ।	KK03-11-186-036a  
इह चामुत्र चैकस्य नामुत्रैकस्य नो इह ॥	KK03-11-186-036c  
धनानि येषां विपुलानि सन्ति नित्यं रमन्ते सुविभूषिताङ्गाः ।	KK03-11-186-037a  
तेषामयं शत्रुवरघ्नलोको नासौ सदा ग्राम्यसुखे रतानाम् ॥	KK03-11-186-037c  
ये योगयुक्तास्तपसि प्रसक्ताः स्वाध्यायशीला जरयन्ति देहान् ।	KK03-11-186-038a  
जितेन्द्रिया भूतहिते निविष्टास्तेषामसौ नायमरिघ्नलोकः ॥	KK03-11-186-038c  
ये धर्ममेव प्रथमं चरन्ति धर्मेण लब्ध्वा च धनानि काले ।	KK03-11-186-039a  
दारानवाप्य क्रतुभिर्यजन्ते तेषामयं चैव परश्च लोकः ॥	KK03-11-186-039c  
ये नैव विद्यां न तपो न दानं न चापि मूढाः प्रजने यतन्ते ।	KK03-11-186-040a  
न चापिगच्छन्ति शुभान्यभाग्यास्तेषामयं चैव परश्च नास्ति ॥	KK03-11-186-040c  
सर्वे भवन्तस्त्वतिवीर्यसत्वा दिव्यौजसः संहननोपपन्नाः ।	KK03-11-186-041a  
लोकादमुष्मादवनिं प्रपन्नाः स्वधीतविद्याः सुरकार्यहेतोः ॥	KK03-11-186-041c  
कृत्वैव कर्माणि महान्ति शूरास्तपोदमाचारविहारशीलाः ।	KK03-11-186-042a  
देवानृषीन्प्रेतगतांश्च सर्वान्सन्तर्पयित्वा विधिना परेण ॥	KK03-11-186-042c  
स्वर्गं परं पुण्यकृतां निवासं क्रमेण सम्प्राप्स्यथ कर्मभिः स्वैः ।	KK03-11-186-043a  
माभूद्विशङ्का तव कौरवेन्द्र दृष्ट्वाऽऽत्मनः क्लेशमिमं सुखार्थम् ॥	KK03-11-186-043c  

इति श्रीमन्महाभारते अरण्यपर्वणि मार्कण्डेयसमास्यापर्वणि षडशीत्यधिकशततमोऽध्यायः ॥ 186 ॥

3-186-4 ऋध्यतः समृद्धियुतान् ॥ 3-186-9 स्थित्यर्थं लोकरक्षार्थम् । वेदितव्यं ते स्मृत्यर्थमनुपृच्छसीति ध. पाठः ॥ 3-186-17 माया कूटकार्षापणादिः व्याजं दम्भः तदेवोपजीवन्ति नतु धर्मम् । ते मायाव्याजोपजीविनः ॥ 3-186-21 नाथन्तः प्रार्थयमानाः । कामानां कामान् ॥ 3-186-23 अनुनयं सिद्धान्तम् ॥ 3-186-24 शरीरेण मानवो विधिसंयुतः इति क. पाठः ॥ 3-186-38 जितेन्द्रियाः प्राणिवधे निवृत्ताः इति झ. पाठः ॥ 3-186-40 प्रजने पुत्रोत्पादने ॥
