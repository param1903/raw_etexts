अध्यायः 156

दुर्निमित्तप्रदर्शिना भीमसेनानवलोकिना च युधिष्ठिरेण द्रौपदीम्प्रतिभीमाभिगतदेशप्रश्नः ॥ 1 ॥ द्रौपद्या भीमचिकीर्षितं निवेदितेन युधिष्ठिरेण घटोत्कचसाहाय्येन भीमसमीपगमनम् ॥ 2 ॥ कुबेरबहुमानितैस्तैरर्जुनदिदृक्षया तत्रैव सुखेन विहरणम् ॥ 3 ॥
001वैशम्पायन उवाच ।
001a ततस्तानि महार्हाणि दिव्यानि भरतर्षभ ।
001c बहूनि बहुरूपाणि विरजांसि समाददे ॥
002a ततो वायुर्महाञ्शीघ्रो नीचैः शर्करकर्षणः ।
002c प्रादुरासीद्वरस्पर्शः सङ्ग्राममभिचोदयन् ॥
003a पपात महती चोल्का सनिर्घाता महाभया ।
003c निष्प्रभश्चाभवत्सूर्यश्छन्नरश्मिस्तमोवृतः ॥
004a निर्घातश्चाभवद्भीमो भीमे विक्रममास्थिते ।
004c चचाल पृथिवी चापि पांसुवर्षं पपात च ॥
005a सलोहिता दिशश्चासन्खरवाचो मृगद्विजाः ।
005c तमोवृतमभूत्सर्वं न प्राज्ञायत किञ्चन ।
005e [अन्ये च बहवो भीमा उत्पातास्तत्र जज्ञिरे ॥]
006a तदद्भुतमभिप्रेक्ष्य धर्मपुत्रो युधिष्ठिरः ।
006c उवाच वदतां श्रेष्ठः कोऽस्मानभिभविष्यति ॥
007a सज्जीभवत भद्रं वः पाण्डवा युद्धदुर्मदाः ।
007c यथा रूपाणि पश्यामि सुव्यक्तो नः पराक्रमः ॥
008a एवमुक्त्वा ततो राजा वीक्षाञ्चक्रे समन्ततः ।
008c अपश्यमानो भीमं तु धर्मपुत्रो युधिष्ठिरः ॥
009a ततः कृष्णां यमौ चापि समीपस्थानरिन्दमः ।
009c पप्रच्छ भ्रातरं भीमं भीमकर्माणमाहवे ॥
010a कच्चिन्न भीमः पाञ्चालि किञ्च कृत्यं चिकीर्षति ।
010c कृतवानपि वा वीर साहसं साहसप्रियः ॥
011a इमे ह्यकस्मादुत्पाता महासमरशंसिनः ।
011c दर्शयन्तो भयं तीव्रं प्रादुर्भूताः समन्ततः ॥
012a तं तथावादिनं कृष्णा प्रत्युवाच मनस्विनी ।
012c प्रिया प्रियं चिकीर्षन्ती महिषी चारुहासिनी ॥
013a यत्तत्सौगन्धिकं राजन्नाहृतं मातरिश्वना ।
013c तन्मया भीमसेनस्य प्रीतयाऽद्योपपादितम् ॥
014a अपि चोक्तो मया वीरो यदि पश्येर्बहून्यपि ।
014c तानि सर्वाण्युपादाय शीघ्रमागम्यतामिति ॥
015a स तु नूनं महाबाहुः प्रियार्थं मम पाण्डवः ।
015c प्रागुदीचीं दिशं राजंस्तान्याहर्तुमितो गतः ॥
016a उक्तस्त्वेवं तया राजा यमाविदमथाब्रवीत् ।
016c गच्छाम सहितास्तूर्णं येन यातो वृकोदरः ॥
017a वहन्तु राक्षसा विप्रान्यथाश्रान्तान्यथाकृशान् ।
017c त्वमप्यमरसङ्काश वह कृष्णां घटोत्कच ॥
018a व्यक्तं दूरमितो भीमः प्रविष्ट इति मे मतिः ।
018c चिरं च तस्य कालोऽयं स च वायुसमो जवे ॥
019a तरस्वी वैनतेयस्य सदृशो भुवि लङ्घने ।
019c उत्पतेदपिचाकाशं निपतेच्च यथेच्छकम् ॥
020a तमन्वियाम भवतां प्रभावाद्रजनीचराः ।
020c पुरा स नापराध्नोति सिद्धानां ब्रह्मवादिनाम् ॥
021a तथेत्युक्त्वा तु ते सर्वेहैडिम्बप्रमुखास्तदा ।
021c उद्देशज्ञाः कुबेरस्य नलिन्या भरतर्षभ ॥
022a आदाय पाण्डवांश्चैव तांश्च विप्राननेकशः ।
022c लोमशेनैव सहिताः प्रययुः प्रीतमानसाः ॥
023a ते सर्वे त्वरिता गत्वा ददृशुस्तत्र कानने ।
023c पद्मसौगन्धिकवतीं नलिनीं सुमनोरमाम् ॥
024a तं च भीमं महात्मानं तस्यास्तीरे व्यवस्थितम् ।
024c ददृशुर्निहतांश्चैव यक्षांश्च विपुलेक्षणान् ॥
025a भिन्नकायाक्षिबाहूरुन्सञ्चूर्णितशिरोधरान् ।
025c तं च भीमं महात्मानं तस्यास्तीरे व्यवस्थितम् ॥
026a सक्रोधं स्तब्धनयनं सन्दष्टदशनच्छदम् ।
026c उद्यम्य च गदां दोर्भ्यां नदीतीरे व्यवस्थितम् ॥
027a प्रजासङ्क्षेपसमये दण्डहस्तमिवान्तकम् ।
027c तं दृष्ट्वा धर्मराजस्तु परिष्वज्याथ भारत ॥
028a उवाच श्लक्ष्णया वाचा कौन्तेय किमिदं कृतम् ।
028c साहसं वत भद्रं ते देवानामपि चाप्रियम् ।
028e पुनरेवं न कर्तव्यं मम चेदिच्छसि प्रियम् ॥
029a अनुशिष्य तु कौन्तेयं पद्मानि परिगृह्य च ।
029c तस्यामेव नलिन्यां तु विजह्रुरमरोपमाः ॥
030a एतस्मिन्नैव काले तु प्रगृहीतशिलायुधाः ।
030c प्रादुरासन्महाकायास्तस्योद्यानस्य रक्षिणः ॥
031a ते दृष्ट्वा धर्मराजानं महर्षिं चापि लोमशम् ।
031c नकुलं सहदेवं च तथाऽन्यान्ब्राह्मणर्षभान् ॥
032a विनयेन नताः सर्वेप्रणिपत्य च भारत ।
032c सान्त्विता धर्मराजेन प्रसेदुः क्षणदाचराः ॥
033a विदिताश्चकुबेरस्य तत्रते कुरुपुङ्गवाः ।
033c ऊषुर्नातिचिरं कालं रममाणाः कुरूद्वहाः ।
033e प्रतीक्षमाणा बीभत्सुं गन्धमादनसानुषु ॥

इति श्रीमन्महाभारते अरण्यपर्वणि तीर्थयात्रापर्वणि पञ्चपञ्चाशदधिकशततमोऽष्यायः ॥ 156 ॥

3-156-7 पराक्रमः पराक्रमकालः ॥ 3-156-21 उद्देशज्ञाः स्थलज्ञाः ॥