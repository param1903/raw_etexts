अध्यायः 143

धनञ्जयदर्शनदुःखितेन युधिष्ठिरेण भीमं प्रति धनञ्जयप्रशंसनपूर्वकं तद्दर्शनाय गन्धमादनप्रवेशनिश्चयः ॥ 1 ॥
001 युधिष्ठिर उवाच ।
001a भीमसेनयमौ चोभौ पाञ्चालि च निबोधत ।
001c नास्ति भूतस्य नाशो वै पश्यतास्मान्वनेचरान् ॥
002a दुर्बलाः क्लेशिताः स्मेति यद्ब्रुवामेतरेतरम् ।
002c अशक्येऽपि व्रजामो यद्धनञ्जयदिदृक्षया ॥
003a तन्मे दहति गात्राणि तूलराशिमिवानलः ।
003c यच्च वीरं न पश्यामि धनञ्जयमुपान्तिके ॥
004a तस्यादर्शनतप्तं मां सानुजं वनमास्थितम् ।
004c याज्ञसेन्याः परामर्शः स च वीर दहत्युत ॥
005a नकुलात्पूर्वजं पार्थं न पश्याम्यमितौजसम् ।
005c अजेयमुग्रधन्वानं तेन तप्ये वृकोदर ॥
006a तीर्थानि चैव रम्याणि वनानि च सरांसि च ।
006c चरामि सह युष्माभिस्तस्य दर्शनकाङ्क्षया ॥
007a पञ्चवर्षाण्यहं वीरं सत्यसन्धं धनञ्जयम् ।
007c यन्न पश्यामि बीभत्सुं तेन तप्ये वृकोदर ॥
008a तं वै श्यामं गुडाकेशं सिंहविक्रान्तगामिनम् ।
008c न पश्यामि महाबाहुं तेन तप्ये वृकोदर ॥
009a कृतास्त्रं निपुणं युद्देऽव्रतिमानं धनुष्मताम् ।
009c न पश्यामि कुरुश्रेष्ठ तेन तप्ये वृकोदर ॥
010a चरन्तमरिसङ्घेषु क्रुद्धं कालमिवानघ ।
010c  प्रभिन्नमिव मातङ्गं सिंहस्कन्धं धनञ्जयम् ॥
011a यः स शक्रादनवरो वीर्येण च बलेन च ।
011c यमयोः पूर्वजः पार्थः श्वेताश्वोऽमितविक्रमः ॥
012a \'नारायणसमो युद्धे सत्यसन्धो दृढव्रतः ।
012c तं ममापश्यतो भीम न शान्तिर्हृदयस्य वै\' ॥
013a दुःखेन महताऽऽविष्टश्चिन्तयामि दिवानिशम् ।
013c अजेयमुग्रधन्वानं तेन तप्ये वृकोदर ॥
014a सततं यः क्षमाशीलः क्षिप्यमाणोऽप्यणीयसा ।
014c ऋजुमार्गप्रपन्नस्य शर्मदाता भयस्य च ॥
015a स तु जिह्मप्रवृत्तस्य माययाऽभिजिघांसतः ।
015c अपि वज्रधरस्यापि भवेत्कालविषोपमः ॥
016a शत्रोरपि प्रपन्नस्य सोऽनृशंसः प्रतापवान् ।
016c दाताऽभयस्य बीभत्सुरमितात्मा महाहलः ॥
017a सर्वेषामाश्रयोऽस्माकं रणेऽरीणां प्रमर्दिता ।
017c आहर्ता सर्वरत्नानां सर्वेषां नः सुखावहः ॥
018a रत्नानि यस्य वीर्येण दिव्यान्यासत्पुरा मम ।
018c बहूनि बहुजातीनि यानि प्राप्तः सुयोधनः ॥
019a यस्य बाहुबलाद्वीर सभा चासीत्पुरा मम ।
019c सर्वरत्नमयी ख्याता त्रिषु लोकेषु पाण्डव ॥
020a वासुदेवसमं वीर्ये कार्तवीर्यसमं युधि ।
020c अजेयममितं युद्धे तं न पश्यामि फल्गुनम् ॥
021a सङ्कर्षणं महावीर्यं त्वां च भीमापराजितम् ।
021c अनुयातः स्ववीर्येण वासुदेवं च शत्रुहा ॥
022a यस्य बाहुबले तुल्यः प्रभावे च पुरन्दरः ।
022c जवे वायुर्मुखे सोमः क्रोधे मृत्युः सनातनः ॥
023a ते वयं तं नरव्याघ्रं सर्वेवीर दिदृक्षवः ।
023c  प्रवेक्ष्यामो महाबाहो पर्वतं गन्धमादनम् ॥
024a विशाला बदरी यत्रनरनारायणाश्रमः ।
024c तं सदाऽध्युषितं यक्षैर्द्रक्ष्यामो गिरिमुत्तमम् ॥
025a कुबेरनलिनीं रम्यां राक्षसैरभिसेविताम् ।
025c पद्भिरेव गमिष्यामस्तप्यभाना महत्तपः ॥
026a नातप्ततपसा शक्यो गन्तुं देशो वृकोदर ।
026c न नृशंसेन लुब्धेन नाप्रशान्तेन भारत ॥
027a तत्र सर्वेगमिष्यामो भीमार्जुनपदैषिणः ।
027c सायुधा बद्धनिस्त्रिंशाः सार्धं विप्रैर्महाव्रतैः ॥
028a मक्षिकादंशमशकान्सिंहान्व्याघ्रान्सरीसृपान् ।
028c प्राप्नोत्यनियतः पार्थ नियतस्तान्न पश्यति ॥
029a ते वयं नियतात्मानः पर्वतं गन्धमादनम् ।
029c प्रवेक्ष्यामो मिताहारा धनञ्जयदिदृक्षवः ॥

इति श्रीमन्महाभारते अरण्यपर्वणि तीर्थयात्रापर्वणि त्रिचत्वारिंशदधिकशततमोऽध्यायः ॥ 143 ॥

3-143-1 भूतस्य प्राक्तनकर्मणः ॥ 3-143-4 परामर्शः केशेषु ग्रहणम् । तस्य दर्शनतृष्णं मामिति झ. पाठः ॥ 3-143-9 अप्रतिमानं नास्ति प्रतिमानं सादृश्यं यस्य सोऽप्रतिमानस्तम् ॥ 3-143-10 प्रभिन्नं स्रवन्मदम् ॥ 3-143-11 अनवरोऽहीनः ॥ 3-143-16 अमितात्मा महामनाः ॥ 3-143-20 अमितमहिंसितं अजितमितियावत् ॥ 3-143-21 हे भीम ॥ 3-143-28 अनियतोऽशुचिः ॥