अध्यायः 164

धौम्येन युधिष्ठिरं प्रति मेरुमन्दरवर्णनपूर्वकं चन्द्रसूर्यादिगतिप्रकारनिरूपणम् ॥ 1 ॥
001 वैशम्पायन उवाच ।
001a ततः सूर्योदये धौम्यः पाञ्चालीसहितांश्च तान् ।
001c आर्ष्टिणेन सहितः पाण्डवानभ्यवर्तत ॥
002a  तेऽभिवाद्यार्ष्टिषेणस्य पादौ धौम्यस्य चैव ह ।
002c ततः प्राञ्जलयः सर्वे ब्राह्मणांस्तानपूजयन् ॥
003a \'आर्ष्टिषेणं परिष्वज्य पुत्रवद्भरतर्षभ\' ।
003c धर्मराजं स्पृशन्पाणौ पाणिना स महातपाः ।
003e प्राचीं दिशमभिप्रेक्ष्य महर्षिरिदमब्रवीत् ॥
004a असौ सागरपर्यन्तां भूमिमावृत्य तिष्ठति ।
004c शैलराजो महाराज मन्दरोऽभिविराजयन् ।
004e इन्द्रवैश्रवणोपेतां दिशं पाण्डव रक्षति ॥
005a पर्वतैश्च वनान्तैश्च काननैश्चैव शोभितम् ।
005c एतमाहुर्महेन्द्रस्य राज्ञो वैश्रवणस्य च ।
005e ऋषयः सर्वधर्मज्ञाः सर्वे तात मनीषिणः ॥
006a अतश्चोद्यन्तमादित्यमुपतिष्ठन्ति वै प्रजाः ।
006e ऋषयश्चापि धर्मज्ञाः सिद्धाः साध्याश्च देवताः ॥
007a यमस्तु राजा धर्मज्ञः सर्वप्राणभृतां प्रभुः ।
007e प्रेतसत्वगतीमेतां दक्षिणामाश्रितो दिशम् ॥
008a एतत्संयमनं पुण्यमतीवाद्भुतदर्शनम् ।
008c प्रेतराजस्य भवनमृद्ध्या परमया युतम् ॥
009a यं प्राप्य सविता राजन्सत्येन प्रतितिष्ठति ।
009c अस्तं पर्वतराजानमेतमाहुर्मनीषिणः ॥
010a एवं पर्वतराजानं समुद्रं च महोदधिम् ।
010c अवसन्वरुणो राजा भूतानि परिरक्षति ॥
011a उदीचीं दीपयन्नेष दिशं तिष्ठति कीर्तिमान् ।
011c महामेरुर्महाभाग शिवो ब्रह्मविदाङ्गतिः ॥
012a यस्मिन्ब्रह्मसदश्चैव भूतात्मा चावतिष्ठते ।
012c प्रजापतिः सृजन्सर्वं यत्किञ्चिज्जङ्गमागमम् ॥
013a यानाहुर्ब्रह्मणः पुत्रान्मानसान्दक्षसप्तमान् ।
013c तेषामपि महामेरुः शिवं स्थानमनामयम् ॥
014a अत्रैव प्रतितिष्ठन्ति पुनरेषोदयन्ति च ।
014c सप्त देवर्षयस्तात वसिष्ठप्रमुखास्तदा ॥
015a देशं विरजसं पश्य मेरोः शिखरमुत्तमम् ।
015c यत्रात्मतृप्तैरध्यास्ते देवैः सह पितामहः ॥
016a यमाहुः सर्वभूतानां प्रकृतेः प्रकृतिं ध्रुवम् ।
016c अनादिनिधनं देवं प्रभुं नारायणं परम् ॥
017a ब्रह्मणः सदनात्तस्य परं स्थानं प्रकाशते ।
017c देवाश्च यत्नात्पश्यन्ति सर्वतेजोमयं शुभम् ॥
018a अत्यर्कानलदीप्तं तत्स्थानं विष्णोर्महात्मनः ।
018c स्वयैव प्रभया राजन्दुष्प्रेक्ष्यं देवदानवैः ॥
019a प्राच्यां नारायणस्थानं मेरावतिविराजते ॥
020a यत्र भूतेश्वरस्तात सर्वप्रकृतिरात्मभूः ।
020c भासयन्सर्वभूतानि सुश्रियाऽभिविराजते ॥
021a नात्र ब्रह्मर्षयस्तात कुत एव महर्षयः ।
021c प्राप्नुवन्ति गतिं ह्येतां यतीनां भावितात्मनाम् ॥
022a न तं ज्योतींषि सर्वाणि प्राप्य भासन्ति पाण्डव ।
022c स्वयम्प्रभुरचिन्त्यात्मा तत्र ह्यतिविराजते ॥
023a यतयस्तत्र गच्छन्ति भक्त्या नारायणं हरिम् ।
023c परेण तपसा युक्ता भाविताः कर्मभिः शुभैः ।
023e योगसिद्धा महात्मानस्तमोमोहविवर्जिताः ॥
024a तत्र गत्वा पुनर्नेमं लोकमायान्ति भारत ।
024c स्वयम्भुवं महात्मानं देवदेवं सनातनम् ॥
025a स्थानमेतन्महाभाव ध्रुवमक्षयमव्ययम् ।
025c ईश्वरस्य सदा ह्येतत्प्रणमात्र युधिष्ठिर ॥
026a [एनं त्वहरहर्मेरुं सूर्याचन्द्रमसौ ध्रुवम् ।
026c प्रदक्षिणमुपावृत्य कुरुतः कुरुनन्दन ॥
027a ज्योतींषि चाप्यशेषेण सर्वाण्यनघ सर्वतः ।
027c परियान्ति महाराज गिरिराजं प्रदक्षिणम् ॥]
028a एतं ज्योतींषि सर्वाणि प्रकर्षन्भगवानपि ।
028c कुरुते वितमस्कर्मा आदित्योऽभिप्रदक्षिणम् ॥
029a अस्तं प्राप्य ततः सन्ध्यामतिक्रम्य दिवाकरः ।
029c उदीचीं भजते काष्ठां बहुधा पर्वसन्धिषु ॥
030a सुमेरुमनुवृत्तः स पुनर्गच्छति पाण्डव ।
030c प्राङ्मुखः सविता देवः सर्वभूतहिते रतः ॥
031a स सम्यग्विभजन्कालान्बहुधा पर्वसन्धिषु ।
031c तथैव भगवान्सोमो नक्षत्रैः सह गच्छति ॥
032a एवमेतं त्वतिक्रम्य महामेरुमतन्द्रितः ।
032c सोमश्च विभजन्कालं बहुधा पर्वसन्धिषु ।
032e भासयन्सर्वभूतानि पुनर्गच्छति सागरम् ॥
033a तथा तमिस्रहा देवो मयूखैर्भासयञ्जगत् ।
033c मार्गमेतमसम्बाधमादित्यः परिवर्तते ॥
034a सिसृक्षुः शिशिराण्येव दक्षिणां भजते दिशम् ।
034c ततः सर्वाणि भूतानि कालं शिशिरमृच्छति ॥
035a स्थावराणां च भूतानां जङ्गमानां च तेजसा ।
035c तेजांसि समुपादत्ते निवृत्तः स विभावसुः ॥
036a ततः स्वेदः क्लमस्तन्द्री ग्लानिश्च भजते नरान् ।
036c प्राणिभिः सततं स्वप्नो ह्यभीक्ष्णं च निषेव्यते ॥
037a एवमेतमनिर्देश्यं मार्गमावृत्य भानुमान् ।
037c पुनः सृजति वर्षाणि भगवान्भासयन्प्रजाः ॥
038a वृष्टिमारुतसन्तापैः सुखैः स्थावरजङ्गमान् ।
038c वर्धयनसुमहातेजाः पुनः प्रतिनिवर्तते ॥
039a एवमेष चरन्पार्थ कालचक्रमतन्द्रितः ।
039c प्रकर्षन्सर्वभूतानि सविता परिवर्तते ॥
040a सन्तता गतिरेतस्य नैष तिष्ठति पाण्डव ।
040c आदायैव तु भूतानां तेजो विसृजते पुनः ॥
041a विभजन्सर्वभूतानामायुः कर्म च भारत ।
041c अहोरात्रं कलाः काष्ठाः सृजत्येष सदा विभुः ॥

इति श्रीमन्महाभारते अरण्यपर्वणि यक्षयुद्धपर्वणि चतुःषष्ट्यधिकशततमोऽध्यायः ॥ 164 ॥

3-164-4 इन्द्रवैश्रवणावेतां दिशं पाण्डव रक्षतः इति झ. पाठः ॥ 3-164-7 प्रेतसत्वगतीं मृतानां प्राणिनां गम्याम् ॥ 3-164-7 संयमनं नामतः ॥ 3-164-10 आवसन्नधितिष्ठन् ॥ 3-164-12 भूतात्मा सर्वेषां भूतानामात्मा । सम्पूर्णब्रह्माण्डपिण्डाभिमानित्वात् ॥ 3-164-17 ब्रह्मणः चतुर्मुखस्य ॥ 3-164-25 प्रणम नमस्कुरु ॥ 3-164-26 उपावृत्य अप्रदक्षिणं गत्वैव । भचक्रवेगात् कुलालचक्रे प्रतीपं क्रमन्ती पिपीलिकेव प्रदक्षिणं कुरुत इत्यर्थः ॥ 3-164-32 पुनर्गच्छति मन्दरमिति झ. पाठः ॥ 3-164-34 शिशिराणि शीतानि ॥ 3-164-35 तेजांसि समुपादत्ते ग्रीष्मे ॥ 3-164-37 अनिर्देश्यं मार्गं अन्तरिक्षम् ॥