अध्यायः 086

अथ दानधर्मपर्व ॥ 1 ॥

दाशैश्च्यवनवृत्तान्तं निवेदितेन नहुषेण तम्प्रति तदभीष्टकरणप्रतिज्ञानम् ॥ 1 ॥ च्यवनेन नहुषम्प्रति दाशेभ्यः स्वोचितमूल्यदानेनात्ममोचनचोदना ॥ 2 ॥ नहुषेण सम्पूर्णराज्यस्य मूल्यतापरिकल्पनेपि मुनिता तदनङ्गीकरणे गवि जातेन मुनिना गोः प्रतिनिधीकरणम् ॥ 3 ॥ च्यवनेन गोप्रतिग्रहणेन स्वसहवासिभिर्मत्स्यैः सह दाशानां स्वर्गप्रापणम् ॥ 4 ॥

भीष्म उवाच ।	001  
नहुषस्तु ततः श्रुत्वा च्यवनं तं तथाऽऽगतम् ।	001a  
त्वरितः प्रययौ तत्र सहामात्यपुरोहितः ॥	001c  
शौचं कृत्वा यथान्यायं प्राञ्जलिः प्रयतो नृपः ।	002a  
आत्मानमाचचक्षे च च्यवनाय महात्मने ॥	002c  
अर्चयामास तं चापि तस्य राज्ञः पुरोहितः ।	003a  
सत्यव्रतं महात्मानं देवकल्पं विशाम्पते ॥	003c  
नहुष उवाच ।	004  
करवाणि प्रियं किं ते तन्मे ब्रूहि द्विजोत्तम ।	004a  
सर्वं कर्ताऽस्मि भगवन्यद्यपि स्यात्सुदुष्करम् ॥	004c  
च्यवन उवाच ।	005  
श्रमेणि महता युक्ताः कैवर्ता मत्स्यजीविनः ।	005a  
मम मूल्यं प्रयच्छैभ्यो मत्स्यानां विक्रयैः सह ॥	005c  
नहुष उवाच ।	006  
सहस्रं दीयतां मूल्यं निषादेभ्यः पुरोहित ।	006a  
निष्क्रयार्थे भगवतो यथाऽऽह भृगुनन्दनः ॥	006c  
च्यवन उवाच ।	007  
आत्ममूल्यं च वक्तव्यं न तल्लोकः प्रशंसति ।	007a  
तस्मादहं प्रवक्ष्यामि न चात्मस्तुतिम्मवृतः ॥	007c  
सहस्रं नाहमर्हामि किं वा त्वं मन्यसे नृप ।	008a  
सदृशं दीयतां मूल्यं स्वबुद्ध्या निश्चयं कुरु ॥	008c  
नहुष उवाच ।	009  
सहस्राणां शतं विप्र निषोदेभ्यः प्रदीयताम् ।	009a  
स्यादिदं भगवन्मूल्यं किं वाऽन्यन्मन्यते भवान् ॥	009c  
च्यवन उवाच ।	010  
नाहं शतसहस्रेण निमेयः पार्थिवर्षभ ।	010a  
दीयतां सदृशं मूल्यममात्यैः सह चिन्तय ॥	010c  
नहुष उवाच ।	011  
कोटिः प्रदीयतां मूल्यं निषादेभ्यः पुरोहित ।	011a  
यदेतदपि नो मूल्यमतो भूयः प्रदीयताम् ॥	011c  
च्यवन उवाच ।	012  
राजन्नार्हाम्यहं कोटिं भूयो वाऽपि महाद्युते ।	012a  
सदृशं दीयतां मूल्यं ब्राह्मणैः सह चिन्तय ॥	012c  
नहुष उवाच ।	013  
अर्दं राज्यं समग्रं वा निषादेभ्यः प्रदीयताम् ।	013a  
एतत्तुल्यमहं मन्ये किं वाऽन्यन्मन्यसे द्विज ॥	013c  
च्यवन उवाच ।	014  
अर्धं राज्यं समग्रं च मूल्यं नार्हामि पार्थिव ।	014a  
सदृशं दीयतां मूल्यमृषिभिः सह चिन्त्यताम् ॥	014c  
भीष्म उवाच ।	015  
महर्षेर्वचनं श्रुत्वा नहुषो दुःखकर्शितः ।	015a  
स चिन्तयामास तदा सहामात्यपुरोहितः ॥	015c  
तत्र त्वन्यो वनचरः कश्चिन्मूलफलाशनः ।	016a  
नहुषस्य समीपस्थो गविजातोऽभवन्मुनिः ॥	016c  
स तमाभाष्य राजानमब्रवीद्द्विजसत्तमः ।	017a  
तोषयिष्याम्यहं क्षिप्तं यथा तुष्टो भविष्यति ॥	017c  
नाहं मिथ्यावचो ब्रूयां खैरेष्वपि कुतोऽन्यथा ।	018a  
भवतो यदहं ब्रयां तत्कार्यमविशङ्कया ॥	018c  
नहुष उवाच ।	019  
व्रवीतु भगवान्मूल्यं महर्षेः सदृशं भृगोः ।	019a  
परित्रायस्व मामस्मद्विषयं च कुलं च मे ॥	019c  
हन्याद्धि भगवान्क्रुद्धस्त्रैलोक्यमपि केवलम् ।	020a  
किं पुनर्मां तपोहीनं बाहुवीर्यपरायणम् ॥	020c  
अगाधाम्भसि मग्नस्य सामात्यस्य सऋत्विजः ।	021a  
प्लवो भव महर्षे त्वं कुरु मूल्यविनिश्चयम् ॥	021c  
भीष्म उवाच ।	022  
नहुषस्य वचः श्रुत्वा गविजातः प्रतापवान् ।	022a  
उवाच हर्षयन्सर्वानमात्यान्पार्थिवं च तम् ॥	022c  
\'ब्राह्मणानां गवां चैव कुलमेकं द्विधा कृतम् ।	023a  
एकत्र मन्त्रास्तिष्ठन्ति हविरन्यत्र तिष्ठति ॥\'	023c  
अनर्घेया महाराज द्विजा वर्णेषु चोत्तमाः ।	024a  
गावश्च पुरुषव्याग्र गौर्मूल्यं परिकल्प्यताम् ॥	024c  
नहुषस्तु ततः श्रुत्वा महर्षेर्वचनं नृप ।	025a  
हर्षेण महता युक्तः सहामात्यपुरोहितः ॥	025c  
अभिगम्य भृगोः पुत्रं च्यवनं संशितव्रतम् ।	026a  
इदं प्रोवाच नृपते वाचा सन्तर्पयन्निव ॥	026c  
उत्तिष्ठोत्तिष्ठ विप्रर्षे गवा क्रीतोसि भार्गव ।	027a  
एतन्मूल्यमहं मन्ये तव धर्मभृतांवर ॥	027c  
च्यवन उवाच ।	028  
उत्तिष्ठाम्येष राजेन्द्र सम्यक् क्रीतोस्मि तेऽनघ ।	028a  
गोभिस्तुल्यं न पश्यामि धनं किञ्चिदिहाच्युत ॥	028c  
कीर्तनं श्रवणं दानं दर्शनं चापि पार्थिव ।	029a  
गवां प्रशस्यते वीर सर्वपापहरं शिवम् ॥	029c  
गावो लक्ष्म्याः सदा मूलं गोषु पाप्मा न विद्यते ।	030a  
अन्नमेव सदा गावो देवानां परमं हविः ॥	030c  
स्वाहाकारवषट्कारौ गोषु नित्यं प्रतिष्ठितौ ।	031a  
गावो यज्ञस्य नेत्र्यो वै तथा यज्ञस्य ता मुखम् ॥	031c  
अमृतं ह्यव्ययं दिव्यं क्षरन्ति च वहन्ति च ।	032a  
अमृतायतनं चैताः सर्वलोकनमस्कृताः ॥	032c  
तेजसा वपुषा चैव गावो वह्निसमा भुवि ।	033a  
गावो हि सुमहत्तेजः प्राणिनां च सुखप्रदाः ॥	033c  
निविष्टं गोकुलं यत्र श्वासं मुञ्चति निर्भयम् ।	034a  
विराजयति तं देशं पापं चास्यापकर्षति ॥	034c  
गावः स्वर्गस्य सोपानं गावः स्वर्गेऽपि पूजिताः ।	035a  
गावः कामदुहो देव्यो नान्यत्किञ्चित्परं स्मृतम् ॥	035c  
इत्येतद्गोषु मे प्रोक्तं महात्म्यं भरतर्षभ ।	036a  
गुणैकदेशवचनं शक्यं पारायणं न तु ॥	036c  
निषादा ऊचुः ।	037  
दर्शनं कथनं चैव सहास्माभिः कृतं मुने ।	037a  
सतां साप्तपदं मैत्रं प्रसादं नः कुरु प्रभो ॥	037c  
हवींषि सर्वाणि यथा ह्युपभुङ्क्ते हुताशनः ।	038a  
एवं त्वमपि धर्मात्मन्पुरुषाग्निः प्रतापवान् ॥	038c  
प्रसादयामहे विद्वन्भवन्तं प्रणता वयम् ।	039a  
अनुग्रहार्थमस्माकमियं गौः प्रतिगृह्यताम् ॥	039c  
\'अत्यन्तापदि शक्तानां परित्राणं हि कुर्वताम् ।	040a  
या गतिर्विदिता त्वद्य नरके शरणं भवान् ॥	040c  
च्यवन उवाच ।	041  
कृपणस्य च यच्चक्षुर्मुनेराशीविषस्य च ।	041a  
नरं समूलं दहति कक्षमग्निरिव ज्वलन् ॥	041c  
प्रतिगृह्णामि वो धेनुं कैवर्ता मुक्तकिल्बिषाः ।	042a  
दिवं गच्छत वै क्षिप्रं मत्स्यैर्जालोद्धृतैः सह ॥	042c  
भीष्म उवाच ।	043  
ततस्तस्य प्रभावात्ते महर्षेर्भावितात्मनः ।	043a  
निषादास्तेन वाक्येन सह मत्स्यैर्दिवं ययुः ॥	043c  
ततः स राजा नहुषो विस्मितः प्रेक्ष्य धीवरान् ।	044a  
आरोहमाणांस्त्रिदिवं मत्स्यांश्च भरतर्षभ ॥	044c  
ततस्तौ गविजश्चैव च्यवनश्च भृगूद्वहः ।	045a  
वराभ्यामनुरूपाभ्यां छन्दयामासतुर्नृपम् ॥	045c  
ततो राजा महावीर्यो नहुषः पृथिवीपतिः ।	046a  
परमित्यब्रवीत्प्रीतस्तदा भरतसत्तम ॥	046c  
ततो जग्राह धर्मे स स्थितिमिन्द्रनिभो नृपः ।	047a  
तथेति चोदितः प्रीतस्तावृषी प्रत्यपूजयत् ॥	047c  
समाप्तदीक्षश्च्यवनस्ततोऽगच्छत्स्वमाश्रमम् ।	048a  
गविजश्च महातेजाः स्वमाश्रमपदं ययौ ॥	048c  
निषादाश्च दिवं जग्मुस्ते च मत्स्या जनाधिप ।	049a  
नहुषोपि वरं लब्ध्वा प्रविवेश स्वकं पुरम् ॥	049c  
एतत्ते कथितं तात यन्मां त्वं परिपृच्छसि ।	050a  
दर्शने यादृशः स्नेहः संवासे वा युधिष्ठिर ॥	050c  
महाभाग्यं गवां चैव तथा धर्मविनिश्चयम् ।	051a  
किं भूयः कथ्यतां वीर किं ते हृदि विवक्षितम् ॥ ॥	051c  

इति श्रीमन्महाभारते अनुशासनपर्वणि दानधर्मपर्वणि षडशीतितमोऽध्यायः ॥ 86 ॥
