श्रीः
अध्यायः 128

भीष्मेण युधिष्ठिरम् प्रति श्रियो बलात्कारेण स्वप्रार्थनया गोमूत्रपुरीषयोर्निवासस्य कथनम् ॥ 1 ॥
	
युधिष्ठिर उवाच 	001  
मया गवां पुरीषं वै श्रिया जुष्टमिति श्रुतम् ।	001a  
एतदिच्छाम्यहं श्रोतुं संशयोऽत्र हि मे महान् ॥	001c  
भीष्म उवाच 	002  
अत्राप्युदाहरन्तीममितिहासं पुरातनम् ।	002a  
गोभिर्नृपेह संवादं श्रिया भारतसत्तम ॥	002c  
श्रीः कृत्वेह वपुः कान्तं गोमध्येषु विवेश ह ।	003a  
गावोऽथ विस्मितास्तस्या दृष्ट्वा रूपस्य सम्पदम् ॥	003c  
गाव ऊचुः 	004  
काऽसि देवि कुतो वा त्वं रूपेणाप्रतिमा भुवि ।	004a  
विस्मिताः स्म महाभागे तव रूपस्य सम्पदा ॥	004c  
इच्छामस्त्वां वयं ज्ञातुं का त्वं क्व च गमिष्यसि ।	005a  
तत्त्वेन हि सुवर्णाभे सर्वमेतद्ब्रवीहि नः ॥	005c  
श्रीरुवाच 	006  
लोकस्य कान्तिर्भद्रं वः श्रीर्नामाहं परिश्रुता ।	006a  
मया दैत्याः परित्यक्ता विनष्टाः शाश्वतीः समाः ॥	006c  
मयाऽभिपन्ना देवाश्च मोदन्ते शाश्वतीः समाः ।	007a  
इन्द्रो विवस्वान्सोमश्च विष्णुरापोऽग्निरेव च ॥	007c  
मयाऽभिपन्ना दीप्यन्ते ऋषयो देवतास्तथा ।	008a  
यान्नाविशाम्यहं गावस्ते विनश्यन्ति सर्वशः ॥	008c  
धर्मश्चार्थश्च कामश्च मया जुष्टाः सुखान्विताः ।	009a  
एवम्प्रभावां मां गावो विजानीत सुखप्रदाम् ॥	009c  
इच्छामि चापि युष्मासु वस्तुं सर्वासु नित्यदा ।	010a  
आगत्य प्रार्थये युष्माञ्श्रीजुष्टा भवताऽनघाः ॥	010c  
गाव ऊचुः 	011  
अध्रुवा चपला च त्वं सामान्या बहुभिः सह ।	011a  
न त्वामिच्छाम भद्रं ते गम्यतां यत्र रोचते ॥	011c  
वपुष्मन्त्यो वयं सर्वाः किमस्माकं त्वयाऽद्य वै ।	012a  
यथेष्टं गम्यतां तत्र कृतकार्या वयं त्वया ॥	012c  
श्रीरुवाच 	013  
किमेतद्वः क्षमं गावो यन्मां नेहाभिनन्दथ ।	013a  
न मां सम्प्रतिगृह्णीध्वं कस्माद्वै दुर्लभां सतीम् ॥	013c  
सत्यश्च लोकवादोऽयं लोके चरति सुव्रताः ।	014a  
स्वयं प्राप्ते परिभवो भवतीति विनिश्चयः ॥	014c  
महदुग्रं तपः कृत्वा मां निषेवन्ति मानवाः ।	015a  
देवदानवगन्धर्वाः पिशाचोरगराक्षसाः ॥	015c  
क्षममेतद्धि वो गावः प्रतिगृह्णीत मामिह ।	016a  
नावमन्या ह्यहं सौम्यास्त्रैलोक्ये सचराचरे ॥	016c  
गाव ऊचुः 	017  
नावमन्यामहे देवि न त्वां परिभवामहे ।	017a  
अध्रुवा चलचित्तासि ततस्त्वां वर्जयामहे ॥	017c  
बहुना च किमुक्तेन गम्यतां यत्र वाञ्छसि ।	018a  
वपुष्मन्त्यो वयं सर्वाः किमस्माकं त्वयाऽनघे ॥	018c  
श्रीरुवाच 	019  
अवज्ञाता भविष्यामि सर्वलोकेषु मानवैः ।	019a  
प्रत्याख्यातेति युष्माभिः प्रसादः क्रियतां मम ॥	019c  
महाभागा भवत्यो वै शरण्याः शरणागताम् ।	020a  
परित्रायन्तु मां नित्यं भजमानामनिन्दिताम् ॥	020c  
माननामहमिच्छामि भवत्यः सततं शिवाः ।	021a  
अप्येकाङ्गेष्वधो वस्तुमिच्छामि च सुकुत्सिते ॥	021c  
न वोऽस्ति कुत्सितं किञ्चिदङ्गेष्वालक्ष्यतेऽनघाः ।	022a  
पुण्याः पवित्राः सुभगा अवाग्देशं प्रयच्छथ ।	022c  
वसेयं यत्र वो देहे तन्मे व्याख्यातुमर्हथ ॥	022e  
एवमुक्तास्तु ता गावः शुभाः करुणवत्सलाः ।	023a  
सम्मान्य सहिताः सर्वाः श्रियमूचुर्नराधिप ॥	023c  
अवश्यं मानना कार्या तवास्माभिर्यशस्विनि ।	024a  
शकृन्मूत्रे निवसतां पुण्यमेतद्धि नः शुभे ॥	024c  
श्रीरुवाच 	025  
दिष्ट्या प्रसादो युष्माभिः कृतो मेऽनुग्रहात्मकः ।	025a  
एवं भवतु भद्रं वः पूजिताऽस्मि सुखप्रदाः ॥	025c  
भीष्म उवाच 	026  
एवं कृत्वा तु समयं श्रीर्गोभिः सह भारत ।	026a  
पश्यन्तीनां ततस्तासां तत्रैवान्तरधीयत ॥	026c  
एवं गोशकृतः पुत्र माहात्म्यं तेऽनुवर्णितम् ।	027a  
माहात्म्यं च गवां भूयः श्रूयतां गदतो मम ॥ 	027c  

इति श्रीमन्महाभारते अनुशासनपर्वणि दानधर्मपर्वणि अष्टविंशत्यधिकशततमोऽध्यायः ॥ 128 ॥

7-128-3 विस्मिता अभवन्निति शेषः ॥ 7-128-21 एका अहम् । अङ्गेषु मध्ये कुत्सिते । सुप्रीताङ्गेषु वो वस्तुमिच्छामीह न कुत्सिते इति ध. पाठः ॥ 7-128-23 सम्मन्त्र्य सहिता इति झ. पाठः ॥
