अध्यायः 231

परमेश्वरेण पार्वतीं प्रति शुभाशुभकर्मणां मानसिकत्वादिभेदेन त्रैविध्यकथनपूर्वकं तत्तत्फलनिरूपणम् ॥ 1 ॥ तथा मद्योत्पत्तिकारणादिकथनपूर्वकं तत्पानजदोषादिप्रतिपादनम् ॥ 2 ॥

उमोवाच ।	001  
भगवन्देवदेवेश शूलपाणे वृषध्वज ।	001a  
श्रुतं मे परमं गुह्यं प्रसादात्ते वरप्रद ॥	001c  
श्रोतुं भूयोऽहमिच्छामि प्रजानां हितकारणात् ।	002a  
शुभाशुभमिति प्रोक्तं कर्म स्वस्वं समासतः ॥	002c  
तन्मे विस्तरतो ब्रूहि शुभाशुभविधिं प्रति ।	003a  
अशुभं कीदृशं कर्म प्राणिनो यन्निपातयेत् ॥	003c  
शुभं वापि कथं देव प्रजानामूर्ध्वदं भवेत् ।	004a  
एतन्मे वद देवेश श्रोतुकामाऽस्मि कीर्तय ॥	004c  
महेश्वर उवाच ।	005  
तदहं ते प्रवक्ष्यामि तत्सर्वं शृणु शोभने ।	005a  
सुकृतं दुष्कृतं चेति द्विविधं कर्मविस्तरम् ॥	005c  
तयोर्यद्दुष्कृतं कर्म तच्च सञ्जायते त्रिधा ।	006a  
मनसा कर्मणा वाचा बुद्धिमोहसमुद्भवात् ॥	006c  
मनःपूर्वं तु वा कर्म वर्तते वाङ्मयं ततः ।	007a  
जायते वै क्रियायोगमनु चेष्टाक्रमः प्रिये ॥	007c  
अभिद्रोहोऽभ्यसूया च परार्थेषु च वै स्पृहा ।	008a  
शुभाशुभानां मर्त्यानां वर्तनं परिवारितम् ॥	008c  
धर्मकार्ये यदाऽश्रद्धा पापकर्मणि हर्षणम् ।	009a  
एवमाद्यशुभं कर्म मनसा पापमुच्यते ॥	009c  
अनृतं यच्च परुषमबद्धवचनं कटु ।	010a  
असत्यं परिवादश्च पापमेतत्तु वाङ्मयम् ॥	010c  
अगम्यागमनं चैव परदारनिषेवणम् ।	011a  
वधबन्धपरिक्लेशैः परप्राणोपतापनम् ॥	011c  
चौर्यं परेषां द्रव्याणां हरणं नाशनं तथा ।	012a  
अभक्ष्यभक्षणं चैव व्यसनेष्वविषङ्गता ॥	012c  
दर्पात्स्तम्भाभिमानाच्च परेषामुपतापनम् ।	013a  
अकार्याणां च करणमशौचं पानसेवनम् ॥	013c  
दौःशील्यं पापसम्पर्के साहाय्यं पापकर्मणि ।	014a  
अधर्म्यमयशस्यं च कार्यं तस्य निषेवणम् ।	014c  
एवमाद्यशुभं चान्यच्छारीरं पापमुच्यते ॥	014e  
मानसाद्वाङ्मयं पापं विशिष्टमिति लक्ष्यते ।	015a  
वाङ्मयादपि वै पापाच्छारीरं गण्यते बहु ॥	015c  
एवं पापयुतं कर्म त्रिविधं पातयेन्नरम् ।	016a  
परापकारजननमत्यन्तं पातकं स्मृतम् ॥	016c  
त्रिविधं तत्कृतं पापं कर्तारं पापकं नयेत् ।	017a  
पातकं चापि यत्कर्म कर्मणा बुद्धिपूर्वकम् ॥	017c  
सापदेशमवश्यं तत्कर्तव्यमिति तत्कृतम् ।	018a  
कथञ्चित्तत्कृतमपि कर्ता तेन स लिप्यते ॥	018c  
अवश्यं पापदेशेन प्रतिहृन्येत कारणम् ॥	019ac  
उमोवाच ।	020  
भगवन्पापकं कर्म यथा कृत्वा न लिप्यते ॥	020ac  
महेश्वर उवाच ।	021  
यो नरोऽनपराधी च स्वात्मप्राणस्य रक्षणात् ।	021  
शत्रुमुद्यतशस्त्रं वा पूर्वं तेन हतोपि वा ।	021c  
प्रतिहन्यान्नरो हिंस्यान्न स पापेन लिप्यते ॥	021e  
चोरादधिकसन्त्रस्तस्तत्प्रतीकारचेष्टया ।	022a  
यः प्रजघ्नन्नरो हन्यान्न स पापेन लिप्यते ॥	022c  
ग्रामार्थं भर्तृपिण्डार्थं दीनानुग्रहकारणात् ।	023a  
वधबन्धपरिक्लेशान्कुर्वन्पापात्प्रमुच्यते ॥	023c  
दुर्भिक्षे चात्मवृत्त्यर्थमेकायतनगस्तथा ।	024a  
अकार्यं वाऽप्यभक्ष्यं वा कृत्वा पापान्न लिप्यते	024c  
विधिरेष गृहस्थानां प्रायेणैवोपदिश्यते ।	025a  
अवाच्यं वाऽप्यकार्यं वा देशकालवशेन तु ॥	025c  
बुद्धिपूर्व नरः कुर्वंस्तत्प्रयोजनमात्रया ।	026a  
किञ्चिद्वा लिप्यते पापैरथवा न च लिप्यते ॥	026c  
एवं देवि विजानीहि नास्ति तत्र विचारणा ॥	027ac  
उमोवाच ।	028  
भगवन्पानदोषांश्च पेयापेयत्वकारणम् ।	028a  
एतदिच्छाम्यहं श्रोतुं तन्मे वद महेश्वर ॥	028c  
महेश्वर उवाच ।	029  
हन्त ते कथयिष्यामि पानोत्पत्तिं शुचिस्मिते ॥	029ac  
पुरा सर्वेऽभवन्मर्त्या बुद्धिमन्तो नयानुगाः ।	030a  
शुचयश्च शुभाचाराः सर्वे चोन्मनसः प्रिये ॥	030c  
एवम्भूते तदा लोके प्रेष्यकृन्न परस्परम् ।	031a  
प्रेष्याभावान्मनुष्याणां कर्मारम्भो ननाश ह ॥	031c  
उभयोर्लोकयोर्नाशं दृष्ट्वा कर्मक्षयात्प्रभुः ।	032a  
यज्ञकर्म कथं लोके वर्तेतेति पितामहः ॥	032c  
आज्ञापयत्सुरान्देवि मोहयस्वेति मानुषान् ।	033a  
तमसः सारमुद्धृत्य पानं बुद्धिप्रणाशनम् ।	033c  
न्यपातयन्मनुष्येषु पापदोषावहं प्रिये ॥	033e  
तदाप्रभृति तत्पानान्मुमुहुर्मानवा भुवि ।	034a  
कार्याकार्यमजानन्तो वाच्यावाच्यं गुणागुणम् ॥	034c  
केचिद्धसन्ति तत्पीत्वा प्रवदन्ति तथा परे ।	035a  
नृत्यन्ति मुदिताः केचिद्गायन्ति च शुभाशुभान् ।	035c  
कलिं ते कुर्वतेऽभीष्टं प्रहरन्ति परस्परम् ।	036a  
क्वचिद्धावन्ति सहसा प्रस्खलन्ति पतन्ति च ॥	036c  
अयुक्तं बहु भाषन्ते यत्र क्वचन शोभने ।	037a  
नग्ना विक्षिप्य गात्राणि नष्टज्ञाना इवासते ॥	037c  
एवं बहुविधान्भावान्कुर्वन्ति भ्रान्तचेतनाः ।	038a  
ये पिबन्ति महामोहं पानं पापयुता नराः ॥	038c  
धृतिं लज्जां च बुद्धिं च पानं पीतं प्रणाशयेत् ।	039a  
तस्मान्नराः सम्भवन्ति निर्लज्जा निरपत्रपाः ॥	039c  
बुद्धिसत्वैः परिक्षीणास्तेजोहीना मलान्विताः ।	040a  
पीत्वापीत्वा तृषायुक्ताः पानपाः सम्भवन्ति च ॥	040c  
पानकामाः पानकथाः पानकालाभिकाङ्क्षिणः ।	041a  
पानार्थं कर्मवश्यास्ते सम्भवन्ति नराधमाः ॥	041c  
पानकामास्तृषायोगाद्बुद्धिसत्वपरिक्षयात् ।	042a  
पानदानां प्रेष्यकाराः पानपाः सहसाऽभवन् ॥	042c  
तदाप्रभृति वै लोके दीनैः पानवशैर्नरैः ।	043a  
कारयन्ति च कर्माणि बुद्धिमन्तस्तु पानपाः ॥	043c  
कारुत्वमथ दासत्वं प्रेष्यतामेत्य पानपाः ।	044a  
सर्वकर्मकराश्चासन्पशुवद्रज्जुबन्धिताः ॥	044c  
पानपस्तु सुरां पीत्वा तदा बुद्धिप्रणाशनात् ।	045a  
कार्याकार्यस्य चाज्ञानाद्यथेष्टकरणात्स्वयम् ।	045c  
विदुषामविधेयत्वात्पापमेवाभिपद्यते ॥	045e  
परिभूतो भवेल्लोके मद्यपो मित्रभेदकः ।	046a  
सर्वकालमशुद्धिं च सर्वभक्षस्तथा भवेत् ॥	046c  
विनष्टो ज्ञातिविद्वद्भ्यः सततं कलिभावगः ।	047a  
परुषं कटुकं घोरं वाक्यं वदति सर्वशः ॥	047c  
गुरूनतिवदेन्मत्तः परदारान्प्रधर्षयेत् ।	048a  
संविदं कुरुते शौण्डेर्न शृणोति हितं क्वचित् ॥	048c  
एवं बहुविधा दोषाः पानपे सन्ति शोभने ।	049a  
केवलं नरकं यान्ति नास्ति तत्र विचारणा ।	049c  
तस्मात्तद्वर्जितं सद्भिः पानमात्महितैषिभिः ॥	049e  
यदि पानं न वर्जेरन्सन्तश्चारित्रकारणात् ।	050a  
भवेदेतज्जगत्सर्वममर्यादं च निष्क्रियम् ॥	050c  
तस्माद्बुद्धेर्हि रक्षार्थं सद्भिः पानं विवर्जितम् ।	051a  
इति ते दुष्कृतं सर्वं कथितं त्रिविधं प्रिये ॥ ॥	051c  

इति श्रीमन्महाभारते अनुशासनपर्वणि दानधर्मपर्वणि एकत्रिंशदधिकद्विशततमोऽद्यायः ॥ 231 ॥
13-231-47 विनष्टो ज्ञानविद्वद्भ्य इति ङ.थ.पाठः ॥
