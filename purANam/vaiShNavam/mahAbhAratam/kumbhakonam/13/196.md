श्रीः
अध्यायः 196

महेश्वरेण देवादीन्प्रति गोप्रशंसनम् ॥ 1 ॥

[महेश्वर उवाच 	001  
सारमुद्धृत्य युष्माभिः साधुधर्म उदाहृतः ।	001a  
धर्मगुह्यमिदं मत्तः शृणुध्वं सर्व एव ह ॥	001c  
येषां धर्माश्रिता बुद्धिःक श्रद्दधानाश्च ये नराः ।	002a  
तेषां स्यादुपदेष्टव्यः सरहस्यो महाफलः ॥	002c  
निरुद्विग्नस्तु यो दद्यान्मासमेकं गवाह्निकम् ।	003a  
एकभक्तं तथाऽश्नीयाच्छ्रूयतां तस्य यत्फलम् ॥	003c  
इमा गावो महाभागाः पवित्रं परमं स्मृताः ।	004a  
त्रीन्लोकान्धारयन्ति स्म सदेवासुरमानुपान् ॥	004c  
तासु चैव महापुण्यं शुश्रूषा च महाफलम् ।	005a  
अहन्यहनि धर्मेण युज्यते वै गवाह्निकः ॥	005c  
मया ह्येता ह्यनुज्ञाताः पूर्वमासन्कृते युगे ।	006a  
ततोऽहमनुनीतो वै ब्रह्मणा पद्मयोनिना ॥	006c  
तस्माद्व्रजस्थानगतस्तिष्ठत्युपरि मे वृषः ।	007a  
रमेऽहं सह गोभिश्च तस्मात्पूज्याः सदैव ताः ॥	007c  
महाप्रभावा वरदा वरं दद्युरुपासिताः ।	008a  
ता गावोऽस्यानुमन्यन्ते सर्वकर्मसु यत्फलम् ॥	008c  
तस्य तत्र चतुर्भागो यो ददाति गवाह्निकम् ॥] 	009ac  

इति श्रीमन्महाभारते अनुशासनपर्वणि दानधर्मपर्वणि षण्णवत्यधिकशततमोऽध्यायः ॥ 196 ॥
