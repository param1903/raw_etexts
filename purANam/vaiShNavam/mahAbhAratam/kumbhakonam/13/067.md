अध्यायः 067
भीष्मेण युधिष्ठिरं प्रति शरणागतरक्षणफलप्रतिपादकश्येनकपोतोपाख्यानकथनम् ॥ 1 ॥
	
युधिष्ठिर उवाच ।	001  
पितामह महाप्राज्ञ सर्वशास्त्रविशारद ।	001a  
त्वत्तोऽहं श्रोतुमिच्छामि धर्मं भरतसत्तम ॥	001c  
शरणागतं ये रक्षन्ति भूतग्रामं चतुर्विधम् ।	002a  
किं तस्य भरतश्रेष्ठ फलं भवति तत्त्वतः ॥	002c  
भीष्म उवाच ।	003  
इदं शृणु महाप्राज्ञ धर्मपुत्र महायशः ।	003a  
इतिहासं पुरावृत्तं शरणार्थं महाफलम् ॥	003c  
प्रपात्यमानः श्येनेन कपोतः प्रियदर्शनः ।	004a  
वृषदर्भं महाभागं नरेन्द्रं शरणं गतः ॥	004c  
स तं दृष्ट्वा विशुद्धात्मा त्रासादङ्कमुपागतम् ।	005a  
आश्वास्याश्वसिहीत्याह न तेऽस्ति भयमण्डज ॥	005c  
भयं ते सुमहत्कस्मात्कुत्र किं वा कृतं त्वया ।	006a  
येन त्वमिह सम्प्राप्तो विसञ्ज्ञो भ्रान्तचेतनः ॥	006c  
नवनीलोत्पलापीड चारुवर्ण सुदर्शन ।	007a  
दाडिमाशोकपुष्पाक्ष मा त्रसस्वाभयं तव ॥	007c  
मत्सकाशमनुप्राप्तं न त्वां कश्चित्समुत्सहेत् ।	008a  
मनसा ग्रहणं कर्तुं रक्षाध्यक्षपुरस्कृतम् ॥	008c  
काशिराज्यं तदद्यैव त्वदर्तं जीवितं तथा ।	009a  
त्यजेयं भव विस्रब्धः कपोत न भयं तव ॥	009c  
श्येन उवाच ।	010  
ममैतद्विहितं भक्ष्यं न राजंस्त्रातुमर्हसि ।	010a  
अतिक्रान्तं च प्राप्तं च प्रयत्नाच्चोपपादितम् ॥	010c  
मांसं च रुधिरं चास्य मज्जा मेदश्च मे हितम् ।	011a  
परितोषकरो ह्येष मम माऽस्याग्रतो भव ॥	011c  
तृष्णा मे बाधतेऽत्युग्रा क्षुधा निर्दहतीव माम् ।	012a  
मुञ्चैनं नहि शक्ष्यामि राजन्मन्दयितुं क्षुधाम् ॥	012c  
मया ह्यनुसृतो ह्येष मत्पक्षनखविक्षतः ।	013a  
किञ्चिदुच्छ्वासनिःश्वासं न राजन्गोप्तुमर्हसि ॥	013c  
यदि स्वविषये राजन्प्रभुस्त्वं रक्षणे नृणाम् ।	014a  
खेचरस्य तृषार्तस्य न त्वं प्रभुरथोत्तम ॥	014c  
यदि वैरिषु भृत्येषु स्वजनव्यवहारयोः ।	015a  
विषयेष्विन्द्रियाणां च आकाशे मा पराक्रम ॥	015c  
प्रभुत्वं हि पराक्रम्य सम्यक् पक्षहरेषु ते ।	016a  
यदि त्वमिह धर्मार्थी मामपि द्रष्टुमर्हसि ॥	016c  
भीष्म उवाच ।	017  
श्रुत्वा श्येनस्य तद्वाक्यं राजर्षिर्विस्मयं गतः ।	017a  
सम्भाव्य चैनं तद्वाक्यं तदर्थी प्रत्यभाषत ॥	017c  
राजोवाच ।	018  
गोवृषो वा वराहो वा मृगो वा महिषोपि वा ।	018a  
त्वदथर्मद्य क्रियतां क्षुधाप्रशमनाय ते ॥	018c  
शरणागतं न त्यजेयमिति मे व्रतमाहितम् ।	019a  
न मुञ्चति ममाङ्गानि द्विजोऽयं पश्य वै द्विज ॥	019c2  
श्येन उवाच ।	020  
न वराहं न चोक्षाणं न चान्यान्विविधान्द्विजान् 	020a  
भक्षयामि महाराज किमन्नाद्येन तेन मे ॥	020c  
यस्तु मे विहितो भक्ष्यः स्वयं देवैः सनातनः ।	021a  
श्येनाः कपोतान्खादन्ति स्तितिरेषा सनातनी ॥	021c  
उशीनर कपोते तु यदि स्नेहस्तवानघ ।	022a  
ततस्त्वं मे प्रयच्छाद्य स्वमांसं तुलया धृतम् ॥	022c  
राजोवाच ।	023  
महाननुग्रहो मेऽद्य यस्त्वमेवमिहात्थ माम् ।	023a  
बाढमेव करिष्यामीत्युक्त्वाऽसौ राजसत्तमः ॥	023c  
उत्कृत्योत्कृत्य मांसानि तुलया समतोलयत् ।	024a  
अन्तःपुरे ततस्तस्य स्त्रियो रत्नविभूषिताः ॥	024c  
हाहाभूता विनिष्क्रान्ताः श्रुत्वा परमदुःखिताः ।	025a  
तासां रुदितशब्देन मन्त्रिभृत्यजनस्य च ॥	025c  
बभूव सुमहान्नादो मेघगम्भीरनिःस्वनः ।	026a  
निरुद्धं गगनं सर्वं व्यभ्रं मेघैः समन्ततः ॥	026c  
मही प्रचलिता चासीत्तस्य सत्येन कर्मणा ॥	027a  
स राजा पार्श्वतश्चैव बाहुभ्यामूरुतश्च यत् ।	027c  
तानि मांसानि सञ्छिद्य तुलां पूरयतेऽशनैः ।	028a  
तथापि न समस्तेन कपोतेन बभूव ह ॥	028c  
अस्थिभूतो यदा राजा निर्मांसो रुधिरस्रवः ।	029a  
तुलां ततः समारूढः स्वं मांसक्षयमुत्सृजन् ॥	029c  
ततः सेन्द्रास्त्रयो लोकास्तं नरेन्द्रमुपस्थिताः ।	030a  
र्भर्यश्चाकाशगैस्तत्र वादिता देवदुन्दुभिः ॥	030c  
अमृतेनावसिक्तश्च वृषदर्भो नरेश्वरः ।	031a  
दिव्यैश्च सुसुखैर्माल्यैरभिवृष्टः पुनः पुनः ॥	031c  
देवगन्धर्वसङ्घातैरप्सरोभिश्च सर्वतः ।	032a  
नृत्तश्चैवोपगीतश्च पितामह इव प्रभुः ॥	032c  
हेमप्रासादसम्बाधं मणिकाञ्चनतोरणम् ।	033a  
सवैडूर्यमणिस्तम्भं विमानं समधिष्ठितः ॥	033c  
स राजर्षिर्गतः स्वर्गं कर्मणा तेन शाश्वतम् ।	034a  
शरणागतेषु चैवं त्वं कुरु सर्वं युधिष्ठिर ॥	034c3  
भक्तानामनुरक्तानामाश्रितानां च रक्षिता ।	035a  
दयावान्सर्वभूतेषु परत्र सुखमेधते ॥	035c  
साधुवृत्तो हि यो राजा सद्वृत्तमनुतिष्ठति ।	036a  
किं न प्राप्तं भवेत्तेन स्वव्याजेनेह कर्मणा ॥	036c  
स राजर्षिर्विशुद्धात्मा धीरः सत्यपराक्रमः ।	037a  
काशीनामीश्वरः ख्यातस्त्रिषु लोकेषु कर्मणा ॥	037c  
योऽप्यन्यः कारेयदेवं शरणागतरक्षणम् ।	038a  
सोपि गच्छेत तामेव गतिं भरतसत्तम ॥	038c  
इदं वृत्तं हि राजर्षे वृषदर्भस्य कीर्तयन् ।	039a  
पूतात्मा वै भवेल्लोके शृणुयाद्यश्च नित्यशः ॥ ॥	039c  

इति श्रीमन्महाभारते अनुशासनपर्वणि दानधर्मपर्वणि सप्तषष्टितमोऽध्यायः ॥ 67 ॥

13-67-4 प्रात्यमान आकशादिति शेषः । वृषदर्भमौशीनरं शिबिम् ॥ 13-67-7 नवं नीलं च यदुत्पलं लस्याऽऽपीड इवालङ्कारभूत ॥ 13-67-10 अतिक्रान्तं गत्प्रायजवितम् ॥ 13-67-15 यदि वैर्यादिषु पराक्रमसे तद्युक्तं न त्वाकाशे आकाशचारिषु ॥ 13-67-16 पक्षहरेष्वाज्ञाभङ्गिषु शत्रुषु ॥ 13-67-17 तदर्थीं कपोतार्थी ॥ 13-67-19 द्विजः पक्षी ॥ 13-67-28 अशनैः शीघ्रम् ॥ 13-67-29 मांसक्षयं मांसालयं शरीरम् ॥ 13-67-32 नृत्तः नृत्येन तोषितः । एवमुपगीतः ॥ 13-67-36 साधुवृत्तः सुशीलः । सद्वृत्तं शिष्टाचारम् । स्वव्याजेन सुतरां निष्कपटेन ॥	
