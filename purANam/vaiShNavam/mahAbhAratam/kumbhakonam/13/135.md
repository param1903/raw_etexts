श्रीः
अध्यायः 135

भीष्मेण युधिष्ठिरम् प्रति श्राद्धे तिलमांसविशेषदानस्य फलविशेषकथनम् ॥ 1 ॥

युधिष्ठिर उवाच 	001  
किंस्विद्दत्तं पितृभ्यो वै भवत्यक्षयमीश्वरः ।	001a  
किंस्विद्बहुफलं प्रोक्तं किमानन्त्याय कल्पते ॥	001c  
भीष्म उवाच 	002  
हवींषि श्राद्धकल्पे तु यानि श्राद्धविदो विदुः ।	002a  
तानि मे शृणु काम्यानि फलं चैषां युधिष्ठिर ॥	002c  
तिलैर्व्रीहियवैर्माषैरद्भिर्मूलफलैस्तथा ।	003a  
दत्तेन मासं प्रीयन्ते श्राद्धेन पितरो नृप ॥	003c  
वर्धमानतिलं श्राद्धमक्षयं मनुरब्रवीत् ।	004a  
सर्वेष्वेव तु भोज्येषु तिलाः प्राधान्यतः स्मृताः ॥	004c  
द्वौ मासौ तु भवेत्तृप्तिर्मत्स्यैः पितृगणस्य ह ।	005a  
त्रीन्मासानाविकेनाहुश्चतुर्मासं शशेन ह ॥	005c  
आजेन मासान्प्रीयन्ते पञ्चैव पितरो नृप ।	006a  
वाराहेण तु षण्मासान्सप्त वै शाकुलेन तु ॥	006c  
मासानष्टौ पार्षतेन रौरवेण नव प्रभो ।	007a  
गवयस्य तु मांसेन तृप्तिः स्याद्दशमासिकी ॥	007c  
मांसेनेकादश प्रीतिः पितॄणां माहिषेण तु ।	008a  
गव्येन दत्ते श्राद्धे तु संवत्सरमिहोच्यते ॥	008c  
यथा गव्यं तथा युक्तं पायसं सर्पिषा सह ।	009a  
वाध्रीणसस्य मांसेन तृप्तिर्द्वादशवार्षिकी ॥	009c  
आन्त्याय भवेद्दतं खड्गमांसं पितृक्षये ।	010a  
कालशाकं च लौहं चाप्यानन्त्यं छाग उच्यते ॥	010c  
गाथाश्चाप्यत्र गायन्ति पितृगीता युधिष्ठिर ।	011a  
सनत्कुमारो भगवान्पुरा मय्यभ्यभाषत ॥	011c  
अपि नः स्वकुले जायाद्यो नो दद्यात्त्रयोदशीम् ।	012a  
मघासु सर्पिःसंयुक्तं पायसं दक्षिणायने ॥	012c  
आजेन वाऽपि लौहेन मघास्वेव यतव्रतः ।	013a  
हस्तिच्छायासु विधिवत्कर्णव्यजनवीजितम् ॥	013c  
एष्टव्या बहवः पुत्रा यद्येकोपि गयां व्रजेत् ।	014a  
यत्रासौ प्रथितो लोकेष्वक्षय्यकरणो वटः ॥	014c  
आपो मूलं फलं मांसमन्नं वाऽपि पितृक्षये ।	015a  
यत्किञ्चिन्मधुसम्मिश्रं तदानन्त्याय कल्पते ॥ 	015c  

इति श्रीमन्महाभारते अनुशासनपर्वणि दानधर्मपर्वणि पञ्चत्रिंशदधिकशततमोऽध्यायः ॥ 135 ॥

7-135-7 पृषतश्चित्रमृगस्तदीयं पार्षतम् । रुरुः कृष्णमृगस्तदीयं रौरवम् ॥ 7-135-9 वाध्रीणसः वध्र्या स्यूतनासिको महोक्षः । पक्षिविशेषोऽजविशेषश्चेत्यन्ये ॥ 7-135-10 पितृक्षये मृततिथौ । लौहं काञ्चनवृक्षजं पुष्पादिशाकम् ॥ 7-135-13 वीजितं पायसादिकं दद्यादिति पूर्वेणान्वयः ॥
