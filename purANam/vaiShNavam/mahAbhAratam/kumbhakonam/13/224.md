अध्यायः 224

परमेश्वरेण पार्वतीम्प्रति मर्त्यामर्त्यानां शरीरभेदाभेदेन कर्मफलभोगोक्तिः ॥ 1 ॥

उमोवाच ।	001  
भगवन्देवदेवेश लोकपालनमस्कृत ।	001a  
प्रसादात्ते महादेव श्रुता मे कर्मणां गतिः ॥	001c  
सङ्गृहीतं च तत्सर्वं तत्वतोऽमृतसन्निभम् ।	002a  
कर्मणा ग्रथितं सर्वमिति वेद शुभाशुभम् ॥	002c  
गोवत्सवच्च जननीं निम्नं सलिलवत्तथा ।	003a  
कर्तारं स्वकृतं कर्म नित्यं तदनुधावति ॥	003c  
कृतस्य कर्मणश्चेह नाशो नास्तीति निश्चयः ।	004a  
अशुभस्य शुभस्यापि तदप्युपगतं मया ॥	004c  
भूय एव महादेव वरद प्रीतिवर्धन ।	005a  
कर्मणां गतिमाश्रित्य संशयान्मोक्तुमर्हसि ॥	005c  
महेश्वर उवाच ।	006  
यत्ते विवक्षितं देवि गुह्यमप्यसितेक्षणे ।	006a  
तत्सर्वं निर्विशङ्का त्वं पृच्छ मां शुभलक्षणे ॥	006c  
उमोवाच ।	007  
एवं व्यवस्थिते लोके कर्मणां वृषभध्वज ।	007a  
कृत्वा तत्पुरुषः कर्म शुभं वा यदि वेतरत् ॥	007c  
कर्मणः सुकृतस्येह कदा भुङ्क्ते फलं पुनः ।	008a  
इह वा प्रेत्य वा देव तन्मे शंसितुमर्हसि ॥	008c  
महेश्वर उवाच ।	009  
स्थाने संशयितं देवि तद्धि गुह्यतमं नृषु ।	009a  
त्वत्प्रियार्थं प्रवक्ष्यामि देवि गुह्यं शुभानने ॥	009c  
पूर्वदेहकृतं कर्म भुञ्जते तदिह प्रजाः ।	010a  
इहैव यत्कृतं पुंसां तत्परत्र फलिष्यते ।	010c  
एषा व्यवस्थितिर्देवि मानुषेष्वेव दृश्यते ॥	010e  
देवानामसुराणां च अमरत्वात्तपोबलात् ।	011a  
एकेनैव शरीरेण भुज्यते कर्मणां फलम् ।	011c  
मानुषैर्न तथा देवि अन्तरं त्वेतदिष्यते ॥ ॥	011e  

इति श्रीमन्महाभारते अनुशासनपर्वणि दानधर्मपर्वणि चतुर्विंसत्यधिकद्विशततमोऽध्यायः ॥ 224 ॥
