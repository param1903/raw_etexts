अध्यायः 051

उत्तरदिगभिमानिदेवतया परदारत्वशङ्कया स्वभोगमनङ्गीकुर्वाणमष्टावक्रं प्रति जरतीरूपत्यागेन कन्यारूपस्वीकरणपूर्वकं स्वपाणिग्रहणप्रार्थना ॥ 1 ॥
	
भीष्म उवाच ।	001  
अथ सा स्त्री तमुवाच विप्रमेवं भवत्विति ।	001a  
तैलं दिव्यमुपादाय स्नानशाटीमुपानयत् ॥	001c  
अनुज्ञाता च मुनिना सा स्त्री तेन महात्मना ।	002a  
अथास्य तैलेनाङ्गानि सर्वाण्येवाभ्यमृक्षत ॥	002c  
शनैश्चाच्छादितस्तत्र स्नानशालामुपागमत् ।	003a  
भद्रासनं ततश्चित्रमृषिरन्वगमन्नवम् ॥	003c  
अथोपविष्टश्च यदा तस्मिन्भद्रासने तदा ।	004a  
स्नापयामास शनकैस्तमृषिं सुखहस्तवत् ।	004c  
दिव्यं च विधिवच्चक्रे सोपचारं मुनेस्तदा ॥	004e  
जलेन सुसुखोष्णेन तस्या हस्तसुखेन च ।	005a  
व्यतीतां रजनीं कृत्स्नां नाजानात्स महाव्रतः ॥	005c  
तत उत्थाय स मुनिस्तदा परमविस्मितः ।	006a  
पूर्वस्यां दिशि सूर्यं च सोऽपश्यदुदितं दिवि ॥	006c  
\'सन्ध्योपासनमित्येव सर्वपापहरं न मे ।\'	007a  
तस्य बुद्धिरियं किन्तु मोहस्तत्त्वमिदं भवेत् ॥	007c  
अथोपास्य सहस्रांशुं किं करोमीत्युवाच ताम् ।	008a  
सा चामृतरसप्रख्यं क्रषेरन्नमुपाहरत् ॥	008c  
तस्य स्वादुतयाऽन्नस्य न प्रभूतं चकार सः ।	009a  
व्यगमच्चाप्यहःशेषं ततः सन्ध्याऽऽगमत्पुनः ॥	009c  
अथ सा स्त्री भगवन्तं सुप्यतामित्यचोदयत् ।	010a  
तत्र वै शयने दिव्ये तस्य तस्याश्च कल्पिते ॥	010c  
[पृथक्र्वैव तथा सुप्तौ सा स्त्री स च मुनिस्तदा ।	011a  
तथाऽर्थरात्रे सा स्त्री तु शयनं तदुपागमत् ॥]	011c  
अष्टावक्र उवाच ।	012  
न भद्रे परदारेषु मनो मे सम्प्रसज्जति ।	012a  
उत्तिष्ठ भद्रे भद्रं ते स्वापं वै विरमस्व च ॥	012c  
भीष्म उवाच ।	013  
सा तदा तेन विप्रेण तथा धृत्या निवर्तिता ।	013a  
स्वतन्त्राऽस्मीत्युवाचर्षिं न धर्मच्छलमस्ति ते ॥	013c  
अष्टावक्र उवाच ।	014  
नास्ति स्वतन्त्रता स्त्रीणामस्वतन्त्रा हि योषितः ।	014a  
प्रजापतिमतं ह्येतन्न स्त्री स्वातन्त्र्यमर्हति ॥	014c  
स्त्र्युवाच ।	015  
बाधते मैथुनं विप्र मम भक्तिं च पश्य वै ।	015a  
अधर्मं प्राप्स्यसे विप्र यन्मां त्वं नाभिनन्दसि ॥	015c  
अष्टावक्र उवाच ।	016  
हरन्ति दोषजातानि नरमिन्द्रियकिङ्करम् ।	016a  
प्रभवामि सदा धृत्या भद्रे स्वशयनं व्रज ॥	016c  
स्त्र्युवाच ।	017  
शिरसा प्रणमे विप्र प्रसादं कर्तुमर्हसि ।	017a  
भूमौ निपतमानायाः शरणं भव मेऽनघ ॥	017c  
यदि वा दोषजातं त्वं परदारेषु पश्यसि ।	018a  
आत्मानं स्पर्शयाम्यद्य पाणिं गृह्णीष्व मे द्विज ॥	018c  
न दोषो भविता चैव सत्येनैतद्ब्रवीम्यहम् ।	019a  
स्वतन्त्रां मां विजानीहि यो धर्मः सोस्तु वै मयि ।	019c  
त्वय्यावेशितचित्ता च स्वतन्त्राऽस्मि भजस्व माम् ॥	019e  
अष्टावक्र उवाच ।	020  
स्वतन्त्रा त्वं कथं भद्रे ब्रूहि कारणमत्र वै ।	020a  
नास्ति त्रिलोके स्त्री काचिद्या वै स्वातन्त्र्यमर्हति ॥	020c  
पिता रक्षति कौमारे भर्ता रक्षति यौवने ।	021a  
पुत्रस्तु स्थाविरे भावे न स्त्री स्वातन्त्र्यमर्हति ।	021c  
\'न वृद्धामक्षतां मन्ये च चेच्छा त्वयि मेऽनघे\'	021e  
स्त्र्युवाच ।	022  
कौमारं ब्रह्मचर्यं मे कन्यैवास्मि न संशयः ।	022a  
पत्नीं कुरुष्व मां विप्र श्रद्धां विजहि मा मम ॥	022c  
अष्टावक्र उवाच ।	023  
यथा मम तथा तुभ्यं यथा तुभ्यं तथा मम ।	023a  
जिज्ञासेयमृषेस्तस्य विघ्नः सत्यं नु किं भवेत् ॥	023c  
आश्चर्यं परमं हीदं किन्नु श्रेयो हि मे भवेत् ।	024a  
दिव्याभरणवस्त्रा हि कन्येयं मामुपस्थिता ॥	024c  
किं त्वस्याः परमं रूपं जीर्णमासीत्कथं पुनः ।	025a  
कन्यारूपमिहाद्यैवं किमिवात्रोत्तरं भवेत् ॥	025c  
यथा मे परमा शक्तिर्न व्युत्थाने कथञ्चन ।	026a  
न रोचते हि व्युत्थानं सत्येनासादयाम्यहम् ॥ ॥	026c  

इति श्रीमन्महाभारते अनुशासनपर्वणि दानधर्मपर्वणि एकपञ्चाशोऽध्यायः ॥ 51 ॥

13-51-2 अभ्यमृक्षत अभ्यञ्जितवती ॥ 13-51-3 शनैश्चोत्सादित इति ड.झ. पाठः । तत्र उत्सादितः चालितः ॥ 13-51-5 नाजानात् न ज्ञातवान् ॥ 13-51-9 न प्रभूतं चकार पूर्णमिति नाभ्यवददित्यर्थः ॥ 13-51-12 स्वयं वै विरमस्व चेति झ.पाठः ॥ 13-51-13 स्वातन्त्र्यान्मम । न तव पारदार्यदोषोऽस्तीत्यर्थः ॥ धर्मच्छलं परपुरुषप्रलोभनम् । नाधर्मफलमस्ति ते इति ध. पाठः ॥ 13-51-14 नास्तीति अप्रदत्ता त्वां न कामये इत्यर्थः ॥ 13-51-18 स्पर्शयामि ददामि ॥ 13-51-19 स्वतन्त्रामात्मप्रदाने इति शेषः । यो धर्मः पाणिग्रहणादिसंस्कारो मयि मन्निमित्तं सोस्तु ॥ 13-51-22 विजहि मा मा नाशय ॥ 13-51-23 तुभ्यं तव । सङ्गमश्रद्धेत्युभयत्र शेषः । किं तस्य मया कन्यार्थिना प्रार्थितस्य तत्कर्तृका इयं जिज्ञासा मम परीक्षा किमयं साधुरसाधुर्वेति ॥ 13-51-24 विघ्नत्वमेवाह आश्चर्यमिति । पूर्वमतिजीर्णत्वेन दृष्टा पुनः कन्येव दृश्यत इति मायारूपमाश्चर्यम् ॥ 13-51-25 अत्रास्मिन्विषये किमुत्तरं श्रेष्ठतरम् । पर्वपरिगृहीतस्यात्यागः उत एतस्याः स्वीकारः कर्तव्य इति भावः ॥ 13-51-26 न व्युत्थास्येऽस्याः स्वीकारं न करिष्ये । व्युत्थानं धर्मातिक्रमो मम न रोचते किन्तु सत्येनासादयाम्यहं दारानिति शेषः । धृत्यैनां साधयाम्यहमिति ध.पाठः ॥	
