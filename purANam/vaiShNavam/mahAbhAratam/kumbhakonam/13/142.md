श्रीः
अध्यायः 142

वने विचरतां सप्तर्षीणाम् परिव्राड्रूपधारिणेन्द्रेण समागमः ॥ 1 ॥ अरुन्धत्या तस्यातिपीनाङ्गत्वे कारणं पृष्टैस्तैस्तत्कथनम् ॥ 2 ॥ तथा कामपि पद्मिनीमवलोकितवद्भिस्तैर्बिसग्रहणाय तत्समीपगमनम् ॥ 3 ॥ तत्र तद्रक्षिण्या वृषादर्भिनिर्मितकृत्यया स्वस्वनामनिर्वचनेन सरःप्रवेशं चोदिसैस्ताम्प्रति तन्निर्वचनम् ॥ 4 ॥ भिक्षुरूपिणेन्द्रेण सकृत्स्वनामनिर्वचनेऽपि पुन पृच्छन्त्याः कृत्याया दण्डेन मारणपूर्वकमृषीन्प्रति स्वस्वरूपप्रकटनम् ॥ 5 ॥

भीष्म उवाच 	001  
अथात्रिप्रमुखा राजन्वने तस्मिन्महर्षयः ।	001a  
व्यचरन्भक्षयन्तो वै मूलानि च फलानि च ॥	001c  
अथापश्यन्सुपीनांसपाणिपादमुखोदरम् ।	002a  
परिव्रजन्तं स्थूलाङ्गं परिव्राजं शुनस्सखम् ॥	002c  
अरुन्धती तु तं दृष्ट्वा सर्वाङ्गोपचितं शुभम् ।	003a  
भवितारो भवन्तो वै नैवमित्यब्रवीदृषीन् ॥	003c  
वसिष्ठ उवाच 	004  
नैतस्येह यथाऽस्माकमग्निहोत्रमनिर्हुतम् ।	004a  
सायं प्रातश्च होतव्यं तेन पीवाञ्शुनस्सखः ॥	004c  
अत्रिरुवाच 	005  
नैतस्येह यथाऽस्माकं क्षुधया वीर्यमाहतम् ।	005a  
कृच्छ्राधीतं प्रनष्टं च तेन पीवाञ्छुनस्सखः ॥	005c  
विश्वामित्र उवाच 	006  
नैतस्येह यथाऽस्माकं शश्वच्छास्त्रकृतो ज्वरः ।	006a  
अलसः क्षुत्परो मूर्खस्तेन पीवाञ्शुनस्सखः ॥	006c  
जमदग्निरुवाच 	007  
नैतस्येह यथाऽस्माकं भक्तमिन्धनमेव च 	007a  
सञ्चित्यं वार्षिकं चित्ते तेन पीवाञ्शुनस्सखः ॥	007c  
कश्यप उवाच 	008  
नैतस्येह यथाऽस्माकं चत्वारश्च सहोदराः ।	008a  
देहिदेहीति भिक्षन्ति तेन पीवाञ्शुनस्सखः ॥	008c  
भरद्वाज उवाच 	009  
नैतस्येह यथाऽस्माकं ब्रह्मबन्धोरचेतसः ।	009a  
शोको भार्यापवादेन तेन पीवाञ्शुनस्सखः ॥	009c  
गौतम उवाच 	010  
नैतस्येह यथाऽस्माकं त्रिकौशेयं च राङ्कवम् ।	010a  
एकैकं वै त्रिवर्षीयं तेन पीवाञ्शुनस्सखः ॥	010c  
भीष्म उवाच 	011  
अथ दृष्ट्वा परिव्राट् स तान्महर्षीञ्शुनस्सखः ।	011a  
अभिवाद्य यथान्यायं पाणिस्पर्शमथाचरत् ॥	011c  
परिचर्यां वने तां तु क्षुत्प्रतीकारकाङ्क्षिणः ।	012a  
अन्योन्येन निवेद्याथ प्रातिष्ठन्त सहैव ते ॥	012c  
एकनिश्चयकार्याश्च व्यचरन्त वनानि ते ।	013a  
आददानाः समुद्धृत्य मूलानि च फलानि च ॥	013c  
कदाचिद्विचरन्तस्ते वृक्षैरविरलैर्वृताम् ।	014a  
शुचिपूर्णप्रसन्नोदां ददृशुः पद्मिनीं शुभाम् ॥	014c  
बालादित्यवपुःप्रख्यैः पुष्करैरुपशोभिताम् ।	015a  
वैडूर्यवर्णसदृशैः पद्मपत्रैरथावृताम् ॥	015c  
नानाविधैश्च विहगैर्जलप्रवरसेविभिः ।	016a  
एकद्वारामनादेयां सूपतीर्थामकर्दमाम् ॥	016c  
वृषादर्भिप्रयुक्ता तु कृत्या विकृतदर्शना ।	017a  
यातुधानीति विख्याता पद्मिनीं तामरक्षत ॥	017c  
शुनस्सखसहायास्तु बिसार्थं ते महर्षयः ।	018a  
पद्मिनीमभिजग्मुस्ते सर्वे कृत्याभिरक्षिताम् ॥	018c  
ततस्ते यातुधानीं तां दृष्ट्वा विकृतदर्शनाम् ।	019a  
स्थितां कमलिनीतीरे कृत्यामूचुर्महर्षयः ॥	019c  
एका तिष्ठसि का च त्वं कस्यार्थे किं प्रयोजनम् ।	020a  
पद्मिनीतीरमाश्रित्य ब्रूहि त्वं किं चिकीर्षसि ॥	020c  
यातुधान्युवाच 	021  
याऽस्मि काऽस्म्यनुयोगो मे न कर्तव्यः कथञ्चन ।	021a  
आरक्षिणीं मा पद्मिन्या वित्त सर्वे तपोधनाः ॥	021c  
ऋषय ऊचुः 	022  
सर्व एव क्षुधार्ताः स्म न चान्यत्किञ्चिदस्ति नः ।	022a  
भवत्याः सम्मते सर्वे गृह्णीयाम बिसान्युत ॥	022c  
यातुधान्युवाच 	023  
समयेन बिसानीतो गृह्णीध्वं कामकारतः ।	023a  
एकैको नाम मे प्रोक्त्वा ततो गृह्णीत माचिरम् ॥	023c  
भीष्म उवाच 	024  
विज्ञाय यातुधानीं तां कृत्यामृषिवधैषिणीम् ।	024a  
अत्रिः क्षुधा परीतात्मा ततो वचनमब्रवीत् ॥	023c  
अत्त्रिरुवाच 	025  
अरात्त्रिरत्त्रिः सा रात्रिर्यां नाधीते त्रिरद्य वै ।	025a  
अरात्रिरत्रिरित्येव नाम मे विद्धि शोभने ॥	025c  
यातुधान्युवाच 	026  
यथोदाहृतमेतत्ते त्वया नाम महाद्युते ।	026a  
दुर्धार्यमेतन्मनसा गच्छाऽवतर पद्मिनीम् ॥	026c  
वसिष्ठ उवाच 	027  
वसिष्ठोऽस्मि वरिष्ठोऽस्मि वसे वासगृहेष्वपि ।	027a  
वरिष्ठत्वाच्च वासाच्च वसिष्ठ इति विद्धि माम् ॥	027c  
यातुधान्युवाच 	028  
नाम नैरुक्तमेतत्ते दुःखव्याभाषिताक्षरम् ।	028a  
नैतद्धारयितुं शक्यं गच्छाऽवतर पद्मिनीम् ॥	028c  
कश्यप उवाच 	029  
कुलङ्कुलं च कुवमः कुवमः कश्यपो द्विजः ।	029a  
काश्यः काशनिकाशत्वादेतन्मे नाम धारय ॥	029c  
यातुधान्युवाच 	030  
यथोदाहृतमेतत्ते मयि नाम महाद्युते ।	030a  
दुर्धार्यमेतन्मनसा गच्छाऽवतर पद्मिनीम् ॥	030c  
भरद्वाज उवाच 	031  
भरेऽसुतान्भरे पोष्यान्भरे देवान्भरे द्विजान् ।	031a  
भरे भार्यामहं व्याजाद्भरद्वाजोऽस्मि शोभने ॥	031c  
यातुधान्युवाच 	032  
नाम नैरुक्तमेतत्ते दुःखव्याभाषिताक्षरम् ।	032a  
नैतद्धारयितुं शक्यं गच्छाऽवतर पद्मिनीम् ॥	032c  
गौतम उवाच 	033  
गोदमो दमतोऽधूमोऽदमस्ते समदर्शनात् ।	033a  
विद्धि मां गोतमं कृत्ये यातुधानि निबोध माम् ||	033c  
यातुधान्युवाच 	034  
यथोदाहृतमेतत्ते मयि नाम महामुने ।	034a  
नैतद्धारयितुं शक्यं गच्छाऽवतर पद्मिनीम् ॥	034c  
विश्वामित्र उवाच 	035  
विश्वेदेवाश्च मे मित्रं मित्रमस्मि गवां तथा ।	035a  
विश्वामित्र इति ख्यातं यातुधानि निबोध माम् ||	035c  
यातुधान्युवाच 	036  
नाम नैरुक्तमेतत्ते दुःखव्याभाषिताक्षरम् ।	036a  
नैतद्धारयितुं शक्यं गच्छाऽवतर पद्मिनीम् ॥	036c  
जमदग्निरुवाच 	037  
जाजमद्यजजानेऽहं जिजाहीह जिजायिषि ।	037a  
जमदग्निरिति ख्यातं ततो मां विद्धि शोभने ॥	037c  
यातुधान्युवाच 	038  
यथोदाहृतमेतत्ते मयि नाम महामुने ।	038a  
नैतद्धारयितुं शक्यं गच्छाऽवतर पद्मिनीम् ॥	038c  
अरुन्धत्युवाच 	039  
धरान्धरित्रीं वसुधां भर्तुस्तिष्ठाम्यनन्तरम् ।	039a  
मनोऽनुरुन्धती भर्तुरिति मां विद्ध्यरुन्धतीम् ॥	039c  
यातुधान्युवाच 	040  
नामनैरुक्तमेतत्ते दुःखव्याभाषिताक्षरम् ।	040a  
नैतद्धारयितुं शक्यं गच्छाऽवतर पद्मिनीम् ॥	040c  
गण्डोवाच 	041  
वक्त्रैकदेशे गण्डेति धातुमेतं प्रचक्षते ।	041a  
तेनोन्नतेन गण्डेति विद्धि माऽनलसम्भवे ॥	041c  
यातुधान्युवाच 	042  
नामनैरुक्तमेतत्ते दुःखव्याभाषिताक्षरम् ।	042a  
नैतद्धारयितुं शक्यं गच्छाऽवतर पद्मिनीम् ॥	042c  
पशुसख उवाच 	043  
पशून्रञ्जामि दृष्ट्वाऽहं पशूनां च सदा सखा ।	043a  
गौणं पशुसखेत्येवं विद्धि मामग्निसम्भवे ॥	043c  
यातुधान्युवाच 	044  
नामनैरुक्तमेतत्ते दुःखव्याभाषिताक्षरम् ।	044a  
नैतद्धारयितुं शक्यं गच्छाऽवतर पद्मिनीम् ॥	044c  
शुनःसख उवाच 	045  
एभिरुक्तं यथा नाम नाहं वक्तुमिहोत्सहे ।	045a  
शुनःसखसखायं मां यातुधान्युपधारय ॥	045c  
यातुधान्युवाच 	046  
नाम न व्यक्तमुक्तं वै वाक्यं सन्दिग्धया गिरा ।	046a  
तस्मात्सकृदिदानीं त्वं ब्रूहि यन्नाम ते द्विज ॥	046c  
शुनःसख उवाच 	047  
सकृदुक्तं मया नाम न गृहीतं त्वया यदि ।	047a  
तस्मात्त्रिदण्डाभिहता गच्छ भस्मेति माचिरम् ॥	047c  
भीष्म उवाच 	048  
सा ब्रह्मदण्डकल्पेन तेन मूर्ध्नि हता तदा ।	048a  
कृत्या पपात मेदिन्यां भस्म साच जगाम ह ॥	048c  
शुनःसखश्च हत्वा तां यातुधानीं महाबलाम् ।	049a  
भुवि त्रिदण्डं विष्टभ्य शाद्वले समुपाविशत् ॥	049c  
ततस्ते मुनयः सर्वेः पुष्कराणि बिसानि च |	050a  
यथाकाममुपादाय समुत्तस्थुर्मुदाऽन्विताः ॥	050c  
श्रमेण महता युक्तास्ते बिसानि कलापशः ।	051a  
तीरे निक्षिप्य पद्मिन्यास्तर्पणं चक्रुरम्भसा ॥	051c  
अथोत्थाय जलात्तस्मात्सर्वे ते समुपागमन् ।	052a  
नापश्यंश्चापि ते तानि बिसानि पुरुषर्षभाः ॥	052c  
ऋषय ऊचुः 	053  
केन क्षुधाभिभूतानामस्माकं पापकर्मणाम् ।	053a  
नृशंसेनापनीतानि बिसान्याहारकाङ्क्षिणाम् ॥	053c  
भीष्म उवाच 	054  
ते शङ्कमानास्त्वन्योन्यं पप्रच्छुर्द्विजसत्तमाः ।	054a  
त ऊचुः शपथं सर्वे कुर्म इत्यरिकर्शन ॥	054c  
त उक्त्वा बाढमित्येव सर्व एव तदा समम् ।	055a  
क्षुधार्ताः सुपरिश्रान्ताः शपथायोपचक्रमुः ॥	055c  
अत्रिरुवाच 	056  
स गां स्पृशतु पादेन सूर्यं च प्रतिमेहतु ।	056a  
अध्यायेष्वधीयीत बिसस्तैन्यं करोति यः ॥	056c  
वसिष्ठ उवाच 	057  
अनध्याये पठेल्लोके शुनः स परिकर्षतु ।	057a  
परिव्राट् कामवृत्तिस्तु बिसस्तैन्यं करोति यः ॥	057c  
शरणागतं हन्तु मित्रं स्वसुतां चोपजीवतु ।	058a  
अर्थान्काङ्क्षतु कीनाशाद्बिसस्तैन्यं करोति यः ॥	058c  
कश्यप उवाच 	059  
\'विष्णुं ब्रह्मण्यदेवेशं देवदेवं जगद्गुरुम् ।	059a  
आधातारं विधातारं सन्धातारं जगद्गुरुम् ।	059c  
विहाय स भजत्वन्यं बिसस्तैन्यं करोति यः ॥\'	059e  
सर्वत्र सर्वं लपतु न्यासलोपं करोतु च  |	060a  
कूटसाक्षित्वमभ्येतु बिसस्तैन्यं करोति यः ॥	060c  
वृथा मांसाशनश्चास्तु वृथा दानं करोतु च |	061a  
यातु स्त्रियं दिवा चैव बिसस्तैन्यं करोति यः ॥	061c  
भरद्वाज उवाच 	062  
नृशंसस्त्यक्तधर्माऽस्तु स्त्रीषु ज्ञातिषु गोषु च |	062a  
ब्राह्मणं चापि जयतां बिसस्तैन्यं करोति यः ॥	062c  
उपाध्यायमधः कृत्वा ऋचोऽध्येतु यजूंषि च |	063a  
जुहोतु च स कक्षाग्नौ बिसस्तैन्यं करोति यः ॥	063c  
जमदग्निरुवाच 	064  
पुरीषमुत्सृजत्वप्सु हन्तु गां चैव द्रुह्यतु ।	064a  
अनृतौ मैथुनं यातु बिसस्तैन्यं करोति यः ॥	064c  
द्वेष्यो भार्योपजीवी स्याद्दुरबन्धुश्च वैरवान् ।	065a  
अन्योन्यस्यातिथिश्चास्तु बिसस्तैन्यं करोति यः ॥	065c  
गौतम उवाच 	066  
अधीत्य वेदांस्त्यजतु त्रीनग्नीनपविध्यतु ।	066a  
विक्रीणातु तथा सोमं बिसस्तैन्यं करोति यः ॥	066c  
उदपानोदके ग्रामे ब्राह्मणो वृषलीपतिः ।	067a  
तस्य सालोक्यतां यातु बिसस्तैन्यं करोति यः ॥	067c  
विश्वामित्र उवाच 	068  
जीवतो वै गुरून्भृत्यान्भरन्त्वस्य परे जनाः ।	068a  
दरिद्रो बहुपुत्रः स्याद्बिसस्तैन्यं करोति यः ॥	068c  
अशुचिर्ब्रह्मकूटोऽस्तु मिथ्या चैवाप्यहङ्कृतः ।	069a  
कर्षको मत्सरी चास्तु बिसस्तैन्यं करोति यः ॥	069c  
हर्षं करोतु भृतको राज्ञश्चास्तु पुरोहितः ।	070a  
अयाज्यस्य भवेदृत्विक् बिसस्तैन्यं करोति यः ||	070c  
अरुन्धत्युवाच 	071  
नित्यं परिभवेच्छ्वश्रूं भर्तुर्भवतु दुर्मनाः ।	071a  
एका स्वादु समश्नातु बिसस्तैन्यं करोति या ॥	071c  
ज्ञातीनां गृहमध्यस्था सक्तूनत्तु दिनक्षये ।	072a  
अभोग्या वीरसूरस्तु बिसस्तैन्यं करोति या ॥	072c  
गण्डोवाच 	073  
अनृतं भाषतु सदा बन्धुभिश्च विरुध्यतु ।	073a  
ददातु कन्यां शुल्केन बिसस्तैन्यं करोति या ॥	073c  
साधयित्वा स्वयं प्राशेद्दास्ये जीर्यतु चैव ह ।	074a  
विकर्मणा प्रमीयेत बिसस्तैन्यं करोति या ॥	074c  
पशुसख उवाच 	075  
दास एव प्रजायेतामप्रसूतिरकिञ्चनः ।	075a  
दैवतेष्वनमस्कारो बिसस्तैन्यं करोति यः ॥	075c  
शुनःसख उवाच 	076  
अध्वर्यवे दुहितरं वा ददातु च्छन्दोगे वाऽऽचरितब्रह्मचर्ये ।	076a  
आथर्वणं वेदमधीत्य विप्रः स्नायीत वा यो हरते बिसानि ॥	076c  
ऋषय ऊचुः 	077  
इष्टमेतद्द्विजातीनां योऽयं ते शपथः कृतः ।	077a  
त्वया कृतं बिसस्तैन्यं सर्वेषां नः शुनःसख ॥	077c  
शुनःसख उवाच 	078  
न्यस्तमद्यं न पश्यद्भिर्यदुक्तं कृतकर्मभिः ।	078a  
सत्यमेतन्न मिथ्यैतद्बिसस्तैन्यं कृतं मया ॥	078c  
मया ह्यन्तर्हितानीह बिसानीमानि पश्यत ।	079a  
परीक्षार्थं भगवतां कृतमेवं मयाऽनघाः ॥	079c  
रक्षणार्थं च सर्वेषां भवतामहमागतः ।	080a  
यातुधानी ह्यतिक्रूरा कृत्यैषा वो वधैषिणी ॥	080c  
वृषादर्भिप्रयुक्तैषा निहता मे तपोधनाः ।	081a  
दुष्टा हिंस्यादियं पापा युष्मान्प्रत्यग्निसम्भवा ॥	081c  
तस्मादस्म्यागतो विप्रा वासवं मां निबोधत ।	082a  
अलोभादक्षया लोकाः प्राप्ता वः सार्वकामिकाः ।	082c  
उत्तिष्ठध्वमितः क्षिप्रं तानवाप्नुत वै द्विजाः ॥	082e  
भीष्म उवाच 	083  
ततो महर्षयः प्रीतास्तथेत्युक्त्वा पुरन्दरम् ।	083a  
सहैव त्रिदशेन्द्रेण सर्वे जग्मुस्त्रिविष्टपम् ॥	083c  
एवमेते महात्मानो योगैर्बहुविधैरपि ।	084a  
क्षुधा परमया युक्ताश्छन्द्यमाना महात्मभिः ।	084c  
नैव लोभं तदा चक्रुस्ततः स्वर्गमवाप्नुवन् ॥	084e  
तस्मात्सर्वास्ववस्थासु नरो लोभं विवर्जयेत् ।	085a  
एष धर्मः परो राजंस्तस्माल्लोभं विवर्जयेत् ॥	085c  
इदं नरः सुचरितं समवायेषु कीर्तयन् ।	086a  
अर्थभागी च भवति न च दुर्गाण्यवाप्नुते ॥	086c  
प्रीयन्ते पितरश्चास्य ऋषयो देवतास्तथा ।	087a  
यशोधर्मार्थभागी च भवति प्रेत्य मानवः ॥ 	087c  

इति श्रीमन्महाभारते अनुशासनपर्वणि दानधर्मपर्वणि द्विचत्वारिंशदधिकशततमोऽध्यायः ॥ 142 ॥

7-142-2 परिव्राजं शुना सहेति झ. पाठः ॥ 7-142-4 तेन पीवान्शुना सहेति झ. पाठः ॥ 7-142-9 भार्यापवादः कृत्तिकास्वभिशापात् ॥ 7-142-10 त्रिकौशेयं कुशा रज्जुस्तया निर्वृत्तं काशेयं पाटितसन्धानम् । त्रीणि कौशेयानि यस्मिन् । राङ्कवं रङ्कोर्मृगावेशेषस्य चर्म तदपि त्रिवर्षीयमतिजीर्णम् ॥ 7-142-12 परिचर्यां करिष्यामि कुर्वित्यन्योन्यमुक्त्वेत्यर्थः ॥ 7-142-13 एकरूप एव निश्चयः कार्यं च येषां ते ॥ 7-142-16 उपतीर्थमवतरणमार्गः ॥ 7-142-24 नामार्थद्वारा सामर्थ्यं ज्ञात्वा अस्माकं वधैषिणीयमिति विज्ञायेत्यर्थः ॥ 7-142-25 अरात्त्रिः अरयः कामादयः सन्त्यस्मिन्नित्यरं पापम् अर्शआदिभ्योऽजित्यच् । तस्मात्त्रायत इत्यरात्त्रिः । अरशब्दादलुप्तपञ्चमीकात् परस्य त्रायतेरुपरि क्विप्प्रत्ययः । यस्मादरात्रिस्तस्मादत्रिः । अत्तीत्यद् मृत्युस्तस्मात्त्रायत इत्यत्रिः । मृत्युशब्दस्य पाप्मनि प्रयोगदर्शनात् ॥ 7-142-26 मयि नाम महामुने इति झ. पाठः ॥ 7-142-27 वायुश्च पृथिवी चेति श्रुतिप्रसिद्धा वाय्वादयो वसवस्ते यस्य स्वाधीना भवन्ति स वसुमान्प्राप्ताणिमाद्यैश्वर्यो महायोगी । अतिशयेन वसुमानिति वसिष्ठस्तादृशोऽहमस्मि । वसुमच्छब्दादिष्ठन्प्रत्यये परे मतुब्लोपे टिलोपे च वसिष्ठः । वासगृहेषु वासयोग्येषु गृहस्थाश्रमेषु सर्वेषामुपजीव्येषु वसे वसामि अतोऽहं वस्तॄणां मध्ये अतिश्रेष्ठ इति वसिष्ठोऽस्मि ॥ 7-142-29 कशा अश्वताडनरज्जुस्तामर्हन्ति ते कश्या अश्वाः । इन्द्रियाण्येवाश्वाः कश्यास्तदाश्रयत्वाच्छरीराण्यपि कश्यानि । कुलङ्कुलमिति वीप्सायां द्विर्वचनम् । सर्वशरीरेष्वहमेवैकः कश्यपो नाम द्विजोऽस्मि । कश्यानि शरीराणि पाति रक्षति पिबति भुङ्क्ते पाययति शोषयति वा कश्यप इति योगात् । कुवमः कुवम इति । कुः पृथवीं तस्यां वमति वर्षतीति कुवम आदित्यः पूर्ववद्द्विवचनम् । सर्वोप्यादित्योऽहमेव । मत्पुत्रत्वात्सर्वेषामादित्यानामित्यर्थः । काश्यो दीप्तिमान् । तत्र हेतुः । काशनिकाशत्वात् बहुकालीनत्वेन काशपुष्पसदृशः सर्वतः पलितश्चिरन्तनस्तपसा दीप्तोऽस्मीस्तर्थः । कुलं कुलं च कुशलः कुपयः काश्यपो द्विजः । काश्यपः काशनीकाश एतन्मे नाम धारयेति क. ङ. थ. पाठः ॥ 7-142-31 प्रजा वै वाजस्ता एष बिभर्तीति श्रुत्यनुसारेण स्वनामाह भरे इति । असुतान् अपुत्रानुदासीनानपि दीनानदीनान्पालयामि । भरे सुतान्भरे शिष्यानिति झ. पाठः ॥ 7-142-33 गोपदार्थं स्वर्गं भूमिं च दमयति वशीकरोतीति गोदमः । तत्र हेतुः दमत इति । दमेन इन्द्रियजयेन दमयतीति जितेन्द्रियत्वात् गां द्यां च दमितुं शक्तोस्मीत्यर्थः । अधूमः निर्धूमाग्नितुल्यः । अत एवादमः अन्येन दमितुमयोग्यः तत्र हेतुः । ते त्वयि । समदर्शनात्समस्य ब्रह्मणो दर्शनात् ब्रह्मज्ञानित्वादित्यर्थः । अत्र दकारस्थाने तकारः । गौतमो दमगोधूमो धूमो दुर्दर्शनश्च ते इति थ. ध. पाठः ॥ 7-142-35 मित्रे चर्षौ इति विश्वपदान्तस्य दीर्घः । गवाम् इन्द्रियाणाम् ॥ 7-142-37 जजामाद्यं जजामायं जजामाहं जजायुषीति क. थ. ध. पाठः । भूयोभूयोऽतिशयेन जमन्ति युगपदनेकेषु यज्ञादिष्वनेकवारं पुनःपुनर्भक्षयन्ति हवींषि ते जाजमन्तो देवाः । \'जमु भक्षणे\' यङ्लुकि शत्रन्तस्य रूपम् । इज्यन्ते देवता अस्मिन्निति यजोऽग्निः तेषां जान आविर्भावस्तस्मिन् जिजायिषि जातोऽस्मि इहलोके अतो मां जिजाहि जानीहि । ततो योगात् मां जमदग्निरिति नामतो विद्धि । जाजमदित्यत्राद्यपदे प्रथमाक्षरलोपे द्वितीयस्याग्नित्वे जमदग्निरिति सिद्धम् । ततो जाजमन्तोऽग्निश्चास्मिन् सन्तीति जमदग्निमान् । ततो मतुब्लोपेन जमदग्निरिति पदम् । एतेनापि स्वस्याधर्षणीयत्वमुक्तम् ॥ 7-142-39 धरान्पर्वतान् । धरित्रीं भुवम् । वसून्देवान्धत्ते इति व्युत्पत्त्या वसुधां दिवं च तिष्ठामि अधितिष्ठामि । भर्तुर्वसिष्ठस्यानन्तरम् अव्यवधानेन अनुरुन्धतीत्यत्र नुकारलोपः । सारं धरित्रीवसुधां नेच्छे भर्तुरनन्तरम् । इति ध. पाठः । वसुधामिच्छे भर्तुरिति क. थ. पाठः ॥ 7-142-41 गडि वदनैकदेश इति धातोः गण्डेति नुमा सहितस्यानुकरणम् । मा माम् । वृषादर्भिणाऽग्नौ हुत्वाऽस्या उत्पादितत्वादनलसम्भवत्वम् । गण्डं गतवती गण्डं गण्डा गण्डेति सञ्ज्ञिता । गण्डं गण्डेति गण्डेतीति ध. पाठः । चण्डं गतवती चण्डा चण्डाचण्डेति सञ्ज्ञिता । चण्डाचण्डेति चण्डेतीति थ. पाठः ॥ 7-142-43 पशून् जीवान् रञ्जामि रञ्जयामि । मां मम नामेत्यर्थः । सखे सखायौ सख्येय इति ड. पाठः । सहेऽपराधं सख्येय इति ङ. पाठः ॥ 7-142-45 श्वा धर्मः तत्सखायो मुनयः तेषां सखा शुनःसखसखः तम् । शुनां सदा सखायं मामिति ङ. थ. पाठः ॥ 7-142-47 भस्म भस्मताम् ॥ 7-142-51 कलापशः सङ्घशः ॥ 7-142-55 सर्व एव शुनस्सखमिति थ. ध. पाठः ॥ 7-142-57 शुनः सारमेयान्परिकर्षतु क्रीडार्थं मृगयार्थं वा । परिव्राट् कर्मवृत्तिस्त्विति थ. ध. पाठः ॥ 7-142-58 स्वसुतां शुल्कग्रहणेन । कीनाशात् कर्षकात् ॥ 7-142-60 सर्वत्र सर्वं पणतु न्यासलोभं करोतु चेति ट. थ. पाठः ॥ 7-142-61 वृथा यागादिनिमित्तं विना । वृथा नटनर्तकादौ ॥ 7-142-62 जयतां युद्धे वादे वा । मातरं चापि जहत्विति क. पाठः ॥ 7-142-63 कक्षाग्नौ तत्र हि हुतं भस्मीभावमप्राप्य होतुर्दोषकरमित्याशयः ॥ 7-142-67 निर्गुणान्बिभृयाद्भृत्यानिति क. ट. थ. पाठः ॥ 7-142-69 ऋद्ध्या चैवाप्यहङ्कृत इति झ. पाठः ॥ 7-142-70 वर्षाचरोस्तु भृतक इति झ. पाठः ॥ 7-142-72 ज्ञातीनाम् अनादरे षष्ठी । ज्ञातीननादृत्येत्यर्थः । अभोग्या योनिदूषिता ॥ 7-142-73 साधुभिश्च विरुध्यत्विति ट. थ. पाठः ॥ 7-142-74 साधयित्वा अन्नं पक्त्वा ॥ 7-142-78 अद्यं भक्ष्यम् ॥ 7-142-79 अन्तर्हितानि अन्तर्धानं प्रापितानि ॥ 7-142-85 राजन्ब्राह्मणस्य प्रकीर्तित इति क. थ. पाठः ॥
