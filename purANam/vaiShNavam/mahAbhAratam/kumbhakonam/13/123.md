श्रीः
अध्यायः 123

फेनपस्य गोभी रन्तिदेवम् प्रति तत्सत्रे स्वेषां पशुत्वेन विनियोगप्रार्थना ॥ 1 ॥ तेन गवां मध्ये कस्याश्चिदपि सकामत्वज्ञाने सत्रविरामरूपसमयकरणेन सत्रारम्भः ॥ 2 ॥ कदाचन कस्याश्चिद्गोर्वत्सस्नेहाद्विशसने दुःखावगमेन यागोपरमः ॥ 3 ॥
	
\'भीष्म उवाच 	001  
ता गावो रन्तिदेवस्य गत्वा यज्ञं मनीषिणः ।	001a  
आत्मानं ज्ञापयामासुर्महर्षीणां समक्षतः ॥	001c  
रन्तिदेवस्ततो राजा प्रयतः प्राञ्जलिः शुचिः ।	002a  
उवाच गावः प्रणतः किमागमनमित्यपि ॥	002c  
गाव ऊचुः 	003  
इच्चामस्तव राजेन्द्र सत्रेऽस्मिन्विनियोजनम् ।	003a  
पशुत्वमुपसम्प्राप्तुं प्रसादं कर्तुमर्हसि ॥	003c  
रन्तिदेव उवाच 	004  
नास्ति शक्तो गवां घातं कर्तुं शतसहस्रशः ।	004a  
घातयित्वा त्वहं युष्मान्कथमात्मानमुत्तरे ॥	004c  
यः पशुत्वेन संयोज्य युष्मान्स्वर्गं नयेदिह ।	005a  
आत्मानं चैव तपसा गावः समुपगम्यताम् ॥	005c  
गाव ऊचुः 	006  
अस्माकं तारणे युक्तो धर्मात्मा तपसि स्थितः ।	006a  
श्रुतोऽस्माभिर्भवान्राजंस्ततस्तु स्वयमागताः ॥	006c  
रन्तिदेव उवाच 	007  
मम सत्रे पशुत्वं वो यद्येवं हि मनीषितम् ।	007a  
समयेनाहमेतेन जुहुयां वो हुताशने ॥	007c  
कदाचिद्यदि वः काचिदकामा विनियुज्यते ।	008a  
तदा समाप्तिः सत्रस्य गवां स्यादिति नैष्ठिकी ॥	008c  
गाव ऊचुः 	009  
एवमस्तु महाराज यथा त्वं प्रब्रवीषि नः ।	009a  
अकामाः स्युर्यदा गावस्तदा सत्रं समाप्यताम् ॥	009c  
भीष्म उवाच 	010  
ततः प्रवृत्ते गोसत्रे रन्तिदेवस्य धीमतः ।	010a  
गोसहस्राण्यहरहर्नियुज्यन्ते शमीतृभिः ॥	010c  
एवं बहूनि वर्षाणि व्यतीतानि नराधिप ।	011a  
गवां वै वध्यमानानां न चान्तः प्रत्यदृश्यत ॥	011c  
गवां चर्मसहस्रैस्तु राशयः पर्वतोपमाः ।	012a  
बभूवुः कुरुशार्दूल बहुधा मेघसन्निभाः ॥	012c  
मेदःक्लेदवहा चैव प्रावर्तत महानदी ।	013a  
अद्यापि भुवि विख्याता नदी चर्मण्वती शुभा ॥	013c  
ततः कदाचित्स्वं वत्सं गौरुपामन्त्र्य दुःखिता ।	014a  
एहि वत्स स्तनं पाहि मा त्वं पश्चात्क्षुधार्दितः ॥	014c  
तप्स्यसे विमना दुःखं घातितायां मयि ध्रुवम् ।	015a  
एते ह्यायान्ति चण्डालाः सशस्त्रा मां जिघांसवः ॥	015c  
अथ शुश्राव तां वाणीं मानुषीं समुदाहृताम् ।	016a  
रन्तिदेवो महाराज ततस्तां समवारयत् ॥	016c  
स्थापयामास गोसत्रमथ तं पार्थिवर्षभ ।	017a  
सत्रोत्सृष्टाः परित्यक्ता गावोऽन्याः समुपाश्रिताः ॥	017c  
यास्तस्य राज्ञो निहता गावो यज्ञे महात्मनः ।	018a  
ता गोलोकमुपाजग्मुः प्रेक्षिता ब्रह्मवादिभिः ॥	018c  
रन्तिदेवोपि राजर्षिरिष्ट्वा यज्ञं यथाविधि ।	019a  
ततः सख्यं सुरपतेस्त्रिदिवं चाक्षयं ययौ ॥	019c  
फेनपो दिवि गोलोके मुमुदे शाश्वतीः समाः ।	020a  
अवशिष्टश्च या गावस्ता बभूवुर्वनेचराः ॥	020c  
फेनपाख्यानमेतत्ते गवां माहात्म्यमेव च ।	021a  
कथितं पावनं पुण्यं कृष्णद्वैपायनेरितम् ॥	021c  
नारायणोऽपि भगवान्दृष्ट्वा गोषु परं यशः ।	022a  
शुश्रूषां परमां चक्रे भक्तिं च भरतर्षभ ॥	022c  
तस्मात्त्वमपि राजेन्द्र गा वै पूजय भारत ।	023a  
द्विजेभ्यश्चैव सततं प्रयच्छ कुरुसत्तम ॥ 	023c  

इति श्रीमन्महाभारते अनुशासनपर्वणि दानधर्मपर्वणि त्रयोविंशत्यधिकशततमोऽध्यायः ॥ 123 ॥

7-123-8 कदाचित् कदापि । काचित् कापि ॥ 7-123-10 शमीतृभिः शमितृभिः । दीर्घ आर्षः ॥
