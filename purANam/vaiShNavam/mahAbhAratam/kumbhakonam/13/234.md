अध्यायः 234

महेश्वरेण पार्वतीं प्रति दानस्य षाङ्गुण्यप्रतिपादनपूर्वकं तत्फलकथनम् ॥ 1 ॥
	
महेश्वर उवाच ।	001  
एतदर्थमवाप्नोति नरः प्रेत्य शुभेक्षणे ॥	001a  
उमोवाच ।	 002  
लोकसिद्धं तु यद्द्रव्यं सर्वसाधारणं भवेत् ।	002a  
तददत्सर्वसामान्यं कथं धर्मं लभेन्नरः ।	002c  
एवं साधारणे द्रव्ये तस्य स्वत्वं कथं भवेत् ॥ 	002e  
महेश्वर उवाच ।	003  
लोके भूतमयं द्रव्यं सर्वसाधारणं तथा ।	003a  
तथैव तद्ददन्मर्त्यो लभेत्पुण्यं स तच्छृणु ॥	003c  
दाता प्रतिग्रहीता च देयं सोपक्रमं तथा ।	004a  
देशकालौ च यत्त्वेतद्दानं षङ्गुणमुच्यते ।	004c  
तेषां सम्पद्विशेषांश्च कीर्त्यमानान्निबोध मे ॥	004e  
आदिप्रभृति यः शुद्धो मनोवाक्कायकर्मभिः । 	005a  
सत्यवादी जितक्रोधस्त्वलुब्धो नाभ्यसूयकः । 	005c  
श्रुद्धावानास्तिकश्चैवक एवं दाता प्रशस्यते ॥	005e  
शुद्धो दान्तो जितक्रोधस्तथा दीनकुलोद्भवः ।	006a  
श्रुतचारित्रसम्पन्नस्तथा बहुकलत्रवान् ॥	006c  
पञ्चयज्ञपरो नित्यं निर्विकारशरीरवान् ।	007a  
एतान्पात्रगुणान्विद्धि तादृक्पात्रं प्रशस्यते ॥	007c  
पितृदेवाग्निकार्येषु तस्य दत्तं महाफलम् ।	008a  
यद्यदर्हति यो लोके पात्रं तस्य भवेच्च सः । 	008c  
मुच्येदापद आपन्नो येन पात्रं तदस्य तु ॥	008e  
अन्नस्य क्षुधितं पात्रं तृषितस्तु जलस्य वै ।	009a  
एवं पात्रेषु नानात्वमिष्यते पुरुषं प्रति ॥	009c  
जारश्चोरश्च षण्डश्च हिंस्रः समयभेदकः ।	010a  
लोकविघ्नकराश्चान्ये वर्जितव्याः सर्वशः प्रिये ॥	010c  
परोपघाताद्यद्द्रव्यं चौर्याद्वा लभ्यते नृभिः ।	011a  
निर्दयाल्लभ्यते यच्च धूर्तभावेन वै तथा ॥	011c  
अधर्मादर्थमोहाद्वा बहूनामुपरोधनात् ।	012a  
यल्लभ्यते धनं देवि तदत्यन्तविगर्हितम् ॥	012c  
तादृशेन कृतं धर्मं निष्फलं विद्धि भामिनि ।	013a  
तस्मान्न्यायागतेनैव दातव्यं शुभमिच्छता ॥	013c  
यद्यदात्मप्रियं नित्यं तत्तद्देयमिति स्थितिः ।	014a  
उपक्रममिमं विद्धि दातॄणां परमं हितम् ॥	014c  
पात्रभूतं तु दूरस्थमभिगम्य प्रसाद्य च ।	015a  
दाता दानं तथा दद्याद्यथा तुष्येत तेन सः । 	015c  
एष दानविधइः श्रेष्ठः समाहूय तु मध्यमः ॥	015e  
पूर्वं च पात्रतां ज्ञात्वा समाहूय निवेद्य च ।	016a  
शौचाचमनसंयुक्तं दातव्यं श्रद्धया प्रिये ॥	016c  
याचितॄणां तु परममाभिमुख्यं पुरस्कृतम् ।	0117a  
सम्मानपूर्वं सङ्ग्राह्यं दातव्यं देशकालयो ॥	017c  
अपात्रेभ्योपि चान्येभ्यो दातव्यं भूतिमिच्छता ॥		018ac  
पात्राणि सम्परीक्ष्यैव दात्रा वै नाममात्रया ।	019a  
अतिशक्त्या परं दानं यथाशक्ति तु मध्यमम् ।	019c  
तृतीयं चापरं दानं नानुरूपमिवात्मनः ॥	019e  
यथा सम्भाषितं पूर्वं दातव्यं तत्तथैव च ।	020a  
पुण्यक्षेत्रेषु यद्दत्तं पुण्यकालेषु वा यथा । 	020c  
तच्छोभनतरं विद्धि गौरवाद्देशकालयोः ॥ 	020e  
उमोवाच ।	021  
यश्च पुण्यतमो देशस्तथा कालश्च शंस मे ॥	021ac  
 महेश्वर उवाच ।	022  
कुरुक्षेत्रं महानन्यो यश्च देवर्षिसेवितः ।	022a  
गिरिर्वरश्च तीर्थानि देशभागेषु पूजितः ।	022c  
ग्रहीतुमीप्सितो यत्र तत्र दत्तं महाफलम्॥	022e  
शरद्वसन्तकालश्च पुण्यमासस्तथैव च ।	023a  
शुक्लपक्षश्च पक्षाणां पौर्णमासी च पर्वसु ॥	023c  
पितृदैवतनक्षत्रनिर्मलो दिवसस्तथा ।	024a  
तच्छोभनतरं विद्धि चन्द्रसूर्यग्रहे तथा ॥	024c  
प्रतिग्रहीतुर्यः कालो मनसा कीर्तितः शुभे ।	025a  
एवमादिष्टकालेषु दत्तं दानं महद्भवेत् ॥	025c  
दाता देयं च पात्रं च उपक्रमयुता क्रिया ।	026a  
देशकालं तथा तेषां सम्पच्छुद्धिः प्रकीर्तिता ॥	026c  
यथैव युगपत्सम्पत्तत्र दानं महद्भवेत् ॥	027ac  
अत्यल्पमपि यद्दानमेभिः षड्भिर्गुणैर्युतम् ।	028a  
भूत्वाऽनन्तं नयेत्स्वर्गं दातारं दोषवर्जितम् ॥	028c  
सुमहद्वाऽपि यद्दानं गुणैरेभिर्विनाकृतम् ।	029a  
अत्यल्पफलनिर्योगमफलं वा फलोद्धतम् ॥ 	029c  
उमोवाच ।	030  
एवङ्गुणयुतं दानं दत्तं च फलतां व्रजेत् ।	030a  
तदस्ति चेन्महद्देयं तन्मे शंसितुमर्हसि ॥ 	030c  
महेश्वर उवाच ।	031  
तदप्यस्ति महाभागे नराणां भावदोषतः ॥	031ac  
कृत्वा धर्मं तु विधिवत्पश्चात्तापं करोति चेत् ।	032a  
श्लाघया वा यदि ब्रूयाद्वृथा संसदिं यत्कृतम् ॥	032c  
प्रकल्पयेच्च मनसा तत्फलं प्रेत्यभावतः ।	033a  
कर्म धर्मकृतं यच्च सततं फलकाङ्क्षया । 	033c  
एतत्कृतं वा दत्तं वा परत्र विफलं भवेत् ॥	033e  
एते दोषा विवर्ज्याश्च दातृभिः पुण्यकाङ्क्षिभिः ।	034a  
सनातनमिदं वृत्तं सद्भिराचरितं तथा ॥	034c  
अनुग्रहात्परेषां तु गृहस्थानामृणं हि तत् ।	035a  
इत्येवं मन आविश्य दातव्यं सततं बुधैः ॥	035c  
एवमेव कृतं नित्यं सुकृतं तद्भवेन्महत् ।	036a  
सर्वसाधारणं द्रव्यमेवं दत्त्वा महत्फलम् ॥ ॥	036c  

इति श्रीमन्महाभारते अनुशासनपर्वणि दानधर्मपर्वणि चतुस्त्रिंशदधिकद्विशततमोऽध्यायः ॥ 234 ॥
