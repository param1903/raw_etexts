अध्यायः 216

महेश्वरेण पार्वतीं प्रति त्रिवर्गनिरूपणम् ॥ 1 ॥

महेश्वर उवाच ।	001  
पशवः पशुबन्धेषु ये हन्यन्तेऽध्वरेषु च ।	001a  
यूपे निबध्य मन्त्रैश्च यथान्यायं यथाविधि ।	001c  
मन्त्राहुतिविपूतास्ते स्वर्गं यान्ति यशस्विनि ॥	001e  
तर्पिता यज्ञभागेषु तेषां मांसैर्वरानने ।	002a  
अग्नयस्त्रिदशाश्चैव लोकपाला महेश्वराः ॥	002c  
तेषु तुष्टेषु जायेत यस्य यज्ञस्य यत्फलम् ।	003a  
तेन संयुज्यते देवि यजमानो न संशयः ॥	003c  
सपत्नीकः सपुत्रश्च पित्रा च भ्रातृभिः सह ।	004a  
ये तत्र दीक्षिता देवि सर्वे स्वर्गं प्रयान्ति ते ॥	004c  
एतत्ते सर्वमाख्यातं किं भूयः श्रोतुमिच्छसि ॥	005ac  
उमोवाच ।	006  
भगवन्सर्वभूतेश शूलपाणे महाद्युते ।	006a  
श्रोतुमिच्छाम्यहं वृत्तं सर्वेषां गृहमेधिनाम् ॥	006c  
कीदृशं चरितं तेषां त्रिवर्गसहितं प्रभो ।	007a  
प्रत्यायतिः कथं तेषां जीवनार्थमुदाहृतम् ॥	007c  
वर्तमानाः कथं सर्वे प्राप्नुवन्त्युत्तमां गतिम् ।	008a  
एतत्सर्वं समासेन वक्तुमर्हसि मानद ॥	008c  
महेश्वर उवाच ।	009  
न्यायतस्त्वं महाभागे श्रोतुकामाऽसि भामिनि ।	009a  
प्रायशो लोकसद्वृत्तमिष्यते गृहवासिनाम् ॥	009c  
तेषां संरक्षणार्थाय राजानः संस्कृता भुवि ।	010a  
सर्वेषामथ मर्त्यानां वृत्तिं सामान्यतः शृणुः ॥	010c  
विद्या वार्ता च सेवा च कारुत्वं नाट्यता तथा ।	011a  
इत्यते जीवनार्थाय मर्त्यानां विहिताः प्रिये ॥	011c  
अपि जन्मफलं तावन्मानुषाणां विशेषतः ।	012a  
विहितं तत्स्ववृत्तेन तन्मे शृणु समाहिताः ॥	012c  
कर्मक्षेत्रं हि मानुष्यं सुखदुःखयुताः परे ।	013a  
सर्वेषां प्राणिनां तस्मान्मानुष्ये वृत्तिरिष्यते ॥	013c  
विद्यायोगस्तु सर्वेषां पूर्वमेव विधीयते ।	014a  
कार्याकार्यं विजानन्ति विद्यया देवि नान्यथा ॥	014c  
विद्यया स्फीयते ज्ञानं ज्ञानात्तत्वनिदर्शनम् ।	015a  
दृष्टतत्वो विनीतात्मा सर्वार्थस्य च भाजनम् ॥	015c  
शक्यं विद्याविनीतेन लोके सञ्जीवनं शुभम् ॥	016ac  
आत्मानं विद्यया तस्मात्पूर्वं वृत्वा तु भाजनम् ।	017a  
वश्येन्द्रियो जितक्रोधो भूतात्मानं तु भावयेत् ।	017c  
भावयित्वा तदाऽऽत्मानं पूजनीयः सतामपि ॥	017e  
कुलानुवृत्तं वृत्तं वा पूर्वमात्मा समाश्रयेत् ।	018a  
इत्येतत्कुलवासाय दानकर्म यथा पुरा ॥	018c  
यदि चेद्विद्यया चैव वृत्तिं काङ्क्षेदथात्मनः ।	019a  
राजविद्यानुवादेऽपि लोकविद्यामथापि वा ।	019c  
तीर्थतश्चापि गृह्णीयाच्छुश्रूषादिगुणैर्युतः ॥	019e  
ग्रन्थतश्चार्थतश्चैव दृढं कुर्यात्प्रयत्नतः ।	020a  
एवं विद्याफलं देवि प्राप्नुयान्नान्यथा नरः ।	020c  
न्यायाद्विद्याफलानीच्छेदधर्मं तत्र वर्जयेत् ॥	020e  
यदिच्छेद्वार्तया वृत्तिं काङ्क्षेत विधिपूर्वकम् ।	021a  
क्षेत्रे जलोपपन्ने च तद्योग्यां कृषिमाचरेत् ॥	021c  
वाणिज्यं वा यथाकालं कुर्यात्तद्देशयोगतः ।	022a  
मूल्यमर्थं प्रयासं च विचार्यैव व्ययोदयौ ॥	022c  
पशुसञ्जीवनं चैव दश गाः पोषयेद्ध्रुवम् ।	023a  
बहुप्रकारा बहवः पशवस्तस्य साधकाः ॥	023c  
यः कश्चित्सेवया वृत्तिं काङ्क्षेत मतिमान्नरः ।	024a  
यतात्मा श्रवणीयानां भवेद्वै सम्प्रयोजकः ॥	024c  
बुद्ध्या वा कर्मयोगाद्वा बोधनाद्वा समाश्रयेत् ।	025a  
मार्गतस्तु समाश्रित्य तदा तत्सम्प्रयोजयेत् ॥	025c  
यथायथा स तुष्येत तथा सन्तोषयेत्तु तम् ।	026a  
अनुजीविगुणोपेतः कुर्यादात्मार्थमाश्रितम् ॥	026c  
विप्रियं नाचरेत्तस्य एषा सेवा समासतः ।	027a  
विप्रयोगात्पुरा तेन गतिमन्यां न लक्षयेत् ॥	027c  
कारुकर्म च नाट्यं च प्रायशो नीचयोनिषु ।	028a  
तयोरपि यथायोगं न्यायतः कर्मवेतनम् ॥	028c  
आजीवेभ्योऽपि सर्वेभ्यः स्वार्जवाद्वेतनं हरेत् ।	029a  
अनार्जवादाहरतस्तत्तु पापाय कल्पते ॥	029c  
सर्वेषां पूर्वमारम्भांश्चिन्तयेन्नयपूर्वकम् ।	030a  
आत्मशक्तिमुपायांश्च देशकालौ च युक्तितः ।	030c  
कारणानि प्रयासं च प्रक्षेपं च फलोदयम् ॥	030e  
एवमादीनि सञ्चिन्त्य दृष्ट्वा दैवानुकूलताम् ।	031a  
अतः परं समारम्भेद्यत्रात्महितमाहितम् ॥	031c  
वृत्तिमेव समासाद्य तां सदा परिपालयेत् ।	032a  
देवमानुषविघ्नेभ्यो न पुनर्मन्यते यथा ॥	032c  
पालयन्वर्धयन्भुञ्जंस्तां प्राप्य न विनाशयेत् ।	033a  
क्षीयते गिरिसङ्काशमश्नतो ह्यनपेक्षया ॥	033c  
आजीवेभ्यो धनं प्राप्य चतुर्धा विभजेद्बुधः ।	034a  
धर्मायार्थाय कामाय आपत्प्रशमनाय च ॥	034c  
चतुर्ष्वपि विभागेषु विधानं शृणु शोभने ॥	035ac  
यज्ञार्थं चान्नदानार्थं दीनानुग्रहकारणात् ।	036a  
देवब्राह्मणपूजार्थं पितृपूजार्थमेव च ॥	036c  
मूलार्थं सन्निवासार्थं क्रियानित्यैश्चि धार्मिकैः ।	037a  
एवमादिषु चान्येषु धर्मार्थं सन्त्यजेद्धनम् ॥	037c  
धर्मकार्ये धनं दद्यादनवेक्ष्य फलोदयम् ।	038a  
ऐश्वर्यस्थानलाभार्थं राजवाल्लभ्यकारणात् ॥	038c  
वार्तायां च समारम्भेऽमात्यमित्रपरिग्रहे ।	039a  
आवाहे च विवाहे च पुत्राणां वृत्तिकारणात् ॥	039c  
अर्थोदयसमावाप्तावनर्थस्य विघातने ।	040a  
एवमादिषु चान्येषु अर्थार्थं विसृजेद्धनम् ॥	040c  
अनुबन्धं हेतुयुक्तं दृष्ट्वा वित्तं परित्यजेत् ।	041a  
अनर्थं बाधते ह्यर्थो अर्थं चैव फलान्युत ॥	041c  
नाधनाः प्राप्नुन्त्यर्थं नरा यत्नशतैरपि ।	042a  
तस्माद्धनं रक्षितव्यं दातव्यं च विधानतः ॥	042c  
शरीरपोषणार्थाय आहारस्य विशोषणे ।	043a  
नटगान्धर्वसंयोगे कामयात्राविहारयोः ॥	043c  
मनःप्रियाणां संयोगे प्रीतिदाने तथैव च ।	044a  
एवमादिषु चान्येषु कामार्तं विसृजेद्धनम् ॥	044c  
विचार्य गुणदोषांस्तु त्रयाणां तत्र सन्त्यजेत् ।	045a  
चतुर्थं सन्निदध्याच्च आपदर्थं शुचिस्मिते ॥	045c  
राज्यभ्रंशविनाशार्थं दुर्भिक्षार्थं च शोभने ।	046a  
महाव्याधिविमोक्षार्थं वार्धकस्यैव कारणात् ॥	046c  
शत्रूणां प्रतिकाराय साहसैश्चाप्यमर्षणात् ।	047a  
प्रस्थाने चान्यदेशार्थमापदां विप्रमोक्षणे ।	047c  
एवमादि समुद्दिश्य सन्निदध्यात्स्वकं धनम् ॥	047e  
सुखमर्थवतां लोके कृच्छ्राणां विप्रमोक्षणम् ।	048a  
यस्य नास्ति धनं किञ्चित्तस्य लोकद्वयं न च ॥	048c  
अशनादिन्द्रियाणीव सर्वमर्थात्प्रवर्तते ।	049a  
निधानमात्रं यस्तेषामन्यथा विलयं व्रजेत् ।	049c  
एवं देवि मनुष्याणां लोकानां जीवनं प्रति ॥	049e  
एवं लोकस्य वृत्तस्य लोकवृत्तं पुनः शृणु ।	050a  
धन्यं यशस्यमायुष्यं स्वर्ग्यं च परमं यशः ॥	050c  
त्रिवर्गो हि वशे युक्तः सर्वेषां संविधीयते ।	051a  
तथा संवर्तमानास्तु लोकयोर्हितमाप्नुयुः ॥	051c  
काल्योत्थानं च शौचं च देवब्राह्मणभक्तितः ।	052a  
गुरुणामेव शुश्रूषा ब्राह्मणेष्वभिवादनम् ॥	052c  
प्रत्युत्थानं च वृद्धानां देवस्थानप्रणामनम् ।	053a  
आभिमुख्यं पुरस्कृत्य अतिथीनां च पूजनम् ॥	053c  
वृद्धोपदेशकरणं श्रवणं हितपथ्ययोः ।	054a  
पोषणं भृत्यवर्गस्य सान्त्वदानपरिग्रहे ॥	054c  
न्यायतः कर्मकरणमन्यायाहितवर्जितम् ।	055a  
सम्यग्वृत्तं स्वदारेषु दोषाणां प्रतिषेधनम् ॥	055c  
पुत्राणां विनयं कुर्यात्तत्तत्कार्यनियोजनम् ।	056a  
वर्जनं चाशुभार्थानां शुभानां जोषणं तथा ॥	056c  
कुलोचितानां धर्माणां यथावत्परिपालनम् ।	057a  
कुलसन्धारणं चैव पौरुषेणैव सर्वशः ।	057c  
एवमादि शुभं सर्वं तस्य वृत्तमिति स्थितम् ॥	057e  
वृद्धसेवी भवेन्नित्यं हितार्थं ज्ञानकाङ्क्षया ।	058a  
परार्थं नाहरेद्द्रव्यमनामन्त्र्य तु सर्वथा ।	058c  
न याचेत परान्धीरः स्वबाहुबलमाश्रयेत् ॥	058e  
स्वशरीरं सदा रक्षेदाहाराचारयोरपि ।	059a  
हितं पथ्यं सदाहारं जीर्णं भुञ्जीत मात्रया ॥	059c  
देवतातिथिसत्कारं कृत्वा सर्वं यथाविधि ।	060a  
शेषं भुञ्जेच्छुचिर्भूत्वा न च भाषेत विप्रियम् ॥	060c  
प्रतिश्रयं च पानीयं बलिं भिक्षां च सर्वतः ।	061a  
गृहस्थवासी सततं तद्याद्गाश्चैव पोषयेत् ॥	061c  
बहिर्निष्क्रमणं चैव कुर्यात्कारणतोपि वा ।	062a  
मध्याह्ने वाऽर्धरात्रे वा गमनाय न रोचयेत् ॥	062c  
विषयान्नावगाहेत स्वशक्त्या तु समाचरेत् ।	063a  
यथाऽऽयव्ययता लोके गृहस्थानां प्रपूजितम् ॥	063c  
अयशस्करमर्थघ्नं कर्म यत्परपीडनम् ।	064a  
भयाद्वा यदि लोभाद्वा न कुर्वीत कदाचन ॥	064c  
बुद्धिपूर्वं समालोक्य दूरतो गुणदोषतः ।	065a  
आरभेत तदा कर्म शुभं वा यदि वेतरत् ॥	065c  
आत्मसाक्षी भवेन्नित्यमात्मनस्तु शुभाशुभे ।	066a  
मनसा कर्मणा वाचा न च काङ्क्षेत पातकम् ॥ ॥	066c  

इति श्रीमन्महाभारते अनुशासनपर्वणि दानधर्मपर्वणि षोडशाधिकद्विशततमोऽध्यायः ॥ 216 ॥
