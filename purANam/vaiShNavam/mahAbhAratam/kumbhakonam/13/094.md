अध्यायः 094

भीष्मेण युधिष्ठिरम्प्रति ब्राह्मणप्रशंसनपूर्वकं तदाराधनविधानम् ॥ 1 ॥

युधिष्ठिर उवाच ।	001  
यानीमानि बहिर्वेद्यां दानानि परिचक्षते ।	001a  
तेभ्यो विशिष्टं किं दानं मतं ते कुरुपुङ्गव ॥	001c  
कौतूहलं हि परमं तत्र मे विद्यते प्रभो ।	002a  
दातारं दत्तमन्वेति यद्दानं तत्प्रचक्ष्व मे ॥	002c  
भीष्म उवाच ।	003  
अभयं सर्वभूतेभ्यो व्यसने चाप्यनुग्रहः ।	003a  
यच्चाभिलषितं दद्यात्तृषितायाभियाचते ॥	003c  
भरणे पुत्रदाराणां तद्दानं श्रेष्ठमुच्यते ।	004a  
दत्तं दातारमन्वेति तद्दानं भरतर्षभ ॥	004c  
हिरण्यदानं गोदानं पृथिवीदानमेव च ।	005a  
एतानि वै पवित्राणि तारयन्त्यपि दुष्कृतात् ॥	005c  
एतानि पुरुषव्याघ्र साधुभ्यो देहि नित्यदा ।	006a  
दानानि हि नरं पापान्मोक्षयन्ति न संशयः ॥	006c  
यद्यदिष्टतमं लोके यच्चास्य दयितं गृहे ।	007a  
तत्तद्गुणवते देयं तदेवाक्षयमिच्छता ॥	007c  
प्रियाणि लभते नित्यं प्रियदः प्रियकृत्तथा ।	008a  
प्रियो भवति भूतानामिह चैव परत्र च ॥	008c  
याचमानमभीमानादनासक्तमकिञ्चनम् ।	009a  
यो नार्चति यथाशक्ति स नृशंसो युधिष्ठिर ॥	009c  
अमित्रमपि चेद्दीनं शरणैषिणमागतम् ।	010a  
व्यसने योऽनुगृह्णाति स वै पुरुषसत्तमः ॥	010c  
कृशाय कृतविद्याय वृत्तिक्षीणाय सीदते ।	011a  
अपहन्यात्क्षुधां यस्तु न तेन पुरुषः समः ॥	011c  
क्रियानियमितान्साधुन्पुत्रदारैश्च कर्शितान् ।	012a  
अयाचमानान्कौन्तेय सर्वोपायैर्निमन्त्रयेत् ॥	012c  
आशिषं ये न देवेषु न च मर्त्येषु कुर्वते ।	013a  
अर्हन्तो नित्यसत्वस्था यथालब्धोपजीविनः ॥	013c  
आशीविषसमेभ्यश्च तेभ्यो रक्षस्व भारत ।	014a  
तान्युक्तैरुपजिज्ञास्य भोगैर्निर्वप रक्ष च ॥	014c  
कृतैरावसथैर्नित्यं सप्रेष्यैः सपरिच्छदैः ।	015a  
निमन्त्रयेथाः कौरव्य सर्वभूतसुखावहैः ॥	015c  
यदि ते प्रतिगृह्णीयुः श्रद्धापूतं युधिष्ठिर ।	016a  
कार्यमित्येव मन्वाना धार्मिकाः पुण्यकर्मिणः ॥	016c  
विद्यास्नाता व्रतस्नाता धर्ममाश्रित्य जीविनः ।	017a  
गूढस्वाध्यायतपसो ब्राह्म्णाः संशितव्रताः ॥	017c  
तेषु शुद्धेषु दान्तेषु स्वदारनिरतेषु च ।	018a  
यत्करिष्यसि कल्याणं तत्ते लोके युधाम्पते ॥	018c  
यथाऽग्निहोत्रं सुहुतं सायम्प्रातर्द्विजातिना ।	019a  
तथा भवति दत्तं वै विद्वद्भ्यो यत्कृतात्मना ॥	019c  
एष ते विततो यज्ञः श्रद्धापूतः सदक्षिणः ।	020a  
विशिष्टः सर्वयज्ञेभ्यो ददतस्तात वर्तताम् ॥	020c  
निवापो दानसदृशः सदृशेषु युधिष्ठिर ।	021a  
निवेदयन्पूजयन्वै तेष्वानृण्यं निगच्छति ॥	021c  
य एवं नैव कुप्यन्ते न लुभ्यन्ति तृणेष्वपि ।	022a  
त एव नः पूज्यतमा ये चापि प्रियवादिनः ॥	022c  
ये नो न बहुमन्यन्ते न प्रवर्तन्ति याचने ।	023a  
पुत्रवत्परिपाल्यास्ते नमस्तेभ्यस्तथाऽभयम् ॥	023c  
ऋत्विक्पुरोहिताचार्या मृदुधर्मपरा हि ये ।	024a  
क्षात्रेणापि हि संसृष्टं तेजः शाम्यति तेष्वपि ॥	024c  
ईश्वरो बलवानस्मि राजाऽस्मीति युधिष्ठिर ।	025a  
ब्राह्मणान्मास्म पर्यासीर्वासोभिरशनेन च ॥	025c  
यच्छोभार्थं बलार्तं वा वित्तमस्ति तवानघ ।	026a  
तेन ते ब्राह्मणाः पूज्याः स्वधर्ममनुतिष्ठता ॥	026c  
नमस्कार्यास्तथा विप्रा वर्तमाना यथातथम् ।	027a  
यथासुखं यथोत्साहं ललन्तु त्वयि पुत्रवत् ॥	027c  
को ह्यक्षयप्रसादानां सुहृदामल्पतोषिणाम् ।	028a  
वृत्तिमर्हत्युपक्षेप्तुं त्वदन्यः कुरुसत्तम ॥	028c  
यथाऽपत्याश्रयो धर्मः स्त्रीणां लोके सनातनः ।	029a  
सदैव सा गतिर्नान्या तथाऽस्माकं द्विजातयः ॥	029c  
यदि नो ब्राह्मणास्तात सन्त्यजेयुरपूजिताः ।	030a  
पश्यन्तो दारुणं कर्म सततं क्षत्रिये स्थितम् ॥	030c  
अवेदानामकीर्तीनामलोकानामयज्विनाम् ।	031a  
को नु स्याज्जीवितेनार्थस्तद्धिनो ब्राह्मणाश्रयम् ॥	031c  
अत्र ते वर्तयिष्यामि यथा धर्मं सनातनम् ।	032a  
राजन्यो ब्राह्मणान्राजन्पुरा परिचचार ह ।	032c  
वैश्यो राजन्यमित्येव शूद्रो वैश्यमिति श्रुतिः ॥	032e  
दूराच्छूद्रेणोपचर्यो ब्राह्मणोऽग्निरिव ज्वलन् ।	033a  
संस्पर्शपरिचर्यस्तु वैश्येन क्षत्रियेण च ॥	033c  
मृदुभावान्सत्यशीलान्सत्यधर्मानुपालकान् ।	034a  
आशीविषानिव क्रुद्धांस्तानुपाचरत द्विजान् ॥	034c  
अपरेषां परेषां च परेभ्यश्चापि ये परे ।	035a  
क्षत्रियाणां प्रतपतां तेजसा च बलेन च ।	035c  
ब्राह्मणेष्वेव शाम्यन्ति तेजांसि च तपांसि च ॥	035e  
न मे पिता प्रियतरो न त्वं तात तथा प्रियः ।	036a  
न मे पितुः पिता राजन्न चात्मा न च जीवितम् ॥	036c  
त्वत्तश्च मे प्रियतरः पृथिव्यां नास्ति कश्चन ।	037a  
त्वत्तोऽपि मे प्रियतरा ब्राह्मणा भरतर्षभ ॥	037c  
ब्रवीमि सत्यमेतच्च यथाऽहं पाण्डुनन्दन ।	038a  
तेन सत्येन गच्छेयं लोकान्यत्र स शान्तनुः ॥	038c  
पश्येयं च सतां लोकाञ्छुचीन्ब्रह्मपुरस्कृतान् ।	039a  
तत्र मे तात गन्तव्यमह्नाय च चिराय च ॥	039c  
सोहमेतादृशान्लोकान्दृष्ट्वा भरतसत्तम ।	040a  
यन्मे कृतं ब्राह्मणेषु न तप्ये तेन पार्थिव ॥ ॥	040c  

इति श्रीमन्महाभारते अनुशासनपर्वणि दानधर्मपर्वणि चतुर्नवतितमोऽध्यायः ॥ 94 ॥

13-94-9 अभीमानादतिसमर्थोऽयमित्यभिमानं स्वमनस्येव कृत्वा याचमानम् । याचमानावमानाच्च आशावन्तमकिञ्चनमिति थ.ध.पाठः ॥ 13-94-11 कृशायेत्यादिचतुर्थी षष्ठ्यर्थे । कृशाय ह्रीमते तातेति ट.थ.ध.पाठः ॥ 13-94-12 क्रियानियमितान् स्वधर्मयन्त्रितान् । ह्रिया तु नियतानिति थ.ध.पाठ ॥ 13-94-16 धर्मार्थमेव धर्मं कुर्वन्ति न तु फलान्तरार्थमिति भावः ॥ 13-94-20 ददतः दातुस्तव वर्ततां सर्वदास्तु ॥ 13-94-21 निवापः पितृतर्पणम् । दानसदृशः इत्यत्र दानं महादानम् ॥ 13-94-26 ते त्वया ॥ 13-94-27 ललन्तु रमन्ताम् ॥ 13-94-28 उपक्षेप्तुं समर्पितुम् ॥ 13-94-31 अवेदानामिति । तर्हि ब्राह्मणैरस्मत्त्यागे तत एव अवेदादीनामस्माकं जीवितेन को Sर्थः । तत् जीवितं ॥ 13-94-35 क्षत्रियाणां प्रभावं च तेजांसि च तपांसि च । ब्राह्मणेष्वेव मन्यन्ते श्रीरायुर्बलमेव चेति ट.थ.ध.पाठः ॥
