अध्यायः 092

भीष्मेण युधिष्ठिरम्प्रति तत्तद्दानानां विशिष्यफलकथनम् ॥ 1 ॥

युधिष्ठिर उवाच ।	001  
मुह्यामीति निशम्याद्य चिन्तयानः पुनःपुनः ।	001a  
हीनां पार्थिवसिंहैस्तैः श्रीमद्भिः पृथिवीमिमाम् ॥	001c  
प्राप्य राज्यानि शतशो महीं जित्वाऽपि भारत ।	002a  
कोटिशः पुरुषान्हत्वा परितप्ये पितामह ॥	002c  
का नु तासां वरस्त्रीणामवस्थाऽद्य भविष्यति ।	003a  
या हीनाः पतिभिः पुत्रैर्मातुलैर्भ्रातृभिस्तथा ॥	003c  
वयं हि तान्कुरुन्हत्वा ज्ञातींश्च सुहृदोऽपि च ।	004a  
अवाक्शीर्षाः पतिष्यामो नरके नात्रं संशयः ॥	004c  
शरीरं योक्तुमिच्छामि तपसोग्रेण भारत ।	005a  
उपदिष्टमिहेच्छामि तत्त्वतोऽहं विशाम्पते ॥	005c  
वैशम्पायन उवाच ।	006  
युधिष्ठिरस्य तद्वाक्यं श्रुत्वा भीष्मो महामनाः ।	006a  
परीक्ष्य निपुणं बुद्ध्या युधिष्ठिरमभाषत ॥	006c  
रहस्यमद्भुतं चैव शृणु वक्ष्यामि भारत ।	007a  
या गतिः प्राप्यते वेन प्रेत्यभावे विशाम्पते ॥	007c  
तपसा प्राप्यते स्वर्गस्तपसा प्राप्यते यशः ।	008a  
आयुःप्रकर्षो भोगाश्च लभ्यन्ते तपसा विभो ॥	008c  
ज्ञानं विज्ञानमारोग्यं रूपं सम्पत्तथैव च ।	009a  
सौभाग्यं चैव तपसा प्राप्यते भरतर्षभ ॥	009c  
धनं प्राप्नोति तपसा मौनं ज्ञानं प्रयच्छति ।	010a  
उपभोगांस्तु दानेन ब्रह्मचर्येण जीवितम् ॥	010c  
अहिंसायाः फलं रूपं दीक्षाया जन्म वै कुले ।	011a  
फलमूलाशनाद्राज्यं स्वर्गः पर्णशनाद्भवेत् ॥	011c  
पयोभक्षो दिवं याति दानेन द्रविणाधिकः ।	012a  
गुरुशुश्रूषया विद्या नित्यश्राद्धेन सन्ततिः ॥	012c  
गवाढ्यः शाकदीक्षाभिः स्वर्गमाहुस्तृणाशनात् ।	013a  
स्त्रियस्त्रिषवणस्नानाद्वायुं पीत्वा क्रतुं लभेत् ॥	013c  
नित्यस्नायी दीर्घजीवी सन्ध्ये तु द्वे जपन्द्विजः ।	014a  
मन्त्रं साधयतो राजन्नाकपृष्ठमनाशने ॥	014c  
स्थण्डिलेषु शयानानां गृहाणि शयनानि च ।	015a  
चीरवल्कलवासोभिर्वासांस्याभाणानि च ॥	015c  
शय्यासनानि यानानि योगयुक्ते तपोधने ।	016a  
अग्निप्रवेशे नियतं ब्रह्मलोके महीयते ॥	016c  
रसानां प्रतिसंहारात्सौभाग्यमिह विन्दति ।	017a  
आमिषप्रतिसंहारात्प्रजा ह्यायुष्मती भवेत् ॥	017c  
उदवासं वसेद्यस्तु स नराधिपतिर्भवेत् ।	018a  
सत्यवादी नरश्रेष्ठ दैवतैः सह मोदते ॥	018c  
कीर्तिर्भवति दानेन तथाऽऽरोग्यमहिंसया ।	019a  
द्विजशुश्रूषया राज्यं द्विजत्वं चापि पुष्कलम् ॥	019c  
पानीयस्य प्रदानेन कीर्तिर्भवति शाश्वती ।	020a  
अन्नस्य तु प्रदानेन तृप्यन्ते कामभोगतः ॥	020c  
सान्त्वदः सर्वभूतानां सर्वशोकैर्विमुच्यते ।	021a  
देवशुश्रूषया राज्यं दिव्यं रूपं निगच्छति ॥	021c  
दीपालोकप्रदानेन चक्षुष्मान्बुद्धिमान्भवेत् ।	022a  
प्रेक्षणीयप्रदानेन स्मृतिं मेधां च विन्दति ॥	022c  
गन्धमाल्यप्रदानेन कीर्तिर्भवति पुष्कला ।	023a  
केशश्मश्रू धारयतामग्र्या भवति सन्ततिः ॥	023c  
उपवासं च दीक्षां च अभिषेकं च पार्थिव ।	024a  
कृत्वा द्वादशवर्षाणि वीरस्थानाद्विशिष्यते ॥	024c  
दासीदासमलङ्कारान्क्षेत्राणि च गृहाणि च ।	025a  
ब्रह्मदेयां सुतां दत्त्वा प्राप्नोति मनुजर्षभ ॥	025c  
क्रतुभिश्चोपवासैश्च त्रिदिवं याति भारत ।	026a  
लभते च शिवं ज्ञानं फलपुष्पप्रदो नरः ॥	026c  
सुवर्णशृङ्गैस्तु विराजितानां गवां सहस्रस्य नरः प्रदानात् ।	027a  
प्राप्नोति पुण्यं दिवि देवलोकमित्येवमाहुर्दिवि वेदसङ्घाः ॥	027c  
प्रयच्छते यः कपिलां सवत्सां कांस्योपदोहां कनकाग्रशृङ्गीम् ।	028a  
तैस्तैर्गुणैः कामदुघाऽस्य भूत्वानरं प्रदातारमुपैति सा गौः ॥	028c  
यावन्ति रोमाणि भवन्ति धेन्वास्तावत्फलं प्राप्य स गोप्रदानात् ।	029a  
पुत्रांश्च पौत्रांश्च कुलं च सर्वमासप्तमं तारयते परत्र ॥	029c  
सदक्षिणां काञ्चनचारुशृङ्गीङ्कांस्योपदोहां द्रविणोत्तरीयाम् ।	030a  
धेनुं तिलानां ददतो द्विजाय लोका वसूनां सुलभा भवन्ति ॥	030c  
स्वकर्मभिर्मानवं सन्निरुद्धं तीव्रान्धकारे नरके पतन्तम् ।	031a  
महार्णवे नौरिव वायुयुक्ता दानं गवां तारयते परत्र ॥	031c  
यो ब्रह्मदेयां तु ददाति कन्यां भूमिप्रदानं च करोति विप्रे ।	032a  
ददाति चान्नं विधिवच्च यश्च स लोकमाप्नोति पुरन्दरस्य ॥	032c  
नैवेशिकं सर्वगुणोपपन्नं ददाति वै यस्तु नरो द्विजाय ।	033a  
स्वाध्यायचारित्र्यगुणान्वितायतस्यापि लोकाः कुरुषूत्तरेषु ॥	033c  
धुर्यप्रदानेन गवां तथा वै लोकानवाप्नोति नरो वसूनाम् ।	034a  
स्वर्गाय चाहुस्तु हिरण्यदानं ततो विशिष्टं कनकप्रदानम् ॥	034c  
छत्रप्रदानेन गृहं वरिष्ठं यानं तथोपानहसम्प्रदाने ।	035a  
वस्रप्रदानेन फलं सुरूपं गन्धप्रदानात्सुरभिर्नरः स्यात् ॥	035c  
पुष्पोपगं वाऽथ फलोपगं वा यः पादपं स्पर्शयते द्विजाय ।	036a  
सश्रीकमृद्धं बहुरत्नपूर्णंलभत्ययत्नोपगतं गृहं वै ॥	036c  
भक्ष्यान्नपानीयरसप्रदाता सर्वान्समाप्नोति रसान्प्रकामम् ।	037a  
प्रतिश्रयाच्छादनसम्प्रदाता प्राप्नोति तान्येव न संशयोऽत्र ॥	037c  
स्रग्धूपगन्धाननुलेपनानि स्नानानि माल्यानि च मानवो यः ।	038a  
दद्याद्द्विजेभ्यः स भवेदरोगस्तथाऽभिरूपश्च नरेन्द्रलोके ॥	038c  
बीजैरशून्यं शयनैरुपेतं दद्याद्गृहं यः पुरुषो द्विजाय ।	039a  
पुण्याभिरामं बहुरत्नपूर्णं लभत्यधिष्ठानवरं स राजन् ॥	039c  
सुगन्धचित्रास्तरणोपधानं दद्यान्नरो यः शयनं द्विजाय ।	040a  
रूपान्वितां पक्षवतीं मनोज्ञां भार्यामयत्नोपगतां लभेत्सः ॥	040c  
पितामहस्यानवरो वीरशायी भवेन्नरः ।	041a  
नाधिकं विद्यते यस्मादित्याहुः परमर्षयः ॥	041c  
वैशम्पायन उवाच ।	042  
तस्य तद्वचनं श्रुत्वा प्रीतात्मा कुरुनन्दनः ।	042a  
नाश्रमेऽरोचयद्वासं वीरमार्गाभिकाङ्क्षया ॥	042c  
ततो युधिष्ठिरः प्राह पाण्डवान्पुरुषर्षभ ।	043a  
पितामहस्य यद्वाक्यं तद्वो रोचत्विति प्रभुः ॥	043c  
ततस्तु पाण्डवाः सर्वे द्रौपदी च यशस्विनी ।	044a  
युधिष्ठिरस्य तद्वाक्यं बाढमित्यभ्यपूजयन् ॥ ॥	044c  

इति श्रीमन्महाभारते अनुशासनपर्वणि दानधर्मपर्वणि द्विनवतितमोऽध्यायः ॥ 92 ॥

13-92-7 या गतिः फलं, येन साधनेन, प्रेत्यभावे मरणानन्तरम् ॥ 13-92-10 जीवितं आयुः ॥ 13-92-13 क्रतुं प्रजापतिम् । प्रणायामैः प्रजापतिलोकं प्राप्नोतीत्यर्थः ॥ 13-92-14 अनाशनं अनाहारः । नित्यस्नायी भवेद्दक्ष इति झ.पाठः ॥ 13-92-17 प्रतिसंहारात्यागात ॥ 13-92-24 उपवासः सर्वभोगत्यागः । दीक्षा जपादिनियमखीकारः । अभिषेकस्त्रिषवणं स्नानम् ॥ 13-92-33 नैवेशिकं गृहोपस्करं शय्यादि ॥ 13-92-40 पक्षवतीं महाकुलोद्भवाम् ॥ 13-92-41 अनवरः रामानः । यस्मात् पितामहात् ॥
