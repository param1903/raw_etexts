अध्यायः 239

महेश्वरेण पार्वतीं प्रति दानत्रैविध्यात्तत्फलत्रैविध्यादिकथनम् ॥ 1 ॥ तथा दानफलस्य पञ्चविधत्वप्रतिपादनम् ॥ 2 ॥ तथा नानाधर्मतत्फलप्रतिपादनम् ॥ 3 ॥

उमोवाच ।	001  
एवं कृतस्य धर्मस्य श्रोतुमिच्छाम्यहं प्रभो ।	001a  
प्रमाणं फलमानानां तन्मे शंसितुमर्हसि ॥	001c  
महेश्वर उवाच ।	002  
प्रमाणकल्पनां देवि दानस्य शृणु भामिनि ॥	002ac  
यत्सारस्तु नरो लोके तद्दानं चोत्तमं स्मृतम् ।	003a  
सर्वदानविधिं प्राहुस्तदेव भुवि शोभने ॥	003c  
प्रस्थं सारं दरिद्रस्य शतं कोटिधनस्य च ।	004a  
प्रस्थसारस्तु तत्प्रस्थं ददन्महदवाप्नुयात् ॥	004c  
कोटिसारस्तु तां कोटिं ददान्महदवाप्नुयात् ।	005a  
उभयं तन्महत्तच्च फलेनैव समं स्मृतम् ॥	005c  
धर्मार्थकामभोगेषु शक्त्यभावस्तु मध्यमम् ।	006a  
स्वद्रव्यादतिहीनं तु तद्दानमधमं स्मृतम् ॥	006c  
शृणु दत्तस्य वै देवि पञ्चधा फलकल्पनाम् ।	007a  
आनन्त्यं च महच्चैव समं हीनं हि पातकम् ॥	007c  
तेषां विशेषं वक्ष्यामि शृणु देवि समाहिता ।	008a  
दुस्त्यजस्य च वै दानं पात्र आनन्त्यमुच्यते ॥	008c  
दानं षङ्गुणयुक्तं तु महदित्यभिधीयते ।	009a  
यथाश्रद्धं तु वै दानं यथार्हं सममुच्यते ॥	009c  
गुणतस्तु तथा हीनं दानं हीनमिति स्मृतम् ।	010a  
दानं पातकमित्याहुः षड्गुणानां विपर्यये ॥	010c  
देवलोके महत्कालमान्त्यस्य फलं विदुः ।	011a  
महतस्तु तथा कालं स्वर्गलोके तु पूज्यते ॥	011c  
समस्य तु तदा दानं मानुष्यं भोगमावहेत् ।	012a  
दानं निष्फलमित्याहुर्विहीनं क्रियया शुभे ॥	012c  
अथवा म्लेच्छदेशेषु तत्र तत्फलतां व्रजेत् ।	013a  
नरकं प्रेत्य तिर्यक्षु गच्छेदशुभदानतः ॥	013c  
उमोवाच ।	014  
अशुभस्यापि दानस्य शुभं स्याच्च फलं कथम् ॥	014ac  
महेश्वर उवाच ।	015  
मनसा तत्वतः शुद्धमानृशंस्यपुरःसरम् ।	015a  
प्रीत्या तु सर्वदानानि दत्त्वा फलमवाप्नुयात् ॥	015c  
रहस्यं सर्वदानानामेतद्विद्धि शुभेक्षणे ।	016a  
अन्यानि धर्मकार्याणि शृणु सद्भिः कृतानि च ॥	016c  
आरामदेवगोष्ठानि सङ्क्रमाः कूप एव च ।	017a  
गोवाटश्च तटाकश्च सभा शाला च सर्वशः ॥	017c  
पाषण्डावसथश्चैव पानीयं गोतृणानि च ।	018a  
व्याधितानां च भैषज्यमनाथानां च पोषणम् ॥	018c  
अनाथशवसंस्कारस्तीर्थमार्गविशोधनम् ।	019a  
व्यसनाभ्यवपत्तिश्च सर्वेषां च स्वशक्तितः ॥	019c  
एतत्सर्वं समासेन धर्मकार्यमिति स्मृतम् ।	020a  
तत्कर्तव्यं मनुष्येण स्वशक्त्या श्रद्धया शुभे ॥	020c  
प्रेत्यभावे लभेत्पुण्यं नास्ति तत्र विचारणा ।	021a  
रूपं सौभाग्यमारोग्यं बलं सौख्यं लभेन्नरः ।	021c  
स्वर्गो वा मानुषे वाऽपि तैस्तैराप्यायते हि सः ॥	021e  
उमोवाच ।	022  
भगवन्लोकपालेश धर्मस्तु कतिभेदकः ।	022a  
दृश्यते परितः सद्भिस्तन्मे शंसितुमर्हसि ॥	022c  
महेश्वर उवाच ।	023  
शृणु देवि समुद्देशान्नानात्वं धर्मसङ्कटे ।	023a  
धर्मा बहुविधा लोके श्रुतिभेदमुखोद्भवाः ॥	023c  
स्मृतिधर्मश्च बहुधा सद्भिराचार इष्यते ॥	024ac  
देशधर्माश्च दृश्यन्ते कुलधर्मास्तथैव च ।	025a  
जातिधर्माश्च वै धर्मा गणधर्माश्च शोभने ॥	025c  
शरीरकालवैषम्यादापद्धर्मश्च दृश्यते ।	026a  
एतद्धर्मस्य नानात्वं क्रियते लोकवासिभिः ॥	026c  
कारणात्तत्र तत्रैव फलं धर्मस्य चेष्यते ।	027a  
तत्कारणसमायोगे लभेत्कुर्वन्फलं नरः ॥	027c  
अन्यथा न लभेत्पुण्यमतदर्हः समाविशेत् ।	028a  
एवं धर्मस्य नानात्वं फलं कुर्वल्लँभेन्नरः ॥	028c  
श्रौतस्मार्तस्तु धर्माणां प्राकृतो धर्म उच्यते ।	029a  
इति ते कथितं देवि भूयः श्रोतुं किमिच्छसि ॥ ॥	029c  

इति श्रीमन्महाभारते अनुशासनपर्वणि दानधर्मपर्वणि एकोनचत्वारिंशदधिकद्विशततमोऽध्यायः ॥ 239 ॥
