अध्यायः 246
महेश्वरेण पार्वतीम्प्रति योगनिरूपणपूर्वकं तत्फलप्रतिपादनम् ॥ 1 ॥

महेश्वर उवाच ।	001  
साङ्ख्यज्ञाने नियुक्तानां यथावत्कीर्तितं मया ।	001a  
योगधर्मं पुनः कृत्स्नं कीर्तयिष्यामि ते शृणु ॥	001c  
स च योगो द्विधा भिन्नो ब्रह्मिदेवर्षिसम्मतः ।	002a  
समानमुभयत्रापि वृत्तं शास्त्रप्रचोदितम् ॥	002c  
स चाष्टगुणमैश्वर्यमधिकृत्य विधीयते ।	003a  
सायुज्यं सर्वदेवानां योगधर्मं परं श्रिताः ॥	003c  
ज्ञानं सर्वस्य योगस्य मूलमित्यवधारय ।	004a  
व्रतोपवासनियमैस्तत्सर्वं चापि बृंहयेत् ॥	004c  
ऐकात्म्यं बुद्धिमनसोरिन्द्रियाणां च सर्वशः ।	005a  
आत्मनो वेदितं प्राज्ञे ज्ञानमेतत्तु योगिनाम् ॥	005c  
अर्चयेद्ब्राह्मणानग्निं देवतायतनानि च ।	006a  
वर्जयेदशिवं भावं सर्वसत्त्वमुपाश्रितः ॥	006c  
दानमध्ययनं श्रुद्धा व्रतानि नियमास्तथा ।	007a  
सत्यमाहारशुद्धिश्च शौचमिन्द्रियनिग्रहः ।	007c  
एतैश्च वर्धते तेजः पापं चाप्यवधूयते ॥	007e  
निर्धूतपापस्तेजस्वी लघ्वाहारो जितेन्द्रियः ।	008a  
अमोघो निर्मलो दान्तः पश्चाद्योगं समाचरेत् ॥	008c  
अवरुध्यात्मनः पूर्वं मत्स्यघात इवामिषम् ।	009a  
एकान्ते विजने देशे सर्वतः संवृते शुचौ ।	009c  
कल्पयेदासनं तत्र स्वास्तीर्णं मृदुभिः कुशैः ॥	009e  
उपविश्यासने तस्मिन्नृजुकायशिरोधरः ।	010a  
अव्यग्रः सुखमासीनः स्वाङ्गानि न विकम्पयेत् ।	010c  
सम्प्रेक्ष्य नासिकाग्रं स्वं दिशश्चानवलोकयन् ॥	010e  
मनोऽवस्थापनं देवि योगस्योपनिषद्भवेत् ।	011a  
तस्मात्सर्वप्रयत्नेन मनोऽवस्थापयेत्सदा ॥	011c  
त्वक्छ्रोत्रं च ततो जिह्वा घ्राणं चक्षुश्च संहरेत् ।	012a  
पञ्चेन्द्रियाणि सन्धाय मनसि स्थापयेद्बुधः ॥	012c  
सर्वं चापोह्य सङ्कल्पमात्मनि स्थापयेन्मनः ।	013a  
यदैतान्यवतिष्ठन्ते मनःषष्ठानि चात्मनि ॥	013c  
प्राणापानौ तदा तस्य युगपत्तिष्ठतो वशे ।	014a  
प्राणे हि वशमापन्ने योगसिद्धिर्ध्रुवा भवेत् ॥	014c  
शरीरं चिन्तयेत्सर्वं विपाट्य च समीपतः ।	015a  
अन्तर्देहगतिं चापि प्राणानां परिचिन्तयेत् ॥	015c  
ततो मूर्धानमग्निं च शरीरं परिपालयेत् ।	016a  
प्राणो मूर्धनि च श्वासो वर्तमाने विचेष्टते ॥	016c  
सज्जस्तु सर्वभूतात्मा पुरुषः स सनातनः ।	017a  
मनो बुद्धिरहङ्कारो भूतानि विषयांश्च सः ॥	017c  
बस्तिर्मूलं गुदं चैव पावकं च समाश्रितः ।	018a  
वहन्मूत्रं पुरीषं च सदाऽपानः प्रवर्तते ॥	018c  
अतः प्रवृत्तिर्देहेषु कर्म चापानसंयुतम् ।	019a  
उदीरयन्सर्वधातूनत ऊर्ध्वं प्रवर्तते ।	019c  
उदान इति तं विद्युरध्यात्मकुशला जनाः ॥	019e  
सन्धौसन्धौ स निर्विष्टः सर्वचेष्टाप्रवर्तकः ।	020a  
शरीरेषु मनुष्याणां व्यान इत्युपदिश्यते ॥	020c  
धातुष्वग्नौ च विततः समानोऽग्निः समीरणः ।	021a  
स एव सर्वचेष्टानामन्तकाले निवर्तकः ॥	021c  
प्राणानां सन्निपातेषु संसर्गाद्यः प्रजायते ।	022a  
ऊष्मा सोग्निरिति ज्ञेयः सोन्नं पचति देहिनाम् ॥	022c  
अपानप्राणयोर्मध्ये व्यानोदानावुपाश्रितौ ।	023a  
समन्वितः समानेन सम्यक्पचति पावकः ॥	023c  
शरीरमध्ये नाभिः स्यान्नाभ्यामग्निः प्रतिष्ठितः ।	024a  
अग्नौ प्राणाश्च संयुक्ताः प्राणेष्वात्मा व्यवस्थितः ॥	024c  
पक्वाशयस्त्वधो नाभेरूर्ध्वमामाशयस्तथा ।	025a  
नाभिर्मध्ये शरीरस्य सर्वप्राणाश्च संश्रिताः ॥	025c  
स्थिताः प्राणादयः सर्वे तिर्यगूर्ध्वमधश्वराः ।	026a  
वहन्त्यन्नरसान्नाड्यो दशप्राणाग्निचोदिताः ॥	026c  
योगिनामेष मार्गस्तु पञ्चस्वेतेषु तिष्ठति ।	027a  
जितश्रमः समासीनो मूर्धन्यात्मानमादधेत् ॥	027c  
मूर्धन्यात्मानमाधाय भ्रुवोर्मध्ये मनस्तथा ।	028a  
सन्निरुध्य ततः प्राणानात्मानं चिन्तयेत्परम् ॥	028c  
प्राणे त्वपानं युञ्जीत प्राणांश्चापानकर्मणि ।	029a  
प्राणापानगती रुद्ध्वा प्राणायामपरो भवेत् ॥	029c  
एवमन्तः प्रयुञ्जीत पञ्च प्राणान्परस्परम् ।	030a  
विजने सम्मिताहारो मुनस्तूष्णीं निरुच्छ्वसन् ॥	030c  
अश्रान्तश्चिन्तयेद्योगी उत्थाय च पुनःपुनः ।	031a  
तिष्ठन्गच्छन्स्वपंश्चापि युञ्जीतैवमतन्द्रितः ॥	031c  
एवं नियुञ्जतस्तस्य योगिनो युक्तचेतसः ।	032a  
प्रसीदति मनः क्षिप्रं प्रसन्ने दृश्यते परम् ॥	032c  
विधूम इव दीप्तोऽग्निरादित्य इव रश्मिवान् ।	033a  
वैद्युतोऽग्निरिवाकाशे पुरुषो दृश्यतेऽव्ययः ॥	033c  
दृष्ट्वा तदात्मनो ज्योतिरैश्वर्याष्टगुणैर्युतः ।	034a  
प्राप्नोति परमं स्थानं स्पृहणीयं सुरैरपि ॥	034c  
इमान्योगस्य दोषांश्च दशैव परिचक्षते ।	035a  
दोषैर्विघ्ने वरारोहे योगिनां कविभिः स्मृताः ॥	035c  
कामः क्रोधो भयं स्वप्नः स्नेहमत्यशनं तथा ।	036a  
वैचित्यं व्याधिरालस्यं लोभं च दशमं स्मृतम् ॥	036c  
एतैस्तेषां भवेद्विघ्नो दशभिर्देवकारितैः ।	037a  
तस्मादेतानपास्यादौ युञ्जीत च परं मनः ॥	037c  
इमानपि गुणानष्टौ योगस्य परिचक्षते ।	038a  
गुणैस्तैरष्टभिर्द्रव्यमैश्वर्यमधिगम्यते ॥	038c  
अणिमा महिमा चैव प्राप्तिः प्राकाम्यमेव हि ।	039a  
ईशित्वं च वशित्वं च यत्र कामावसायिता ॥	039c  
एतानष्टौ गुणान्प्राप्य कथञ्चिद्योगिनां वराः ।	040a  
ईशाः सर्वस्य लोकस्य देवानप्यतिशेरते ॥	040c  
योगोस्ति नैवात्यशिनो न चैकान्तमनश्नतः ।	041a  
न चातिस्वप्नशीलस्य नातिजागरतस्तथा ॥	041c  
युक्ताहारविहारस्य युक्तचेष्टस्य कर्मसु ।	042a  
युक्तस्वप्नावबोधस्य योगो भवति दुःखहा ॥	042c  
अनेनैव विधानेन सायुज्यं तत्प्रकल्प्यते ।	043a  
सायुज्यं देवसात्कृत्वा प्रयुञ्जीतात्मभक्तितः ॥	043c  
अनन्यमनसा देवि नित्यं तद्गतचेतसा ।	044a  
सायुज्यं प्राप्यते देवैर्यत्नेन महता चिरात् ॥	044c  
हविर्भिरर्चनैर्होमैः प्रणामैर्नित्यचिन्तया ।	045a  
अर्चयित्वा यथाशक्ति स्वकं देशं विशन्ति ते ॥	045c  
सायुज्यानां विशिष्टं च मामकं वैष्णवं तथा ।	046a  
मां प्राप्य न निवर्तन्ते विष्णुं वा शुभलोचने ॥	046c  
इति ते कथितो देवि योगधर्मः सनातनः ।	047a  
न शक्यः प्रष्टुमन्येन योगधर्मस्त्वया विना ॥ ॥	047c  

इति श्रीमन्महाभारते अनुशासनपर्वणि दानधर्मपर्वणि षट्चत्वारिंशदधिकद्विशततमोऽध्यायः ॥ 246 ॥

13-246-15 निपात्य चेति ङ.पाठः ॥
	
