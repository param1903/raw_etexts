श्रीः
अध्यायः 131

तारकासुरबाधितैर्देवैर्ब्रह्माणम् प्रति स्वेषाम् पार्वतीशापेनानपत्यत्वकथनपूर्वकमसुरवधोपायकथनप्रार्थना ॥ 1 ॥ ब्रह्मणा देवान्प्रति अग्नेरसन्निहितत्वेन देवीशापाविषयतया देवेन स्ववीर्यनिरोधकाले भुवि प्रस्कन्नकिञ्चिद्वीर्यांशस्य तस्मिन्संसृष्टतया च तेन गङ्गायां कुमारोत्पादनकथनेनाग्न्यन्वेषणचोदना ॥ 2 ॥ अग्निना देवानाम् प्रार्थनया गङ्गायां स्वयंसृष्टरुद्रवीर्याधानम् ॥ 3 ॥ गङ्गयाऽग्निना स्वस्मिन्नाहितगर्भस्य मेरुगिरौ समुत्सर्जने तदीयतेजोव्याप्तयावद्वस्तूनां काञ्चनीभावप्राप्तिः ॥ 4 ॥ एवम् भीष्मेण सुवर्णोत्पत्तिप्रकारकथनम् ॥ 5 ॥
	
देवा ऊचुः 	001  
असुरस्तारको नाम त्वया दत्तवरः प्रभो ।	001a  
सुरानृषींश्च क्लिश्नाति वधस्तस्य विधीयताम् ॥	001c  
तस्माद्भयं समुत्पन्नमस्माकं वै पितामह ।	002a  
परित्रायस्व नो देव न ह्यन्या गतिरस्ति नः ॥	002c  
ब्रह्मोवाच 	003  
समोहं सर्वभूतानामधर्मं नेह रोचये ।	003a  
हन्यतां तारकः क्षिप्रं सुरर्षिगणबाधिता ॥	003c  
वेदा धर्माश्च नोच्छेदं गच्छेयुः सुरसत्तमाः ।	004a  
विहितं पूर्वमेवात्र मया वै व्येतु वो ज्वरः ॥	004c  
देवा ऊचुः 	005  
वरदानाद्भगवतो दैतेयो बलगर्वितः ।	005a  
देवैर्न शक्यते हन्तुं स कथं प्रशमं व्रजेत् ॥	005c  
स हि नैव स्म देवानां नासुराणां न रक्षसाम् ।	006a  
वध्यः स्यामिति जग्राह वरं त्वत्तः पितामह ॥	006c  
देवाश्च शप्ता रुद्राण्या प्रजोच्छेदे पुरा कृते ।	007a  
न भविष्यति वोऽपत्यमिति सर्वे जगत्पते ॥	007c  
ब्रह्मोवाच 	008  
हुताशनो न तत्रासीच्छापकाले सुरोत्तमाः ।	008a  
स उत्पादयिताऽपत्यं वधाय त्रिदशद्विषाम् ॥	008c  
तद्वै सर्वानतिक्रम्य देवदानवराक्षसान् ।	009a  
मानुषानथ गन्धर्वान्नागानथ च पक्षिणः ॥	009c  
अस्त्रेणामोघपातेन शक्त्या तं घातयिष्यति ।	010a  
यतो वो भयपुत्पन्नं ये चान्ये सुरशत्रवः ॥	010c  
सनातनो हि सङ्कल्पः काम इत्यभिधीयते ।	011a  
रुद्रस्य तेजः प्रस्कन्नमग्नौ निपतितं च यत् ॥	011c  
तत्तजोऽग्निर्महद्भूतं द्वितीयमिव पावकम् ।	012a  
वधार्थं देवशत्रूणां गङ्गायां जनयिष्यति ॥	012c  
स तु नावाप तं शापं नष्टः स हुतभुक्तदा ।	013a  
तस्माद्वो भयहृद्देवाः समुत्पत्स्यति पावकिः ॥	013c  
अन्विष्यतां वै ज्वलनस्तथा चाद्य नियुज्यताम् ।	014a  
तारकस्य वधोपायः कथितो वै मयाऽनघाः ॥	014c  
न हि तेजस्विनां शापास्तेजःसु प्रभवन्ति वै ।	015a  
बलान्यतिबलं प्राप्य दुर्बलानि भवन्ति वै ॥	015c  
हन्यादवध्यान्वरदानपि चैव तपस्विनः ।	016a  
सङ्कल्पाभिरुचिः कामः सनातनतमोऽभवत् ॥	016c  
जगत्पतिरनिर्देश्य सर्वगः सर्वभावनः ।	017a  
हृच्छयः सर्वभूतानां ज्येष्ठो रुद्रादपि प्रभुः ॥	017c  
अन्विष्यतां स तु क्षिप्रं तेजोराशिर्हुताशनः ।	018a  
स वो मनोगतं कामं देवः सम्पादयिष्यति ॥	018c  
एतद्वाक्यमुपश्रुत्य ततो देवा महात्मनः ।	019a  
जग्मुः संसिद्धसङ्कल्पाः पर्येषन्तो विभावसुम् ॥	019c  
ततस्त्रैलोक्यमृषयो व्यचिन्वन्त सुरैः सह ।	020a  
काङ्क्षन्तो दर्शनं वह्नेः सर्वे तद्गतमानसाः ॥	020c  
परेण तपसा युक्ताः श्रीमन्तो लोकविश्रुताः ।	021a  
लोकानन्वचरन्सिद्धाः सर्व एव भृगूत्तम ।	021c  
नष्टमात्मनि संलीनं नाभिजग्मुर्हुताशनम् ॥	021e  
ततः सञ्जातसन्त्रासानग्निदर्शनलालसान् ।	022a  
जलेचरः क्लान्तमनास्तेजसाऽग्नेः प्रदीपितः ||	022c  
उवाच देवान्मण्डूको रसातलतलोत्थितः ।	023a  
रसातलतले देवा वसत्यग्निरिति प्रभो ।	023c  
सन्तापादिह सम्प्राप्तः पावकप्रभवादहम् ॥	023e  
स संसुप्तो जले देवा भगवान्हव्यवाहनः ।	024a  
अपः संसृज्य तेजोभिस्तेन सन्तापिता वयम् ॥	024c  
तस्य दर्शनमिष्टं वो यदि देवा विभावसोः ।	025a  
तत्रैवमधिगच्छध्वं कार्यं वो यदि वह्निना ॥	025c  
गम्यतां साधयिष्यामो वयं ह्यग्निभयात्सुराः ।	026a  
एतावदुक्त्वा मण्डूकस्त्वरितो जलमाविशत् ॥	026c  
हुताशनस्तु बुबुधे मण्डूकस्य च पैशुनम् ।	027a  
शशाप स तमासाद्य न रसान्वेत्स्यसीति वै ॥	027c  
तं वै संयुज्य शापेन मण्डूकं त्वरितो ययौ ।	028a  
अन्यत्र वासाय विभुर्न चात्मानमदर्शयत् ॥	028c  
देवास्त्वनुग्रहं चक्रुर्मण्डूकानां भृगूत्तम ।	029a  
यत्तच्छृणु महाबाहो गदतो मम सर्वशः ॥	029c  
देवा ऊचुः 	030  
अग्निशापादजिह्वाऽपि रसज्ञानबहिष्कृताः ।	030a  
सरस्वतीं बहुविधां यूममुच्चारयिष्यथ ॥	030c  
बिलवासं गतांश्चैव निराहारानचेतसः ।	031a  
गतासूनपि वः शुष्कान्भूमिः सन्धारयिष्यति ॥	031c  
तमोघनायामपि वै निशायां विचरिष्यथ ।	032a  
इत्युक्त्वा तांस्ततो देवाः पुनरेव महीमिमाम् ॥	032c  
परीयुर्ज्वलनस्यार्थे न चाविन्दन्हुताशनम् ।	033a  
अथ तान्द्विरदः कश्चित्सुरेन्द्रद्विरदोपमः ॥	033c  
अश्वत्थस्थोऽग्निरित्येवमाह देवान्भृगूद्वह ।	034a  
शशाप ज्वलनः सर्वान्द्विरदान्क्रोधमूर्च्छितः ॥	034c  
प्रतीपा भवतां जिह्वा भवित्रीति भृगूद्वह ।	035a  
इत्युक्त्वा निःसृतोऽश्वत्थादग्निर्वारणसूचितः ।	035c  
प्रविवेश शमीगर्भमथ वह्निः सुषुप्सया ॥	035e  
अनुग्रहं तु नागानां यं चक्रुः शृणु तं प्रभो ।	036a  
देवा भृगुकुलश्रेष्ठ प्रीत्या सत्यपराक्रमाः ॥	036c  
देवा ऊचुः 	037  
प्रतीपया जिह्वयाऽपि सर्वाहारान्हरिष्यथ ।	037a  
वाचं चोच्चारयिष्यध्वमुच्चैरव्यञ्जिताक्षराम् ।	037c  
इत्युक्त्वा पुनरेवाग्निमनुसस्रुर्दिवौकसः ॥	037e  
अश्वत्थान्निःसृतश्चाग्निः शमीगर्भमुपाविशत् ।	038a  
शुकेन ख्यापितो विप्र तं देवाः समुपाद्रवन् ॥	038c  
शशाप सुकमग्निस्तु वाग्विहीनो भविष्यसि ।	039a  
जिह्वामावर्तयामास तस्यापि हुतभुक्तदा ॥	039c  
दृष्ट्वा तु ज्वलनं देवाः शुकमूचुर्दयान्विताः ।	040a  
भविता न त्वमत्यन्तं शुकत्वे नष्टवागिति ॥	040c  
आवृत्तजिह्वस्य सतो वाक्यं कान्तं भविष्यति ।	041a  
बालस्येव प्रवृद्धस्य कलमव्यक्तमद्भुतम् ॥	041c  
इत्युक्त्वा तं शमीगर्भे वह्निमालक्ष्य देवताः ।	042a  
तदेवायतनं चक्रुः पुण्यं सर्वक्रियास्वपि ॥	042c  
तदाप्रभृति चाप्यग्निः शमीगर्भेषु दृश्यते ।	043a  
उत्पादने तथोपायमभिजग्मुश्च मानवाः ॥	043c  
आपो रसातले यास्तु संस्पृष्टाश्चित्रभानुना ।	044a  
ताः पर्वतप्रस्रवणैरूष्मां मुञ्चन्ति भार्गव ।	044c  
पावकेनाधिशयता सन्तप्तास्तस्य तेजसा ॥	044e  
अथाग्निर्देवता दृष्ट्वा बभूव व्यथितस्तदा ।	045a  
किमागमनमित्येवं तानपृच्छत पावकः ॥	045c  
तमूचुर्विबुधाः सर्वे ते चैव परमर्षयः ।	046a  
त्वां नियोक्ष्यामहे कार्ये तद्भवान्कर्तुमर्हति ।	046c  
कृते च तस्मिन्भविता तवापि सुमहान्गुणः ॥	046e  
अग्निरुवाच 	047  
ब्रूत यद्भवतां कार्यं कर्तास्मि तदहं सुराः ।	047a  
भवतां तु नियोज्योस्मि मावोत्रास्तु विचारणा ॥	047c  
देवा ऊचुः 	048  
असुरस्तारको नाम ब्रह्मणो वरदर्पितः ।	048a  
अस्मान्प्रबाधते वीर्याद्वधस्तस्य विधीयताम् ॥	048c  
इमान्देवगणांस्तात प्रजापतिगणांस्तथा ।	049a  
ऋषींश्चापि महाभाग परित्रायस्व पावक ॥	049c  
अपत्यं तेजसा युक्तं प्रवीरं जनय प्रभो ।	050a  
यद्भयं नोऽसुरात्तस्मान्नाशयेद्धव्यवाहन ॥	050c  
शप्तानां नो महादेव्या नान्यदस्ति परायणम् ।	051a  
अन्यत्र भवतो वीर तस्मात्त्रायस्व नः प्रभो ॥	051c  
इत्युक्तः स तथेत्युक्त्वा भगवान्हव्यवाहनः ।	052a  
जगामाथ दुराधर्षो गङ्गां भागीरथीं प्रति ॥	052c  
तया चाप्यभवन्मिश्रो गर्भं चास्यां दधे तदा ।	053a  
ववृधे स तदा गर्भः कक्षे कृष्णगतिर्यथा ॥	053c  
तेजसा तस्य देवस्य गङ्गा विह्वलचेतना ।	054a  
सन्तापमगमत्तीव्रं वोढुं सा न शशाक ह ॥	054c  
आहिते ज्वलनेनाथ गर्भे तेजःसमन्विते ।	055a  
गङ्गायामसुरः कश्चिद्भैरवं नादमानदत् ॥	055c  
अबुद्धिपतितेनाथ नादेन विपुलेन सा ॥	056a  
वित्रस्तोद्धान्तनयना गङ्गा विप्लुतलोचना ॥	056c  
विसञ्ज्ञा नाशकद्गर्भं वोढुमात्मानमेव च ।	057a  
सा तु तेजःपरीताङ्गी कम्पमाना च जाह्नवी ॥	057c  
उवाच ज्वलनं विप्र तदा गर्भबलोद्धुता ।	058a  
न ते शक्ताऽस्मि भगवंस्तेजसोऽस्य विधारणे ॥	058c  
विमूढाऽस्मि कृताऽनेन न मे स्वास्थ्यं यथा पुरा ।	059a  
विह्वला चास्मि भगवंश्चेतो नष्टं च मेऽनघ ||	059c  
धारणे नास्य शक्ताऽहं गर्भस्य तपतांवर ।	060a  
उत्स्रक्ष्येऽहमिमं दुःखान्न तु कामात्कथञ्चन ॥	060c  
न तेजसाऽस्ति संस्पर्शो मम देव विभावसो ।	061a  
आपदर्थे हि सम्बन्धः सुसूक्ष्मोऽपि महाद्युते ॥	061c  
यदत्र गुणसम्पन्नमितरद्वा हुताशन ।	062a  
त्वय्येव तदहं मन्ये धर्माधर्मौ च केवलौ ॥	062c  
तामुवाच ततो वह्निर्धार्यतां धार्यतामिति ।	063a  
गर्भो मत्तेजसा युक्तो महागुणफलोदयः ॥	063c  
शक्ता ह्यसि महीं कृत्स्नां वोढुं धारयितुं तथा ।	064a  
न हि ते किञ्चिदप्राप्यमन्यतो धारणादृते ॥	064c  
\'एवमुक्ता तु सा देवी तत्रैवान्तरधीयत ।	065a  
पावकश्चापि तेजस्वी कृत्वा कार्यं दिवौकसाम् ।	065c  
जगामेष्टं तदा देशं ततो भार्गवनन्दन ॥\'	065e  
सा वह्निना वार्यमाणा देवैरपि सरिद्वरा ।	066a  
समुत्ससर्ज तं गर्भं मेरौ गिरिवरे तदा ॥	066c  
समर्था धारणे चापि रुद्रतेजःप्रधर्षिता ।	067a  
नाशकत्सा तदा गर्भं सन्धारयितुमोजसा ।	067c  
समुत्ससर्ज तं दुःखाद्दीप्तवैश्वानरप्रभम् ॥	067e  
दर्शयामास चाग्निस्तां तदा गङ्गां भृगूद्वह ।	068a  
पप्रच्छ सरितां श्रेष्ठां कच्चिद्गर्भः सुखोदयः ॥	068c  
कीदृग्गुणोपि वा देवि कीदृग्रूपश्च दृश्यते ।	069a  
तेजसा केन वा युक्तः सर्वमेतद्ब्रवीहि मे ॥	069c  
गङ्गोवाच 	070  
जातरूपः स गर्भो वै तेजसा त्वमिवानघ ।	070a  
सुवर्णो विमलो दीप्तः पर्वतं चावभासयन् ॥	070c  
पद्मोत्पलविमिश्राणां ह्रदानामिव शीतलः ।	071a  
गन्धोस्य स कदम्बानां तुल्यो वै तपतांवर ॥	071c  
तेजसा तस्य गर्भस्य भास्करस्येव रश्मिभिः ।	072a  
यद्द्रव्यं परिसंसृष्टं पृथिव्यां पर्वतेषु च ।	072c  
तत्सर्वं काञ्चनीभूतं समन्तात्प्रत्यदृश्यत ॥	072e  
पर्यधावत शैलांश्च नदीः प्रस्रवणानि च ।	073a  
व्यादीपयत्तेजसा च त्रैलोक्यं सचराचरम् ॥	073c  
एवंरूपः स भगवान्पुत्रस्ते हव्यवाहन ।	074a  
सूर्यवैश्वानरसमः कान्त्या सोम इवापरः ॥	074c  
वसिष्ठ उवाच 	075  
एवमुक्त्वा तु सा देवी तत्रैवान्तरधीयत ।	075a  
पावकश्चापि तेजस्वी कृत्वा कार्यं दिवौकसाम् ।	075c  
जगामेष्टं ततो देशं तदा भार्गवनन्दन ॥	075e  
एतैः कर्मगुणैर्लोके नामाग्नेः परिगीयते ।	076a  
हिरण्यरेता इति वै ऋषिभिर्विबुधैस्तथा ।	076c  
पृथिवी च तदा देवी ख्याता वसुमतीति वै ॥	076e  
स तु गर्भो महातेजा गाङ्गेयः पावकोद्भवः ।	077a  
दिव्यं शरवणं प्राप्य ववृधेऽद्भुतदर्शनः ॥	077c  
ददृशुः कृत्तिकास्तं तु बालार्कसदृशद्युतिम् ।	078a  
जातस्नेहास्तु तं बालं पुपुषुः स्तन्यविस्रवैः ॥	078c  
ततः स कार्तिकेयत्वमवाप परमद्युतिः ।	079a  
स्कन्नत्वात्स्कन्दतां चापि गुहावासाद्गुहोऽभवत् ॥	079c  
एवं सुवर्णमुत्पन्नमपत्यं जातवेदसः ।	080a  
तत्र जाम्बूनदं श्रेष्ठं देवानामपि भूषणम् ॥	080c  
ततःप्रभृति चाप्येतञ्जातरूपमुदाहृतम् ।	081a  
रत्नानामुत्तमं रत्नं भूषणानां तथैव च ॥	081c  
पवित्रं च पवित्राणां मङ्गलानां च मङ्गलम् ।	082a  
यत्सुवर्णं स भगवानग्निरीशः प्रजापतिः ॥	082c  
पवित्राणां पवित्रं हि कनकं द्विजसत्तमाः ।	083a  
अग्नीषोमात्मकं चैव जातरूपमुदाहृतम् ॥ 	083c  

इति श्रीमन्महाभारते अनुशासनपर्वणि दानधर्मपर्वणि एकत्रिंशदधिकशततमोऽध्यायः ॥ 131 ॥

7-131-13 नष्टः अदर्शनं गतः ॥ 7-131-16 कामः काम्यमानो वह्निः ॥ 7-131-21 नष्टम् अदर्शनं गतम् । आत्मनि जले जलस्य तेजोजन्यत्वात् ॥ 7-131-26 मृग्यतां साधयिष्याम इति थ. ध. पाठः ॥ 7-131-27 न रसानिति । रसनेन्द्रियहीनो भविष्यसीत्यर्थः ॥ 7-131-28 नच देवानदर्शयदिति थ. ध. पाठः ॥ 7-131-30 अजिह्वा अपीति च्छेदः ॥ 7-131-39 जिह्वां च कर्तयामासेति ड. पाठः ॥ 7-131-41 बालस्येव प्रवृत्तस्येति ड. थ. ध. पाठः ॥ 7-131-44 ऊष्माम् ऊष्माणम् । अधिशयता अधिशयानेन । पावकेनाधिशयिता इति ट. ध. पाठः ॥ 7-131-53 दधे आदधे । गर्भश्चास्याभवत्तदेति थ. पाठः ॥ 7-131-54 सोढुं सा न शशाक हेति थ.  पाठः ॥ 7-131-56 अबुद्धिपतितेन अकस्माज्जातेन ॥ 7-131-61 न चेतसास्ति संस्पर्श इति थ.पाठः ॥ 7-131-71 कदम्बानां कदम्बपुष्पाणाम् ॥ 7-131-83 अग्निष्टोमात्मकं चैवेति थ. ध. पाठः ॥
