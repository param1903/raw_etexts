श्रीः
अध्यायः 141

भीष्मेण युधिष्ठिरम्प्रत्यसाधुभ्यः प्रतिग्रहस्य निन्द्यत्वे प्रमाणतया सप्तर्षिवृषादर्भिसंवादानुवादः ॥ 1 ॥ वृषादर्भिणा राज्ञा कश्यपादिसप्तर्षिभिः स्वस्मात्प्रतिग्रहनिराकरणे तज्जिघांसया कृत्योत्पादनम् ॥ 2 ॥ तन्नामार्थपरिज्ञानेन तद्वधं चोदितया कृत्यया वने तत्समीपम् प्रति गमनम् ॥ 3 ॥

युधिष्ठिर उवाच 	001  
ब्राह्मणेभ्यः प्रयच्छन्ति दानानि विविधानि च ।	001a  
दातृप्रतिग्रहीत्रोर्वै को विशेषः पितामह ॥	001c  
भीष्म उवाच 	002  
साधोर्यः प्रतिगृह्णीयात्तथैवासाधुतो द्विजः ।	002a  
गुणवत्यल्पदोषः स्यान्निर्गुणे तु निमज्जति ॥	002c  
अत्राप्युदाहरन्तीममितिहासं पुरातनम् ।	003a  
वृषादर्भेश्च संवादं सप्तर्षीणां च भारत ॥	003c  
कश्यपोऽत्रिर्वसिष्ठश्च भरद्वाजोऽथ गौतमः ।	004a  
विश्वामित्रो जमदग्निः साध्वी चैवाप्यरुन्धती ॥	004c  
सर्वेषामथ तेषां तु गण्डाभूत्परिचारिका ।	005a  
शूद्रः पशुसखश्चैव भर्ता चास्या बभूव ह ॥	005c  
ते च सर्वे तपस्यन्तः पुरा चेरुर्महीमिमाम् ।	006a  
समाधिना प्रतीक्षन्तो ब्रह्मलोकं सनातनम् ॥	006c  
अथाभवदनावृष्टिर्महती कुरुनन्दन ।	007a  
कृच्छ्रप्राणोऽभवद्यत्र लोकोऽयं वै क्षुधान्वितः ॥	007c  
कस्मिंश्चिच्च पुरा यज्ञे याज्येन शिबिसूनुना ।	008a  
दक्षिणार्थेऽथ ऋत्विग्भ्यो दत्तः पुत्रोऽनिलः किल ||	008c  
अस्मिन्कालेऽथ सोऽल्पायुर्दिष्टान्तमगमत्प्रभुः ।	009a  
ते तं क्षुधाभिसन्तप्ताः परिवार्योपतस्थिरे ॥	009c  
याज्यात्मजमथो दृष्ट्वा गतासुमृषिसत्तमाः ।	010a  
अपचन्त तदा स्थाल्यां क्षुधार्ताः किल भारत ||	010c  
नाजीव्ये मर्त्यलोकेऽस्मिन्नात्मानं ते परीप्सवः ।	011a  
कृच्छ्रामापेदिरे वृत्तिमन्नहेतोस्तपस्विनः ॥	011c  
अटमानोऽथ तान्मार्गे पचमानान्महीपतिः ।	012a  
राजा शैब्यो वृषादर्भिः क्लिश्यमानान्ददर्श ह ॥	012c  
वृषादर्भिरुवाच 	013  
प्रतिग्रहस्तारयति पुष्टिर्वै प्रतिगृह्णताम् ।	013a  
मयि यद्विद्यते वित्तं तद्वृणुध्वं तपोधनाः ॥	013c  
\'प्रतिग्रहो ब्राह्मणानां सृष्टा वृत्तिरनिन्दिता ।	014a  
तस्माद्ददामि वो वित्तं तद्वृणुध्वं तपोधनाः ॥\'	014c  
प्रियो हि मे ब्राह्मणो याचमानो दद्यामहं वोऽश्वतरीसहस्रम् ।	015a  
धेनूनां दद्यामयुतं समग्रमेकैकशः सवृषाः सम्प्रसूताः ॥	015c  
अश्वांस्तथा शीघ्रगाञ्श्वेतरूपान्न्मनोजवान्प्रददाम्यर्बुदानि ।	016a  
कुलम्भराननडुहः शतं शतान्धुर्याञ्श्वेतान्सर्वशोऽहं ददामि ।	016c  
प्रष्ठौहीनां पीवराणां च तावदग्र्या गृष्टीर्धेनवः सुव्रताश्च ॥	016e  
वरान्ग्रामान्व्रीहिरसं यवांश्च रत्नं चान्यद्दुर्लभं किं ददानि ।	017a  
नास्मिन्नभक्ष्ये भावमेवं कुरुध्वं पुष्ट्यर्थं वः किं प्रयच्छाम्यहं वै ॥	017c  
ऋषय ऊचुः 	018  
राजन्प्रतिग्रहो राज्ञं मध्वास्वादो विषोपमः ।	018a  
तज्जानमानः कस्मात्त्वं कुरुषे नः प्रलोभनम् ॥	018c  
\'दशसूनासमश्चक्री दशचक्रिसमो ध्वजी ।	019a  
दशध्वजिसमा वेश्या दशवेश्यासमो नृपः ॥	019c  
दशसूनासहस्राणि यो वाहयति सौनिकः ।	020a  
तेन तुल्यो भवेद्राजा घोरस्तस्य प्रतिग्रहः ॥\'	020c  
क्षेत्रं हि दैवतमिव ब्राह्मणान्समुपाश्रितम् ।	021a  
अमलो ह्येष तपसा प्रीतः प्रीणाति देवताः ॥	021c  
अह्नायेह तपो जातु ब्राह्मणस्योपजायते ।	022a  
तद्दाव इव निर्दह्यात्प्राप्तो राजप्रतिग्रहः ॥	022c  
कुशलं सह दानेन राजन्नस्तु सदा तव ।	023a  
अर्थिभ्यो दीयतां सर्वमित्युक्त्वा तेन्यतो ययुः ॥	023c  
अपक्वमेव तन्मांसमभूत्तेषां महात्मनाम् ।	024a  
अथ हित्वा ययुः सर्वे वनमाहारकाङ्क्षिणः ॥	024c  
ततः प्रचोदिता राज्ञा वनं गत्वाऽस्य मन्त्रिणः ।	025a  
प्रचीयोदुम्बराणि स्म दातुं तेषां प्रचक्रिरे ॥	025c  
\'दृष्ट्वा फलानि मुनयस्ते ग्रहीतुमुपाद्रवन् ॥\'	026ac  
उदुम्बराण्यथान्यानि हेमगर्भाण्युपाहरन् ।	027a  
भृत्यास्तेषां ततस्तानि प्रग्राहितुमुपाद्रवन् ॥	027c  
गुरूणीति विदित्वाऽथ न ग्राह्याण्यत्रिरब्रवीत् ।	028a  
नास्महे मन्दविज्ञाना नास्म मानुषबुद्धयः ॥	028c  
हैमानीमानि जानीमः प्रतिबुद्धाः स्म जागृम ।	029a  
इह ह्येतदुपावृत्तं प्रेत्य स्यात्कटुकोदयम् ।	029c  
अप्रतिग्राह्यमेवैतत्प्रेत्येह च सुखेप्सुना ॥	029e  
वसिष्ठ उवाच 	030  
शतेन निष्कगुणितं सहस्रेण च सम्मितम् ।	030a  
तथा बहु प्रतीच्छन्वै पापिष्ठां लभते गतिम् ॥	030c  
कश्यप उवाच 	031  
यत्पृथिव्यां व्रीहियवं हिरण्यं पशवः स्त्रियः ।	031a  
सर्वं तन्नालमेकस्य तस्माद्विद्वाञ्शमं व्रजेत् ॥	031c  
भरद्वाज उवाच 	032  
उत्पन्नस्य रुरोः शृङ्गं वर्धमानस्य वर्धते ।	032a  
प्रार्थना पुरुषस्येव तस्य मात्रा न विद्यते ॥	032c  
गौतम उवाच 	033  
न तल्लोके द्रव्यमस्ति यल्लोभं प्रतिपूरयेत् ।	033a  
समुद्रकल्पः पुरुषो न कदाचन पूर्यते ॥	033c  
विश्वामित्र उवाच 	034  
कामं कामयमानस्य यदा कामः समृध्यते ।	034a  
अथैनमपरः काम इष्टो विध्यति बाणवत् ॥	034c  
\'अत्रिरुवाच 	035  
न जातु कामः कामानामुपभोगेन शाम्यति ।	035a  
हविषा कृष्णवर्त्मेव भूय एवाभिवर्धते ॥\'	035c  
जमदग्निरुवाच 	036  
प्रतिग्रहे संयमो वै तपो धारयते ध्रुवम् ।	036a  
तद्धनं ब्राह्मणस्येह लुभ्यमानस्य विस्रवेत् ॥	036c  
अरुन्धत्युवाच 	037  
धर्मार्थं सञ्चयो यो वा द्रव्याणां पक्षसम्मतः ।	037a  
तपःसञ्चय एवेह विशिष्टो द्रव्यसञ्चयात् ॥	037c  
चण्डोवाच 	038  
उग्रादितो भयाद्यस्माद्बिभ्यतीमे ममेश्वराः ।	038a  
बलीयसो दुर्बलवद्बिभेम्यहमतः परम् ॥	038c  
पशुसख उवाच 	039  
यद्वै धर्मात्परं नास्ति तादृशं ब्राह्मणा विदुः ।	039a  
विनयात्साधु विद्वांसमुपासेयं यथातथम् ॥	039c  
ऋषय ऊचुः 	040  
कुशलं सह दानेन तस्मै यस्य प्रजा इमाः ।	040a  
फलान्युपधियुक्तानि य एवं नः प्रयच्छति ॥	040c  
भीष्म उवाच 	041  
इत्युक्त्वा हेमगर्भाणि हित्वा तानि फलानि ते ।	041a  
ऋषयो जग्मुरन्यत्र सर्व एव दृढव्रताः ॥	041c  
अथ ते मन्त्रिणः सर्वे राजानमिदमब्रुवन् ।	042a  
उपधिं शङ्कमानास्ते हित्वा तानि फलानि वै ।	042c  
ततोऽन्यत्रैव गच्छन्ति विदितं तेऽस्तु पार्थिव ॥	042e  
इत्युक्तः स तु भृत्यैस्तैर्वृषादर्भिश्चुकोप ह ।	043a  
तेषां वै प्रतिकर्तुं च सर्वेषामगमद्गृहम् ॥	043c  
स गत्वाऽऽहवनीयेऽग्नौ तीव्रं नियममास्थितः ।	044a  
जुहाव संस्कृतैर्मन्त्रैरेकैकामाहुतिं नृपः ॥	044c  
तस्मादग्नेः समुत्तस्थौ कृत्या लोकभयङ्करी ।	045a  
तस्या नाम वृषादर्भिर्यातुधानीत्यथाकरोत् ॥	045c  
सा कृत्या कालरात्रीव कृताञ्जलिरुपस्थिता ।	046a  
वृषादर्भिं नरपतिं किं करोमीति चाब्रवीत् ॥	046c  
वृषादर्भिरुवाच 	047  
ऋषीणां गच्छ सप्तानामरुन्धत्यास्तथैव च ।	047a  
दासीभर्तुश्च दास्याश्च मनसा नाम धारय ॥	047c  
ज्ञात्वा नामानि चैवैषां सर्वानेतान्विनाशय ।	048a  
विनष्टेषु तथा स्वैरं गच्छ यत्रेप्सितं तव ॥	048c  
सा तथेति प्रतिश्रुत्य यातुधानी स्वरूपिणी ।	049a  
जगाम तद्वनं यत्र विचेरुस्ते महर्षयः ॥ 	049c  

इति श्रीमन्महाभारते अनुशासनपर्वणि दानधर्मपर्वणि एकचत्वारिंशदधिकशततमोऽध्यायः ॥ 141 ॥

7-141-3 वृषा दर्वेश्च संवादमिति थ. ध. पाठः ॥ 7-141-5 गण्डाभूत्कर्मकारिकेति झ. पाठः । गण्डा नामतः ॥ 7-141-9 दिष्टान्तं मरणम् ॥ 7-141-11 आत्मानं शरीरं परीप्सवः रक्षितुकामाः । निरन्ने मर्त्यलोकेऽस्मिन्निति झ. पाठः ॥ 7-141-13 पुष्टिः पुष्टिहेतुः । तच्छृणुध्वं तपोधना इति ट. थ. ध. पाठः ॥ 7-141-30 प्रतीच्छन् प्रतिगृह्णन् ॥ 7-141-32 तस्य लाभसुखस्य मात्रा इयत्ता ॥ 7-141-36 तद्धनं तपोधनम् ॥ 7-141-37 पक्षसम्मतः पाक्षिकत्वेन मतः ॥ 7-141-39 यद्वै धर्मे परं नास्ति ब्राह्मणास्तद्धनं विदुरिति झ. पाठः । यत् यतो हेतोः । वैधर्मे विधर्म एव वैधर्मः तस्मिँलोभादिदोषे सति परम् उत्कृष्टं पदं नास्ति न लभ्यतेऽतस्तदलोभाख्यमेव धनं ब्राह्मणा विदुः ॥ 7-141-40 उपधिश्छलम् । कश्मलाधमदानाय प्रतियत्नः प्रजाधमाः । फलान्युपधियुक्तानि यत्र यः सम्प्रच्छतीति थ. ध. पाठः ॥ 7-141-47 नाम नाम्नोर्थम् ॥ 7-141-48 ज्ञात्वा नामानुरूपं तेषां सामर्थ्यं परीक्ष्य तान् विनाशय । अन्यथा त्वामेव ते विनाशयिष्यन्तीति भावः ॥
