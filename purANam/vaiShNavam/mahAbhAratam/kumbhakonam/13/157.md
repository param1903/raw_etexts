श्रीः
अध्यायः 157

नहुषेणागस्त्यस्य स्वयाने योजनम् ॥ 1 ॥ तथा तेन सह श्रुतिप्रामाण्यविवादे स्वविरुद्धभाषिणोऽगस्त्यस्य मस्तके स्वपादेन ताडनम् ॥ 2 ॥ तदा तज्जटान्तर्निगूढेन भृगुणा शापदानेन तस्याधःपातनम् ॥ 3 ॥ ततो देवैरिन्द्रस्य स्वपदेऽभिषेचनम् ॥ 4 । नहुषस्य स्वकृतपूर्वबलिदीपदानादिजसुकृतमहिम्ना पुनः स्वर्गप्राप्तिः ॥ 5 ॥

युधिष्ठिर उवाच 	001  
कथं वै स विपन्नश्च कथं वै पातितो भुवि ।	001a  
कथं देवेन्द्रतां प्राप्तस्तद्भवान्वक्तुमर्हति ॥	001c  
भीष्म उवाच 	002  
एवं तयोः संवदतोः क्रियास्तस्य महात्मनः ।	002a  
सर्वा एव प्रवर्तन्ते या दिव्या याश्च मानुषाः ॥	002c  
तथैव दीपदानानि सर्वोपकरणानि वै ।	003a  
बलिकर्म च यच्चान्यद्वत्सकाश्च पृथग्विधाः ॥	003c  
सर्वास्तस्य समुत्पन्ना देवेन्द्रस्य महात्मनः ।	004a  
देवलोके नृलोके च सदाचारपुरस्कृताः ॥	004c  
ताश्चोद्भवन्ति राजेन्द्र समृद्ध्यै गृहमेधिनः ।	005a  
धूपप्रदानैर्दीपैश्च नमस्कारैस्तथैव च ॥	005c  
यथा सिद्धस्य चान्नस्य गृह्य चाग्रं प्रदीयते ।	006a  
बलयश्च गृहोद्देशे ततः प्रीयन्ति देवताः ॥	006c  
यथा च गृहिणस्तोषो भवेद्वै बलिकर्मणि ।	007a  
तथा शतगुणा प्रीतिर्देवतानां प्रजायते ॥	007c  
एवं धूपप्रदानं च दीपदानं च साधवः ।	008a  
प्रयच्छति नमस्कारैर्युक्तमात्मगुणावहम् ॥	008c  
स्नानेनाद्भिश्च यत्कर्म क्रियते वै विपश्चिता ।	009a  
नमस्कारप्रयुक्तेन तेन प्रीणन्ति देवताः ॥	009c  
पितरश्च महाभागा ऋषयश्च तपोधनाः ।	010a  
गृह्याश्च देवताः सर्वाः प्रीयन्ते विधिनाऽर्चिताः ॥	010c  
इत्येतां बुद्धिमास्थाय नहुषः स नरेश्वरः ।	011a  
सुरेन्द्रत्वं महत्प्राप्य कृतवानेतदद्भुतम् ॥	011c  
कस्य चित्त्वथ कालस्य भाग्यक्षय उपस्थिते ।	012a  
सर्वमेतदवज्ञाय न चकार यथाविधि ॥	012c  
ततः स परिहीणोऽभूत्सुरेन्द्रो बलदर्पतः ।	013a  
धूपदीपादिकविधिं न यथावच्चकार ह ।	013c  
ततोऽस्य यज्ञविषयो रक्षोभिः परिबाध्यते ॥	013e  
अथागस्त्यमृषिश्रेष्ठं वाहनायाजुहाव ह ।	014a  
द्रुतं सरस्वतीकूलात्स्मयन्निव महाबलः ॥	014c  
ततो भृगुर्महातेजा मैत्रावरुणिमब्रवीत् ।	015a  
निमीलयस्व नयने जटां यावद्विशामि ते ।	015c  
\'सुरेन्द्रपतनायेति स च नेत्रं न्यमीलयत् ॥\'	015e  
ततोऽगस्त्यस्याथ जटां दृष्ट्वा प्राविशदच्युतः ।	016a  
भृगुः स सुमहातेजाः पातनाय नृपस्य च ॥	016c  
ततः स देवराट् प्राप्तस्तमृषिं वाहनाय वै ।	017a  
ततोऽगस्त्यः सुरपतिं वाक्यमाह विशाम्पते ।	017c  
योजयस्वेति मां क्षिप्रं कं च देशं वहामि ते ॥	017e  
यत्र वक्ष्यसि तत्र त्वां नयिष्यामि सुराधिप ।	018a  
इत्युक्तो नरहुषस्तेन योजयामास तं मुनिम् ॥	018c  
भृगुस्तस्य जटान्तस्थो बभूव हृषितो भृशम् ।	019a  
न चापि दर्शनं तस्य चकार स भृगुस्तदा ।	019c  
वरदानप्रभावज्ञो नहुषस्य महात्मनः ॥	019e  
न चुकोप तदाऽगस्त्यो युक्तोऽपि नहुषेण वै ।	020a  
तं तु राजा पदैकेन चोदयामास भारत ।	020c  
\'श्रुतिः स्मृतिः प्रमाणं वा नेतिवादेन देवराट् ॥\'	020e  
न चुकोप स धर्मात्मा ततः पादेन देवराट् ।	021a  
अगस्त्यस्य तदा क्रुद्धो वामेनाभ्यहनच्छिरः ॥	021c  
तस्मिञ्शिरस्यभिहते स जटान्तर्गतो भृगुः ।	022a  
शशाप बलवत्क्रुद्धो नहुषं पापचेतसम् ॥	022c  
यस्मात्पदाऽवधीः क्रोधाच्छिरसीमं महामुनिम् ।	023a  
तस्मादाशु महीं गच्छ सर्पो भूत्वा सुदुर्मते ॥	023c  
शप्तोऽथ स तदा तेन सर्पो भूत्वा पपात ह ।	024a  
अदृष्टेनाथ भृगुणा भूतले भरतर्षभ ॥	024c  
भृगुं हि यदि सोऽद्राक्षीन्नहुषः पृथिवीपते ।	025a  
स शक्तोनाऽभविष्यद्वै पातने तस्य तेजसा ॥	025c  
स तु तैस्तैः प्रदानैश्च तपोभिर्नियमैस्तथा ।	026a  
पतितोऽपि महाराज भूतले स्मृतिमानभूत् ॥	026c  
प्रसादयामास भृगुं शापान्तो मे भवेदिति ।	027a  
ततोऽगस्त्यः कृपाविष्टः प्रासादयत तं भृगुम् ।	027c  
शापान्तार्थं महाराज स च प्रादात्कृपान्वितः ॥	027e  
भृगुरुवाच 	028  
राजा युधिष्ठिरो नाम भविष्यति कुरूद्वहः ।	028a  
स त्वां मोक्षयिता शापादित्युक्त्वाऽन्तरधीयत ॥	028c  
अगस्त्योऽपि महातेजाः कृत्वा कार्यं शतक्रतोः ।	029a  
स्वमाश्रमपदं प्रायात्पूज्यमानो द्विजातिभिः ॥	029c  
नहुषोऽपि त्वया राजंस्तस्माच्छापात्समुद्धृतः ।	030a  
जगाम ब्रह्मभवनं पश्यतस्ते जनाधिप ॥	030c  
तदा स पातयित्वा तं नहुषं भूतले भृगुः ।	031a  
जगाम ब्रह्मभवनं ब्रह्मणे च न्यवेदयत् ॥	031c  
ततः शक्रं समानाय्य देवानाह पितामहः ।	032a  
वरदानान्मम सुरा नहुषो राज्यमाप्तवान् ।	032c  
स चागस्त्येन क्रुद्धेन भ्रंशितो भूतलं गतः ॥	032e  
न च शक्यं विना राज्ञा सुखं वर्तयितुं क्वचित् ।	033a  
तस्मादयं पुनः शक्रो देवराज्येऽभिषिच्यताम् ॥	033c  
एवं सम्भाषमाणं तु देवाः पार्थ पितामहम् ।	034a  
एवमस्त्विति संहृष्टाः प्रत्यूचुस्तं नराधिप ॥	034c  
सोऽभिषिक्तो भगवता देवराज्ये च वासवः ।	035a  
ब्रह्मणा राजशार्दूल यथापूर्वं व्यरोचत ॥	035c  
एवमेतत्पुरावृत्तं नहुषस्य व्यतिक्रमात् ।	036a  
स च तैरेव संसिद्धो नहुषः कर्मभिः पुनः ॥	036c  
तस्माद्दीपाः प्रदातव्याः सायं वै गृहमेधिभिः ।	037a  
दिव्यं चक्षुरवाप्नोति प्रेत्य दीपस्य दायकः ।	037c  
पूर्णचन्द्रप्रतीकाशा दीपदाश्च भवन्त्युत ॥	037e  
यावदक्षिणिमेषाणि ज्वलन्ते तावतीः समाः ।	038a  
रूपवान्बलवांश्चापि नरो भवति दीपदः ॥	038c  
य इदं शृणुयाद्वापि पठते यो द्विजोत्तमः ।	039a  
ब्रह्मलोकमवाप्नोति स च वै नात्र संशयः ॥ 	039c  

इति श्रीमन्महाभारते अनुशासनपर्वणि दानधर्मपर्वणि सप्तपञ्चाशदधिकशततमोऽध्यायः ॥ 157 ॥

7-157-3 वत्सकाः पुत्रादेर्वार्षिकोत्सवाः । यच्चान्यदुत्सेकाश्चेति थ. ध. पाठः ॥ 7-157-20 तं तु राजा प्रतोदेनेति झ. पाठः ॥ 7-157-30 भवनं तेन पुण्येन कर्मणेति थ. ध. पाठः ॥ 7-157-38 रूपवान्धर्मवांश्चापीति ध. पाठः ॥
