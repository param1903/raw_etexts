श्रीः
अध्यायः 125

व्यासेन शुकम् प्रति ब्राह्मणेतरवर्णानां कपिलाक्षीरोपजीवनार्हत्वादिकथनम् ॥ 1 ॥

\'शुक उवाच 	001  
क्षत्रियाश्चैव शूद्राश्च मन्त्रहीनाश्च ये द्विजाः ।	001a  
कपिलामुपजीवन्ति कथमेतत्पितर्भवेत् ॥	001c  
श्रीव्यास उवाच 	002  
क्षत्रियाश्चैव शूद्राश्च मन्त्रहीनाश्च ये द्विजाः ।	002a  
कपिलामुपजीवन्ति तेषां वक्ष्यामि निर्णयम् ॥	002c  
कपिलास्तूत्तमा लोके गोषु चैवोत्तमा मताः ।	003a  
तासां दाता लभेत्स्वर्गं विधिना यश्च सेवते ॥	003c  
स्पृशेत कपिलां यस्तु दण्डेन चरणेन वा ।	004a  
स तेन स्पर्शमात्रेण नरकायोपपद्यते ॥	004c  
मन्त्रेण युञ्ज्यात्कपिलां मन्त्रेणैव प्रमुञ्चते ।	005a  
मन्त्रिहीनं तु यो युञ्जात्कृमियोनौ प्रसूयते ॥	005c  
प्रहाराहतमर्माङ्गा दुःखेन च जडीकृता ।	006a  
पदानि यावद्गच्छेत तावल्लोकान्कृमिर्भवेत् ॥	006c  
यावन्तो बिन्दवस्तस्याः शोणितस्य क्षितिं गताः ।	007a  
तावद्वर्षसहस्राणि नरकं प्रतिपद्यते ॥	007c  
मन्त्रेण युञ्ज्यात्कपिलां मन्त्रेण विनियोजयेत् ।	008a  
मन्त्रहीनैरनुयुतो मज्जयेत्तमसि प्रभो ॥	008c  
कपिलां येऽपि जीवन्ति बुद्धिमोहान्विता नराः ।	009a  
तेऽपि वर्षसहस्राणि पतन्ति नरके नृप ॥	009c  
अथ न्यायेन ये विप्राः कपिलामुपयुञ्जते ।	010a  
तस्मिंल्लोके प्रमोदन्ते लोकाश्चैषामनामयाः ॥	010c  
विधिना ये न कुर्वन्ति शूद्रास्तानुपधारय ॥\' 	011ac  

इति श्रीमन्महाभारते अनुशासनपर्वणि दानधर्मपर्वणि पञ्चविंशत्यधिकशततमोऽध्यायः ॥ 125 ॥
