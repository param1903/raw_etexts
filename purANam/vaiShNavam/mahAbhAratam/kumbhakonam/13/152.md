श्रीः
अध्यायः 152

भीष्मेण युधिष्ठिरम् प्रति चातुर्वर्ण्यस्य श्रेयस्साधनोपायप्रतिपादकपराशरवचनानुवादः ॥ 1 ॥

\'पराशर उवाच 	001  
एवं स भिक्षुर्निर्वाणं प्राप्नुयाद्दग्धकिल्बिषः ।	001a  
इहस्थो देहमुत्सृज्य नीडं शकुनिवद्यथा ॥	001c  
सत्पथालम्बनादेव शूद्रः प्राप्नोति सद्गतिम् ।	002a  
ब्रह्मणः स्थानमचलं स्थानात्स्थानमवाप्नुयात् ॥	002c  
यथा खनन्खनित्रेण जाङ्गले वारि विन्दति ।	003a  
अनिर्वेदात्ततः स्थानमीप्सितं प्रतिपद्यते ॥	003c  
सैषा गतिरनाद्यन्ता सर्वैरप्युपधारिता ।	004a  
तस्माच्छूद्रैरनिर्वेदाच्छ्रद्दधानैस्तु नित्यदा |	004c  
वर्तितव्यं यथाशक्त्या यथा प्रोक्तं मनीषिभिः ||	004e  
यत्करोति तदश्नाति शुभं वा यदि वाऽशुभम् ।	005a  
नाकृतं भुज्यते कर्म न कृतं नश्यते फलम् ॥	005c  
तथा शुभसमाचारः शुभमेवाप्नुते फलम् ।	006a  
तथाऽशुभसमाचारो ह्यशुभं समवाप्नुते ।	006c  
शुभान्येव समादद्याद्य इच्छेद्भूतिमात्मनः ॥	006e  
भूतिश्च नान्यतः शक्त्या शूद्राणामिति निश्चयः ।	007a  
क्रते यतीनां शुश्रूषामिति सन्तो व्यवस्थिताः ॥	007c  
तस्मादागमसम्पन्नो भवेत्सुनियतेन्द्रियः ।	008a  
शक्यते ह्यागमादेव गतिं प्राप्तुमनामयाम् ॥	008c  
वरा चैषा गतिर्दृष्टा यामन्वेषन्ति साधवः ।	009a  
यत्रामृतत्वं लभते त्यक्त्वा दुःखमनन्तरम् ॥	009c  
इमं हि धर्ममास्थाय येऽपि स्युः पापयोनयः ।	010a  
स्त्रियो वैश्याश्च शूद्राश्च प्राप्नुयुः परमां गतिम् ।	010c  
किं पुनर्ब्राह्मणो विद्वान्क्षत्रियो वा बहुश्रुतः ॥	010e  
न चाप्यक्षीणपापस्य ज्ञानं भवति देहिनः ।	011a  
ज्ञानोपलब्धिर्भवति कृतकृत्यो यदा भवेत् ॥	011c  
उपलभ्य तु विज्ञानं ज्ञानं वाऽप्यनसूयकः ।	012a  
तथैव वर्तेद्गुरुषु भूयांसं वा समाहितः ॥	012c  
अथावमन्येत गुरुं तथा तेषु प्रवर्तते ।	013a  
व्यर्थमस्य श्रुतं भवति ज्ञानमज्ञानतां व्रजेत् ॥	013c  
गतिं चाप्यशुभां गच्छेन्निरयाय न संशयः ।	014a  
प्रक्षीयते तस्य पुण्यं ज्ञानमस्य विरुध्यते ॥	014c  
अदृष्टपूर्वकल्याणो यथा दृष्ट्वा विधिं नरः ।	015a  
उत्सेकान्मोहमापद्य तत्वज्ञानमवाप्तवान् ॥	015c  
एवमेवि हि नोत्सेकः कर्तव्यो ज्ञानसम्भवः ।	016a  
फलं ज्ञानस्य हि शमः प्रशामाय यतेत्सदा ॥	016c  
उपशान्तेन दान्तेन क्षमायुक्तेन सर्वदा ।	017a  
शुश्रूषा प्रतिपत्तव्या नित्यमेवानसूयता ॥	017c  
धृत्या शिश्नोदरं रक्षेत्पाणिपादं च चक्षुषा ।	018a  
इन्द्रियार्थांश्च मनसा मनो बुद्धौ समादधेत् ॥	018c  
धृत्याऽऽसीत ततो गत्वा शुद्धदेशं सुसंवृतम् ।	019a  
लब्धासनं यथा दृष्टं विधिपूर्वं समाचरेत् ॥	019c  
ज्ञानयुक्तस्तथा देवं हृदिस्थमुपलक्षयेत् ।	020a  
आदीप्यमानं वपुषा विधूममनलं यथा ॥	020c  
रश्मिमन्तमिवादित्यं वैद्युताग्निमिवाम्बरे ।	021a  
संस्थितं हृदये पश्येदीशं शाश्वतमव्ययम् ॥	021c  
न चायुक्तेन शक्येत द्रष्टुं देहे महेश्वरः ।	022a  
युक्तस्तु पश्यते बुद्ध्या सन्निवेश्य मनो हृदि ॥	022c  
अथ त्वेवं न शक्नोति कर्तुं हृदयधारणम् ।	023a  
यथासाङ्ख्यमुपासीत यथावद्योगमास्थितः ॥	023c  
पञ्च बुद्धीन्द्रियाणीह पञ्च कर्मेन्द्रियाणि वै ।	024a  
पञ्च भूतविशेषाश्च मनश्चैव तु षोडश ॥	024c  
तन्मात्राण्यपि पञ्चैव मनोऽहङ्कार एव च ।	025a  
अष्टमं चाप्यथाव्यक्तमेताः प्रकृतिसञ्ज्ञिताः ।	025c  
एताः प्रकृतयश्चाष्टौ विकाराश्चापि षोडश ॥	025e  
एवमेतदिहस्थेन विज्ञेयं तत्वबुद्धिना ।	026a  
एवं वर्ष्म समुत्तीर्य तीर्णो भवति नान्यथा ॥	026c  
परिसङ्ख्यानमेवैतन्मन्तव्यं ज्ञानबुद्धिना ॥	027ac  
अहन्यहनि शान्तात्मा पावनाय हिताय च ।	028a  
एवमेव प्रसङ्ख्याय तत्वबुद्धिर्विमुच्यते ।	028c  
निष्कलं केवलं भवति शुद्धतत्वार्थतत्ववित् ॥	028e  
भिक्षुकाश्रममास्थाय शुश्रूषानिरतो बुधः ।	029a  
शूद्रो निर्मुच्यते सत्वसंसर्गादेव नान्यथा ॥	029c  
सत्सन्निक्रषे परिवर्तितव्यं विद्याधिकाश्चापि निषेवितव्याः ।	030a  
सवर्णतां गच्छति सन्निकर्षान्नीलः खगो मेरुमिवाश्रयन्वै ॥	030c  
भीष्म उवाच 	031  
इत्येवमाख्याय महामुनिस्तदा चतुर्षु वर्णेषु विधानमर्थवित् ।	031a  
शुश्रूषया वृत्तगतिं समाधिना समाधियुक्तः प्रययौ स्वमाश्रमम् ॥\' 	031c  

इति श्रीमन्महाभारते अनुशासनपर्वणि दानधर्मपर्वणि द्विपञ्चाशदधिकशततमोऽध्यायः ॥ 152 ॥
