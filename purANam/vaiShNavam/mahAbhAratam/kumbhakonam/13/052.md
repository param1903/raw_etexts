अध्यायः 052
		
उत्तरदिगभिमानिदेवतया स्वीयप्रार्थनायाः स्त्रीचापलप्रदर्शनाद्यर्थकत्वकथनपूर्वकमष्टावक्रस्य धर्मोपदेशेन स्वगृहम्प्रति प्रेषणम् ॥ 1 ॥ अष्टावक्रेण वदान्यकन्यापाणिग्रहणेन स्वाश्रमे सुखनिवासः ॥ 2 ॥
	
युधिष्ठिर उवाच ।	001  
न बिभेति कथं सा स्त्री शापाच्च परमद्युतेः ।	001a  
कथं निवृत्तो भगवांस्तद्भवान्प्रब्रवीतु मे ॥	001c  
भीष्म उवाच ।	002  
अष्टावक्रोऽन्वपृच्छत्तां रूपं विकुरुषे कथम् ।	002a  
न चानृतं ते वक्तव्यं ब्रूहि ब्राह्मणकाम्यया ॥	002c  
स्त्र्युवाच ।	003  
द्यावापृथिव्योर्यत्रैषा काम्या ब्राह्मणसत्तम ।	003a  
शृणुष्वावहितः सर्वं यदिदं सत्यविक्रम ॥	003c  
जिज्ञासेयं प्रयुक्ता मे स्थैर्यं कर्तुं तवानघ ।	004a  
अव्युत्थानेन ते लोका जिताः सत्यपराक्रम ॥	004c  
उत्तरां मां दिशं विद्धि दृष्टं स्त्रीचापलं च ते ।	005a  
स्थविराणामपि स्त्रीणां बाधते मैथुनज्वरः ॥	005c  
\'अविश्वासो न व्यसनी नातिसक्तोऽप्रवासकः ।	006a  
विद्वान्सुशीलः पुरुषः सदारः सुखमश्नुते ॥\'	006c  
तुष्टः पितामहस्तेऽद्य तथा देवाः सवासवाः ॥	007ac  
सत्वं येन च कार्येण सम्प्राप्तो भगवानिह ।	008a  
प्रेषितस्तेन विप्रेण कन्यापित्रा द्विजर्षभः ॥	008c  
प्रेषितश्चोपदेशाय तच्च सर्वं श्रुतं त्वया ॥	009ac  
\'नितान्तं स्त्री भोगपरा प्रियवादाप्रवासनात् ।	010a  
रक्ष्यते चाकुचेलाद्यैरप्रसङ्गानुवर्तनैः ॥	010c  
अपर्वस्वनिषिद्धासु रात्रिष्वप्यनृतौ व्रजेत् ।	011a  
रात्रौ च नातिनियमो न वै ह्यनियमो भवेत् ॥\' ॥	011c  
क्षेमैर्गमिष्यसि गृहं श्रमश्च न भविष्यति ।	012a  
कन्यां प्राप्स्यसि तां विप्र पुत्रिणी च भविष्यति ॥	012c  
काम्यया पृष्टवांस्त्वं मां ततो व्याहृतमुत्तरम् ।	013a  
अनतिक्रमणीया सा कृत्स्नैर्लोकैस्त्रिभिः सदा ॥	013c  
गच्छस्व कृतकृत्यस्त्वं किं वाऽन्यच्छ्रोतुमिच्छसि ।	014a  
यावद्ब्रवीमि विप्रर्षे अष्टावक्र यथातथम् ॥	014c  
ऋषिणा प्रसादिता चास्मि तव हेतोर्द्विजर्षभ ।	015a  
तस्य सम्माननार्थं मे त्वयि वाक्यं प्रभाषितम् ॥	015c  
भीष्म उवाच ।	016  
श्रुत्वा तु वचनं तस्याः स विप्रः प्राञ्जलिः स्थितः ।	016a  
अनुज्ञातस्तया चापि स्वगृहं पुनराव्रजत् ॥	016c  
गृहमागत्य विश्रान्तः स्वजनं परिपृच्छ्य च ।	017a  
अभ्यागच्छच्च तं विप्रं न्यायतः कुरुनन्दन ॥	017c  
पृष्टश्च तेन विप्रेण दृष्टं त्वेतन्निदर्शनम् ।	018a  
प्राह विप्रं तदा विप्रः सुप्रीतेनान्तरात्मना ॥	018c  
भवताऽहमनुज्ञातः प्रास्थितो गन्धमादनम् ।	019a  
तस्य चोत्तरतो देशे दृष्टं मे दैवतं महत् ॥	019c  
तया चाहमनुज्ञातो भवांश्चापि प्रकीर्तितः ।	020a  
श्रावितश्चापि तद्वाक्यं गृहं चाभ्यागतः प्रभो ॥	020c  
तमुवाच तदा विप्रः सुतां प्रतिगृहाण मे ।	021a  
नक्षत्रतिथिसंयोगे पात्रं हि परमं भवान् ॥	021c  
भीष्म उवाच ।	022  
अष्टावक्रस्तथेत्युक्त्वा प्रतिगृह्य च तां प्रभो ।	022a  
कन्यां परमधर्मात्मा प्रीतिमांश्चाभवत्तदा ॥	022c  
कन्यां तां प्रतिगृह्यैव भार्यां परमशोभनाम् ।	023a  
उवास मुदितस्तत्र श्वाश्रमे विगतज्वरः ॥ ॥	023c  

इति श्रीमन्महाभारते अनुशासनपर्वणि दानधर्मपर्वणिः द्विपञ्चाशोऽध्यायः ॥ 52 ॥

13-52-2 विकुरुषेऽन्यथान्यथा करोषि । ब्राह्मणकाम्यया ब्राह्मणमानलिप्सया ॥ 13-52-3 द्यावापृथिव्योः दिवि पृथिव्यां च यत्र स्थीयते तत्र एषा काम्या स्त्रीपुंसयोः अन्योन्याभिलाषरूपा इच्छास्तीत्यर्थः ॥ 13-52-4 मे मया ॥ 13-52-8 तत्कार्यं ज्ञापयामीति शेषः । 13-52-13 सा काम्याऽनतिक्रमणीया ॥ 13-52-15 ऋषिणा वदान्येन ॥	
