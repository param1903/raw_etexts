अध्यायः 236

महेश्वरेणोमां प्रति तिलदानप्रकारतत्फलयोः कथनम् ॥ 1 ॥ तथा जलान्नादिनानादानफलकथनम् ॥ 2 ॥ तथा सेतुकूपतटाकनिर्मापणादिधर्मफलकथनम् ॥ 3 ॥

उमोवाच ।	001  
भगवन्देवदेवेश कथं देयं तिलान्वितम् ।	001a  
तस्य तस्य फलं ब्रूहि दत्तस्य च कृतस्य च ॥	001c  
महेश्वर उवाच ।	002  
तिलकल्पविधिं देवि तन्मे शृणु समाहिता ॥	002ac  
समृद्धैरसमृद्धैर्वा तिला देया विशेषतः ।	003a  
तिलाः पवित्राः पापघ्नाः सुपुण्या इति संस्मृताः ॥	003c  
न्यायतस्तु तिलाञ्शुद्धान्संहृत्याथ स्वशक्तितः ।	004a  
तिलराशिं पुनः कुर्यात्पर्वाताभं सुरत्नकम् ।	004c  
महान्तं यदि वा स्तोकं नानाद्रव्यसमन्वितम् ॥	004e  
सुवर्णरजताभ्यां च मणिमुक्ताप्रवालकैः ।	005a  
अलङ्कृत्य यथायोगं सपताकं सवेदिकम् ।	005c  
सभूषणं सवस्त्रं च शयनासनसम्मितम् ॥	005e  
प्रायशः कौमुदीमासे पौर्णमास्यां विशेषतः ।	006a  
भोजयित्वा च विधिवद्ब्राह्मणानर्हतो बहून् ॥	006c  
स्वयं कृतोपवासश्च वृत्तशौचसमन्वितः ।	007a  
दद्यात्प्रदक्षिणीकृत्य तिलराशिं सदक्षिणम् ॥	007c  
एकस्यापि बहूनां वा दातव्यं भूतिमिच्छता ।	008a  
तस्य दानफलं देवि अग्निष्टोमेन संयुतम् ॥	008c  
केवलं वा तिलैरेव भूमौ कृत्वा गवाकृतिम् ।	009a  
सवस्त्रकं सरत्नं च पुंसा गोदानकाङ्क्षिणा ।	009c  
तदर्हाय प्रदातव्यं तस्य गोदानतः फलम् ॥	009e  
शरावांस्तिलसम्पूर्णान्सहिरण्यान्सचम्पकान् ।	010a  
नृपोऽददद्ब्राह्मणाय सु पुण्यफलभाग्भवेत् ॥	010c  
एवं तिलमयं देयं नरेण हितमिच्छता ।	011a  
नानादानफलं भूयः शृणु देवि समाहिता ॥	011c  
बलमायुष्यमारोग्यमन्नदानाल्लभेन्नरः ।	012a  
पानीयदस्तु सौभाग्यं रसज्ञानं लभेन्नरः ॥	012c  
वस्त्रदानाद्वपुःशोभामलङ्कारं लभेन्नरः ।	013a  
दीपदो बुद्धिवैशद्यं द्युतिशोभां लभेन्नरः ॥	013c  
राजपीडाविमोक्षं तु छत्रदो लभते फलम् ।	014a  
दासीदासप्रदानात्तु भवेत्कर्मान्तभाङ्नरः ।	014c  
दासीदासं च विविधं लभेत्प्रेत्य गुणान्वितम् ॥	014e  
यानानि वाहनं चैव तदर्हाय ददन्नरः ।	015a  
पादरोगपरिक्लेशान्मुक्तः श्वसनवाहवान् ।	015c  
विचित्र रमणीयं च लभते यानवाहनम् ॥	015e  
प्रतिश्रयप्रदानं च तदर्हाय तदिच्छते ।	016a  
वर्षाकाले तु रात्रौ वा लभेत्पक्षबलं शुभम् ॥	016c  
सेतुकूपतटाकानां कर्ता तु लभते नरः ।	017a  
दीर्घायुष्यं च सौभाग्यं तता प्रेत्य गतिं शुभां ॥	017c  
वृक्षसंरोपको यस्तु छायापुष्पफलप्रदः ।	018a  
प्रेत्यभावे लभेत्पुण्यमभिगम्यो भवेन्नरः ॥	018c  
यस्तु सङ्क्रमकृल्लोके नदीषु जलहारिणाम् ।	019a  
लभेत्पुण्यफलं प्रेत्य व्यसनेभ्यो विमोक्षणम् ॥	019c  
मार्गकृत्सततं मर्त्यो भवेत्सन्तानवान्नरः ।	020a  
कायदोषविमुक्तस्तु तीर्थकृत्सततं भवेत् ॥	020c  
औषधानां प्रदानात्तु सततं कृपयाऽन्वितः ।	021a  
भवेद्व्याधिविहीनश्च दीर्घायुश्च विशेषतः ॥	021c  
अनाथान्पोषयेद्यस्तु कृपणान्धकपङ्गुकान् ।	022a  
स च पुण्यफलं प्रेत्य लभते कृच्छ्रमोक्षणम् ॥	022c  
वेदगोष्ठाः शुभाः शाला भिक्षूणां च प्रतिश्रयम् ।	023a  
यः कुर्याल्लभते नित्यं नरः प्रेत्य फलं शुभम् ॥	023c  
प्रासादवासं विविधं यक्षशोभां लभेत्पुनः ।	024a  
विविधं विविधाकारं भक्ष्यभोज्यगुणान्वितम् ॥	024c  
रम्यं तं दैवगोवाटं यः कुर्याल्लभते नरः ।	025a  
प्रेत्य भावे शुभां जातिं व्याधिमोक्षं तथैव च ॥	025c  
एवं नानाविधं द्रव्यं दानकर्ता लभेत्फलम् ॥	026ac  
उमोवाच ।	027  
कृतं दत्तं यथा यावत्तस्य तल्लभते फलम् ।	027a  
एतन्मे देवदेवेश तत्र कौतूहलं महत् ॥	027c  
महेश्वर उवाच ।	028  
प्रेत्यभावे शृणु फलं दत्तस्य च कृतस्य च ।	028a  
दानं षङ्गुणयुक्तं तु तदर्हाय यथाविधिः ।	028c  
यथाविभवतो दानं दातव्यमिति मानवैः ॥	028e  
बुद्धिमायुष्यमारोग्यं बलं भाग्यं तथाऽऽगमम् ।	029a  
रूपेण सप्तधा भूत्वा मानुष्यं फलति ध्रुवम् ॥	029c  
इदं दत्तमिदं देयमित्येवं फलकाङ्क्षया ।	030a  
यद्दत्तं तत्तदेव स्यान्न तु किञ्चन लभ्यते ॥	030c  
ध्रुवं देव्यत्तमे दानं मध्यमे त्वधमं फलम् ॥ ॥	031ac  

इति श्रीमन्महाभारते अनुशासनपर्वणि दानधर्मपर्वणि षट्त्रिंशदधिकद्विशततमोऽध्यायः ॥ 236 ॥
13-236-10 सहिरण्यान्सवस्त्रकानिति थ.पाठः ॥

