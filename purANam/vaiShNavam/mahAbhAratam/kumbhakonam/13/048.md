अध्यायः 048

कृष्णेन युधिष्ठिरम्प्रत्युपमन्युना स्वात्मानं प्रत्युक्तशिवसहस्रनामानुवादः ॥ 1 ॥

वासुदेव उवाच ।	001  
ततः स प्रयतो भूत्वा मम तात युधिष्ठिर ।	001a  
प्राञ्जलिः प्राह विप्रर्षिर्नामसङ्ग्रहमादितः ॥	001c  
उपमन्युरुवाच ।	002  
ब्रह्मप्रोक्तैर्ऋषिप्रोक्तैर्वेदवेदाङ्गसम्भवैः ।	002a  
सर्वलोकेषु विख्यातं स्तुत्यं स्तोष्यामि नामभिः ॥	002c  
महद्भिर्विहितैः सत्यैः सिद्धैः सर्वार्थसाधकैः ।	003a  
ऋषिणा तण्डिना भक्त्या कृतैर्वेदकृतात्मना ॥	003c  
यथोक्तैः साधुभिः ख्यातैर्मुनिभिस्तत्त्वदर्शिभिः ।	004a  
प्रवरं प्रथमं स्वर्ग्यं सर्वभूतहितं शुभम् ॥	004c  
श्रुतेः सर्वत्र जगति ब्रह्मलोकावतारितैः ।	005a  
सत्यैस्तत्परमं ब्रह्म ब्रह्मप्रोक्तं सनातनम् ।	005c  
वक्ष्ये यदुकुलश्रेष्ठ शृणुष्वावहितो मम ॥	005e  
वरयैनं भवं देवं भक्तस्त्वं परमेश्वरम् ।	006a  
तेन ते श्रावयिष्यामि यत्तद्ब्रह्म सनातनम् ॥	006c  
न शक्यं विस्तरात्कृत्स्नं वक्तुं सर्वस्य केनचित् ।	007a  
युक्तेनापि विभूतीनामपि वर्षशतैरपि ॥	007c  
यस्यादिर्मध्यमन्तं च सुरैरपि न गम्यते ।	008a  
कस्तस्य शक्नुयाद्वक्तुं  गुणान्कार्त्स्न्येन माधव ॥	008c  
किन्तु देवस्य महतः सङ्क्षिप्तार्थपदाक्षरम् ।	009a  
शक्तितश्चरितं वक्ष्ये प्रसादात्तस्य धीमतः ॥	009c  
अप्राप्य तु ततोऽनुज्ञां न शक्यः स्तोतुमीश्वरः ।	010a  
यदा तेनाभ्यनुज्ञातः स्तुतो वै स तदा मया ॥	010c  
अनादिनिधनस्याहं जगद्योनेर्महात्मनः ।	011a  
नाम्नां कञ्चित्समुद्देशं वक्ष्याम्यव्यक्तयोनिनः ॥	011c  
वरदस्य वरेण्यस्य विश्वरूपस्य धीमतः ।	012a  
शृणु नाम्नां चयं कृष्ण यदुक्तं पद्मयोनिना ॥	012c  
दश नामसहस्राणि यान्याह प्रपितामहः ।	013a  
तानि निर्मथ्य मनसा दध्नो घृतमिवोद्धृतम् ॥	013c  
गिरेः सारं यथा हेम पुष्पसारं यथा मधु ।	014a  
घृतात्सारं यथा मण्डस्तथैतत्सारमुद्धृतम् ।	014c  
सर्वपापापहमिदं चतुर्वेदसमन्वितम् ।	015a  
प्रयत्नेनाधिगन्तव्यं धार्यं च प्रयतात्मना ॥	015c  
माङ्गल्यं पौष्टिकं चैव रक्षोघ्नं पावनं महत् ॥	016ac  
इदं भक्ताय दातव्यं श्रद्दधानास्तिकाय च ।	017a  
नाश्रद्दधानरूपाय नास्तिकायाजितात्मने ॥	017c  
यश्चाभ्यसूयते देवं कारणात्मानमीश्वरम् ।	018a  
स कृष्ण नरकं याति सहपूर्वैः सहात्मजैः ॥	018c  
इदं ध्यानमिदं योगमिदं ध्येयमनुत्तममम् ।	019a  
इदं जप्यमिदं ज्ञानं रहस्यमिदमुत्तम् ॥	019c  
यं ज्ञात्वा अन्तकालेऽपि गच्छेत परमां गतिम् ।	020a  
पवित्रं मङ्गलं मेध्यं कल्याणमिदमुत्तमम् ॥	020c  
इदं ब्रह्मा पुरा कृत्वा सर्वलोकपितामहः ।	021a  
सर्वस्तवानां राजत्वे दिव्यानां समकल्पयत् ॥	021c  
तदाप्रभृति चैवायमीश्वरस्य महात्मनः ।	022a  
स्तवराज इति ख्यातो जगत्यमरपूजितः ॥	022c  
ब्रह्मलोकादयं स्वर्गे स्तवराजोऽवतारितः ।	023a  
यतस्तण्डिः पुरा प्राप तेन तण्डिकृतोऽभवत् ॥	023c  
स्वर्गाच्चैवात्र भूर्लोकं तण्डिना ह्यवतारितः ।	024a  
सर्वमङ्गलमाङ्गल्यं सर्वपापप्रणाशनम् ॥	024c  
निगदिष्ये महाबाहो स्तवानामुत्तमं स्तवम् ।	025a  
ब्रह्मणामपि यद्ब्रह्म पराणामपि यत्परम् ॥	025c  
तेजसामपि यत्तेजस्तपसामपि यत्तपः ।	026a  
शान्तीनामपि या शान्तिर्द्युतीनामपि या द्युतिः ॥	026c  
दान्तानामपि यो दान्तो धीमतामपि या च धीः ।	027a  
देवानामपि यो देव ऋषीणामपि यस्त्वृषिः ॥	027c  
यज्ञानामपि यो यज्ञः शिवानामपि यः शिवः ।	028a  
रुद्राणामपि यो रुद्रः प्रभा प्रभवतामपि ॥	028c  
योगिनामपि यो योगी कारणानां च कारणम् ।	029a  
यतो लोकाः सम्भवन्ति न भवन्ति यतः पुनः ॥	029c  
सर्वभूतात्मभूतस्य हरस्यामिततेजसः ।	030a  
अष्टोत्तरसहस्रं तु नाम्नां शर्वस्य मे शृणु ।	030c  
यच्छ्रुत्वा मनुजव्याघ्र सर्वान्कामानवाप्स्यसि ॥	030e  
स्थिरः स्थाणुः प्रभुर्भानुः, प्रवरो वरदो वरः ।	031a  
सर्वात्मा सर्वविख्यातः सर्वः सर्वकरो भवः ॥	031c  
जटी चर्मीं शिखी खड्गी सर्वाङ्गः सर्वभावनः ।	032a  
हरश्च हरिणाक्षश्च सर्वभूतहरः प्रभुः ॥	032c  
प्रवृत्तिश्च निवृत्तिश्च नियतः शाश्वतो ध्रुवः ।	033a  
श्मशानवासी भगवान्खचरो गोचरोऽर्दनः ॥	033c  
अभिवाद्यो महाकर्मा तपस्वी भूतभावनः ।	034a  
उन्मत्तवेषप्रच्छन्नः सर्वलोकप्रजापतिः ॥	034c  
महारूपो महाकायो वृषरूपो महायशाः ।	035a  
महात्मा सर्वभूतात्मा विश्वरूपो महाहनुः ॥	035c  
लोकपालोऽन्तर्हितात्मा प्रसादो हयगर्दभिः ।	036a  
पवित्रं च महांश्चैव नियमो नियमाश्रितः ॥	036c  
सर्वकर्मा स्वयम्भूत आदिरादिकरो निधिः ।	037a  
सहस्राक्षो विशालाक्षः सोमो नक्षत्रसाधकः ॥	037c  
चन्द्रः सूर्यः शनिः केतुर्ग्रहो ग्रहपतिर्वरः ।	038a  
अत्रिरत्र्या नमस्कर्ता मृगबाणार्पणोऽनघः ॥	038c  
महातपा घोरतपा अदीनो दीनसाधकः ।	039a  
संवत्सरकरो मन्त्रः प्रमाणं परमं तपः ॥	039c  
योगी योज्यो महाबीजो महारेता महाबलः ।	040a  
सुवर्णरेताः सर्वज्ञः सुबीजो बीजवाहनः ॥	040c  
दशबाहुस्त्वनिमिषो नीलकण्ठ उमापतिः ।	041a  
विश्वरूपः स्वयं श्रेष्ठो बलवीरो बलो गणः ॥	041c  
गणकर्ता गणपतिर्दिग्वासाः काम एव च ।	042a  
मन्त्रवित्परमो मन्त्रः सर्वभावकरो हरः ॥	042c  
कमण्डलुधरो धन्वी बाणहस्तः कपालवान् ।	043a  
अशनी शतघ्नी खङ्गी पट्टिशी चायुधी महान् ॥	043c  
स्रुवहस्तः सुरूपश्च तेजस्तेजस्करो निधिः ।	044a  
उष्णीषी च सुवक्त्रश्च उदग्रो विनतस्तथा ॥	044c  
दीर्घश्च हरिकेशश्च सुतीर्थः कुष्ण एव च ।	045a  
शृगालरूपः सिद्धार्थो मुण्डः सर्वशुभङ्करः ॥	045c  
अजश्च बहुरूपश्च गन्धधारी कपर्द्यपि ।	046a  
ऊर्ध्वरेता ऊर्ध्वलिङ्ग ऊर्ध्वशायी नभःस्थलः ॥	046c  
त्रिजटी चीरवासाश्च रुद्रः सेनापतिर्विभुः ।	047a  
अहश्चरो नक्तञ्चरस्तिग्ममन्युः सुवर्चसः ॥	047c  
गजहा दैत्यहा कालो लोकधाता गुणाकरः ।	048a  
सिंहशार्दूलरूपश्च आर्द्रचर्माम्बरावृतः ॥	048c  
कालयोगी महानादः सर्वकामश्चतुष्पथः ।	049a  
निशाचरः प्रेतचारी भूतचारी महेश्वरः ॥	049c  
बहुभूतो बहुधरः स्वर्भानुरमितो गतिः ।	050a  
नृत्यप्रियो नित्यनर्तो नर्तकः सर्वलालसः ॥	050c  
घोरो महातपाः पाशो नित्यो गिरिरुहो नभः ।	051a  
सहस्रहस्तो विजयो व्यवसायो ह्यतन्द्रितः ॥	051c  
अधर्षणो धर्षणात्मा यज्ञहा कामनाशकः ।	052a  
दक्षयागापहारी च सुसहो मध्यमस्तथा ॥	052c  
तेजोपहारी बलहा मुदितोऽर्थोऽजितो वरः ।	053a  
गम्भीरघोषो गम्भीरो गम्भीरबलवाहनः ॥	053c  
न्यग्रोधरूपो न्यग्रोधो वृक्षकर्णस्थितिर्विभुः ।	054a  
सुतीक्ष्णदशनश्चैव महाकायो महाननः ॥	054c  
विष्वक्सेनो हरिर्यज्ञः संयुगापीडवाहनः ।	055a  
तीक्ष्णतापश्च हर्यश्वः सहायः कर्मकालवित् ॥	055c  
विष्णुप्रसादितो यज्ञः समुद्रो वडवामुखः ।	056a  
हुताशनसहायश्च प्रशान्तात्मा हुताशनः ॥	056c  
उग्रतेजा महातेजा जन्यो विजयकालवित् ।	057a  
ज्योतिषामयनं सिद्धिः सर्वविग्रह एव च ॥	057c  
शिखी मुण्डी जटी ज्वाली मूर्तिजो मूर्धगो बली ।	058a  
वेणवी पणवी ताली खली कालकटङ्कटः ॥	058c  
नक्षत्रविग्रहमतिर्गुणबुद्धिर्लयो गमः ।	059a  
प्रजापतिर्विश्वबाहुर्विभागः सर्वगोमुखः ॥	059c  
विमोचनः सुसरणो हिरण्यकवचोद्भवः ॥	060a  
मेढ्रजो बलचारी च महीचारी स्रुतस्तथा ॥	060c  
सर्वतूर्यनिनादी च सर्वातोद्यपरिग्रहः ।	061a  
व्यालरूपो गुहावासी गुहो माली तरङ्गवित् ॥	061c  
त्रिदशस्त्रिकालधृक्कर्मसर्वबन्धविमोचनः ।	062a  
बन्धनस्त्वसुरेन्द्राणां युधि शत्रुविनाशनः ॥	062c  
साङ्ख्यप्रसादो दुर्वासाः सर्वसाधुनिषेवितः ।	063a  
प्रस्कन्दनो विभागज्ञो अतुल्यो यज्ञभागवित् ॥	063c  
सर्ववासः सर्वचारी दुर्वासा वासवोऽमरः ।	064a  
हैमो हेमकरो यज्ञः सर्वधारी धरोत्तमः ॥	064c  
लोहिताक्षो महाक्षश्च विजयाक्षो विशारदः ।	065a  
सङ्ग्रहो निग्रहः कर्ता सर्पचीरनिवासनः ॥	065c  
मुख्योऽमुख्यश्च देहश्च काहलिः सर्वकामदः ।	066a  
सर्वकासप्रसादश्च सुबलो बलरूपधृत् ॥	066c  
सर्वकामवरश्चैव सर्वदः सर्वतोमुखः ।	067a  
आकाशनिर्विरूपश्च निपाती ह्यवशः खगः ॥	067c  
रौद्ररूपोंऽशुरादित्यो बहुरश्मिः सुवर्चसी ।	068a  
वसुवेगो महावेगो मनोवेगो निशाचरः ॥	068c  
सर्ववासी श्रियावासी उपदेशकरोऽकरः ।	069a  
मुनिरात्मनिरालोकः सम्भग्नश्च सहस्रदः ॥	069c  
पक्षी च पक्षरूपश्च अतिदीप्तो विशाम्पतिः ।	070a  
उन्मादो मदनः कामो ह्यश्वत्थोऽर्थकरो यशः ॥	070c  
वामदेवश्च वामश्च प्राग्दक्षिणश्च वामनः ।	071a  
सिद्धयोगी महर्षिश्च सिद्धार्थः सिद्धसाधकः ॥	071c  
भिक्षुश्च भिक्षुरूपश्च विपणो मृदुरव्ययः ।	072a  
महासेनो विशाखश्च षष्टिभागो गवाम्पतिः ॥	072c  
वज्रहस्तश्च विष्कम्भी चमूस्तम्भन एव च ।	073a  
वृत्तावृत्तकरस्तालो मधुर्मधुकलोचनः ॥	073c  
वाचस्पत्यो वाजसनो नित्यमाश्रमपूजितः ।	074a  
ब्रह्मचारी लोकचारी सर्वचारी विचारवित् ॥	074c  
ईशान ईश्वरः कालो निशाचारी पिनाकवान् ।	075a  
निमित्तस्थो निमित्तं च नन्दिर्नन्दिकरो हरिः ॥	075c  
नन्दीश्वरश्च नन्दी च नन्दनो नन्दिवर्धनः ।	076a  
भगहारी निहन्ता च कालो ब्रह्मा पितामहः ॥	076c  
चतुर्मुखो महालिङ्गश्चारुलिङ्गस्तथैव च ।	077a  
लिङ्गाध्यक्षः सुराध्यक्षो योगाध्यक्षो युगावहः ॥	077c  
बीजाध्यक्षो बीजकर्ता अध्यात्माऽनुगतो बलः ।	078a  
इतिहासः सकल्पश्च गौतमोऽथ निशाकरः ॥	078c  
दम्भो ह्यदम्भो वैदम्भो वश्यो वशकरः कलिः ।	079a  
लोककर्ता पशुपतिर्महाकर्ता ह्यनौषधः ॥	079c  
अक्षरं परमं ब्रह्मि बलवच्छक्र एव च ।	080a  
नीतिर्ह्यनीतिः शुद्धात्मा शुद्धो मान्यो गतागतः ॥	080c  
बहुप्रसादः सुस्वप्नो दर्पणोऽथ त्वभित्रजित् ।	081a  
वेदकारो मन्त्रकारो विद्वान्समरमर्दनः ॥	081c  
महामेघनिवासी च महाघोरो वशीकरः ।	082a  
अग्निज्वालो महाज्वालो अतिधूम्रो हुतो हविः ॥	082c  
वृषणः शङ्करो नित्यं वर्चस्वी धूमकेतनः ।	083a  
नीलस्तथाङ्गलुब्धश्च शोभनो निरवग्रहः ॥	083c  
स्वस्तिदः स्वस्तिभावश्च भागी भागकरो लघुः ।	084a  
उत्सङ्गश्च महाङ्गश्च महागर्भपरायणः ॥	084c  
कृष्णवर्णः सुवर्णश्च इन्द्रियं सर्वदेहिनाम् ।	085a  
महापादो महाहस्तो महाकायो महायशाः ॥	085c  
महामूर्धा महामात्रो महानेत्रो निशालयः ।	086a  
महान्तको महाकर्णो महोष्ठश्चि महाहनुः ॥	086c  
महानासो महाकम्बुर्महाग्रीवः श्मशानभाक् ।	087a  
महावक्षा महोरस्को ह्यन्तरात्मा मृगालयः ॥	087c  
लम्बनो लम्बितोष्ठश्च महामायः पयोनिधिः ।	088a  
महादन्तो महादंष्ट्रो महाजिह्वो महामुखः ॥	088c  
महानखो महारोमा महाकेशो महाजटः ।	089a  
प्रसन्नश्च प्रसादश्च प्रत्ययो गिरिसाधनः ॥	089c  
स्नेहनोऽस्नेहनश्चैव अजितश्च महामुनिः ।	090a  
वृक्षाकारो वृक्षकेतुरनलो वायुवाहनः ॥	090c  
गण्डली मेरुधामा च देवाधिपतिरेव च ।	091a  
अथर्वशीर्षः सामास्य ऋक्सहस्रामितेक्षणः ॥	091c  
यजुःपादभुजो गुह्यः प्रकाशो जङ्गमस्तथा ।	092a  
अमोघार्थः प्रसादश्च अभिगम्यः सुदर्शनः ॥	092c  
उपकारः प्रियः सर्वः कनकः काञ्चनच्छविः ।	093a  
नाभिर्नन्दिकरो भावः पुष्करस्थपतिः स्थिरः ॥	093c  
द्वादशस्त्रासनश्चाद्यो यज्ञो यज्ञसमाहितः ।	094a  
नक्तं कलिश्च कालश्च मकरः कालपूजितः ॥	094c  
सगणो गणकारश्च भूतवाहनसारथिः ।	095a  
भस्मशयो भस्मगोप्ता भस्मभूतस्तरुर्गणः ॥	095c  
लोकपालस्तथा लोको महात्मा सर्वपूजितः ।	096a  
शुक्लस्त्रिशुक्लः सम्पन्नः शुचिर्भूतनिषेवितः ॥	096c  
आश्रमस्थः क्रियादस्थो विश्वकर्ममतिर्वरः ।	097a  
विशालशाखस्ताम्रोष्ठो ह्यम्बुजालः सुनिश्चलः ॥	097c  
कपिलः कपिशः शुक्ल आयुश्चैव परोऽपरः ।	098a  
गन्धर्वो ह्यदितिस्तार्क्ष्यः सुविज्ञेयः सुशारदः ॥	098c  
परश्वधायुधो देव अनुकारी सुबान्धवः ।	099a  
तुम्बवीणो महाक्रोध ऊर्ध्वरेता जलेशयः ॥	099c  
उग्रो वंशकरो वंशो वंशनादो ह्यनिन्दितः ।	100a  
सर्वाङ्गरूपो मायावी सुहृदो ह्यनिलोऽनलः ॥	100c  
बन्धनो बन्धकर्ता च सुबन्धनविमोचनः ।	101a  
स यज्ञारिः स कामारिर्महादंष्ट्रो महायुधः ॥	101c  
बहुधा निन्दितः शर्वः शङ्करः शङ्करोऽधनः ।	102a  
अमरेशो महादेवी विश्वदेवः सुरारिहा ॥	102c  
अहिर्बुध्न्योऽनिलाभश्च चेकितानो हविस्तथा ।	103a  
अजैकपाच्च कापाली त्रिशङ्कुरजितः शिवः ॥	103c  
धन्वन्तरिर्धूमकेतुः स्कन्दो वैश्रवणस्तथा ।	104a  
धाता शक्रश्च विष्णुश्च मित्रस्त्वष्टा ध्रुवो धरः ॥	104c  
प्रभावः सर्वगो वायुरर्यमा सविता रविः ।	105a  
उषङ्गुश्च विधाता च मान्धाता भूतभावनः ॥	105c  
विभुर्वर्णविभावी च सर्वकामगुणावहः ।	106a  
पद्मनाभो महागर्भश्चन्द्रवक्त्रोऽनिलोऽनलः ॥	106c  
बलवांश्चोपशान्तश्च पुराणः पुण्यचञ्चुरी ।	107a  
कुरुकर्ता कुरुवासी कुरुभूतो गुणौषधः ॥	107c  
सर्वाशयो दर्भचारी सर्वेषां प्राणिनां पतिः ।	108a  
देवदेवः सुखासक्तः सदसत्सर्वरत्नवित् ॥	108c  
कैलासगिरिवासी च हिमवद्गिरिसंश्रयः ।	109a  
कूलहारी कूलकर्ता बहुविद्यो बहुप्रदः ॥	109c  
वणिजो वर्धकी वृक्षो बकुलश्चन्दनश्छदः ।	110a  
सारग्रीवो महाजत्रुरलोलश्च महौषधः ॥	110c  
सिद्धार्थकारी सिद्धार्थश्छदो व्याकरणोत्तरः ।	111a  
सिंहनादः सिंहदंष्ट्रः सिंहगः सिंहवाहनः ॥	111c  
प्रभावात्मा जगत्कालस्थालो लोकहितस्तरुः ।	112a  
सारङ्गो नवचक्राङ्गः केतुमाली सभावनः ॥	112c  
भूतालयो भूतपतिरहोरात्रमनिन्दितः ॥	113ac  
वाहिता सर्वभूतानां निलयश्च विभुर्भवः ।	114a  
अमोघः संयतो ह्यश्वो भोजनः प्राणधारणः ॥	114c  
धृतिमान्मतिमान्दक्षः सत्कृतश्च युगाधिपः ।	115a  
गोपालिर्गोपतिर्ग्रामो गोचर्मवसनो हरिः ।	115c  
हिरण्यबाहुश्च तथा गुहापालः प्रवेशिनाम् ।	116a  
प्रकृष्टारिर्महाहर्षो जितकामो जितेन्द्रियः ॥	116c  
गान्धारश्च सुवासस्च तपःसक्तो रतिर्नरः ।	117a  
महागीतो महानृत्यो ह्यप्सरोगणसेवितः ॥	117c  
महाकेतुर्महाधातुर्नैकसानुचरश्चलः ।	118a  
आवेदनीय आदेशः सर्वगन्धसुखावहः ॥	118c  
तोरणस्तारणो वातः वरिधी पतिखेचरः ।	119a  
संयोगो वर्धनो वृद्धो अतिवृद्धो गुणाधिकः ॥	119c  
नित्य आत्मसहायश्च देवासुरपतिः पतिः ।	120a  
युक्तश्च युक्तबाहुश्च देवो दिवि सुपर्वणः ॥	120c  
आषाढश्च सुषाढश्च ध्रुवोऽथ हरिणो हरः ।	121a  
वपुरावर्तमानेभ्यो वसुश्रेष्ठो महापथः ॥	121c  
शिरोहारी विमर्शश्च सर्वलक्षणलक्षितः ।	122a  
अक्षश्च रथयोगी च सर्वयोगी महाबलः ॥	122c  
समाम्नायोऽसमाम्नायस्तीर्थदेवो महारथः ।	123a  
निर्जीवो जीवनो मन्त्रः शुभाक्षो बहुकर्कशः ॥	123c  
रत्नप्रभूतो रत्नाङ्गो महार्णवनिपानवित् ।	124a  
मूलं विशालो ह्यमृतो व्यक्ताव्यक्तस्तपोनिधिः ॥	124c  
आरोहणोऽधिरोहश्च शीलधारी महायशाः ।	125a  
सेनाकल्पो महाकल्पो योगो युगकरो हरिः ॥	125c  
युगरूपो महारूपो महानागहनो वधः ।	126a  
न्यायनिर्वपणः पादः पण्डितो ह्यचलोपमः ॥	126c  
बहुमालो महामालः शशी हरसुलोचनः ।	127a  
विस्तारो लवणः कूपस्त्रियुगः सफलोदयः ॥	127c  
त्रिलोचनो विषष्णाङ्गो मणिविद्धो जटाधरः ।	128a  
बिन्दुर्विसर्गः सुमुखः शरः सर्वायुधः सहः ॥	128c  
निवेदनः सुखाजातः सुगन्धारो महाधनुः ।	129a  
गन्धपाली च भगवानुत्थानः सर्वकर्मणाम् ॥	129c  
मन्थानो बहुलो वायुः सकलः सर्वलोचनः ।	130a  
तलस्तालः करस्थाली ऊर्ध्वसंहननो महान् ॥	130c  
छत्रं सुच्छत्रो विख्यातो लोकः सर्वाश्रयः क्रमः ।	131a  
मुण्डो विरूपो विकृतो दण्डी कुण्डी विकुर्वणः ।	131c  
हर्यक्षः ककुभो वज्रो शतजिह्वः सहस्रपात् ।	132a  
सहस्रमूर्धा देवेन्द्रः सर्वदेवमयो गुरुः ॥	132c  
सहस्रबाहुः सर्वाङ्गः शरण्यः सर्वलोककृत् ।	133a  
पवित्रं त्रिककुन्मन्त्रः कनिष्ठः कृष्णपिङ्गलः ।	133c  
ब्रह्मदण्डविनिर्माता शतघ्नीपाशशक्तिमान् ।	134a  
पद्मगर्भो महागर्भो ब्रह्मगर्भो जलोद्भवः ॥	134c  
गभस्तिर्ब्रह्मकृद्ब्रह्मी ब्रह्मविद्ब्राह्मणो गतिः ।	135a  
अनन्तरुपो नैकात्मा तिग्मतेजाः स्वयम्भुवः ॥	135c  
ऊर्ध्वगात्मा पशुपतिर्वातरंहा मनोजवः ।	136a  
चन्दनी पद्मनालाग्रः सुरभ्युत्तरणो नरः ॥	136c  
कर्णिकारमहास्रग्वी नीलमौलिः पिनाकधृत् ।	137a  
उमापतिरुमाकान्तो जाह्नवीधृगुमाधवः ॥	137c  
वरो वराहो वरदो वरेण्यः सुमाहास्वनः ।	138a  
महाप्रसादो दमनः शत्रुहा श्वेतपिङ्गलः ॥	138c  
पीतात्मा परमात्मा च प्रयतात्मा प्रधानधृत् ।	139a  
सर्वपार्श्वमुखस्त्र्यक्षो धर्मसाधारणो वरः ॥	139c  
चराचरात्मा सूक्ष्मात्मा अमृतो गोवृषेश्वरः ।	140a  
साध्यर्षिर्वसुरादित्यो विवस्वान्सविताऽमृतः	140c  
व्यासः सर्गः सुसङ्क्षेपो विस्तरः पर्ययो नरः ।	141a  
ऋतु संवत्सरो मासः पक्षः सङ्ख्यासमापनः ॥	141c  
कला काष्ठा लवा मात्रा मुहूर्ताहःक्षपाः क्षणाः ।	142a  
विश्वक्षेत्रं प्रजाबीजं लिङ्गमाद्यस्तु निर्गमः ॥	142c  
सदसद्व्यक्तमव्यक्तं पिता माता पितामहः ।	143a  
स्वर्गद्वारं प्रजाद्वारं मोक्षद्वारं त्रिविष्टपम् ॥	143c  
निर्वाणं ह्लादनश्चैव ब्रह्मलोकः परा गतिः ।	144a  
देवासुरविनिर्माता देवासुरपरायणः ॥	144c  
देवासुरगुरुर्देवो देवासुरनमस्कृतः ।	145a  
देवासुरमहामात्रो देवासुरगणाश्रयः ॥	145c  
देवासुरगणाध्यक्षो देवासुरगणाग्रणीः ।	146a  
देवातिदेवो देवर्षिर्देवासुरवरप्रदः ॥	146c  
देवासुरेश्वरो विश्वो देवासुरमहेश्वरः ।	147a  
सर्वदेवमयोचिन्त्यो देवतात्माऽत्मसम्भवः ॥	147c  
उद्भित्त्रिविक्रमो वैद्यो विरजो नीरजोऽमरः ॥	148a  
ईड्यो हस्तीश्वरो व्याघ्रो देवसिंहो नरर्षभः ॥	148c  
विबुधोऽग्रवरः सूक्ष्मः सर्वदेवस्तपोमयः ।	149a  
सुयुक्तः शोभनो वज्री प्रासानां प्रभवोऽव्ययः ॥	149c  
गुहः कान्तो निजः सर्गः पवित्रं सर्वपावनः ।	150a  
शृङ्गी शृङ्गप्रियो बभ्रू राजराजो निरामयः ॥	150c  
अभिरामः सुरगणो विरामः सर्वसाधः ।	151a  
ललाटाक्षो विश्वदेवो हरिणो ब्रह्मवर्चसः ॥	151c  
स्थावराणां पतिश्चैव नियमेन्द्रियवर्धनः ।	152a  
सिद्धार्थः सिद्धभूतार्थोऽचिन्त्यः सत्यव्रतः शुचिः ॥	152c  
व्रताधिपः परं ब्रह्म भक्तानां परमा गतिः ।	153a  
विमुक्तो मुक्ततेजाश्च श्रीमाञ्श्रीवर्धनो जगत् ॥	153c  
यथा प्रधानं भगवानिति भक्त्या स्तुतो मया ।	154a  
यन्न ब्रह्मादयो देवा विदुस्तत्त्वेन नर्षयः ।	154c  
स्तोतव्यमर्च्यं वन्द्यं च कः स्तोष्यति जगत्पतिम् ॥	154e  
भक्तिं त्वेवं पुरस्कृत्य मया यज्ञपतिर्विभुः ।	155a  
ततोऽभ्यनुज्ञां सम्प्राप्य स्तुतो मतिमतां वरः ॥	155c  
शिवमेभिः स्तुवन्देवं नामभिः पुष्टिवर्धनैः ।	156a  
नित्ययुक्तः शुचिर्भक्तः प्राप्नोत्यात्मानमात्मना ॥	156c  
एतद्धि परमं ब्रह्म परं ब्रह्माधिगच्छति ॥	157ac  
ऋषयश्चैव देवाश्च स्तुवन्त्येतेन तत्परम् ॥	158ac  
स्तूयमानो महादेवस्तुष्यते नियतात्मभिः ।	159a  
भक्तानुकम्पी भगवानात्मसंस्थाकरो विभुः ॥	159c  
तथैव च मनुष्येषु ये मनुष्याः प्रधानतः ।	160a  
आस्तिकाः श्रद्धधानाश्च बहुभिर्जन्मभिः स्तवैः ॥	160c  
भक्त्या ह्यनन्यमीशानं परं देवं सनातनम् ।	161a  
कर्मणा मनसा वाचा भावेनामिततेजसः ॥	161c  
शयाना जाग्रमाणाश्च व्रजन्नुपविशंस्तथा ।	162a  
उन्मिषन्निमिषंश्चैव चिन्तयन्तः पुनः पनः ॥	162c  
शृण्वन्तः श्रावयन्तश्च कथयन्तश्च ते भवम् ।	163a  
स्तुवन्तः स्तूयामानाश्च तुष्यन्ति च रमन्ति च ॥	163c  
जन्मकोटिसहस्रेषु नानासंसारयोनिषु ।	164a  
जन्तोर्विगतपापस्य भवे भक्तिः प्रजायते ॥	164c  
उत्पन्ना च भवे भक्तिरनन्या सर्वभावतः ।	165a  
भाविनः कारणे चास्य सर्वयुक्तस्य सर्वथा ॥	165c  
एतद्देवेषु दुष्प्रापं मनुष्येषु न लभ्तते ।	166a  
निर्विघ्रा निश्चला रुद्रे भक्तिरव्यभिचारिणी ॥	166c  
तस्यैव च प्रसादेन भक्तिरुत्पद्यते नृणाम् ।	167a  
येन यान्ति परां सिद्धिं तद्भागवतचेतसः ॥	167c  
ये सर्वभावानुगताः प्रपद्यन्ते महेश्वरम् ।	168a  
प्रपन्नवत्सलो देवः संसारात्तान्समुद्धरेत् ॥	168c  
एवमन्ये विकुर्वन्ति देवाः संसारमोचनम् ।	169a  
मनुष्याणामृते देवं नान्या शक्तिस्तपोबलम् ॥	169c  
इति तेनेन्द्रकल्पेन भगवान्सदसत्पतिः ।	170a  
कृत्तिवासाः स्तुतः कृष्ण तण्डिना शुभबुद्धिना ॥	170c  
स्तवमेतं भगवतो ब्रह्मा स्वयमधारयत् ।	171a  
गीयते च स बुद्ध्येत ब्रह्म शङ्करसन्निधौ ॥	171c  
इदं पुण्यं पवित्रं च सर्वदा पापनाशनम् ।	172a  
योगदं मोक्षदं चैव स्वर्गदं तोषदं तथा ॥	172c  
एवमेतत्पठन्ते य एकभक्त्या तु शङ्करम् ।	173a  
या गतिः साङ्ख्ययोगानां व्रजन्त्येतां गतिं तदा ॥	173c  
स्तवमेतं प्रयत्नेन सदा रुद्रस्य सन्निधौ ।	174a  
अब्धमेकं चरेद्भक्तः प्राप्नुयादीप्सितं फलम् ॥	174c  
एतद्रहस्यं परमं ब्रह्मणो हृदि संस्थितम् ।	175a  
ब्रह्मा प्रोवाच शक्राय शक्रः प्रोवाच मृत्यवे ॥	175c  
मृत्युः प्रोवाच रुद्रेभ्यो रुद्रेभ्यस्तण्डिमागमत् ।	176a  
महता तपसा प्राप्तस्तण्डिना ब्रह्मसद्मानि ॥	176c  
तण्डिः प्रोवाच शुक्राय गौतमाय च भार्गवः ।	177a  
वैवस्वताय मनवे गौतमः प्राह माधव ॥	177c  
नारायणाय साध्याय समाधिष्ठाय धीमते ।	178a  
यमाय प्राह भगवान्साध्यो नारायणोच्युतः ॥	178c  
नाचिकेताय भगवानाह वैवस्वतो यमः ।	179a  
मार्कण्डेयाय वार्ष्णेय नाचिकेतोऽभ्यभाषत ॥	179c  
मार्कण्डेयान्मय प्राप्तो नियमेन जनार्दन ।	180a  
तवाप्यहममित्रघ्न स्तवं दद्यां ह्यविश्रुतम् ।	180c  
स्वर्ग्यमारोग्यमायुष्यं धन्यं वेदेन सम्मितम् ।	181a  
नास्य विघ्नं विकुर्वन्ति दानवा यक्षराक्षसाः ॥	181c  
पिशाचा यातुधाना वा गुह्यका भुजगा अपि ।	182a  
यः पठेत शुचिः पार्थ ब्रह्मचारी जितेन्द्रियः ।	182c  
अभग्रयोगो वर्षं तु सोऽश्वमेधफलं लभेत् ॥ ॥	182e  

इति श्रीमन्महाभारते अनुशासनपर्वणि दानधर्मपर्वणि अष्टचत्वारिंशोऽध्यायः ॥ 48 ॥

13-48-3 सत्यैरन्वर्यैः वेदे कृतात्मना दत्तचित्तेन कृतैः वेदात्पृथक्कृतैः ॥ 13-48-6 वरय प्रार्थत ॥ 13-48-20 पवित्रं पापनाशकम् । मेध्यं यज्ञादिफलप्रदम् । मङ्गलमभ्युदयकरम् । उत्तमं कल्याणं परमानन्दरूपम् ॥	
