श्रीः
अध्यायः 138

भीष्मेण युधिष्ठिरम् प्रति श्राद्धे वर्जनीयधान्यशाकादिप्रतिपादकात्रिनिमिसंवादानुवादः ॥ 1 ॥

युधिष्ठिर उवाच 	001  
केन सङ्कल्पितं श्राद्धं कस्मिन्काले किमात्मकम् ।	001a  
भृग्वङ्गिरसिके काले मुनिना कतरेण वा ॥	001c  
\'येन सङ्कल्पितं चैव तन्मे ब्रूहि पितामह ।\'	002a  
कानि श्राद्धेषु वर्ज्यानि कानि मूलफलानि च ।	002c  
धान्यजात्यश्च का वर्ज्यास्तन्मे ब्रूहि पितामह ॥	002e  
भीष्म उवाच 	003  
यथा श्राद्धं सम्प्रवृत्तं यस्मिन्काले सदात्मकम् ।	003a  
येन सङ्कल्पितं चैव तन्मे शृणु जनाधिप ॥	003c  
स्वायम्भुवोऽत्रिः कौरव्य परमर्षिः प्रतापवान् ।	004a  
तस्य वंशे महाराज दत्तात्रेय इति स्मृतः ॥	004c  
दत्तात्रेयस्य पुत्रोऽभून्निमिर्नाम तपोधनः ।	005a  
निमेश्चाप्यभवत्पुत्रः श्रीमान्नाम श्रिया वृतः ॥	005c  
पूर्णे वर्षसहस्रान्ते स कृत्वा दुष्करं तपः ।	006a  
कालधर्मपरीतात्मा निधनं समुपागतः ॥	006c  
निमिस्तु कृत्वा शौचानि विधिदृष्टेन कर्मणा ।	007a  
सन्तापमगमत्तीव्रं पुत्रशोकपरायणः ॥	007c  
अथ कृत्वोपकार्याणि चतुर्दश्यां महामतिः ।	008a  
तमेव गणयञ्शोकं विरात्रे प्रत्यबुध्यत ॥	008c  
तस्यासीत्प्रतिबुद्धस्य शोकेन व्यथितात्मनः ।	009a  
मनः संहृत्य विषये बुद्धिर्विस्तारगामिनी ॥	009c  
ततः सञ्चिन्तयामास श्राद्धकल्पं समाहितः ।	010a  
यानि तस्यैव भोज्यानि मूलानि च फलानि च ॥	010c  
उक्तानि यानि चान्यानि यानि चेष्टानि तस्य ह ।	011a  
तानि सर्वाणि मनसा विनिश्चित्य तपोधनः ॥	011c  
अमावास्यां महाप्राज्ञो विप्रानानाय्य पूजितान् ।	012a  
दक्षिणावर्तिकाः सर्वा बृसीः स्वयमथाकरोत् ॥	012c  
सप्त विप्रांस्ततो भोज्ये युगपत्समुपानयत् ।	013a  
ऋते च लवणं भोज्यं श्यामाकान्नं ददौ प्रभुः ॥	013c  
दक्षिणाग्रास्ततो दर्भा विष्टरेषु निवेशिताः ।	014a  
पादयोश्चैव विप्राणां ये त्वन्नमुपभुञ्जते ॥	014c  
कृत्वा च दक्षिणाग्नान्वै दर्भान्स प्रयतः शुचिः ।	015a  
प्रददौ श्रीमते पिण्डान्नामगोत्रमुदाहरन् ॥	015c  
तत्कृत्वा स मुनिश्रेष्ठो धर्मसङ्करमात्मनः ।	016a  
पश्चात्तापेन महता तप्यमानोऽभ्यचिन्तयत् ॥	016c  
अकृतं मुनिभिः पूर्वं किं मयेदमनुष्ठितम् ।	017a  
कथं नु शापेन न मां दहेयुर्ब्राह्मणा इति ॥	017c  
ततः सञ्चिन्तयामास वंशकर्तारमात्मनः ।	018a  
\'बुद्ध्वाऽत्रिं मनसा दध्यौ भगवन्तं समाहितः ।\'	018c  
ध्यातमात्रस्तथा चात्रिराजगाम तपोधनः ॥	018e  
अथात्रिस्तं तथा दृष्ट्वा पुत्रशोकेन कर्शितम् ।	019a  
भृशमाश्वासयामास वाग्भिरिष्टाभिरव्ययः ॥	019c  
निमे सङ्कल्पितस्तेऽयं पितृयज्ञस्तपोधन ।	020a  
मतो मे पूर्वदृष्टोऽत्र धर्मोऽयं ब्रह्मणा स्वयम् ॥	020c  
सोयं स्वयम्भुविहितो धर्मः सङ्कल्पितस्त्वया ।	021a  
ऋते स्वयम्भुवः कोऽन्यः श्राद्धे संविधिमाहरेत् ॥	021c  
अथाख्यास्यामि ते पुत्र श्राद्धे यं विधिमुत्तमम् ।	022a  
स्वयम्भुविहितं पुत्र तत्कुरुष्व निबोध मे ॥	022c  
कृत्वाऽग्निशरणं पूर्वं मन्त्रपूर्वं तपोधन ।	023a  
ततोऽग्नयेऽथ सोमाय वरुणाय च नित्यशः ॥	023c  
विश्वेदवाश्च ये नित्यं पितृभिः सह गोचराः ।	024a  
तेभ्यः सङ्कल्पिता भागाः स्वयमेव स्वयम्भुवा ॥	024c  
स्तोतव्या चेह पृथिवी लोकस्यैव तु धारिणी ।	025a  
वैष्णवी काश्यपी चेति तथैवेहाक्षयेति च ॥	025c  
उदकानयने चैव स्तोतव्यो वरुणो विभुः ।	026a  
ततोऽग्निश्चैव सोमश्च आराध्याविह तेऽनघ ॥	026c  
देवास्तु पितरो नाम निर्मिता ये स्वयम्भुवा ।	027a  
ऊष्मपा ये महाभागास्तेषां भागः प्रकल्पितः ॥	027c  
ते श्राद्धेनार्च्यमाना वै विमुच्यन्ते ह किल्बिषात् ।	028a  
सप्तकाः पितृवंशास्तु पूर्वदृष्टाः स्वयम्भुवा ॥	028c  
विश्वे चाग्निमुखा देवाः सङ्ख्याताः पूर्वमेव ते ।	029a  
तेषां नामानि वक्ष्यामि भागार्हाणां महात्मनाम् ॥	029c  
सहः कृतिर्विपाप्मा च पुण्यकृत्पावनस्तथा ।	030a  
ग्राम्यः क्षेम्यः समूहश्च दिव्यसानुस्तथैव च ॥	030c  
विवस्वान्वीर्यवाञ्श्रीमान्कीर्तिमान्कृत एव च ।	031a  
जितात्मा मुनिवीर्यश्च दीप्तरोमा भयङ्करः ॥	031c  
अनुकर्मा प्रतीतश्च प्रदाताऽप्यंशुमांस्तथा ।	032a  
शैलाभः परमक्रोधी धीरोष्णी भूपतिस्तथा ॥	032c  
स्रजो वज्रीवरी चैव विश्वेदेवाः सनातनाः ।	033a  
विद्युद्वर्चाः सोमवर्चाः सूर्यश्रीश्चेति नामतः ॥	033c  
सोमपः सूर्यसावित्रो दत्तात्मा पुण्डरीयकः ।	034a  
उष्णीनाभो नभोदश्च विश्वायुर्दीप्तिरेव च ॥	034c  
चमूहरः सुरेशश्च व्योमारिः शङ्करो भवः ।	035a  
ईशः कर्ता कृतिर्दक्षो भुवनो दिव्यकर्मकृत् ॥	035c  
गणितः पञ्चवीर्यश्च आदित्यो रश्मिवांस्तथा ।	036a  
सप्तकृत्सोमवर्चाश्च विश्वकृत्कविरेव च ॥	036c  
अनुगोप्ता सुगोप्ता च नप्ता चेश्वर एव च ।	037a  
कीर्तितास्ते महाभागाः कालस्य गतिगोचराः ॥	037c  
अश्राद्धेयानि धान्यानि कोद्रवाः पुलकास्तथा ।	038a  
हिङ्गुद्रवेषु शाकेषु मूलानां लशुनं तथा ॥	038c  
पलाण्डुः सौभाञ्जनकस्तथा गृञ्जनकादयः ।	039a  
कूश्माण्डजात्यलाबुं च कृष्णं लवणमेव च ॥	039c  
ग्राम्यवाराहमांसं च यच्चैवाप्रोक्षितं भवेत् ।	040a  
कृष्णाजं जीरकं चैव शीतपाकी तथैव च ।	040c  
अङ्कुराद्यास्तथा वर्ज्या इह शृङ्गाटकानि च ॥	040e  
वर्जयेल्लवणं सर्वं तथा जम्बूफलानि च ।	041a  
अवक्षुतावरुदितं तथा श्राद्धे च वर्जयेत् ||	041c  
निवापे हव्यकव्ये वा गर्हितं च सुदर्शनम् ।	042a  
पितरश्च हि देवाश्च नाभिनन्दन्ति तद्धविः ॥	042c  
चण्डालश्वपचौ वर्ज्यौ निवापे समुपस्थिते ।	043a  
काषायवासाः कुष्ठी वा पतितो ब्रह्महाऽपि वा ॥	043c  
सङ्कीर्णयोनिर्विप्रश्च सम्बन्धी पतितश्च यः ।	044a  
वर्जनीय बुधैरेते निवापे समुपस्थिते ॥	044c  
इत्येवमुक्त्वा भगवान्स्ववंश्यं तमृषिं पुरा ।	045a  
पितामहसभां दिव्या जगामात्रिस्तपोधनः ॥ 	045c  

इति श्रीमन्महाभारते अनुशासनपर्वणि दानधर्मपर्वणि अष्टत्रिंशदधिकशततमोऽध्यायः ॥ 138 ॥

7-138-1 भृग्वङ्गिरसके यदा भृगवोऽङ्गिरसश्च वर्तन्ते नान्ये ॥ 7-138-2 श्राद्धेषु कानि कर्माणि वर्ज्यानि ॥ 7-138-8 कृत्वा उपकल्प्य । उपकार्याणि मृष्टान्नकशिपूपबर्हणादीनि । विरात्रे प्रभाते ॥ 7-138-9 विषये मनःसंहृत्य शोकं त्यक्त्वेत्यर्थः ॥ 7-138-12 दक्षिणावर्तिकाः प्रदक्षिणावर्तिताः । बृसीः आसनानि ॥ 7-138-16 श्रौते पित्राद्युद्देशेन दृष्टो धर्मो लोके पुत्रोद्देशेनापि स्वेच्छया कल्पित इति सङ्करः ॥ 7-138-23 तत्रार्यम्णे च सोमायेति ट. थ. पाठः ॥ 7-138-28 ते प्रसिद्धाः पित्रादयः । विमुच्यन्ते किल्बिषात् नरकादिरूपात् ॥ 7-138-38 पुलकाः असम्पूर्णतण्डुलयुक्तधान्यानि । हिङ्गुद्रवेषु शाकादिसंस्कारकद्रव्येषु ॥ 7-138-39 सौभाञ्जनकः शिग्रुः ॥ 7-138-40 शीतपाकी शाकविशेषः ॥ 7-138-42 सुदर्शनं शाकविशेषः ॥
