श्रीः
अध्यायः 104

भीष्मेण युधिष्ठिरम् प्रति गोभूविद्यादानप्रशंसनम् ॥ 1 ॥

युधिष्ठिर उवाच 	001  
भूय एव कुरुश्रेष्ठ दानानां विधिमुत्तमम् ।	001a  
कथयस्व महाप्राज्ञ भूमिदानं विशेषतः ॥	001c  
पृथिवीं क्षत्रियो दद्याद्ब्राह्मणायेष्टिकर्मिणे ।	002a  
विधिवत्प्रतिगृह्णीयान्न त्वन्यो दातुमर्हति ॥	002c  
सर्ववर्णैस्तु यच्छक्यं प्रदातुं फलकाङ्क्षिभिः ।	003a  
वेदे वा यत्समाख्यातं तन्मे व्याख्यातुमर्हसि ॥	003c  
भीष्म उवाच 	004  
तुल्यनामानि देयानि त्रीणि तुल्यफलानि च ।	004a  
सर्वकामफलानीह गावः पृथ्वी सरस्वती ॥	004c  
यो ब्रूयाच्चापि शिष्याय धर्म्यां ब्राह्मीं सरस्वतीम् ।	005a  
पृथिवीगोप्रदानाभ्यां तुल्यं स फलमश्नुते ॥	005c  
तथैव गाः प्रशंसन्ति न तु देयं ततः परम् ।	006a  
सन्निकृष्टफलास्ता हि लघ्वर्थाश्च युधिष्ठिर ॥	006c  
मातरः सर्वभूतानां गावः सर्वसुखप्रदाः ।	007a  
वृद्धिमाकाङ्क्षता नित्यं गावः कार्याः प्रदक्षिणाः ||	007c  
सन्ताड्या न तु पादेन गवां मध्ये न च व्रजेत् ।	008a  
मङ्गलायतनं देव्यस्तस्मात्पूज्याः सदैव गाः ॥	008c  
प्रचोदनं देवकृतं गवां कर्मसु वर्तताम् ।	009a  
पूर्वमेवाक्षरं चान्यदभिधेयं ततः परम् ॥	009c  
प्रचारे वा निवाते वा बुधो नोद्वेजयेत गाः ।	010a  
तृषिता ह्यभिवीक्षन्त्यो नरं हन्युः सबान्धवम् ॥	010c  
पितृसद्मानि सततं देवतायतनानि च ।	011a  
पूयन्ते शकृता यासां पूतं किमधिकं ततः ॥	011c  
घासमुष्टिं परगवे दद्यात्संवत्सरं तु यः ।	012a  
अकृत्वा स्वयमाहारं व्रतं तत्सार्वकामिकम् ॥	012c  
स हि पुत्रान्यशोऽर्थं च श्रियं चाप्यधिगच्छति ।	013a  
नाशयत्यशुभं चैव दुःस्वप्नं चाप्यपोहति ॥	013c  
युधिष्ठिर उवाच 	014  
देयाः किंलक्षणा गावः काश्चापि परिवर्जयेत् ।	014a  
कीदृशाय प्रदातव्या न देयाः कीदृशाय च ॥	014c  
भीष्म उवाच 	015  
असद्वृत्ताय पापाय लुब्धायानृतवादिने ।	015a  
हव्यकव्यव्यपेताय न देया गौः कथञ्चन ॥	015c  
भिक्षवे बहुपुत्राय श्रोत्रियायाहिताग्नये ।	016a  
दत्त्वा दशगवां दाता लोकानाप्नोत्यनुत्तमान् ॥	016c  
\'जुहोति यद्भोजयति यद्ददाति गवां रसैः ।	017a  
सर्वस्यैवांशभाग्दाता तन्निमित्तं प्रवर्तितः ॥\'	017c  
यश्चैव धर्मं कुरुते तस्य धर्मफलं च यत् ।	018a  
सर्वस्यैवांशभाग्दाता तन्निमित्तं प्रवृत्तयः ॥	018c  
यश्चैनमुत्पादयते यश्चैनं त्रायते भयात् ।	019a  
यश्चास्य कुरुते वृत्तिं सर्वे ते पितरस्त्रयः ॥	019c  
कल्मषं गुरुशुश्रूषा हन्ति मानो महद्यशः ।	020a  
अपुत्रतां त्रयः पुत्रा अवृत्तिं दश धेनवः ॥	020c  
वेदान्तनिष्ठस्य बहुश्रुतस्य प्रज्ञानतृप्तस्य जितेन्द्रियस्य ।	021a  
शिष्टस्य दान्तस्य यतस्य चैव भूतेषु नित्यं प्रियवादिनश्च ॥	021c  
यः क्षुद्भयाद्वै न विकर्म कुर्यान्मृदुश्च शान्तौ ह्यतिथिप्रियश्च ।	022a  
वृत्तिं द्विजायातिसृजेत तस्मै यस्तुल्यशीलश्च सपुत्रदारः ||	022c  
शुभे पात्रे ये गुणा गोप्रदाने तावान्दोषो ब्राह्मणस्वापहारे ।	023a  
सर्वावस्थं ब्राह्मणस्वापहारे दाराश्चैषां दूरतो वर्जनीयाः ॥	023c  
\'विप्रदारे परिहृते तद्धनेऽपहृते च तु ।		024a  
परित्रायन्ति शक्तास्तु नमस्तेभ्यो मृताश्च ये ॥	024c  
न पालयन्ति निहतान्ये तान्वैवस्वतो यमः ।	025a  
दण्डयन्भर्सयन्नित्यं निरयेभ्यो न मुञ्चति ॥		025c  
तथा गवां परित्राणे पीडने च शुभाशुभम् ।	026a  
विप्रगोषु विशेषेण रक्षितेषु गृहेषु वा ॥\' 	026c  

इति श्रीमन्महाभारते अनुशासनपर्वणि दानधर्मपर्वणि चतुरधिकशततमोऽध्यायः ॥ 104 ॥

7-104-2 इष्टिकर्मिणे याज्ञिकाय ॥ 7-104-4 तुल्यनामानि गोपदवाच्यानि ॥ 7-104-6 देयं दानयोग्यम् । परं श्रेष्ठम् ॥ 7-104-9 गवां बलीवर्दानां कर्मसु यज्ञाद्यर्थेषु कृष्याद्यर्थेषु कर्षणादिषु वर्ततां प्रचोदनं प्रतोदेन प्रेरणं देवैः कृतमिति न तत्र दोष इति भावः । तथापि पूर्वं यज्ञार्थमेव चोदनमक्षरं श्रेयस्करम् । अन्यत्कृष्याद्यर्थं तु ततः परं वैदिककर्षणमनुप्रवृत्तमभिधेयं वाच्यं निन्द्यमित्यर्थः ॥ 7-104-10प्रचारे पलायने | निवाते कठिनोपवेशने । अभिवीक्षन्त्यो जलमलभमानाः ॥ 7-104-12 आहारं तदीयतक्राद्याहरणमकृत्वा ॥ 7-104-21 वेदान्तनिष्ठस्य वृत्तिम् अतिसृजेतेत्युत्तरेणान्वयः । चतुर्थ्यर्थे षष्ठी ॥
