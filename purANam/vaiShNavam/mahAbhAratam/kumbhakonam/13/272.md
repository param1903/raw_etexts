अध्यायः 272

अथ दानधर्मपर्व ॥ 1 ॥

युधिष्ठिराय निखिलधर्मोपदेशानन्तरं स्वावसानकालाऽऽसत्त्यवगमेन भगवद्ध्यानाय वाक्प्रसारणादुपरते भीष्मे तम्प्रति व्यासेन युधिष्ठिरस्य नगरगमनाभ्यनुज्ञानचोदना ॥ 1 ॥ युधिष्ठिरेण भीष्माभ्यनुज्ञया सहकृष्णादिभिर्हास्तिनपुरप्रवेशनम् ॥ 2 ॥

जनमेजय उवाच ।	001  
शरतल्पगते भीष्मे कौरवाणां धुरन्धरे ।	001a  
शयाने वीरशयने पाण्डवैः समुपस्थिते ॥	001c  
युधिष्ठिरो महाप्राज्ञो मम पूर्वपितामहः ।	002a  
धर्माणामागमं श्रुत्वा विदित्वा सर्वसंशयान् ॥	002c  
दानानां च विधिं श्रुत्वा च्छिन्नधर्मार्थसंशयः ।	003a  
यदन्यदकरोद्विप्र तन्मे शंसितुमर्हसि ॥	003c  
वैशम्पायन उवाच ।	004  
अभून्मुहूर्तं स्तिमितं सर्वं तद्राजमण्डलम् ।	004a  
तूष्णीम्भूते ततस्तस्मिन्पटे चित्रमिवार्पितम् ॥	004c  
मुहूर्तमिव च ध्यात्वा व्यासः सत्यवतीसुतः ।	005a  
नृपं शयानं गाङ्गेयमिदमाह वचस्त्वरन् ॥	005c  
राजन्प्रकृतिमापन्नः कुरुराजो युधिष्ठिरः ।	006a  
सहितो भ्रातृभिः सर्वैः पार्थिवैश्चानुयायिभिः ॥	006c  
उपास्ते त्वां नरव्याघ्र सह कृष्णेन धीमता ।	007a  
तमिमं पुरयानाय समनुज्ञातुमर्हसि ॥	007c  
एवमुक्तो भगवता व्यासेन पृथिवीपतिः ।	008a  
युधिष्ठिरं सहामात्यमनुजज्ञे नदीसुतः ॥	008c  
उवाच चैनं मधुरं नृपं शान्तनवो नृपः ।	009a  
प्रविशस्व पुरीं राजन्धर्मे च ध्रियतां मनः ॥	009c  
यजस्व विविधैर्यजैर्बह्वन्नैः स्वाप्तदक्षिणैः ।	010a  
ययातिरिव राजेन्द्र श्रद्धादमपुरःसरः ॥	010c  
क्षत्रधर्मरतः पार्थ पितॄन्देवांश्च तर्पय ।	011a  
श्रेयसा योक्ष्यसे चैव व्येतु ते मानसो ज्वरः ॥	011c  
रञ्जयस्व प्रजाः सर्वाः प्रकृतीः परिसान्त्वय ।	012a  
सुहृदः फलसत्कारैरर्चयस्व यथार्हतः ॥	012c  
अनुं त्वां तात जीवन्तु मित्राणि सुहृदस्तथा ।	013a  
चैत्यस्थाने स्थितं वृक्षं फलवन्तमिव द्विजाः ॥	013c  
आगन्तव्यं च भवता समये मम पार्थिव ।	014a  
विनिवृत्ते दिनकरे प्रवृत्ते चोत्तरायणे ॥	014c  
तथेत्युक्त्वा च कौन्तेयः सोभिवाद्य पितामहम् ।	015a  
प्रययौ सपरीवारो नगरं नागसाह्वयम् ॥	015c  
धृतराष्ट्रं पुरस्कृत्य गान्धारीं च पतिव्रताम् ।	016a  
सह तैर्ऋषिभिः सर्वैर्भ्रातृभिः केशवेन च ॥	016c  
पौरजानपदैश्चैव मन्त्रिवृद्धैश्च पार्थिव ।	017a  
प्रविवेश कुरुश्रेष्ठः पुरं वारणसाह्वयम् ॥ ॥	017c  

इति श्रीमन्महाभारते अनुशासनपर्वणि दानधर्मपर्वणि द्विसप्तत्यधिकद्विशततमोऽध्यायः ॥ 272 ॥

13-272-4 पटे चित्र इवार्पिते इति थ.पाठः ॥ 13-272-7 तमिमं पुनरागन्तुमिति थ.पाठः ॥
