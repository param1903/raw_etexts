श्रीः
अध्यायः 165

भीष्मेण युधिष्ठिरम् प्रति तत्वसृष्टिप्रतिपादकरुद्रसनत्कुमारसंवादानुवादः ॥ 1 ॥

*युधिष्ठिर उवाच 	001  
पितामहेन कथिता दानधर्माश्रिताः कथाः ।	001a  
मया श्रुता ऋषीणां तु सन्निधौ केशवस्य च ॥	001c  
पुनः कौतूहलमभूत्तामेवाध्यात्मिकीं प्रति ।	002a  
कथाः कथय राजेन्द्र त्वदन्यः क उदाहरेत् ॥	002c  
एष यादवदायादस्तथानुज्ञातुमर्हति ।	003a  
ज्ञाते तु यस्मिञ्ज्ञातव्यं ज्ञातं भवति भारत ॥	003c  
पश्चाच्छ्रोष्यामहे राज्ञां श्राव्यान्धर्मान्पितामह ।	004a  
कौतूहलमृषीणां तु च्छेतुमर्हसि साम्प्रतम् ॥	004c  
भीष्म उवाच 	005  
अत ऊर्ध्वं महाराज साङ्ख्ययोगोभयशास्त्राधिगतयाथात्म्यदर्शनसम्पन्नयोराचार्ययोः संवादमनुव्याख्यास्यामः ॥	005AB  
तद्यथा भगवन्तं सनत्कुमारमासीनमङ्गुष्ठपर्वमात्रं महति विमानवरे योजनसहस्रमण्डले तरुणभास्करप्रतीकाशे शयनीये महति बद्धासनमनुध्यायन्तममृतमनावर्तकरममूर्तमक्षयजमथोपदिष्टमुपससर्प भगवन्तमाचार्यं भगवानाचार्यो रुद्रः ॥	006AB  
तं प्रोवाच स्वागतं महेश्वर ब्रह्मसुत एतदासनमास्तां भगवान् ॥	007AB  
इत्युक्ते चासीनो भगवाननन्तरूपो रुद्रस्तं प्रोवाच भगवानपि ध्यानमावर्तयति । 	008A  
इत्युक्ते चाह भगवान्सनत्कुमारस्तथेति ॥	008B  
तथेत्युक्तश्च प्रोवाच भगवाञ्शङ्करस्तदा ।	009a  
परावरज्ञं सर्वस्य त्रैलोक्यस्य महामुनिम् ॥	009c  
किं वा ध्यानेन द्रष्टव्यं यद्भवाननुपश्यति ।	010a  
यच्च ध्यात्वा न शोचन्ति यतयस्तत्वदर्शिनः ॥	010c  
कथय त्वमिमं देवं देहिनां यतिसत्तम ।	011a  
यच्च तत्पुरुषं शुद्धमित्युक्तं योगसाङ्ख्ययोः ॥	011c  
किमध्यात्माधिभूतं च तथा चाप्यधिदैवतम् ।	012a  
कालसङ्ख्या च का देव द्रष्टव्या तस्य ब्रह्मणः ॥	012c  
सङ्ख्या सङ्ख्यादनस्यैव या प्रोक्ता परमर्षिभिः ।	013a  
शास्त्रदृष्टेन मार्गेण यथावद्यतिसत्तम ॥	013c  
यच्च तत्पुरुषं शुद्धं प्रबुद्धमजरं ध्रुवम् ।	014a  
बुध्यमानाप्रबुद्धाभ्यां विद्यावेद्यं तथैव च ॥	014c  
विमोक्षं त्रिविधं चैव ब्रूहि मोक्षविदांवर ।	015a  
परिसाङ्ख्यं च साङ्ख्यानां ध्यानं योगेषु चार्थवत् ॥	015c  
एकत्वदर्शनं चैव तथा नानात्वदर्शनम् ।	016a  
अरिष्टानि च तत्वेन तथैवोत्क्रमणानि च ॥	016c  
दैवतानि च सर्वाणि निखिलेनानुपूर्वशः ।	017a  
यान्याश्रितानि देहेषु देहिनां यतिसत्तम ।	017c  
सर्वमेतद्यथातत्वमाख्याहि मुनिसत्तम ॥	017e  
श्रेष्ठो भवान्हि सर्वेषां ब्रह्मज्ञानामनिन्दितः ।	018a  
चतुर्थस्त्वं त्रयाणां तु ये गताःइ परमां गतिम् ।	018c  
ज्ञानेन च प्राकृतेन निर्मुक्तो मृत्युबन्धनात् ॥	018e  
वयं तु वैकृतं मार्गमाश्रिता वै क्षरं सदा ।	019a  
परमुत्सृज्य पन्थानममृताक्षरमेव तु ॥	019c  
न्यूने पथि निमग्नास्तु ऐश्वर्येऽष्टगुणे तथा ।	020a  
महिमानं प्रगृह्येमं विचरामो यथासुखम् ॥	020c  
न चैतत्सुखमत्यन्तं न्यूनमेतदनन्तरम् ।	021a  
मूर्तिमत्परमेतत्स्यादिदमेवं सुसत्तम ॥	021c  
पुनः पुनश्च पतनं मूर्तिमत्युपदिश्यते ।	022a  
न पुनर्मृत्युमित्यन्यं निर्मुक्तानां तु मूर्तितः ॥	022c  
मृत्युदोषास्त्वनन्ता वै उत्पद्यन्ते कृतात्मनाम् ।	023a  
मर्त्येषु नाकपृष्ठेषु निरयेषु महामुने ॥	023c  
तत्र मज्जन्ति पुरुषाः सुखदुःखेन वेष्टिताः ॥	024ac  
सुखदुःखव्यपेतं च यदाहुरमृतं पदम् ।	025a  
तदहं श्रोतुमिच्छामि यथावच्छ्रुतिदर्शनात् ॥	025c  
सनत्कुमार उवाच 	026  
यदुक्तं भवता वाक्यं तत्वसञ्ज्ञेति देहिनाम् ।	026a  
चतुर्विंशतिमेवात्र केचिदाहुर्मनीषिणः ॥	026c  
केचिदाहुस्त्रयोविंशं यथाश्रुतिनिदर्शनात् ।	027a  
वयं तु पञ्चविंशं वै तदधिष्ठानसञ्ज्ञितम् ।	027c  
तत्वं समधिमन्यामः सर्वतन्त्रप्रलापनात् ॥	027e  
अव्ययश्चैव वै व्यक्तावुभावपि पिनाकधृक् ।	028a  
सह चैव विना चैव तावन्योन्यं प्रतिष्ठितौ ॥	028c  
हिरण्मयीं प्रविश्यैष मूर्तिं मूर्तिमतांवर ।	029a  
चकार पुरुषस्तात विकारपुरुषावुभौ ॥	029c  
अव्यक्तादेक एवैष महानात्मा प्रसूयते ।	030a  
अहङ्कारेण लोकांश्च व्याप्य चाहङ्कृतेन वै ॥	030c  
विना सर्वं तदव्यक्तादभफिमन्यस्व शूलधृक् ।	031a  
भूतसर्गमहङ्कारात्तृतीयं विद्धि वै क्रमात् ॥	031c  
अहङ्काराच्च भूतेषु चतुर्थं विद्धि वैकृतम् ।	032a  
अहङ्काराच्च जातानि युगपद्विबुधेश्वर ॥	032c  
सविशेषाणि भूतानि पञ्च प्राहुर्मनीषिणः ।	033a  
चतुर्विंशात्तु वै प्रोक्तात्पञ्चविंशोऽधितिष्ठति ॥	033c  
एते सर्गा मया प्रोक्ताश्चत्वारः प्राकृतास्त्विह ।	034a  
अहङ्काराच्च जातानि युगपद्विबुधेश्वर ॥	034c  
अङ्काराच्च भूतेषु विविधार्थं व्यजायत ।	035a  
इन्द्रियैर्युगपत्सर्वैः सो नित्यश्च समीक्षते ॥	035c  
मरुत्त्वं सत्वसर्गश्च तुष्टिः सिद्धिस्तथैव च ।	036a  
वैकृतानि प्रवक्ष्यामि शृणु तानि महामते ॥	036c  
एषा तत्वचतुर्विंशन्मया शास्त्रानुमानतः ।	037a  
वर्णिता तव देवेश पञ्चविंशत्समन्विता ॥	037c  
पञ्चमोऽनुग्रहश्चैव नवैते प्राकृतैः सह ।	038a  
ऐन्द्रेप्यहमधोप्यन्यन्ममात्मनि च भास्वरः ॥	038c  
यच्च देहमयं किञ्चित्त्रिषु लोकेषु विद्यते ।	039a  
सर्वत्रैवाभिमन्तव्यं त्वया त्रिपुरसूदन ॥	039c  
अन्यथा येऽनुपश्यन्ति ते न पश्यन्ति ब्रह्मज ।	040a  
एतदव्यक्तविषयं पञ्चविंशसमन्वितम् ॥	040c  
अनेन कारणेनैव तत्वमाहुर्मनीषिणः ।	041a  
विकारमात्रमेतं तु तत्वमाचक्षते परम् ॥	041c  
निस्तत्वश्चैष देवेश बोद्धव्यं तु न बुद्ध्यते ।	042a  
यदि बुद्ध्येत्परं बुद्धं बुद्ध्यमानः सुरर्षभः ।	042c  
प्रबुद्धो ह्यभिमन्येत योयं नाहमिति प्रभो ॥ 	042e  

इति श्रीमन्महाभारते अनुशासनपर्वणि दानधर्मपर्वणि पञ्चषष्ट्यधिकशततमोऽध्यायः ॥ 165 ॥

*एतदादिपञ्चाध्याया दाक्षिणात्यकोशेष्वेव दृश्यन्ते ॥ 7-165-13 यथावद्वद सत्तमेति ङ. पाठः ॥ 7-165-36 मम त्वं सत्त्वसर्गश्चेति ध. पाठः ॥
