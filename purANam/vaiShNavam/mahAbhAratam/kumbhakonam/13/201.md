अध्यायः 201

भीष्मेण युधिष्ठिरं प्रति दानस्य पञ्चविधत्वकथनपूर्वकं तत्तल्लक्ष्यप्रदर्शनम् ॥ 1 ॥

[युधिष्ठिर उवाच ।	001  
श्रुतं मे भवतस्तात सत्यव्रतपराक्रम ।	001a  
दानधर्मेण महता ये प्राप्तास्त्रिदिवं नृपाः ॥	001c  
इमांस्तु श्रोतुमिच्छामि ध्रमान्धर्मभृतांवर ।	002a  
दानं कतिविधं देयं किं तस्य च फलं लभेत् ॥	002c  
कथं केभ्यस्च धर्म्यं च दानं दातव्यमिष्यते ।	003a  
कैः कारणैः कतिविधं श्रोतुमिच्छामि तत्त्वतः ॥	003c  
भीष्म उवाच ।	004  
शृणु तत्त्वेन कौन्तेय दानं प्रति ममानघ ।	004a  
यथा दानं प्रदातव्यं सर्ववर्णेषु भारत ॥	004c  
धर्मादर्थाद्भयात्कामात्कारुण्यादिति भारत ।	005a  
दानं पञ्चविधं ज्ञेयं कारणैर्यैर्निबोध तत् ॥	005c  
इह कीर्तिमवाप्नोति प्रेत्य चानुत्तमं सुखम् ।	006a  
इति दानं प्रदातव्यं ब्राह्मणेभ्योऽनसूयता ॥	006c  
ददाति वा दास्यति वा मह्यं दत्तमनेन वा ।	007a  
इत्यर्तिभ्यो निशम्यैव सर्वं दातव्यमर्थिने ॥	007c  
नास्याहं न मदीयोऽयं पापं कुर्याद्विमानितः ।	008a  
इति दद्याद्भयादेव दृढं मूढाय पण्डितः ॥	008c  
प्रियो मे यं प्रियोऽस्याहमिति सम्प्रेक्ष्य बुद्धिमान् ।	009a  
वयस्यायैवमक्लिष्टं दानं दद्यादतन्द्रितः ॥	009c  
दीनश्च याचते चायमल्पेनापि हि तुष्यति ।	010a  
इति दद्याद्दरिद्राय कारुण्यादिति सर्वथा ॥	010c  
यथाशक्त्या प्रदातव्यमेवमाह प्रजापतिः ॥]	011a	इति पञ्चविधं दानं पुण्यकीर्तिविवर्धनम् ।011c  

इति श्रीमन्महाभारते अनुशासनपर्वणि दानधर्मपर्वणि एकाधिकद्विशततमोऽध्यायः ॥ 201 ॥
13-201-6 धर्मद्दानं व्याचष्टे इहेति ॥ 13-201-7 अर्थादित्यस्य लक्षणमाह ददातीति ॥
