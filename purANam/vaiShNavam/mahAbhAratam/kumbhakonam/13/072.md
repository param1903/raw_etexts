अध्यायः 072

भीष्मेण युधिष्ठिरं प्रति पात्रलक्षणादिकथनम् ॥ 1 ॥
	
युधिष्ठिर उवाच ।	001  
अपूर्वं वा भवेत्पात्रमथवाऽपि चिरोषितम् ।	001a  
दूरादभ्यागतं वाऽपि किं पात्रं स्यात्पितामह ॥	001c  
भीष्म उवाच ।	002  
क्रिया भवति केषाञ्चिदुपांशुव्रतमुत्तमम् ।	002a  
यो नो याचेत यत्किञ्चित्सर्वं दद्याम इत्यपि ॥	002c  
अपीडयन्भृत्यवर्गमित्येवमनुशुश्रुम ।	003a  
पीडयन्भृत्यवर्गं हि आत्मानमपकर्षति ॥	003c  
अपूर्वं चापि यत्पात्रं यच्चापि स्याच्चिरोषितम् ।	004a  
दूरादभ्यागतं चापि तत्पात्रं न विदुर्बुधाः ॥	004c  
युधिष्ठिर उवाच ।	005  
अपीडया च भूतानां धर्मस्याहिंसया तथा ।	005a  
पात्रं विद्यामतत्त्वेन यस्मै दत्तं न सन्तपेत् ॥	005c  
भीष्म उवाच ।	006  
ऋत्विक्पुरोहिताचार्याः शिष्यसम्बन्धिबान्धवाः ।	006a  
सर्वे पूज्याश्च मान्याश्च श्रुतवन्तोऽनसूयकाः ॥	006c  
अतोऽन्यथा वर्तमानाः सर्वे नार्हन्ति सत्क्रियाम् ।	007a  
तस्माद्गुणैः परीक्षेत पुरुषान्प्रणिधाय वै ॥	007c  
अक्रोधः सत्यवचनमहिंसा दम आर्जवम् ।	008a  
अद्रोहोऽनभिमानश्च ह्रीस्तितिक्षा दमः शमः ॥	008c  
यस्मिन्नेतानि दृश्यन्ते न चाकार्याणि भारत ।	009a  
स्वभावतो निविष्टानि तत्पात्रं मानमर्हति ॥	009c  
तथा चिरोषितं चापि सम्प्रत्यागतमेव च ।	010a  
अपूर्वं चैव पूर्वं च तत्पात्रं मानमर्हति ॥	010c  
अप्रामाण्यं च वेदानां शास्त्राणां चाभिलङ्घनम् ।	011a  
अव्यवस्था च सर्वत्र एतन्नाशनमात्मनः ॥	011c  
भवेत्पण्डितमानी यो ब्राह्मणो वेदनिन्दकः ।	012a  
आन्वीक्षिकीं तर्कविद्यामनुरक्तो निरर्थिकां ॥	012c  
हेतुवादान्बुवन्सत्सु विजेताऽहेतुवादकः ।	013a  
आक्रोष्टा चातिवक्ता च ब्राह्मणानां सदैव हि ॥	013c  
सर्वाभिशङ्की मूढश्च बालः कटुकवागपि ।	014a  
बोद्धव्यस्तादृशस्तात नरं श्वानं हि तं विदुः ॥	014c  
यथा श्वा भषितुं चैव हन्तु चैवावसज्जते ।	015a  
एवं सम्भाषणार्थाय सर्वशास्त्रवधाय च ।	015c  
\'अल्पश्रुताः कुतर्काश्च दृष्टाः सृष्टाः कुपण्डिताः ॥	015e  
श्रुतिस्मृती चेतिहासपुराणारण्यवेदिनः ।	016a  
अनुरुन्ध्याद्बहुज्ञांश्च सारज्ञाश्चैव पण्डिताः ॥\'	016c  
लोकयात्रा च द्रष्टव्या धर्मश्चात्महितानि च ।	017a  
एवं नरो वर्तमानः शाश्वतीर्वर्धते समाः ॥	017c  
ऋणमुन्मुच्य देवानामृषीणां च तथैव च ।	018a  
पितॄणामथ विप्राणामतिथीनां च पञ्चमम् ॥	018c  
पर्यायेण विमुक्तो यः सुनिर्णिक्तेन कर्मणा ।	019a  
एवं गृहस्थः कर्माणि कुर्वन्धर्मान्न हीयते ॥ ॥	019c  

इति श्रीमन्महाभारते अनुशासनपर्वणि दानधर्मपर्वणि द्विसप्ततितमोऽध्यायः ॥ 72 ॥

13-72-2 कश्चिद्यज्ञार्थं कश्चित् गुरुदक्षिणार्थं कश्चित्कुटुम्बभरणार्थमिति एवं रूपा क्रिया केषाञ्चित्पात्रत्वे प्रधानं भवति केषाञ्चिदुपांशुव्रतं मौनं पारिव्राज्यमिति । दद्यामः ददाम इत्येव वक्तव्यं नत्वेतेषु कञ्चित्प्रत्याचक्षीतेत्यर्थः ॥ 13-72-5 दत्तं प्रदेयवस्त्वभिमानिनी देवता न सन्तपेत् । विप्रे वेदविवर्जिते । दीयमानं रुदत्यन्नमिति स्मृतेः । अतः कस्तादृश इति प्रश्नः ॥ 13-72-6 मुख्यं पात्रं विशेषेण श्रुतवन्तोऽनसूयका इति ॥ 13-72-10 तथा अक्रोधादिगुणविशिष्टम् ॥ 13-72-11 अपात्रताबीजमाह अप्रामाण्यमिति । आत्मनः पात्रताया इति शेषः ॥ 13-72-12 निरर्थिकां श्रुतिविरोधित्वेन मोक्षानुपयोगिनीम् ॥ 13-72-13 अहेतुवादकः शास्त्रोक्तहेतुवादविरोधात् ॥ 13-72-14 बोद्धव्यः अस्पृश्यत्वेनेति शेषः ॥ 13-72-17 धर्मश्चात्महिताय चेति थ.ध.पाठः ॥ 13-72-18 देवानामृणं यज्ञेन ऋषीणां वेदाधिगमेन पितॄणां प्रजोत्पादनेन विप्राणां दानमानेनाऽतिथीनां सम्यगातिथ्येन चोन्मुच्याऽपाकृत्य कर्माणि कुर्वन्नित्युत्तरेणान्वयः ॥
