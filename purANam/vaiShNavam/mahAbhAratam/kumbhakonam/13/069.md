अध्यायः 069

भीष्मेण युधिष्ठिरं प्रति ब्राह्मणमाहात्म्यप्रतिपादकपृथ्वीवासुदेवसंवादानुवादः ॥ 1 ॥
	
भीष्म उवाच ।	001  
ब्राह्मणानेव सततं भृशं सम्परिपूजयेत् ।	001a  
एते हि सोमराजान ईश्वराः सुखदुःखयोः ॥	001c  
एते भोगैरलङ्कारैरन्यैश्चैव किमिच्छकैः ।	002a  
सदा पूज्या नमस्कारै रक्ष्याश्च पितृवन्नृपैः ।	002c  
ततो राष्ट्रस्य शान्तिर्हि भूतानामिव वासवात् ॥	002e  
ज्ञानवान्ब्रह्मवर्चस्वी राष्ट्रे वै ब्राह्मणः शुचिः ।	003a  
महारथश्च राजन्य एष्टव्यः शत्रुतापनः ॥	003c  
ब्राह्मणं जातिसम्पन्नं धर्मज्ञं संशितव्रतम् ।	004a  
बोजयीत गृहे राजन्न तस्मात्परमस्ति वै ॥	004c  
ब्राह्मणेभ्यो हविर्दत्तं प्रतिगृह्णन्ति देवताः ।	005a  
पितरः सर्वभूतानां नैतेभ्यो विद्यते परम् ॥	005c  
आदित्यश्चन्द्रमा विष्णुः सङ्करोऽग्निः प्रजापतिः ।	006a  
सर्वे ब्राह्मणमाविश्य सदाऽन्नमुपभुञ्जते ॥	006c  
न तस्याश्नन्ति पितरो यस्य विप्रा न भुञ्जते ।	007a  
देवाश्चाप्यस्य नाश्नन्ति पापस्य ब्राह्मणद्विषः ॥	007c  
ब्राह्मणेषु तु तुष्टेषु प्रीयन्ते पितरः सदा ।	008a  
तथैव देवता राजन्नात्र कार्या विचारणा ॥	008c  
तथैव तेऽपि प्रीयन्ते येषां भवति तद्धविः ।	009a  
न च प्रेत्य विनश्यन्ति गच्छन्ति च परां गतिम् ॥	009c  
येन येनैव प्रीयन्ते पितरो देवतास्तथा ॥	010a  
तेन तेनैव प्रीयन्ते पितरो देवतास्तथा ॥	010c  
ब्राह्मणादेव तद्भूतं प्रभवन्ति यतः प्रजाः ।	011a  
यतश्चायं प्रभवति प्रेत्य यत्र च गच्छति ॥	011c  
वेदैष मार्गं स्वर्गस्य तथैव नरकस्य च ।	012a  
आगतानागते चोभे ब्राह्मणो द्विपदांवरः ॥	012c  
ब्राह्मणो द्विपदां श्रेष्ठः स्वधर्मं चैव वेद यः ।	013a  
ये चैनमनुवर्तन्ते ते न यान्ति पराभवम् ।	013c  
न ते प्रेत्य विनश्यन्ति गच्छन्ति न पराभवम् ॥	013e  
यद्ब्राह्मणमुखात्प्राप्तं प्रतिगृह्णन्ति वै वचः ।	014a  
कृतात्मानो महात्मानस्ते न यान्ति पराभवम् ॥	014c  
क्षत्रियाणां प्रतपतां तेजसा च बलेन च ।	015a  
ब्राह्मणेष्वेव शाम्यन्ति तेजांसि च बलानि च ॥	015c  
भृगवस्तालजङ्घांश्च नीपानाङ्गिरसोऽजयन् ।	016a  
भरद्वाजो वैतहव्यानैलांश्च भरतर्षभ ॥	016c  
चित्रायुधांश्चाप्यजयन्नेते कृष्णाजिनध्वजाः ।	017a  
प्रक्षिप्याथ च कुम्भान्वै पारगामिनमारभेत् ॥	017c  
यत्किञ्चित्कथ्यते लोके श्रूयते पठ्यतेऽपि वा ।	018a  
सर्वं तद्ब्राह्मणेष्वेव गूढोऽग्निरिव दारुषु ॥	018c  
अत्राप्युदाहरन्तीममितिहासं पुरातनम् ।	019a  
संवादं वासुदेवस्य पृथ्व्याश्च भरतर्षभ ॥	019c  
वासुदेव उवाच ।	020  
मातरं सर्वभूतानां पृच्छे त्वां संशयं शुभे ।	020a  
केनस्वित्कर्मणा पापं व्यपोहति नरो गृही ॥	020c  
पृथिव्युवाच ।	021  
ब्राह्मणानेव सेवेत पवित्रं ह्येतदुत्तमम् ।	021a  
ब्राह्मणान्सेवमानस्य रजः सर्वं प्रणश्यति ।	021c  
अतो भूतिरतः कीर्तिरतो बुद्धिः प्रजायते ॥	021e  
महारथश्च राजन्य एष्टव्यः शत्रुतापनः ।	022a  
इति मां नारदः प्राह सततं सर्वभूतये ॥	022c  
ब्राह्मणं जातिसम्पन्नं धर्मज्ञं संशितं शुचिम् ।	023a  
अपरेषां परेषां च परेभ्यश्चैव ये परे ॥	023c  
ब्राह्मणा यं प्रशंसन्ति स मनुष्यः प्रवर्धते ।	024a  
अथ यो ब्राह्मणान्क्रुष्टः पराभवति सोचिरात् ॥	024c  
यथा महार्णवे क्षिप्त आमलोष्टो विनश्यति ।	025a  
तथा दुश्चरितं विप्रे पराभावाय कल्पते ॥	025c  
पश्य चन्द्रे कृतं लक्ष्म समुद्रे लवणोदकम् ।	026a  
तथा भगसहस्रेण महेन्द्रः परिचिह्नितः ॥	026c  
तेषामेव प्रभावेन सहस्रनयनो ह्यसौ ।	027a  
शतक्रतुः समभवत्पश्य माधव यादृशम् ॥	027c  
इच्छन्कीर्तिं च भूतिं च लोकांश्च मधुसूदन ।	028a  
ब्राह्मणानुमते तिष्ठेत्पुरुषः शुचिरात्मवान् ॥	028c  
भीष्म उवाच ।	029  
इत्येतद्वचनं श्रुत्वा मेदिन्या मधूसूदनः ।	029a  
साधुसाध्विति कौरव्य मेदिनीं प्रत्यपूजयत् ॥	029c  
एतां श्रुत्वोपमां पार्थ प्रयतो ब्राह्मणर्षभान् ।	030a  
सततं पूजयेथास्त्वं ततः श्रेयोऽभिपत्स्यसे ॥ ॥	030c  

इति श्रीमन्महाभारते अनुशासनपर्वणि दानधर्मपर्वणि एकोनसप्ततितमोऽध्यायः ॥ 69 ॥

13-69-1 सोमो राजा येषां ते सोमराजानः ॥ 13-69-2 प्रश्नपूर्वकं यत्तदिष्टं दीयते तत्किमिच्छकम् ॥ 13-69-6 चन्द्रमा वायुरापो भूरम्बरं दिशः इति झ.पाठः ॥ 13-69-9 तेपि दातारोपि । तत् प्रदेयं द्रव्यम् ॥ 13-69-11 तद्यज्ञादिकम् । भूतमुत्पन्नम् । ब्राह्मणो वेद तद्भूतमिति थ.ध. पाठः ॥ 13-69-17 कुं पृथिवीं ब्राह्मणाय प्रक्षिप्य दत्त्वा पारगामिनं परलोकहितं कर्म आरभेदाचरेत् । भानू दीप्तिं कुर्वन्नुभयलोके इति शेषः । पुरगामिनमाहरन्निति थ.पाठः ॥ 13-69-23 अपरे ब्राह्मणं सर्वभूतये इच्छेदित्याहुरिति विपरिणामेनानुषङ्गः ॥ 13-69-24 क्रुष्टः क्रोशति । कर्तरि क्तः ॥	
