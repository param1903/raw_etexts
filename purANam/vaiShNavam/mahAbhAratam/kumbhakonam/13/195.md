श्रीः
अध्यायः 195

रेणुकनामकेन करेणुना देवादीन्प्रति दिग्गजगदितधर्मनिवेदनम् ॥ 1 ॥

[भीष्म उवाच 	001  
ततः पद्मप्रतीकाशः पद्मोद्भूतः पितामहः ।	001a  
उवाच वचनं देवान्वासवं च शचीपतिम् ॥	001c  
अयं महाबलो नागो रसातलचरो बली ।	002a  
तेजस्वी रेणुको नाम महासत्वपराक्रमः ॥	002c  
अतितेजस्विनः सर्वे महावीर्या महागजाः ।	003a  
धारयन्ति महीं कृत्स्नां सशैलवनकाननाम् ॥	003c  
भवद्भिः समनुज्ञातो रेणुकस्तान्महागजान् ।	004a  
धर्मगुह्यानि सर्वाणि गत्वा पृच्छतु तत्र वै ॥	004c  
पितामहवचः श्रुत्वा ते देवा रेणुकं तदा ।	005a  
प्रेषयामासुरव्यग्रा यत्र ते धरणीधराः ॥	005c  
रेणुक उवाच 	006  
अनुज्ञातोऽस्मि देवैश्च पितृभिश्च महाबलाः ।	006a  
धर्मगुह्यानि युष्माकं श्रोतुमिच्छामि तत्त्वतः ।	006c  
कथयध्वं महाभागा यद्वस्तत्त्वं मनीषितम् ॥	006e  
दिग्गजा ऊचुः 	007  
कार्तिके मासि चाश्लेषा बहुलस्याष्टमी शिवा ।	007a  
तेन नक्षत्रयोगेन यो ददाति गुडौदनम् ।	007c  
इमं मन्त्रं जपञ्छ्राद्धे यताहारो ह्यकोपनः ॥	007e  
बलदेवप्रभृतयो ये नागा बलवत्तराः ।	008a  
अनन्ता ह्यक्षया नित्यं भोगिनः सुमहाबलाः ॥	008c  
तेषां कुलोद्भवा ये च महाभूता भुजङ्गमाः ।	009a  
ते मे बलिं प्रयच्छन्तु बलतेजोभिवृद्धये ॥	009c  
यदा नारायणः श्रीमानुज्जहार वसुन्धराम् ।	010a  
तद्बलं तस्य देवस्य धरामुद्धरतस्तथा ॥	010c  
एवमुक्त्वा बलिं तत्र वल्मीके तु निवेदयेत् ॥	011ac  
गजेन्द्रकुसुमाकीर्णं नीलवस्त्रानुलेपनम् ।	012a  
निर्वपेत्तं तु वल्मीके अस्तं याते दिवाकरे ॥	012c  
एवं तुष्टास्ततः सर्वे अधस्ताद्भारपीडिताः ।	013a  
श्रमं तं नावबुध्यामो धारयन्तो वसुन्धराम् ॥	013c  
एवं मन्यामहे सर्वे भारार्ता निरपेक्षिणः ।	014a  
ब्राह्मणः क्षत्रियो वैश्यः शूद्रो वा यद्युपोषितः ॥	014c  
एवं संवत्सरं कृत्वा दानं बहुफलं लभेत् ।	015a  
वल्मीके बलिमादाय तन्नो बहुफलं मतम् ॥	015c  
ये च नागा महावीर्यास्त्रिषु लोकेषु कृत्स्नशः ।	016a  
कृतातिथ्या भवेयुस्ते शतं वर्षाणि तत्त्वतः ॥	016c  
दिग्गजानां च तच्छ्रुत्वा देवताः पितरस्तथा ।	017a  
ऋषयश्च महाभागाः पूजयन्ति स्म रेणुकम् ॥] 	017c  

इति श्रीमन्महाभारते अनुशासनपर्वणि दानधर्मपर्वणि पञ्चनवत्यधिकशततमोऽध्यायः ॥ 195 ॥

13-195-2 नागो गजः ॥
