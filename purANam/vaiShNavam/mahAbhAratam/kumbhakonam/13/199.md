श्रीः
अध्यायः 199

भीष्मेण युधिष्ठिरम् प्रति अप्रतिग्राह्यप्रतिग्रहे अभोज्यभोजने च प्रायश्चित्तकथनम् ॥ 1 ॥

[युधिष्ठिर उवाच 	001  
उक्तास्तु भवता भोज्यास्तथाऽभोज्याश्च सर्वशः ।	001a  
अत्र मे प्रश्नसन्देहस्तन्मे वद पितामह ॥	001c  
ब्राह्मणानां विशेषेण हव्यकव्यप्रतिग्रहे ।	002a  
नानाविधेषु भोज्येषु प्रायश्चित्तानि शंस मे ॥	002c  
भीष्म उवाच 	003  
हन्त वक्ष्यामि ते राजन्ब्राह्मणानां महात्मनाम् ।	003a  
प्रतिग्रहेषु भोज्ये च मुच्यते येन पाप्मनः ॥	003c  
घृतप्रतिग्रहे चैव सावित्री समिदाहुतिः ।	004a  
तिलप्रतिग्रहे चैव सममेतद्युधिष्ठिर ॥	004c  
मांसप्रतिग्रहे चैव मधुनो लवणस्य च ।	005a  
आदित्योदयनं स्थित्वा पूतो भवति ब्राह्मणः ॥	005c  
काञ्चनं प्रतिगृह्याथ जपमानो गुरुश्रुतिम् ।	006a  
कृष्णायसं च विवृतं धारयन्मुच्यते द्विजः ॥	006c  
एवं प्रतिगृहीतेऽथ धने वस्त्रे तथा स्त्रियाम् ।	007a  
एवमेव नरश्रेष्ठ सुवर्णस्य प्रतिग्रहे ||	007c  
अन्नप्रतिग्रहे चैव पायसेक्षुरसे तथा ।	008a  
इक्षुतैलपवित्राणां त्रिसन्ध्येऽप्सु निमज्जनम् ॥	008c  
व्रीहौ पुष्पे फले चैव जले पिष्टमये तथा ।	009a  
यावके दधिदुग्धे च सावित्रीं शतशोऽन्विताम् ॥	009c  
उपानहौ च च्छत्रं च प्रतिगृह्यौर्ध्वदेहिके ।	010a  
जपेच्छतं समायुक्तस्तेन मुच्येत पाप्मना ॥	010c  
क्षेत्रप्रतिग्रहे चैव ग्रहसूतकयोस्तथा ।	011a  
त्रीणि रात्राण्युपोषित्वा तेन पापाद्विमुच्यते ॥	011c  
कृष्णपक्षे तु यः श्राद्धं पितॄणामश्नुते द्विजः ।	012a  
अन्नमेतदहोरात्रात्पूतो भवति ब्राह्मणः ॥	012c  
न च सन्ध्यामुपासीत न च जाप्यं प्रवर्तयेत् ।	013a  
न सङ्किरेत्तदन्नं च ततः पूयेत ब्राह्मणः ॥	013c  
इत्यर्थमपराह्णे तु पितॄणां श्राद्धमुच्यते ।	014a  
यथोक्तानां यदश्नीयुर्ब्राह्मणाः पूर्वकेतिताः ॥	014c  
मृतकस्य तृतीयाहे ब्राह्मणो योऽन्नमश्नुते ।	015a  
स त्रिवेलं समुन्मज्ज्य द्वादशाहेन शुध्यति ॥	015c  
द्वादशाहे व्यतीते तु कृतशौचो विशेषतः ।	016a  
ब्राह्मणेभ्यो हविर्दत्त्वा मुच्यते तेन पाप्मना ॥	016c  
मृतस्य दशरात्रेण प्रायश्चित्तानि दापयेत् ।	017a  
सावित्रीं रैवतीमिष्टिं कूश्माण्डमघमर्षणम् ॥	017c  
मृतकस्य त्रिरात्रे यः समुद्दिष्टे समश्नुते ।	018a  
सप्तत्रिषवणं स्नात्वा पूतो भवति ब्राह्मणः ॥	018c  
सिद्धिमाप्नोति विपुलामापदं चैव नाप्नुयात् ॥	019ac  
यस्तु शूद्रैः समश्नीयाद्ब्राह्मणोऽप्येकभोजने ।	020a  
अशौचं विधिवत्तस्य शौचमत्र विधीयते ॥	020c  
यस्तु वैश्यैः सहाश्नीयाद्ब्राह्मणोऽप्येकभोजने ।	021a  
स वै त्रिरात्रं दीक्षित्वा मुच्येत तेन कर्मणा ॥	021c  
क्षत्रियैः सह योऽश्नीयाद्ब्राह्मणोऽप्येकभोजने ।	022a  
आप्लुतः सह वासोभिस्तेन मुच्येत पाप्मना ॥	022c  
शूद्रस्य तु कुलं हन्ति वैश्यस्य पशुबान्धवान् ।	023a  
क्षत्रियस्य श्रियं हन्ति ब्राह्मणस्य सुवर्चसम् ॥	023c  
प्रायश्चित्तं च शान्तिं च जुहुयात्तेन मुच्यते ।	024a  
सावित्रीं रैवतीमिष्टिं कूश्माण्डमघमर्षणम् ।	024c  
तथोच्छिष्टमथान्योन्यं सम्प्राशेन्नात्र संशयः ।	025a  
रोचना विरजा रात्रिर्मङ्गलालम्भनानि च ॥ 	025c  

इति श्रीमन्महाभारते अनुशासनपर्वणि दानधर्मपर्वणि एकोनद्विशततमोध्यायः ॥ 199 ॥

13-199-5 आदित्योदयनं तत्पर्यन्तं स्थित्वा ॥ 13-199-6 विवृतं लोकप्रत्यक्षं धारयन् ॥ 13-199-11 ग्रहसूतकयोः कारागारस्थाशौचवतोः ॥ 13-199-13 नच सन्ध्यामुपासीतेत्यत्र अस्नात इति शेषः । न सङ्किरेदिति पुनर्भोजनं न कुर्यादित्यर्थः ॥ 7-199-14 अश्नीयुरित्यर्थमिति सम्बन्धे अपराह्णे क्षुद्बोधात्सम्यगन्नमश्नन्त्वित्यर्थः । केतिताः निमन्त्रिताः ॥ 13-199-16 हविरन्नम् । 13-199-17 सावित्रीं जपन् । रैवतीं रैवतं साम । इष्टिं पवित्रेष्टिम् । कूश्माण्डं यद्देवादेवहेडनमित्यनुवाकपञ्चकम् । अघमर्षणं जले निमज्ज्य दश प्रणवसंयुक्तगायत्र्याः ऋतञ्चेति तृचस्य वा त्रिर्जपः ॥ 13-199-20 अशौचं प्रायश्चित्ताभाव एव ॥ 13-199-25 विरजा दूर्वा रात्रिर्हरिद्रेति विश्वः ॥
