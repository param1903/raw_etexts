अध्यायः 090

अथ दानधर्मपर्व ॥ 1 ॥

च्यवनेन कुशिकम्प्रति स्वस्य तद्गृहे निवासादेः कारणकथनम् ॥ 1 ॥ तथा तस्य ब्राह्मण्यप्राप्तीच्छावगमेन तत्पौत्रादेस्तल्लाभवरदानम् ॥ 2 ॥

च्यवन उवाच ।	001  
वरश्च गृह्यतां मत्तो यश्च ते संशयो हृदि ।	001a  
तं प्रब्रूदि नरश्रेष्ठ सर्वं सम्पादयामि ते ॥	001c  
कुशिक उवाच ।	002  
यदि प्रीतोसि भगवंस्ततो मे वद भार्गव ।	002a  
कारणं श्रोतुमिच्छमि मद्गृहे वासकारितम् ॥	002c  
शयनं चैकपार्श्वेन दिवसानेकविंशतिम् ।	003a  
न किञ्चिदुक्त्वा गमनं बहिश्च मुनिपुङ्गवः ॥	003c  
अन्तर्धानमकस्माच्च पुनरेव च दर्शनम् ।	004a  
पुनश्च शयनं विप्र दिवसानेकविंशतिम् ॥	004c  
तैलाभ्यक्तस्य गमनं भोजनं च गृहे मम ।	005a  
समुपानीय विविधं यद्दग्धं जातवेदसा ॥	005c  
निर्याणां च रथेनाशु सहसा यत्कृतं त्वया ।	006a  
धनानां च विसर्गश्च वनस्यापि च दर्शनम् ॥	006c  
प्रासादानां बहूनां च काञ्चनानां महामुने ।	007a  
मणिविद्रुमपादानां पर्यङ्काणां च दर्शनम् ॥	007c  
पुनश्चादर्शनं तस्य श्रोतुमिच्छामि कारणम् ।	008a  
अतीव ह्यत्र मुह्यामि चिन्तयानो भृगूद्वह ॥	008c  
न चैवात्राधिगच्छामि सर्वस्यास्य विनिश्चयम् ।	009a  
एतदिच्छामि कार्त्स्न्येन सत्यं श्रोतुं तपोधन ॥	009c  
च्यवन उवाच ।	010  
शृणु सर्वमशेषेणि यदिदं येन हेतुना ।	010a  
न हि शक्यमनाख्यातुमेवं पृष्टेन पार्थिव ॥	010c  
पितामहस्य वदतः पुरा देवसमागमे ।	011a  
श्रुतवानस्मि यद्राजंस्तन्मे निगदतः शृणु ॥	011c  
ब्रह्मक्षत्रविरोधेन भविता कुलसङ्करः ।	012a  
पौत्रस्ते भविता राजंस्तेजोवीर्यसमन्वितः ॥	012c  
ततः स्वकुलरक्षार्थमहं त्वां समुपागतः ।	013a  
चिकीर्षन्कुशिकोच्छेदं सन्दिधक्षुः कुलं तव ॥	013c  
ततोऽहमागम्य पुरे त्वामवोचं महीपते ।	014a  
नियमं कञ्चिदारप्सये शुश्रूषा क्रियतामिति ॥	014c  
न च ते दुष्कृतं किञ्चिदहमासादयं गृहे ।	015a  
तेन जीवसि राजर्षे न भवेथास्त्वमन्यथा ॥	015c  
एवं बुद्धिं समास्थाय दिवसानेकविंशतिम् ।	016a  
सुप्तोस्मि यदि मां कश्चिद्बोधयेदिति पार्थिव ॥	016c  
यदा त्वया सभार्येण संसुप्तो न प्रबोधितः ।	017a  
अहं तदैव ते प्रीतो मनसा राजसत्तम ॥	017c  
उत्थाय चास्मि निष्क्रान्तो यदि मां त्वं महीपते ।	018a  
पृच्छेः क्व यास्यसीत्येवं शपेयं त्वामिति प्रभो ॥	018c  
अन्तर्हितः पुनश्चास्मि पुनरेव च ते गृहे ।	019a  
योगमास्थाय संसुप्तो दिवसानेकविंशतिम् ॥	019c  
क्षुधितौ मामसूयेथां श्रमाद्वेति नराधिप ।	020a  
एतां बुद्धिं समास्थाय कर्शितौ वां क्षुधा मया ॥	020c  
न च तेऽभूत्सुसूक्ष्मोपि मन्युर्मनसि पार्थिव ।	021a  
सभार्यस्य नरश्रेष्ठ तेन ते प्रीतिमानहम् ॥	021c  
भोजनं च समानाय्य यत्तदादीपितं मया ।	022a  
क्रुध्येथा यदि मात्सर्यादिति तन्मर्षितं च मे ॥	022c  
ततोऽहं रथमारुह्य त्वामवोचं नराधिप ।	023a  
सभार्यो मां वहस्वेति तच्च त्वं कृतवांस्तथा ॥	023c  
अविशङ्को नरपते प्रीतोऽहं चापि तेन ह ।	024a  
धनोत्सर्गेऽपि च कृते न त्वां क्रोधोप्यधर्षयत् ॥	024c  
ततः प्रीतेन ते राजन्पुनरेतत्कृतं तव ।	025a  
सभार्यस्य वनं भूयस्तद्विद्धि मनुजाधिप ॥	025c  
प्रीत्यर्थं तव चैतन्मे स्वर्गसन्दर्शनं कृतम् ।	026a  
यत्ते वनेऽस्मिन्नृपते दृष्टं दिव्यं सुदर्शनम् ॥	026c  
स्वर्गोद्देशस्त्वया राजन्सशरीरेण पार्थिव ।	027a  
मुहूर्तमनुभूतोऽसौ सभार्येण नृपोत्तम ॥	027c  
निदर्शनार्थं तपसो धर्मस्य च नराधिप ।	028a  
तत्र नासीत्स्पृहा राजंस्तच्चापि विदितं मया ॥	028c  
ब्राह्मण्यं काङ्क्षसे हि त्वं तपश्च पृथिवीपते ।	029a  
अवमत्य नरेन्द्रत्वं देवेन्द्रत्वं च पार्थिव ॥	029c  
एवमेतद्यथातत्वं ब्राह्मण्यं तात दुर्लभम् ।	030a  
ब्राह्मण्ये सति चर्षित्वमृषित्वे च तपस्विता ॥	030c  
भविष्यत्येष ते कामः कुशिकात्कौशिको द्विजः ॥	031ac  
तृतीयं पुरुषं प्राप्य ब्राह्मणत्वं गमिष्यति ।	032a  
वंशस्ते पार्थिवश्रेष्ठ भृगूणामेव तेजसा ॥	032c  
पौत्रस्ते भविता विप्रस्तपस्वी पावकद्युतिः ।	033a  
\'जमदग्नौ महाभाग तपसा भावितात्मनि ॥\'	033c  
यः स देवमनुष्याणां भयमुत्पादयिष्यति ।	034a  
त्रयाणामेव लोकानां सत्यमेतद्ब्रवीमि ते ॥	034c  
वरं गृहाण राजर्षे यस्ते मनसि वर्तते ।	035a  
तीर्थयात्रां गमिष्यामि पुरा कालोऽतिवर्तते ॥	035c  
कुशिक उवाच ।	036  
एष एव वरो मेऽद्य यत्त्वं प्रीतो महामुने ।	036a  
भवत्वेतद्यथार्थत्वं भवेत्पौत्रो ममानघ ॥	036c  
ब्राह्मण्यं मे कुलस्यास्तु भगवन्नेष मे वरः ।	037a  
पुनश्चाख्यातुमिच्छामि भगवन्विस्तरेण वै ॥	037c  
कथमेष्यति विप्रत्वं कुलं मे भृगुनन्दन ।	038a  
कश्चासौ भविता बन्धुर्मम कश्चापि सम्मतः ॥ ॥	038c  

इति श्रीमन्महाभारते अनुशासनपर्वणि दानधर्मपर्वणि नवतितमोऽध्यायः ॥ 90 ॥
