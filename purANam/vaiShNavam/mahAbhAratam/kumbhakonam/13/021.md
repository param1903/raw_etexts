अध्यायः 021

वर्षसहस्रान्ते परिणतादण्डाद्विनिर्गतेन गरुडेन मातृपार्श्वं विहाय चिराद्देशान्तरेष्वेव सञ्चरणम् ॥ 1 ॥ कदाचनं कद्रूविनताभ्यां समुद्रान्ते उच्चैरश्रवसो हयस्य दर्शनम् ॥ 2 ॥ कद्र्वा हयस्य वर्णं पृष्टया विनतया सर्वाङ्गश्वेतत्वकथनम् । \'कद्र्वा तु नीलवालत्वकथनम् ॥ 3 ॥ तथा विवदमानाभ्यां ताभ्यां स्वोक्तव्यत्यासे अन्यतरयाऽन्यतरस्या दास्यवहनरूपपणबन्धनम् ॥ 4 ॥

भीष्म उवाच ।	001  
विनता पुत्रशोकार्ता शापाद्भीता च भारत ।	001a  
प्रतीक्षते स्म तं कालं यः पुत्रोक्तस्तदाऽभवत् ॥	001c  
ततोऽप्यतीते पञ्चशते वर्षाणां कालसंयुगे ।	002a  
गरुडोऽथ महावीर्यो जज्ञे भुजगभुग्बली ॥	002c  
बन्धुरास्यः शिखी पत्रकोशः कूर्मनखो महान् ।	003a  
रक्ताक्षः संहतग्रीवो ह्रस्वपादो महाशिराः ॥	003c  
यस्त्वण्डात्स विनिर्भिन्नो निष्क्रान्तो भरतर्षभ ।	004a  
विनतापूर्वजः पुत्रः सोऽरुणो दृश्यते दिवि ॥	004c  
पूर्वां दिशामभिप्रेत्य सूर्यस्योदयनं प्रति ।	005a  
अरुणोऽरुणसङ्काशो नाम्ना चैवारुणः स्मृतः ॥	005c  
जातमात्रस्तु विहगो गरुडः पन्नगाशनः ।	006a  
विहाय मातरं क्षिप्रमगमत्सर्वतो दिशः ॥	006c  
स तदा ववृधेऽतीव सर्वकामैः सदाऽर्चितः ।	007a  
पितामहविसृष्टेन भोजनेन विशाम्पते ॥	007c  
तस्मिंश्च विहगे तत्र यथाकामं विवर्धति ।	008a  
कद्रूश्च विनता चैवागच्छतां सागरं प्रति ॥	008c  
ददृशाते तु ते यान्तमुच्चैश्श्रवसमन्तिकात् ।	009a  
स्नात्वोपवृत्तं त्वरितं पीतवन्तं च वाजिनम् ॥	009c  
ततः कद्रूर्हसन्त्येव विनतामिदमब्रवीत् ।	010a  
हयस्य वर्णः को न्वत्र ब्रूहि यस्ते मतः शुभे ॥	010c  
विनतोवाच ।	011  
एकवर्णो हयो राज्ञि सर्वश्वेतो मतो मम ।	011a  
वर्णं वा कीदृशं तस्य मन्यते त्वं मनस्विनि ॥	011c  
कद्रूरुवाच ।	012  
सर्वश्वेतो मतस्तुभ्यं य एष हयसत्तमः ।	012a  
ब्रूहि कल्याणि दीव्यावो वर्णान्यत्वेन भामिनि ॥	012c  
विनतोवाच ।	013  
यद्यार्ये दीव्यसि त्वं मे कः पणो नो भविष्यति ।	013a  
सा तज्ज्ञात्वा पणेयं वै ज्ञात्वा तु विपणे त्वया ॥	013c  
कद्रूरुवाच ।	014  
जिता दासी भवेर्मे त्वमहं चाप्यसितेक्षणे ।	014a  
नैकवर्णैकवर्णत्वे विनते रोचते च ते ॥	014c  
रोचते मे पणे राज्ञि दासीत्वेन न संशयः ।	015a  
सत्यमातिष्ठ भद्रं ते सत्ये स्थास्यामि चाप्यहम्\' ॥ ॥	015c  

इति श्रीमन्महाभारते अनुशासनपर्वणि दानधर्मपर्वणि एकविंशोऽध्यायः ॥ 21 ॥
