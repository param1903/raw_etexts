अध्यायः 237

महेश्वरेण पार्वतीं प्रति यज्ञप्रशंसनम् ॥ 1 ॥ तथा देवानां पूजादिफलकथनम् ॥ 2 ॥ तथा देवानां मनुष्यचिन्तितविज्ञानसामर्थ्यकथनम् ॥ 3 ॥

उमोवाच ।	001  
भगवन्देवदेवेश विशिष्टं यज्ञमुच्यते ।	001a  
लौकिकं वैदिकं चैव तन्मे शंसितुमर्हसि ॥	001c  
महेश्वर उवाच ।	002  
देवतानां तु पूजा या यज्ञेष्वेव समाहिता ।	002a  
यज्ञा वेदेष्वधीताश्च वेदा ब्राह्मणसंयुताः ॥	002c  
इदं तु सकलं दिव्यं दिवि वा भुवि वा प्रिये ।	003a  
यज्ञार्थं विद्धि तत्सृष्टं लोकानां हितकाम्यया ॥	003c  
एवं विज्ञाय तत्कर्ता सदारः सततं द्विजः ।	004a  
प्रेत्यभावे लभेल्लोकान्ब्रह्मकर्मसमाधिना ॥	004c  
ब्राह्मणेष्वेव तद्ब्रह्म नित्यं देवि समाहितम् ।	005a  
तस्माद्विप्रैर्यथाशास्त्रं विधिदृष्टेन कर्मणा ॥	005c  
यज्ञकर्म कृतं सर्वं देवता अभितर्पयेत् ।	006a  
ब्राह्मणाः क्षत्रियाश्चैव यज्ञार्थं प्रायशः स्मृताः ॥	006c  
अग्निष्टोमादिभिर्यज्ञैर्वेदेषु परिकल्पितैः ।	007a  
सुशुद्धैर्यजमानैश्च ऋत्विग्भिश्च यथाविधिः ।	007c  
शुद्धैर्द्रव्योपकरणैर्यष्टव्यमिति निश्चयः ॥	007e  
तथा कृतेषु यज्ञेषु देवानां तोषणं भवेत् ।	008a  
तुष्टेषु सर्वदेवेषु यज्वा यज्ञफलं लभेत् ॥	008c  
देवाः सन्तोषिता यज्ञैर्लोकान्संवर्धयन्त्युत ।	009a  
उभयोर्लोकयोर्भूतिर्देवि यज्ञे प्रदृश्यते ॥	009c  
तस्माद्यज्वा दिवं गत्वा अमरैः सह मोदते ।	010a  
नास्ति यज्ञसमं दानं नास्ति यज्ञसमो निधिः ॥	010c  
सर्वधर्मसमुद्देशो देवि यज्ञे समाहितः ।	011a  
एषा यज्ञकृता पूजा लौकिकीमपरां शृणु ॥	011c  
देवसत्कारमुद्दिश्य क्रियते लौकिकोत्सवः ॥	012ac  
देवगोष्ठेऽधिसंस्कृत्य चोत्सवं यः करोति वै ।	013a  
यागान्देवोपहारांश्च शुचिर्भूत्वा यथाविधि ।	013c  
देवान्सन्तोषयित्वा स देवि धर्ममवाप्नुयात् ॥	013e  
गन्धमाल्यैश्च विविधैः परमान्नेन धूपनैः ।	014a  
बह्वीभिः स्तुतिभिश्चैव स्तुवद्भिः प्रयतैर्नरैः ॥	014c  
नृत्तैर्वाद्यैश्च गान्धर्वैरन्यैर्दृष्टिविलोभनैः ।	015a  
देवसत्कारमुद्दिश्य कुर्वते ये नरा भुवि ॥	015c  
तेषां भक्तिकृतेनैव सत्कारेणैव पूजिताः ।	016a  
तेनैव तोषं संयान्ति देवि देवास्त्रिविष्टपे ॥	016c  
मानुषैश्चोपकारैर्वा शुचिभिः सत्परायणैः ।	017a  
ब्रह्मचर्यपरैरेतत्कृतं धर्मफलं लभेत् ॥	017c  
केवलैः स्तुतिभिर्देवि गन्धमाल्यसमाहितैः ।	018a  
प्रयतैः शुद्धगात्रैस्तु शुद्धदेशे सुपूजिताः ।	018c  
सन्तोषं यान्ति ते देवा भक्तैः सम्पूजितास्तथा ॥	018e  
देवान्सन्तोषयित्वैव देवि धर्ममवाप्नुयात् ॥	019ac  
उमोवाच ।	020  
त्रिविष्टपस्था वै भूमौ देवा मानुषचेष्टितम् ।	020a  
कथं ज्ञास्यन्ति विधिवत्तन्मे शंसितुमर्हसि ॥	020c  
महेश्वर उवाच ।	021  
तदहं तेप्रवक्ष्यामि यथा तैर्विद्यते प्रिये ।	021a  
प्राणिनां तु शरीरेषु अन्तरात्मा व्यवस्थितः ॥	021c  
आत्मानं परमं देवमिति विद्धि शुभेक्षणे ।	022a  
आत्मा मनोव्यवस्थानात्सर्वं वेत्ति शुभाशुभम् ॥	022c  
आत्मैव देवास्तद्विद्युरव्यग्रमनसा कृतम् ।	023a  
सतां मनोव्यवस्थानाच्छुभं भवति वै नृणाम् ॥	023c  
तस्माद्देवाऽभिसम्पूज्या ब्राह्मणानां तथैव च ।	024a  
यज्ञाश्च धर्मकार्याणि गुरुपूजा च शोभने ॥	024c  
शुद्धगात्रैर्व्रतयुतैस्तन्मयैस्तत्परायणैः ।	025a  
एवं व्यवस्थितैर्नित्यं कर्तव्यमिति निश्चयः ॥	025c  
एवं कृत्वा शुभाकाङ्क्षी परत्रेह च मोदते ।	026a  
अन्यथा मन आविश्य कृतं न फलति प्रिये ।	026c  
ऋतेऽपि तु मनो देवि अशुभं फलति ध्रुवम् ॥ ॥	026e  

इति श्रीमन्महाभारते अनुशासनपर्वणि दानधर्मपर्वणि सप्तत्रिंशदधिकद्विशततमोऽध्यायः ॥ 237 ॥	
