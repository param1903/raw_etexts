श्रीः
अध्यायः 109
भीष्मेण युधिष्ठिरम् प्रति ब्रह्मणा इन्द्रायोक्तगोविक्रयापहारफलानुवादः ॥ 1 ॥ तथा सुवर्णस्य गोदाने दक्षिणात्वप्रशंसनानुवादः ॥ 2 ॥

इन्द्र उवाच 	001  
जानन्यो गामपहरेद्विक्रीयाच्चार्थकारणात् ।	001a  
एतद्विज्ञातुमिच्छामि कानु तस्य गतिर्भवेत् ॥	001c  
पितामह उवाच 	002  
भक्तार्थं विक्रयार्थं वा येऽपहारं हि कुर्वते ।	002a  
दानार्थं ब्राह्मणार्थाय तत्रेदं श्रूयतां फलम् ॥	002c  
विक्रयार्थं हि यो हिंस्याद्भक्षयेद्वा निरङ्कुशः ।	003a  
घातयानं हि पुरुषं येऽनुमन्येयुरर्थिनः ॥	003c  
घातकः खादको वाऽपि तथा यश्चानुमन्यते ।	004a  
यावन्ति तस्या रोमाणि तावद्वर्षाणि मज्जति ॥	004c  
ये दोषा यादृशाश्चैव द्विजयज्ञोपघातके ।	005a  
विक्रये चापहारे च ते दोषा वै स्मृता गवाम् ॥	005c  
अपहृत्य तु यो गां वै ब्राह्मणाय प्रयच्छति ।	006a  
यावद्दाने फलं तस्यास्तावन्निरयमृच्छति ||	006c  
सुवर्णं दक्षिणामाहुर्गोप्रदाने महाद्युते ।	007a  
सुवर्णं परमित्युक्तं दक्षिणार्थमसंशयम् ॥	007c  
गोप्रदानात्तारयते सप्त पूर्वांस्तथाऽपरान् ।	008a  
सुवर्णं दक्षिणां कृत्वा तावद्द्विगुणमुच्यते ॥	008c  
सुवर्णं परमं दानं सुवर्णं दक्षिणा परा ।	009a  
सुवर्णं पावनं शक्र पावनानां परं स्मृतम् ॥	009c  
कुलानां पावनं प्राहुर्जातरूपं शतक्रतो ।	010a  
एषा मे दक्षिणा प्रोक्ता समासेन महाद्युते ॥	010c  
भीष्म उवाच 	011  
एतत्पितामहेनोक्तमिन्द्राय भरतर्षभ ।	011a  
इन्द्रो दशरथायाह रामायाह पिता तथा ॥	011c  
राघवोपि प्रियभ्रात्रे लक्ष्मणाय यशस्विने ।	012a  
ऋषिभ्यो लक्ष्मणेनोक्तमरण्ये वसता प्रभो ॥	012c  
पारम्पर्यागतं चेदमृषयः संशितव्रताः ।	013a  
दुर्धरं धारयामासू राजानश्चैव धार्मिकाः ॥	013c  
उपाध्यायेन गदितं मम चेदं युधिष्ठिर ॥	014ac  
य इदं ब्राह्मणो नित्यं वदेद्ब्राह्मणसंसदि ।	015a  
यज्ञेषु गोप्रदानेषु द्वयोरपि समागमे ॥	015c  
तस्य लोकाः किलाक्षय्या दैवतैः सह नित्यदा ।	016a  
इति ब्रह्मा स भगवानुवाच परमेश्वरः ॥ 	016c  

इति श्रीमन्महाभारते अनुशासनपर्वणि दानधर्मपर्वणि नवाधिकशततमोऽध्यायः ॥ 109 ॥

7-109-3 विक्रयार्थं यो नियुङ्क्ते इति शेषः ॥ 7-109-10 सुवर्णं प्राहुरित्यज्ञा जातरूपमिति ध. पाठः ॥
