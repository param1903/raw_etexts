अध्यायः 075

भीष्मेण युधिष्ठिरं प्रति स्त्रीणां पुरुषचित्तप्रमथनाय शक्तिशेषदानपूर्वकं ब्रह्मणा सृष्टतया तद्रक्षणस्य दुष्करत्वकथनम् ॥ 1 ॥ स्त्रीणां रक्षणस्य दुश्शकत्वे दृष्टान्ततया विपुलोपाख्यानकथनारम्भः ॥ 2 ॥ गुरुणा स्वभार्यारक्षणं नियुक्तेन विपुलनाम्ना तदर्थं योगेन तच्छरीरप्रवेशः ॥ 3 ॥
	
भीष्म उवाच ।	001  
एवमेतन्महाबाहो नात्र मिथ्याऽस्ति किञ्चन ।	001a  
यथा ब्रवीषि कौरव्य नारीं प्रति जनाधिप ॥	001c  
अत्र ते वर्तयिष्यामि इतिहासं पुरातनम् ।	002a  
यथा रक्षा कृता पूर्वं विपुलेन महात्मना ॥	002c  
प्रमदाश्च यथा सृष्टा ब्रह्मणा भरतर्षभ ॥	003a  
यदर्थं तच्च ते तात प्रवक्ष्यामि नराधिप ॥	003c  
न हि स्त्रीभ्यः परं पुत्र पापीयः किञ्चिदस्ति वै ।	004a  
अग्निर्हिः प्रमदा दीप्तो मायाश्च मयजा विभो ।	004c  
क्षुरधारा विषं सर्पो मृत्युरित्येकतः स्त्रियः ॥	004e  
प्रजा इमा महाबाहो धार्मिक्य इति नः श्रुतम् ।	005a  
स्वयं गच्छन्ति देवत्वं ततो देवानियाद्भयम् ॥	005c  
अथाभ्यागच्छन्देवास्ते पितामहमरिन्दम ।	006a  
निवेद्य मानसं चापि तूष्णीमासन्नधोमुखाः ॥	006c  
तेषामन्तर्गतं ज्ञात्वा देवानां स पितामहः ।	007a  
मानवानां प्रमोहार्थं कृत्या नार्योऽसृजत्प्रभुः ॥	007c  
पूर्वसर्गे तु कौन्तेय साध्व्यो नार्य इहाभवन् ।	008a  
असाध्व्यस्तु समुत्पन्नाः कृत्याः सर्गात्प्रजापतेः	008c  
ताभ्यः कामान्यथाकामं प्रादाद्धि स पितामहः ।	009a  
ताः कामलुब्धाः प्रमदाः प्रामथ्नन्त नरान्सदा ॥	009c  
क्रोधं कामस्य देवेशः सहायं चासृजत्प्रभुः ।	010a  
असज्जन्त प्रजाः सर्वाः कामक्रोधवशङ्गताः ॥	010c  
\'द्विजानां च गुरूणां च महागुरुनृपादिनाम् ।	011a  
क्षणस्त्रीसङ्गकामोत्था यातनाहो निरन्तरा ॥	011c  
अरक्तमनसां नित्यं ब्रह्मचर्यामलात्मनाम् ।	012a  
तपोदमार्चनाध्यानयुक्तानां शुद्धिरुत्तमा ॥\'	012c  
न च स्त्रीणां क्रियाः काश्चिदिति धर्मो व्यवस्थितः ।	013a  
निरिन्द्रिया ह्यशास्त्राश्च स्त्रियोऽनृतमिति श्रुतिः ॥	013c  
शय्यासनमलङ्कारमन्नपानमनार्यताम् ।	014a  
दुर्वाग्भावं रतिं चैव ददौ स्त्रीभ्यः प्रजापतिः ॥	014c  
न तासां रक्षणं शक्यं कर्तुं पुंसां कथञ्चन ।	015a  
अपि विस्वकृता तात कुतस्तु पुरुषैरिह ॥	015c  
वाचा च वधबन्धैर्वा क्लेशैर्वा विविधैस्तथा ।	016a  
न शक्या रक्षितुं नार्यस्ता हि नित्यमसंयताः ॥	016c  
इदं तु पुरुषव्याघ्र पुरस्ताच्छ्रुतवानहम् ।	017a  
यथा रक्षा कृता पूर्वं विपुलेन गुरुस्त्रियाः ॥	017c  
ऋषिरासीन्महाभागो देवशर्मेति विश्रुतः ।	018a  
तस्य भार्या रुचिर्नाम रूपेणासदृशी भुवि ॥	018c  
तस्या रूपेण सम्मत्ता देवगन्धर्वदानवाः ।	019a  
विशेषेण तु राजेन्द्र वृत्रहा पाकशासनः ॥	019c  
नारीणां चरितज्ञश्च देवशर्मा महामतिः ।	020a  
यथाशक्ति यथोत्साहं भार्यां तामभ्यरक्षत ॥	020c  
पुरन्दरं च जानंश्च परस्त्रीकामचारिणम् ।	021a  
तस्माद्यत्नेन भार्याया रक्षणं स चकार ह ॥	021c  
स कदाचिदृषिस्तात यज्ञं कर्तुमनास्तदा ।	022a  
भार्यासंरक्षणं कार्यं कथं स्यादित्यचिन्तयत् ॥	022c  
रक्षाविधानं मनसा स सञ्चिन्त्य महातपाः ।	023a  
आहूय दयितं शिष्यं विपुलं प्राह भार्गवम् ॥	023c  
यज्ञकारो गमिष्यामि रुचिं चेमां सुरेश्वरः ।	024a  
यतः प्रार्थयते नित्यं तां रक्षस्व यथाबलम् ॥	024c  
अप्रमत्तेन ते भाव्यं सदा प्रति पुरन्दरम् ।	025a  
स हि रूपाणि कुरुते विविधानि भृगूत्तम ॥	025c  
भीष्म उवाच ।	026  
इत्युक्तो विपुलस्तेन तपस्वी नियतेन्द्रियः ।	026a  
सदैवोग्रतपा राजन्नग्र्यर्कसदृशद्युतिः ॥	026c  
धर्मज्ञः सत्यवादी च तथेति प्रत्यभाषत ।	027a  
पुनश्चेदं महाराज पप्रच्छ प्रस्थितं गुरुम् ॥	027c  
कानि रूपाणि शक्रस्य भवन्त्यागच्छतो मुने ।	028a  
वपुस्तेजश्च कीदृग्वै तन्मे व्याख्यातुमर्हसि ॥	028c  
भीष्म उवाच ।	029  
ततः स भगवांस्तस्मै विपुलाय महात्मने ।	029a  
आचचक्षे यथातत्त्वं मायां शक्रस्य भारत ॥	029c  
बहुमायः स विप्रर्षे बलहा पाकशासनः ।	030a  
तांस्तान्विकुरुते भावान्बहूनथ मुहुर्मुहुः ॥	030c  
किरीटी वज्रधृग्धन्वी मुकुटी बद्धकुण्डलः ।	031a  
भवत्यथ मुहूर्तेन चण्डालसमदर्शनः ॥	031c  
शिखी जटी चीरवासाः पुनर्भवति पुत्रक ।	032a  
बृहच्छरीरश्च पुनश्चीरवासाः पुनः कृशः ॥	032c  
गौरं श्यामं च कृष्णं च वर्णं विकुरुते पुनः ।	033a  
विरूपो रूपवांश्चैव युवा वृद्धस्तथैव च ॥	033c  
\'प्राज्ञो जडश्च मूकश्च ह्रस्वो दीर्घस्तथैव च ।	034a  
\'ब्राह्मणः क्षत्रियश्चैव वैश्यः शूद्रस्तथैव च ॥	034c  
प्रतिलोमोऽनुलोमश्च भवत्यथ शतक्रतुः ।	035a  
शुकवायसरूपी च हंसकोकिलरूपवान् ॥	035c  
सिंहव्याघ्रगजानां च रूपं धारयते पुनः ।	036a  
दैवं दैत्यमथो राज्ञां वपुर्धारयतेऽपि च ॥	036c  
अकृशो मायुभग्नाङ्गः शकुनिर्विकृतस्तथा ।	037a  
चतुष्पाद्बहुरूपश्च पुनर्भवति बालिशः ॥	037c  
मक्षिकामशकादीनां वपुर्धारयतेऽपि च ।	038a  
न शक्यमस्य ग्रहणं कर्तुं विपुल केनचित् ॥	038c  
अपि विश्वकृता तात येन सृष्टमिदं जगत् ।	039a  
पुनरन्तर्हितः शक्रो दृश्यते ज्ञानचक्षुषा ॥	039c  
वायुभूतश्च स पुनर्देवराजो भवत्युतः ।	040a  
एवंरूपाणि सततं कुरुते पाकशासनः ।	040c  
तस्माद्विपुल यत्नेन रक्षेमां तनुमध्यमाम् ॥	040e  
यथा रुचिं नवलिहेद्देवेन्द्रो भृगुसत्तम ।	041a  
क्रतावुपहिते न्यस्तं हविः श्वेव दुरात्मवान् ॥	041c  
एवमाख्याय स मुनिर्यज्ञकारोऽगमत्तदा ।	042a  
देवशर्मा महाभागस्ततो भरतसत्तम ॥	042c  
विपुलस्तु वचः श्रुत्वा गुरोश्चिन्तामुपेयिवान् ।	043a  
रक्षां च परमां चक्रे देवराजान्महाबलात् ॥	043c  
किं नु शक्यं मया कर्तुं गुरुदाराभिरक्षणे ।	044a  
मायावी हि सुरेन्द्रोसौ दुर्धर्षश्चापि वीर्यवान् ॥	044c  
नापिधायाश्रमं शक्यो रक्षितुं पाकशासनः ।	045a  
उटजं वा तथा ह्यस्य नानाविधसरूपता ॥	045c  
वायुरूपेण वा शक्रो गुरुपत्नीं प्रधर्षयेत् ।	046a  
तस्मादिमां सम्प्रविश्य रुचिं स्थास्येहमद्य वै ॥	046c  
अथवा पौरुषेणेयं न शक्या रक्षितुं मया ।	047a  
बहुरूपो हि भगवाञ्छ्रूयते पाकशासनः ॥	047c  
सोहं योगबलादेनां रक्षिष्ये पाकशासनात् ।	048a  
गात्राणि गात्रैरस्याहं सम्प्रवेक्ष्ये हि रक्षितुम् ॥	048c  
यद्युच्छिष्टामिमां पत्नीमद्य पश्यति मे गुरुः ।	049a  
शप्स्यत्यसंशयं कोपाद्दिव्यज्ञानो महातपाः ॥	049c  
न चेयं रक्षितुं शक्या यथाऽन्या प्रमदा नृभिः ।	050a  
मायावी हि सुरेन्द्रोसावहो प्राप्तोस्मि संशयम् ॥	050c  
अवश्यं करणीयं हि गुरोरिह हि शासनम् ।	051a  
यदि त्वेतदहं कुर्यामाश्चर्यं स्यात्कृतं मया ॥	051c  
योगेनाथ प्रविश्येदं गुरुपत्न्याः कलेवरम् ।	052a  
असक्तः पद्मपत्रस्थो जलबिन्दुर्यथा चलः ॥	052c  
एवमेव शरीरेऽस्या निवत्स्यामि समाहितः ।	053a  
निर्मुक्तस्य रजोरूपान्नापराधो भवेन्मम ॥	053c  
यथाहि शून्यां पथिकः सभामध्यावसेत्पथि ।	054a  
तथाऽद्यावासयिष्यामि गुरुपत्न्याः कलेवरम् ।	054c  
एवमेव शरीरेऽस्य निवत्स्यामि समाहितः ॥	054e  
इत्येवं धर्ममालोक्य वेदवेदांश्च सर्वशः ।	055a  
तपश्च विपुलं दृष्ट्वा गुरोरात्मन एव च ॥	055c  
इति निश्चित्य मनसा रक्षां प्रति स भार्गवः ।	056a  
अन्वतिष्ठत्परं यत्नं यथा तच्छृणु पार्थिव ॥	056c  
गुरुपत्नीं समासीनो विपुलः स महातपाः ।	057a  
उपासीनामनिन्द्याङ्गी कथार्थैः समलोभयत् ॥	057c  
नेत्राभ्यां नेत्रयोरस्या रश्मिं संयोज्य रश्मिभिः ।	058a  
विवेश विपुलः कायमाकाशं पवनो यथा ॥	058c  
लक्षणं लक्षणेनैव वदनं वदनेन च ।	059a  
अविचेष्टन्नतिष्ठद्वै छायेवान्तर्गतो मुनिः ॥	059c  
ततो विष्टभ्य विपुलो गुरुपत्न्याः कलेवरम् ।	060a  
उवास रक्षणे युक्तो न च सा तमबुध्यत ॥	060c  
यं कालं नागतो राजन्गुरुस्तस्य महात्मनः ।	061a  
क्रतुं समाप्य स्वगृहं तं कालं सोऽभ्यरक्षत ॥	061c  

		13-75-4 अस्ति हि प्रमदा दीप्तेति ट.थ. पाठः ॥ 13-75-13 दरिद्राश्च ह्यमन्त्रश्च स्त्रियो नित्यमिति श्रुतिरिति ध.पाठः ॥ 13-75-51 अशक्यकरणीयं हीति ध.पाठः ॥  
