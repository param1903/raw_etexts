अध्यायः 007

भीष्मेण युधिष्ठिरं प्रति विश्वामित्रस्योत्पत्तिप्रकारकथनेनैव ब्राह्मण्यप्राप्तिप्रकारकधनम् ॥ 1 ॥

भीष्म उवाच ।	kk-13-01-007-001  
श्रूयतां पार्थ तत्त्वेन विश्वामित्रो यथा पुरा ।	kk-13-01-007-001a  
ब्राह्मणत्वं गतस्तात् ब्रह्मर्षित्वं तथैव च ॥	kk-13-01-007-001c  
भरतस्यान्ववाये वै मिथिलो नाम पार्थिवः ।	kk-13-01-007-002a  
बभूव भरतश्रेष्ठ यज्वा धर्मभृतांवरः ॥	kk-13-01-007-002c  
तस्य पुत्रो महानासीञ्जह्नुर्नाम नरेश्वरः ।	kk-13-01-007-003a  
दुहितृत्वमनुप्राप्ता गङ्गा यस्य महात्मनः ॥	kk-13-01-007-003c  
तस्यात्मजस्तुल्यगुणः सिन्धुद्वीपो महायशाः ।	kk-13-01-007-004a  
सिन्धुद्वीपाच्च राजर्षिर्बलाकाश्वो महाबलः ॥	kk-13-01-007-004c  
वल्लभस्तस्य तनयः साक्षाद्धर्म इवापरः ।	kk-13-01-007-005a  
कुशिकस्तस्य तनयः सहस्राक्षसमद्युतिः ॥	kk-13-01-007-005c  
कुशिकस्यात्मजः श्रीमान्गाधिर्नाम जनेश्वरः ।	kk-13-01-007-006a  
अपुत्रः प्रसवेनार्थी वनवासमुपावसत् ॥	kk-13-01-007-006c  
कन्या जज्ञे सुतात्तस्य वने निवसतः सतः ।	kk-13-01-007-007a  
नाम्ना सत्यवती नाम रूपेणाप्रतिमा भुवि ॥	kk-13-01-007-007c  
तां वव्रे भार्गवः श्रीमांश्च्यवनस्यात्मसम्भवः ।	kk-13-01-007-008a  
ऋचीक इति विख्यातो विपुले तपसि स्थितः ॥	kk-13-01-007-008c  
स तां न प्रददौ तस्मै ऋचीकाय महात्मने ।	kk-13-01-007-009a  
दरिद्र इति मत्वा वै गाधिः शत्रुनिबर्हणः ॥	kk-13-01-007-009c  
प्रत्याख्याय पुनर्यान्तमब्रवीद्राजसत्तमः ।	kk-13-01-007-010a  
शुल्कं प्रदीयतां मह्यं ततो वत्स्यसि मे सुताम् ॥	kk-13-01-007-010c  
ऋचीक उवाच ।	kk-13-01-007-011  
किं प्रयच्छामि राजेन्द्र तुभ्यं शुल्कमहं नृप ।	kk-13-01-007-011a  
दुहितुर्ब्रूह्यसंसक्तो माऽभूत्तत्र विचारणा ॥	kk-13-01-007-011c  
गाधिरुवाच ।	kk-13-01-007-012  
चन्द्ररश्मिप्रकाशानां हयानां वातरंहसाम् ।	kk-13-01-007-012a  
एकतः श्यामकर्णानां सहस्रं देहि भार्गव ॥	kk-13-01-007-012c  
भीष्म उवाच ।	kk-13-01-007-013  
ततः स भृगुशार्दूलश्च्यवनस्यात्मजः प्रभुः ।	kk-13-01-007-013a  
अब्रवीद्वरुणं देवमादित्यं पतिमम्भसाम् ॥	kk-13-01-007-013c  
एकतः श्यामकर्णानां हयानां चन्द्रवर्चसाम् ।	kk-13-01-007-014a  
सहस्रं वातवेगानां भिक्षे त्वां देवसत्तम ॥	kk-13-01-007-014c  
तथेति वरुणो देव आदित्यो भृगुसत्तमम् ।	kk-13-01-007-015a  
उवाच यत्र ते च्छन्दस्तत्रोत्थास्यन्ति वाजिनः ॥	kk-13-01-007-015c  
ध्यातमात्रे ऋचीकेन हयानां चन्द्रवर्चसाम् ।	kk-13-01-007-016a  
गङ्गाजलात्समुत्तस्थौ सहस्रं विपुलौजसाम् ॥	kk-13-01-007-016c  
अदूरे कान्यकुब्जस्य गङ्गायास्तीरमुत्तमम् ।	kk-13-01-007-017a  
अश्वतीर्थं तदद्यापि मानवाः परिचक्षते ॥	kk-13-01-007-017c  
ततो वै गाधये तात सहस्रं वाजिनां शुभम् ।	kk-13-01-007-018a  
ऋचीकः प्रददौ प्रीतः शुल्कार्थं तपतां वरः ॥	kk-13-01-007-018c  
ततः स विस्मितो राजा गाधिः शापभयेन च ।	kk-13-01-007-019a  
ददौ तां समलङ्कृत्य कन्यां भृगुसुताय वै ॥	kk-13-01-007-019c  
जग्राह विधिवत्पाणिं तस्या ब्रह्मर्षिसत्तमः ।	kk-13-01-007-020a  
सा च तं पतिमासाद्य परं हर्षमवाप ह ॥	kk-13-01-007-020c  
स तुतोष च ब्रह्मर्षिस्तस्या वृत्तेन भारत ।	kk-13-01-007-021a  
छन्दयामास चैवैनां वरेण वरवर्णिनीम् ॥	kk-13-01-007-021c  
मात्रे तत्सर्वमाचख्यौ सा कन्या राजसत्तम ।	kk-13-01-007-022a  
अथ तामब्रवीन्माता सुतां किञ्चिदवाङ्मुखीम् ॥	kk-13-01-007-022c  
ममापि पुत्रि भर्ता ते प्रसादं कर्तुमर्हति ।	kk-13-01-007-023a  
अपत्यस्य प्रदानेन समर्थश्च महातपाः ॥	kk-13-01-007-023c  
ततः सा त्वरितं गत्वा तत्सर्वं प्रत्यवेदयत् ।	kk-13-01-007-024a  
मातुश्चिकीर्षितं राजन्ऋचीकस्तामथाब्रवीत् ॥	kk-13-01-007-024c  
गुणवन्तञ्च पुत्रं वै त्वञ्च साऽथ जनिष्यथ ।	kk-13-01-007-025a  
जनन्यास्तव कल्याणि मा भूद्वै प्रणयोऽन्यथा ॥	kk-13-01-007-025c  
तव चैव गुणश्लाघी पुत्र उत्पत्स्यते महान् ।	kk-13-01-007-026a  
अस्मद्वंशकरः श्रीमांस्तव भ्राता च वंशकृत् ॥	kk-13-01-007-026c  
ऋतुस्नाता च साऽश्वत्थं त्वं च वृक्षमुदुम्बरम् ।	kk-13-01-007-027a  
परिष्वजेतं कल्याणि तत इष्टमवाप्स्यथः ॥	kk-13-01-007-027c  
चरुद्वयमिदं चैव मन्त्रपूतं शुचिस्मिते ।	kk-13-01-007-028a  
त्वं च सा चोपभुञ्जीतं ततः पुत्राववाप्स्यथः ॥	kk-13-01-007-028c  
ततः सत्यवती हृष्टा मातरं प्रत्यभाषत ।	kk-13-01-007-029a  
यदृचीकेन कथितं तच्चाचख्यौ चरुद्वयम् ॥	kk-13-01-007-029c  
तामुवाच ततो माता सुतां सत्यवतीं तदा ।	kk-13-01-007-030a  
पुत्रि पूर्वोपपन्नायाः कुरुष्व वचनं मम ॥	kk-13-01-007-030c  
भर्त्रा य एष दत्तस्ते चरुर्मन्त्रपुरस्कृतः ।	kk-13-01-007-031a  
एनं प्रयच्छ मह्यं त्वं मदीयं त्वं गृहाण च ॥	kk-13-01-007-031c  
व्यत्यासं वृक्षयोश्चापि करवाव शुचिस्मिते ।	kk-13-01-007-032a  
यदि प्रमाणं वचनं मम मातुरनिन्दिते ॥	kk-13-01-007-032c  
स्वमपत्यं विशिष्टं हि सर्व इच्छत्यनाविलम् ।	kk-13-01-007-033a  
व्यक्तं भगवता चात्र कृतमेवं भविष्यति ॥	kk-13-01-007-033c  
ततो मे त्वच्चरौ भावः पादपे च समुध्यमे ।	kk-13-01-007-034a  
कथं विशिष्टो भ्राता मे भवेदित्येव चिन्तय	kk-13-01-007-034c  
तथा च कृतवत्यौ ते माता सत्यवती च सा ।	kk-13-01-007-035a  
अथ गर्भावनुप्राप्ते उभे ते वै युधिष्ठिर ॥	kk-13-01-007-035c  
दृष्ट्वा गर्भमनुप्राप्तां भार्यां स च महानृषिः ।	kk-13-01-007-036a  
उवाच तां सत्यवतीं दुर्मना भृगुसत्तमः ॥	kk-13-01-007-036c  
व्यत्यासेनोपयुक्तस्ते चरुर्व्यक्तं भविष्यति ।	kk-13-01-007-037a  
व्यत्यासः पादपे चापि सुव्यक्तं ते कृतः शुभे ॥	kk-13-01-007-037c  
मया हि विश्वं यद्ब्रह्म त्वच्चरौ सन्निवेशितम् ।	kk-13-01-007-038a  
क्षत्रवीर्यं च सकलं चरौ तस्या निवेशितम् ॥	kk-13-01-007-038c  
त्रैलोक्यविख्यातगुणं त्वं विप्रं जनयिष्यसि ।	kk-13-01-007-039a  
सा च क्षत्रं विशिष्टं वै तत एतत्कृतं मया ॥	kk-13-01-007-039c  
व्यत्यासस्तु कृतो यस्मात्त्वया मात्रा च ते शुभे ।	kk-13-01-007-040a  
तस्मात्सा ब्राह्मणं श्रेष्ठं माता ते जनयिष्यति ॥	kk-13-01-007-040c  
क्षत्रियं तूग्रकर्माणं त्वं भद्रे जनयिष्यसि ।	kk-13-01-007-041a  
न हि ते तत्कृतं साधु मातृस्नेहेन भामिनि ॥	kk-13-01-007-041c  
सा श्रुत्वा शोकसन्तप्ता पपात वरवर्णिनी ।	kk-13-01-007-042a  
भूमौ सत्यवती राजंश्छिन्नेव रुचिरा लता ॥	kk-13-01-007-042c  
प्रतिलभ्य च सा सञ्ज्ञां शिरसा प्रणिपत्य च ।	kk-13-01-007-043a  
उवाच भार्या भर्तारं गाधेयी भार्गवर्षभम् ॥	kk-13-01-007-043c  
प्रसादयन्त्यां भार्यायां मयि ब्रह्मविदांवर ।	kk-13-01-007-044a  
प्रसादं कुरु विप्रर्षे न मे स्यात्क्षत्रियः सुतः ॥	kk-13-01-007-044c  
कामं ममोग्रकर्मा वै पौत्रो भवितुमर्हति ।	kk-13-01-007-045a  
न तु मे स्यात्सुतो ब्रह्मन्नेष मे दीयतां वरः ॥	kk-13-01-007-045c  
एवमस्त्विति होवाच स्वां भार्यां सुमहातपाः ।	kk-13-01-007-046a  
ततः सा जनयामास जमदग्निं सुतं शुभम् ॥	kk-13-01-007-046c  
विश्वामित्रं चाजनयद्गाधिभार्या यशस्विनी ।	kk-13-01-007-047a  
ऋषेः प्रसादाद्राजेन्द्र ब्रह्मर्षि ब्रह्मवादिनम् ॥	kk-13-01-007-047c  
ततो ब्राह्मणतां यातो विश्वामित्रो महातपाः ।	kk-13-01-007-048a  
क्षत्रियः सोऽप्यथ तथा ब्रह्मवंशस्य कारकः ॥	kk-13-01-007-048c  
तस्य पुत्रा महात्मानो ब्रह्मवंशविवर्धनाः ।	kk-13-01-007-049a  
तपस्विनो ब्रह्मविदो गोत्रकर्तार एव च ॥	kk-13-01-007-049c  
मधुच्छन्दश्च भगवान्देवरातश्च वीर्यवान् ।	kk-13-01-007-050a  
अक्षीणश्च शकुन्तश्च बभ्रुः कालपथस्तथा ॥	kk-13-01-007-050c  
याज्ञवल्क्यश्च विख्यातस्तथा स्थूणो महाव्रतः ।	kk-13-01-007-051a  
उलूको यमदूतश्च तथर्षिः सैन्धवायनः ॥	kk-13-01-007-051c  
पर्णजङ्घश्च भगवान्गावलश्च महानृषिः ।	kk-13-01-007-052a  
ऋषिर्वज्रस्तथा ख्यातः सालङ्कायन एव च ॥	kk-13-01-007-052c  
लीलाढ्यो नारदश्चैव तथा कूर्चामुखः स्मृतः ।	kk-13-01-007-053a  
वादुलिर्मुसलश्चैव वक्षोग्रीवस्तथैव च ।	kk-13-01-007-053c  
आङ्घ्रिको नैकदृक्चैव शिलायूपः सितः शुचिः ।	kk-13-01-007-054a  
चक्रको मारुतन्तव्यो वातघ्नोऽथाश्वलायनः ॥	kk-13-01-007-054c  
श्यामायनोऽथ गार्ग्यश्च जाबालिः सुश्रुतस्तथा ।	kk-13-01-007-055a  
कारीषिरथ संश्रुत्यः परपौरवतन्तवः ॥	kk-13-01-007-055c  
महानृषिश्च कपिलस्तथर्षिस्ताडकायनः ।	kk-13-01-007-056a  
तथैव चोपगहनस्तथर्षिश्चासुरायणः ॥	kk-13-01-007-056c  
मार्दमर्षिर्हिरण्याक्षो जङ्गारिर्बाभ्रवायणिः ।	kk-13-01-007-057a  
भूतिर्विभूतिः सूतश्च सुरकृत्तु तथैव च ॥	kk-13-01-007-057c  
अरालिर्नाचिकश्चैव चाम्पेयोज्जयनौ तथा ।	kk-13-01-007-058a  
नवतन्तुर्बकनखः सेयनो यतिरेव च ॥	kk-13-01-007-058c  
अम्भोरुदश्चारुमत्स्यः शिरीषी चाथ गार्दभिः ।	kk-13-01-007-059a  
ऊर्जयोनिरुदापेक्षी नारदी च महानृषिः ।	kk-13-01-007-059c  
विश्वामित्रात्मजाः सर्वे मुनयो ब्रह्मवादिनः ॥	kk-13-01-007-059e  
तथैव क्षत्रियो राजन्विश्वामित्रो महातपाः ।	kk-13-01-007-060a  
ऋचीकेनाहितं ब्रह्म परमेतद्युधिष्ठिर ॥	kk-13-01-007-060c  
एतत्ते सर्वमाख्यातं तत्वेन भरतर्षभ ।	kk-13-01-007-061a  
विश्वामित्रस्य वै जन्म सोमसूर्याग्नितेजसः ॥	kk-13-01-007-061c  
यत्र यत्र च सन्देहो भूयस्ते राजसत्तम ।	kk-13-01-007-062a  
तत्रnतत्र च मां ब्रूहि च्छेत्ताऽस्मि तव संशयान् ॥ 	kk-13-01-007-062c  

इति श्रीमन्महाभारते अनुशासनपर्वणि दानधर्मपर्वणि सप्तमोऽध्यायः ॥ 7 ॥

13-7-1 ब्राह्मणेष्वपि ऋषित्वं मन्त्रद्रष्टृत्वं गोत्रप्रवर्तकत्वं वा ॥ 13-7-2 भरतस्यान्वये चैवाजमीढ इति झ.पाठः ॥ 7-7-5 पिप्पलस्तस्य तनय इति य, पाठः । पल्लवस्तस्येति ट. पाठः ॥ 13-7-5 पिप्पलस्तस्य तनय इति थ. पाठः । पल्लवस्तस्येति ट. पाठः ॥ 13-7-6 प्रसवेन सोमाभिषवनिमित्तेन । अर्थी पुत्रार्थी ॥ 13-7-7 सुतात् सोमाभिषवोपलक्षिताद्यज्ञात् ॥ 13-7-8 भार्गवो भृगोर्गोत्रापत्यम् ॥ 13-7-10 वत्स्यसि उद्वाहेन प्राप्स्यसि ॥ 13-7-11 असंसक्तो निःसंशयः ॥ 13-7-13 आदित्यमदितेः पुत्रम् ॥ 13-7-15 छन्द इच्छा ॥ 13-7-29 वरेण पुत्रं ते दास्यामीत्यनुग्रहेण ॥ 13-7-30 पूर्वोपपन्नाया भर्तुः सम्बन्धात्पूर्वमुपपन्नायाः गुरुत्वेन प्राप्तायास्तव भर्त्रपेक्षयाहं गरीयसीत्यर्थः । पुत्रि पूर्वप्रपन्नाया इति ट.ध. पाठः ॥ 13-7-44 क्षत्रियः क्षत्रियवदुग्रक्रमा ॥ 13-7-53 ऊर्घ्वलिर्मुसलश्चेति ट.ध.पाठः
