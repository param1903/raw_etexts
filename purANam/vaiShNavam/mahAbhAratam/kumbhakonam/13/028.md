अध्यायः 028

गरुडेन नवनीतप्रक्षेपेण मन्दीभूताग्न्युल्लङ्घनपूर्वकममृतरक्षिणां पक्षप्रहारेण निराकरणम् ॥ 1 ॥ तथाऽमृतमाहृत्य विमति समुत्पतनम् ॥ 2 ॥ तथा स्वस्योपरि इन्द्रेण वज्रे विसृष्टे तत्सन्माननायैकतनूरुहविस्रंसनम् ॥ 3 ॥

भीष्म उवाच ।	001  
पितामहवचः श्रुत्वा गरुडः पततांवरः ।	001a  
जगाम गोकुलं किञ्चिन्नवनीतजिहीर्षया ॥	001c  
नवनीतं तथाऽपश्यन्मथितं कलशे स्थितम् ।	002a  
तदादाय ततोऽगच्छद्यतस्तद्रक्ष्यतेऽमृतम् ॥	002c  
स तत्र गत्वा पतगस्तिर्यक्तोयं महाबलः ।	003a  
हुताशनमपक्रम्य नवनीतमपातयत् ॥	003c  
सोऽर्चिष्मान्मन्दवेगोऽभूत्सर्पिषा तेन तर्पितः ।	004a  
धूमकेतुर्न जज्वाल धूममेव ससर्ज ह ॥	004c  
तमतीत्याशु गरुडो हृष्टात्मा जातवेदसम् ।	005a  
रक्षांसि समतिक्रामत्पक्षवातेन पातयन् ॥	005c  
ते पतन्ति शिरोभिश्च जानुभिश्चरणैस्तथा ।	006a  
उत्सृज्य शस्त्रावरणं पक्षिपक्षसमाहताः ॥	006c  
उत्प्लुत्य चावृतान्नागान्हत्वा चक्रं व्यतीत्य च ।	007a  
अरान्तरेण शिरसा भित्त्वा जालं समाद्रवत् ॥	007c  
स भित्त्वा शिरसा जालं वज्रवेगसमो बली ।	008a  
उज्जहार ततः शीघ्रममृतं भुजगाशनः ॥	008c  
तदादायाद्रवच्छीघ्रं गरुडः श्वसनो यथा ।	009a  
अथ सन्नाहमकरोद्वृत्रहा विबुधैः सह ॥	009c  
ततो मातलिसंयुक्तं हरिभिः स्वर्णमालिभिः ।	010a  
आरुरोह रथं शीघ्रं सूर्याग्निसमतेजसम् ॥	010c  
सोऽभ्यद्रवत्पक्षिराजं वृत्रहा पाकशासनः ।	011a  
उद्यम्य निशितं वज्रं वज्रहस्तो महाबलः ॥	011c  
तथैव गरुडो राजन्वज्रहस्तं समाद्रवत् ।	012a  
ततो वै मातलिं प्राह शीघ्रं वाहय वाजिनः ॥	012c  
अथ दिव्यं महाघोरं गरुडाय ससर्ज ह ।	013a  
वज्रं सहस्रनयनस्तिग्मवेगपराक्रमः ॥	013c  
उत्सिसृक्षन्तमाज्ञाय वज्रं वै त्रिदशेश्वरम् ।	014a  
तूर्णं वेगपरो भूत्वा जगाम पततांवरः ॥	014c  
पितामहनिसर्गेण ज्ञात्वा लब्धवरः खगः ।	015a  
आयुधानां वरं वज्रमथ शक्रमुवाच ह ॥	015c  
वृत्रहन्नेष वज्रस्ते वरो लब्धः पितामहात् ।	016a  
अतः सम्मानमाकाङ्क्षन्मुञ्चाम्येकं तनूरुहम् ॥	016c  
एतेनायुधराजेन यदि शक्तोसि वृत्रहन् ।	017a  
हन्यास्त्वं परया शक्तया गच्छाम्यहमनामयः ॥	017c  
तत्तु तूर्णं तदा वज्रं स्वेन वेगेन भारत ।	018a  
जघान परया शक्त्या न चैनमदहद्भृशम् ॥	018c  
ततो देवर्षयो राजन्गच्छन्तो वै विहायसा ।	019a  
दृष्ट्वा वज्रं विषक्तं तं पक्षिपर्णेऽब्रुवन्वचः ॥	019c  
सुपर्णः पक्षिगरुडो यस्य पर्णे वरायुधम् ।	020a  
विषक्तं देवराजस्य वृत्रहन्तुः सनातनम् ॥	020c  
एवं सुपर्णो विहगो वैनतेयः प्रतापवान् ।	021a  
ऋषयस्तं विजानन्ति चाग्नेयं वैष्णवं पुनः ॥	021c  
वेदाभिष्टुतमत्यर्थं स्वर्गमार्गफलप्रदम् ।	022a  
तनुपर्णं सुपर्णस्य जगृहुर्बर्हिणस्तथा ॥	022c  
मयूरा विस्मिताः सर्वे आद्रवन्ति स्म वज्रिणम् ॥	023ac  

	इति श्रीमन्महाभारते अनुशासनपर्वणि दानधर्मपर्वणि अष्टाविंशोऽध्यायः ॥ 28 ॥	
