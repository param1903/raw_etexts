अध्यायः 056

भीष्मेण युधिष्ठिरम्प्रति स्त्रीणां भार्यात्वेन परिग्रहयोग्यताप्रतिपादकनारदमार्कण्डेयसंवादानुवादः ॥ 1 ॥
	
\'मार्कण्डेय उवाच ।	001  
श्रुतं बहुविधं वृत्तं कन्यकानां महामते ।	001a  
इच्छामि योषितां श्रोतुं धर्माधर्मौ परिग्रहे ॥	001c  
नारद उवाच ।	002  
अष्टौ भार्यागमा धर्म्या नराणां दारकर्मणि ।	002a  
प्रेत्येह च हिता यास्तु सपुत्रा हव्यकव्यदाः ॥	002c  
साध्वी पाणिगृहीता या कौमारी पाणिवर्जिता ।	003a  
भ्रातृभार्या स्वभार्येति प्रसूयेत्पुत्रमौरसम् ॥	003c  
मार्कण्डेय उवाच ।	004  
त्रयो भार्यागमा ज्ञेया यत्र धर्मो न नश्यति ।	004a  
पञ्चान्याः पश्चिमा ब्रूहि भार्यास्तासां च ये सुताः ॥	004c  
नारद उवाच ।	005  
सगोत्रभार्या क्रीता च परभार्या च कारिता ।	005a  
गतागता च या भार्या आश्रमादाहृता च या ॥	005c  
एता भार्यागमाः पञ्च पुनर्भार्या भवन्ति याः ।	006a  
एता भार्या नृणां गम्यास्तत्पुत्रा हव्यकव्यदाः ॥\' ॥	006c  

इति श्रीमन्महाभारते अनुशासनपर्वणि दानधर्मपर्वणि षट्पञ्चाशोऽध्यायः ॥ 56 ॥
