श्रीः
अध्यायः 114

भीष्मेण युधिष्ठिरम् प्रति गवां चिरचीर्णतपःप्रसादिताच्चतुर्मुखाल्लोकश्रैष्ठ्यपावित्र्यादिवरलाभकथनम् ॥ 1 ॥ तथा गोविशेषदानस्य फलविशेषकथनम् ॥ 2 ॥

वसिष्ठ उवाच 	001  
शतं वर्षसहस्राणां तपस्तप्तं सुदुष्करम् ।	001a  
गोभिः पूर्वं विसृष्टाभिर्गच्छेम श्रेष्ठतामिति ॥	001c  
लोकेऽस्मिन्दक्षिणानां च सर्वासां वयमुत्तमाः ।	002a  
भवेम न च लोप्येम दोषेणेति परन्तप ॥	002c  
अस्मत्पुरीषस्नानेन जनः पूयेत सर्वदा ।	003a  
शकृता च पवित्रार्थं कुर्वीरन्देवमानुषाः ॥	003c  
तथा सर्वाणि भूतानि स्थावराणि चराणि च ।	004a  
प्रदातारश्च लोकान्नो गच्छेयुरिति मानद ॥	004c  
ताभ्यो वरं ददौ ब्रह्मा तपसोऽन्ते स्वयं प्रभुः ।	005a  
एवं भवत्विति विभुर्लोकांस्तारयतेति च ॥	005c  
उत्तस्थुः सिद्धकामास्ता भूतभव्यस्य मातरः ।	006a  
तपसोऽन्ते महाराज गावो लोकपरायणाः ॥	006c  
तस्माद्गावो महाभागाः पवित्रं परमुच्यते ।	007a  
तथैव सर्वभूतानां समतिष्ठन्त मूर्धनि ॥	007c  
समानवत्सां कपिलां धेनुं दत्त्वा पयस्विनीम् ॥	008a  
सुव्रतां वस्त्रसंवीतां ब्रह्मलोके महीयते ॥	008c  
लोहितां तुल्यवत्सां तु धेनुं दत्त्वा पयस्विनीम् ।	009a  
सुव्रतां वस्त्रसंवीतां सूर्यलोके महीयते ॥	009c  
समानवत्सां शबलां धेनुं दत्त्वा पयस्विनीम् ।	010a  
सुव्रतां वस्त्रसंवीतां सोमलोके महीयते ॥	010c  
समानवत्सां श्वेतां तु धेनुं दत्त्वा पयस्विनीम् ।	011a  
सुव्रतां वस्त्रसंवीतामिन्द्रलोके महीयते ॥	011c  
समानवत्सां कृष्णां तु धेनुं दत्त्वा पयस्विनीम् ।	012a  
सुव्रतां वस्त्रसंवीतामग्निलोके महीयते ॥	012c  
समानवत्सां धूम्रां तु धेनुं दत्त्वा पयस्विनीम् ।	013a  
सुव्रतां वस्त्रसंवीतां याम्यलोके महीयते ॥	013c  
अपां फेनसवर्णां तु सवत्सां कांस्यदोहनाम् ।	014a  
प्रदाय वस्त्रसंवीतां वारुणं लोकमाप्नुते ॥	014c  
वातरेणुसवर्णां तु सवत्सां कांस्यदोहनाम् ।	015a  
प्रदाय वस्त्रसंवीतां वायुलोके महीयते ॥	015c  
हिरण्यवर्णां पिङ्गाक्षीं सवत्सां कांस्यदोहनाम् ।	016a  
प्रदाय वस्त्रसंवीतां कौबेरं लोकमश्नुते ॥	016c  
पलालधूम्रवर्णां तु सवत्सां कांस्यदोहनाम् ।	017a  
प्रदाय वस्त्रसंवीतां पितृलोके महीयते ॥	017c  
सवत्सां पीवरीं दत्त्वा दृतिकण्ठामलङ्कृताम् ।	018a  
वैश्वदेवमसम्बाधं स्थानं श्रेष्ठं प्रपद्यते ॥	018c  
समानवत्सां गौरीं तु धेनुं दत्त्वा पयस्विनीम् ।	019a  
सुव्रतां वस्त्रसंवीतां वसूनां लोकमाप्नुयात् ॥	019c  
पाण्डुकम्बलवर्णाभां सवत्सां कांस्यकदोहनाम् ।	020a  
प्रदाय वस्त्रसंवीतां साध्यानां लोकमाप्नुते ॥	020c  
वैराटपृष्ठमुक्षाणं सर्वरत्नैरलङ्कृतम् ।	021a  
प्रददन्मरुतां लोकान्स राजन्प्रतिपद्यते ॥	021c  
वत्सोपपन्नां नीलां गां सर्वरत्नसमन्विताम् ।	022a  
गन्धर्वाप्सरसां लोकान्दत्त्वा प्राप्नोति मानवः ॥	022c  
दृतिकण्ठमनड्वाहं सर्वरत्नैरलङ्कृतम् ।	023a  
दत्त्वा प्रजापतेर्लोकान्विशोकः प्रतिपद्यते ॥	023c  
गोप्रदानरतो याति भित्त्वा जलदसञ्चयान् ।	024a  
विमानेनार्कवर्णेन दिवि राजन्विराजता ॥	024c  
तं चोरुवेषाः सुश्रोण्यः सहस्रं वारयोषितः ।	025a  
रमयन्ति नरश्रेष्ठं गोप्रदानरतं नरम् ॥	025c  
वीणानां वल्लकीनां च नूपुराणां च शिञ्जितैः ।	026a  
हासैश्च हरिणाक्षीणां सुप्तः सुप्रतिबोध्यते ॥	026c  
यावन्ति रोमाणि भवन्ति धेन्वास्तावन्ति वर्षाणि महीयते सः ।	027a  
स्वर्गच्युतश्चापि ततो नृलोके कुले प्रसूतो विपुले विशोकः ॥ 	027c  

इति श्रीमन्महाभारते अनुशासनपर्वणि दानधर्मपर्वणि चतुर्दशाधिकशततमोऽध्यायः ॥ 112 ॥

7-114-1 गच्छामः शृङ्गितामितीति क. ध. पाठः ॥ 7-114-18 दृतिकण्ठां प्रलम्बगलकम्बलाम् । शितिकण्ठामलङ्कृतामिति क. थ. ध. पाठः ॥ 7-114-21 वैराटं वृद्धं पृष्ठं यस्य । वैतानस्थितमुक्षाणमिति क. ध. पाठः ॥
