अध्यायः 037

भीष्मेण युधिष्ठिरं प्रति ब्रह्मादिसर्वजगतामनित्यत्वादिकथनपूर्वकं नारायणस्य नित्यत्वादिकथनेन तदुपासनविधानम् ॥ 1 ॥
	
भीष्म उवाच ।	001  
सदृशं राजशार्दूल वृत्तस्य च कुलस्य च ॥	001ac  
को राज्यं विपुलं गृह्य स्फीताकारं पुनर्महत् ।	002a  
निर्जितारातिसामन्तं देवराज्योपमं सुखम् ॥	002c  
राज्ये राज्यगुणा ये च तान्व्युदस्य नराधिप ।	003a  
दोषं पश्यति राजेन्द्र देहेऽस्मिन्पाञ्चभौतिके ॥	003c  
अतिक्रान्तास्त्वया राजन्वृत्तेन प्रपितामहाः ।	004a  
धर्मो विग्रहवान्धीरो विदुरश्च महायशाः ॥	004c  
सञ्जयश्च महातेजा ये चान्ये दिव्यदर्शनाः ।	005a  
प्रवृत्तज्ञानसम्पन्नास्तत्वज्ञानविदो नृप ॥	005c  
तेऽतिक्रान्ता महाराज ब्रह्माद्याः ससुरासुराः ।	006a  
अनित्यं दुःखसन्तप्तं जगदेतन्न संशयः ॥	006c  
एवमेतान्महाबाहो ब्रह्माद्यान्ससुरासुरान् ।	007a  
अनित्यान्सततं पश्य मनुष्यादिषु का कथा ॥	007c  
नित्यां तु प्रकृतीमाह याऽसौ प्रसवधर्मिणी ।	008a  
अरूपिणीमनिर्देश्यामकृतां पुरुषातिगाम् ॥	008c  
तामत्यन्तसुखां सौम्यां निर्वाणमिति सञ्ज्ञिताम् ।	009a  
आहुर्ब्रह्मर्षयो ह्याद्यां भुवि चैव महर्षयः ॥	009c  
तया पुरुषरूपिण्या धर्मप्रकृतिकोऽनघ ।	010a  
स यात्येव हि निर्वाणं यत्तत्प्रकृतिसञ्ज्ञितम् ॥	010c  
स एष प्राकृतो धर्मो भ्राजत्यादियुगे नृप ।	011a  
विकारधर्माः शेषेषु युगेषु भरतर्षभ ।	011c  
भ्राजन्तेऽभ्यधिकं वीर संसारपथगोचराः ॥	011e  
प्रकृतीनां च सर्वासामकृता प्रकृतिः स्मृता ।	012a  
एवं प्रकृतिधर्मा हि वरां प्रकृतिमाश्रिता ॥	012c  
पश्यन्ति परमां लोके दृष्टादृष्टानुदर्शिनीम् ।	013a  
सत्वादियुगपर्यन्ते त्रेतायुगसमुद्भवे ॥	013c  
कामं कामयमानेषु ब्राह्मणेषु तिरोहितः ।	014a  
कुपथेषु तु धर्मेषु प्रादुर्भूतेषु कौरव ।	014c  
जातो मन्दप्रचारो हि धर्मः कलियुगे नृप ॥	014e  
नित्यस्तु पुरुषो ज्ञेयो विश्वरूपो निरञ्जनः ।	015a  
ब्रह्माद्या अपि देवाश्च यं सदा पर्युपासते ॥	015c  
तं च नारायणं विद्धि परं ब्रह्मेति शाश्वतम् ।	016a  
तत्कर्म कुरु कायेन ध्यायस्व मनसा च तम् ॥	016c  
कीर्तयस्व च तन्नाम वाचा सर्वत्र भूपते ।	017a  
तत्पदं प्राप्नुहि प्राप्यं शाश्वतं चापुनर्भवम् ॥	017c  
इत्येतद्विष्णुमाश्रित्य संसारग्रहमोक्षणम् ।	018a  
कथितं ते महाबाहो किं भूयः श्रोतुमिच्छसि ॥\' ॥	018c  
	
इति श्रीमन्महाभारते अनुशासनपर्वणि दानधर्मपर्वणि सप्तत्रिंशोऽध्यायः ॥ 37 ॥

13-37-3 देहेऽस्मिन्पञ्चविंशक इति ट. थ. ध. पाठः ॥

