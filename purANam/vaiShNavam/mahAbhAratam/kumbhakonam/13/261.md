अध्यायः 261

अथ दानधर्मपर्व ॥ 1 ॥

वायुना हैहयार्जुनम्प्रति देवासुरयुद्धे राहुणा चन्द्रसूर्यपराभवेनान्धकारप्राप्तौ देवानां प्रार्थनया चन्द्रीभूय तमोनिरसनरूपात्रिमहिमोक्तिः ॥ 1 ॥ तथा सवज्रेन्द्रहस्तस्तम्भनेनाश्विनोः सोमपानदापनरूपच्यवनमहिमोक्तिः ॥ 2 ॥

भीष्म उवाच ।	001  
इत्युक्तस्त्वर्जुनस्तूष्णीमभूद्वायुस्तमब्रवीत् ।	001a  
शृणु मे हैहयश्रेष्ठ कर्मात्रेः सुमहात्मनः ॥	001c  
घोरे तमस्ययुध्यन्त सहिता देवदानवाः ।	002a  
अविद्यत शरैस्तत्र स्वर्भानुः सोमभास्करौ ॥	002c  
अथ ते तमसा ग्रस्ता निहन्यन्ते स्म दानवैः ।	003a  
देवा नृपतिशार्दूल सहैव बलिभिस्तदा ॥	003c  
असुरैर्वध्यमानास्ते क्षीणप्राणा दिवौकसः ।	004a  
अपश्यन्त तपस्यन्तमत्रिं विप्रं तपोधनम् ॥	004c  
अथैनमब्रुवन्देवाः शान्तक्रोधं जितेन्द्रियम् ।	005a  
असुरैरिषुभिर्विद्धौ चन्द्रादित्याविमावुभौ ॥	005c  
वयं वध्यामहे चापि शत्रुभिस्तमसा वृते ।	006a  
नाधिगच्छाम शान्तिं च भयात्त्रायस्व नः प्रभो ॥	006c  
अत्रिरुवाच ।	007  
कथं रक्षामि भवतस्तेऽब्रुवंश्चन्द्रमा भव ।	007a  
तिमिरघ्नश्च सविता दस्युहन्ता च नो भव ॥	007c  
एवमुक्तस्तदात्रिर्वै तमोनुदभवच्छशी ।	008a  
अपश्यत्सौम्यभावाच्च सोमवत्प्रियदर्शनः ॥	008c  
दृष्ट्वा नातिप्रभं सोमं तथा सूर्यं च पार्थिव ।	009a  
प्रकाशमकरोदत्रिस्तपसा स्वेन संयुगे ॥	009c  
जगद्वितिमिरं चापि प्रदीप्तमकरोत्तदा ।	010a  
व्यजयच्छत्रुसङ्घांश्च देवानां स्वेन तेजसा ॥	010c  
अत्रिणा दह्यमानांस्तान्दृष्ट्वा देवा महासुरान् ।	011a  
पराक्रमैस्तेऽपिं तदा व्यघ्नन्नत्रिसुरक्षिताः ।	011c  
उद्भासितश्च सविता देवास्त्राता हतासुराः ॥	011e  
अत्रिणा त्वथ सोमत्वं कृतमुत्तमतेजसा ।	012a  
द्विजेनाग्निद्वितीयेनि जपता चर्मवाससा ॥	012c  
फलभक्षेण राजर्षे पश्य कर्मात्रिणा कृतम् ।	013a  
तस्यापि विस्तरेणोक्तं कर्मात्रेः सुमहात्मनः ।	013c  
ब्रवीम्यन्यं ब्रूहि वा त्वमत्रितः क्षत्रियं वरम् ॥	013e  
इत्युक्तस्त्वर्जुनस्तूष्णीमभूद्वायुस्ततोऽब्रवीत् ।	014a  
शृणु राजन्महत्कर्म च्यवनस्य महात्मनः ॥	014c  
अश्विनोः प्रतिसंश्रुत्य च्यवनः पाकशासनम् ।	015a  
प्रोवाच सहितो देवैः सोमपावश्विनौ कुरु ॥	015c  
इन्द्र उवाच ।	016  
अस्माभिर्निन्दितावेतौ भवेतां सोमपौ कथम् ।	016a  
देवैर्न सम्मितावेतौ तस्मान्मैवं वदस्व नः ॥	016c  
अश्विभ्यां सह नेच्छामः सोमं पातुं महाव्रत ।	017a  
यदन्यद्वक्ष्यसे विप्र तत्करिष्याम ते वचः ॥	017c  
च्यवन उवाच ।	018  
पिबेतामश्विनौ सोमं भवद्भिः सहिताविमौ ।	018a  
उभावेतावपि सुरौ सूर्यपुत्रौ सुरेश्वर ॥	018c  
क्रियतां मद्वचो देवा यथा वै समुदाहृतम् ।	019a  
एतद्वः कुर्वतां श्रेयो भवेन्नैतदकुर्वताम् ॥	019c  
इन्द्र उवाच ।	020  
अश्विभ्यां सह सोमं वै न पास्यामि द्विजोत्तम ।	020a  
पिबन्त्वन्ये यथाकामं नाहं पातुमिहोत्सहे ॥	020c  
च्यवन उवाच ।	021  
न चेत्करिष्यसि वचो मयोक्तं बलसूदन ।	021a  
मया प्रमथितः सद्यः सोमं पास्यसि वै मखे ॥	021c  
वायुरुवाच ।	022  
ततः कर्म समारब्धं हिताय सहसाऽश्विनोः ।	022a  
च्यवनेन ततो मन्त्रैरभिभूताः सुराऽभवन् ॥	022c  
तत्तु कर्म समारब्धं दृष्ट्वेन्द्रः क्रोधमूर्च्छितः ।	023a  
उद्यम्य विपुलं शैलं च्यवनं समुपाद्रवत् ॥	023c  
तथा वज्रेण भगवानमर्षाकुललोचनः ।	024a  
तमापतन्तं दृष्ट्वैव च्यवनस्तपसाऽन्वितः ॥	024c  
अद्भिः सिक्त्वाऽस्तम्भयत्तं सवज्रं सहपर्वतम् ।	025a  
अथेन्द्रस्य महाघोरं सोऽसृजच्छत्रुमेव हि ॥	025c  
मदं नामाहुतिमयं व्यादितास्यं महामुनिः ।	026a  
तस्य दन्तसहस्रं तु बभूव शतयोजनम् ॥	026c  
द्वियोजनशतास्तस्य दंष्ट्राः परमदारुणाः ।	027a  
हनुस्तस्याभवद्भूमावास्यं चास्यास्पृशद्दिवम् ॥	027c  
जिह्वामूले स्थितास्तस्य सर्वे देवाः सवासवाः ।	028a  
तिमेरास्यमनुप्राप्ता यथा मत्स्या महार्णवे ॥	028c  
ते सम्मन्त्र्य ततो देवा मदस्यास्य समीपगाः ।	029a  
अब्रुवन्सहिताः शक्रं प्रणमास्मै द्विजातये ॥	029c  
अश्विभ्यां सह सोमं च पिबाम विगतज्वराः ।	030a  
ततः स प्रणतः शक्रश्चकार च्यवनस्य तत् ॥	030c  
च्यवनः कृतवानेतावश्विनौ सोमपायिनौ ।	031a  
ततः प्रत्याहरत्कर्म मदं च व्यभजन्मुनिः ॥	031c  
अक्षेषु मृगयायां च पाने स्त्रीषु च वीर्यवान् ।	032a  
एतैर्दोषैर्नरा राजन्क्षयं यान्ति न संशयः ॥	032c  
तस्मादेतान्नरो नित्यं दूरतः परिवर्जयेत् ॥	033ac  
एतत्ते च्यवनस्यापि कर्मि राजन्प्रकीर्तितम् ।	034a  
ब्रवीम्यन्यं ब्रूहि वा त्वं क्षत्रियं ब्राह्मणाद्वरम् ॥ ॥	034c  

इति श्रीमन्महाभारते अनुशासनपर्वणि दानधर्मपर्वणि एकषष्ट्यधिकद्विशततमोऽध्यायः ॥ 261 ॥
