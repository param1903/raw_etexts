अध्यायः 223

परमेश्वरेण पार्वतीं प्रति प्राणिनां चण्डालत्वदरिद्रत्वादिप्रापकदुष्कर्मप्रतिपादनम् ॥ 1 ॥

उमोवाच ।	001  
भगवन्मानुषेष्वेव मानुषाः समदर्शनाः ।	001a  
चण्डाला इव दृश्यन्ते स्पर्शमात्रविदूषिताः ॥	001c  
नीचकर्मरता देव सर्वेषां मलहारकाः ।	002a  
दुर्गताः क्लेशभूयिष्ठा विरूपा दुष्टचेतसः ।	002c  
केन कर्मविपाकेन तन्मे शंसितुमर्हसि ॥	002e  
महेश्वर उवाच ।	003  
तदहं ते प्रवक्ष्यामि तदेकाग्रमनाः शृणु ॥	003ac  
ये पुरा मनुजा देवि अतिमानयुता भृशम् ।	004a  
आत्मसम्भावनायुक्ताः स्तब्धा दर्पसमन्विताः ॥	004c  
प्रणामं तु न कुर्वन्ति गुरूणामपि पामराः ।	005a  
ये स्वधर्मार्पणं कार्यमतिमानान्न कुर्वते ॥	005c  
ऋद्धियोगात्परान्नित्यमवमन्यन्ति मानवान् ।	006a	परान्सन्नामयन्त्येव आज्ञयात्मनि ये बलात् ।006c  
पानपाः सर्वभक्षाश्च परुषाः कटुका नराः ॥	006e  
एवंयुक्तसमाचारा दण्डिता यमशासनैः ।	007a  
कथञ्चित्प्राप्य मानुष्यं चण्डालाः सम्भवन्ति ते ॥	007c  
नीचकर्मरताश्चैव सर्वेषां मलहारकाः ।	008a  
परेषां वन्दनपरास्ते भवन्त्येव मानिनः ॥	008c  
विरूपाः पापयोनिस्थाः स्पर्शनादिविवर्जिताः ।	009a  
कुवृत्तिमुपजीवन्ति भुत्वा ते रजकादयः ।	009c  
पुराऽतिमानदोषात्तु भुञ्जते स्वकृतं फलम् ॥	009e  
तानप्यवस्ताकृपणांश्चण्डालानपि बुद्धिमान् ।	010a  
न च निन्देन्नापि कुप्येद्भुञ्जते स्वकृतं फलम् ।	010c  
चण्डाला अपि तां जातिं शोचन्तः शुद्धिमाप्नुयुः ॥	010e  
उमोवाच ।	011  
भगवन्मानुषाः केचिदाशापाशशतैर्वृताः ।	011a  
परेषां द्वारि तिष्ठन्ति प्रतिषिद्धाः प्रवेशने ॥	011c  
द्रष्टुं ज्ञापयितुं चैव न लभन्ते च यत्नतः ।	012a  
केन कर्मविपाकेन तन्मे शंसितुमर्हसि ॥	012c  
महेश्वर उवाच ।	013  
ये पुरा मानुषा देवि ऐश्वर्यस्थानसंयुताः ।	013a  
संवादं तु न कुर्वन्ति परैरैश्वर्यमोहिताः ॥	013c  
द्वाराणि न ददत्येव लोभमोहादिभिर्वृताः ।	014a  
अवस्थामोहसंयुक्ताः स्वार्थमात्रपरायणाः ॥	014c  
सर्वभोगयुता वाऽपि सर्वेषां निष्फला भृशम् ।	015a  
अपि शक्ता न कुर्युस्ते परानुग्रहकारणात् ॥	015c  
निर्दयाश्चैव निर्द्वारा भोगैश्वर्यगतिं प्रति ।	016a  
एवं युक्तसमाचाराः पुनर्जन्मनि शोभने ॥	016c  
यदि चेन्मानुषं जन्म लभेरंस्ते तथाविधाः ।	017a  
दुर्गता दुरवस्थाश्च कर्मव्याक्षेपसंयुताः ॥	017c  
अभिधावन्ति ते सर्वे तमर्थमभिवेदिनः ।	018a  
राज्ञां वा राजमात्राणां द्वारि तिष्ठन्ति वारिताः ॥	018c  
कर्म विज्ञापितुं द्रष्टुं न लभन्ते कथञ्चन ।	019a  
प्रवेष्टुमपि ते द्वारं बहिस्तिष्ठन्ति काङ्क्षया ॥	019c  
उमोवाच ।	020  
भगवन्मानुषाः केचिन्मनुष्येषु बहुष्वपि ।	020a  
सहसा नष्टसर्वस्वा भ्रष्टकोशपरिग्रहाः ॥	020c  
दृश्यन्ते मानुषाः केचिद्राजचोरोदकादिभिः ।	021a  
केन कर्मविपाकेन तन्मे शंसितुमर्हसि ॥	021c  
महेश्वर उवाच ।	022  
ये पुरा मानुषा देवि आसुरं भावमाश्रिताः ।	022a  
परेषां वृत्तिनाशं तु कुर्वते द्वेषलोभतः ॥	022c  
उत्कोचनपराश्चैव पिशुनाश्च तथाविधाः ।	023a  
परद्रव्यहरा घोराश्चौर्याद्वाऽन्येन कर्मणा ॥	023c  
निर्दया निरनुक्रोशाः परेषां वृत्तिनाशकाः ।	024a  
नास्तिकाऽनृतभूयिष्ठाः परद्रव्यापहारिणः ॥	024c  
एवंयुक्तसमाचारा दण्डिता यमशासनैः ।	025a  
निरयस्थाश्चिरं कालं तत्र दुःखसमन्विताः ॥	025c  
यदि चेन्मानुषं जन्म लभेरंस्ते तथाविधाः ।	026a  
तत्रस्थाः प्राप्नुवन्त्येव सहसा द्रव्यवाशनम् ॥	026c  
कष्टं तत्प्राप्नुवन्त्येव कारणाकारणादपि ।	027a  
नाशं विनाशं द्रव्याणामुपघातं च सर्वशः ॥	027c  
उमोवाच ।	028  
भगवन्मानुषाः केचिद्बान्धवैः सहसा पृथक् ।	028a  
कारणादेव सहसा सर्वेषां प्राणनाशनम् ॥	028c  
शस्त्रेण वाऽन्यथा वाऽपि प्राप्नुवन्ति वधं नराः ।	029a  
केन कर्मविपाकेन तन्मे शंसितुमर्हसि ॥	029c  
महेश्वर उवाच ।	030  
ये पुरा मनुजा देवि घोरकर्मरतानृताः ।	030a  
आसुराः प्रायशो मूर्खाः प्राणिहिंसाप्रिया भृशं ॥	030c  
निर्दयाः प्राणिहिंसायां तथा प्राणिविघातकाः ।	031a  
विश्वस्तघातकाश्चैव तथा सुप्तविघातकाः ।	031c  
प्रायशोऽनृतभूयिष्ठा नास्तिका मांसभोजनाः ॥	031e  
एवंयुक्तसमाचाराः कालधर्मं गताः पुनः ।	032a  
दण्डिता यमदण्डेन निरयस्थाश्चिरं प्रिये ॥	032c  
तिर्यग्योनिं पुनः प्राप्य तत्र दुःखपरिक्षयात् ।	033a  
यदि चेन्मानुषं जन्म लभेरंस्ते तथाविधाः ।	033c  
तत्र ते प्राप्नुवन्त्येव वधबन्धान्यथा तथा ॥	033e  
आढ्या वा दुर्गता वाऽपि भुञ्जते स्वकृतं फलम् ।	034a  
सुप्ता मत्ताश्च विश्वस्तास्तथा ते प्राप्नुवन्त्युत ॥	034c  
प्राणवाधकृतं दुःखं बान्धवैः सहसा पृथक् ।	035a  
पुत्रदारविनाशं वा शस्त्रेणान्येन वा वधम् ॥	035c  
उमोवाच ।	036  
भगवन्मानुषाः केचिद्राजनीतिविशारदैः ।	036a  
दण्ड्यन्ते मानुषे लोके मानुषाः सर्वतोभयाः ।	036c  
केन कर्मविपाकेन तन्मे शंसितुमर्हसि ॥	036e  
महेश्वर उवाच ।	037  
ये पुरा मनुजा देवि मानुषांश्चेतराणि वा ।	037a  
क्लिष्टघातेन निघ्नन्ति प्राणान्प्राणिषु निर्दयाः ।	037c  
आसुरा घोरकर्माणः क्रूरदण्डवधप्रियाः ॥	037e  
ये दण्डयन्त्यदण्ड्यांश्च राजानः कोपमोहिताः ।	038a  
हिंसाहङ्कारपरुषा मांसादा नास्तिकाशुभाः ॥	038c  
केचित्स्त्रीपुरुषघ्नाश्च गुरुघ्नाश्च तथा प्रिये ।	039a  
एवंयुक्तसमाचारा प्राणिधर्मं गताः पुनः ॥	039c  
दण्डिता यमदण्डेन निरयस्थाश्चिरं प्रिये ।	040a  
पूर्वजन्मकृतं कर्म भुञ्जते तदिह प्रजाः ॥	040c  
इहैव यत्कर्म कृतं तत्परत्र फलत्युत ।	041a  
एषा व्यवस्थितिर्देवि मानुषेष्वेव दृश्यते ॥	041c  
न चर्षीणां न देवानाममृतत्वात्तपोबलात् ।	042a  
तैरेकेन शरीरेण भुज्यते कर्मणः फलम् ॥	042c  
न तथा मानुषाणां स्यादन्तर्धाय भवेद्धि तत् ॥	043ac  
उमोवाच ।	044  
किमर्थं मानुषा लोके दण्ड्यन्ते पृथिवीश्वरैः ।	044a  
कृतापराधमुद्दिश्य हन्ता हर्ताऽयमित्युत ॥	044c  
पुत्रार्थी पुत्रकामेष्ट्या इहैव लभते सुतान् ।	045a  
तैरेव हि शरीरेण भुञ्जन्ते कर्मणां फलम् ॥	045c  
दृश्यन्ते मानुषे लोके तद्भवान्नानुमन्यते ।	046a  
एतन्मे संशयस्थानं तन्मे त्वं छेत्तुमर्हसि ॥	046c  
महेश्वर उवाच ।	047  
स्थाने संशयितं देवि तत्त्वं शृणु समाहिता ।	047a  
कर्म कर्मफलं चेति युगपद्भुवि नेष्यते ॥	047c  
ये त्वयाऽभिहिता देवि हन्ता हर्ताऽयमित्यपि ।	048a  
तेषां तत्पूर्वकं कर्म दण्ड्यते यत्र राजभिः ॥	048c  
देवि कर्म कृतं चैषां हेतुर्भवति शासने ।	049a  
अपराधापरेशेन राजा दण्डयति प्रजाः ॥	049c  
इह लोके व्यवस्थार्थं राजभिर्दण्डनं स्मृतम् ।	050a  
उद्वेजनार्थं शेषाणामपराधं तमुद्दिशन् ॥	050c  
पुराकृतफलं दण्डो दण्ड्यमानस्य तद्ध्रुवम् ।	051a  
प्रागेव च मया प्रोक्तं तत्र निःसंशया भव ॥	051c  
उमोवाच ।	052  
भगवन्भुवि मर्त्यानां दण्डितानां नरेश्वरैः ।	052a  
दण्डेनैव तु तेनेह पापनाशो भवेन्न वा ।	052c  
एतन्मया संशयितं तद्भवांश्छेत्तुमर्हति ॥	052e  
महेश्वर उवाच ।	053  
स्थाने संशयितं देवि शृणु तत्वं समाहिता ॥	053ac  
ये नृपैर्दण्डिता भूमावपराधापदेशतः ।	054a  
यमलोके न दण्ड्यन्ते तत्र ते यमदण्डनैः ॥	054c  
अदण्डिता वा ये मिथ्या मिथ्या वा दण्डिता भुवि ।	055a  
तान्यमो दण्डयत्येव स हि वेद कृताकृतम् ।	055c  
नातिक्रमेद्यमं कश्चित्कर्म कृत्वेह मानुषः ॥	055e  
राजा यमश्च कुर्वाते दण्डमात्रं तु शोभने ।	056a  
उभाभ्यां यमराजभ्यां दण्डितोऽदण्डितोपि वा ।	056c  
पश्चात्कर्मफलं भुङ्क्ते नरके मानुषेषु वा ॥	056e  
नास्ति कर्मफलच्छेत्ता कश्चिल्लोकत्रयेऽपि च ।	057a  
इति ते कथितं सर्वं निर्विशङ्का भव प्रिये ॥	057c  
उमोवाच ।	058  
किमर्थं दुष्कृतं कृत्वा मानुषा भुवि नित्यशः ।	058a  
पुनस्तत्कर्मनाशाय प्रायश्चित्तानि कुर्वते ॥	058c  
सर्वपापहरं चेति हयमेधं वदन्ति च ।	059a  
प्रायश्चित्तानि चान्यानि पापनाशाय कुर्वते ।	059c  
तस्मान्मया संशयितं त्वं तच्छेत्तुमिहार्हसि ॥	059e  
महेश्वर उवाच ।	060  
स्थाने संशयितं देवि शृणु तत्वं समाहिता ।	060a  
संशयो हि महानेव पूर्वेषां च मनीषिणाम् ॥	060c  
द्विधा तु क्रियते पापं सद्भिश्चासद्भिरेव च ।	061a  
अभिसन्धाय वा नित्यमन्यथा वा यदृच्छया ॥	061c  
केवलं चाभिसन्धाय संरम्भाच्च करोति यत् ।	062a  
कर्मणस्तस्य नाशस्तु न कथञ्चन विद्यते ॥	062c  
अभिसन्धिकृतस्यैव नैव नाशोस्ति कर्मणः ।	063a  
अश्वमेधसहस्रैश्च प्रायश्चित्तशतैरपि ॥	063c  
अन्यथा यत्कृतं पापं प्रमादाद्वा यदृच्छया ।	064a  
प्रायश्चित्ताश्वमेधाभ्यां श्रेयसा तत्प्रणश्यति ॥	064c  
लोकसंव्यवहारार्थं प्रायश्चित्तादिरिष्यते ।	065a  
विद्ध्येवं पापके कार्ये निर्विशङ्का भव प्रिये ॥	065c  
इति ते कथितं देवि भूयः श्रोतुं किमिच्छसि ॥	066ac  
उमोवाच ।	067  
भगवन्देवदेवेश मानुषाश्चेतरा अपि ।	067a  
म्रियन्ते मानुषा लोके कारणाकारणादपि ।	067c  
केन कर्मविपाकेन तन्मे शंसितुमर्हसि ॥	067e  
महेश्वर उवाच ।	068  
ये पुरा मनुजा देवि कारणाकारणादपि ।	068a  
यथाऽसुभिर्वियुज्यन्ते प्राणिनः प्राणिनिर्दर्यैः ॥	068c  
तथैव ते प्राप्नुवन्ति यथैवात्मकृतं फलम् ।	069a  
विषदास्तु विषेणैव शस्त्रैः शस्त्रेण घातकाः ॥	069c  
एवमेव यथा लोके मानुषान्घ्नन्ति मानुषाः ।	070a  
कारणेनैव तेनाथ तता स्वप्राणनाशनम् ।	070c  
प्राप्नुवन्ति पुनर्देवि नास्ति तत्र विचारणा ॥	070e  
इति ते कथितं सर्वं कर्मपाकफलं प्रिये ।	071a  
भूयस्तव समासेन कथयिष्यामि तच्छृणु ॥	071c  
सत्यप्रमाणकरणान्नित्यमव्यभिचारि च ।	072a  
यैः पुरा मनुजैर्देवि यस्मिन्काले यथा कृतम् ॥	072c  
येनैव कारणेनापि कर्म यत्तु शुभाशुभम् ।	073a  
तस्मिन्काले तथा देवि कारणेनैव तेन तु ॥	073c  
प्राप्नुवन्ति नराः प्रेत्य निःसन्देहं शुभाशुभम् ।	074a  
इति सत्यं प्रजानीहि लोके तत्र विधिं प्रति ॥	074c  
कर्मकर्ता नरो भोक्ता स नास्ति दिवि वा भुवि ।	075a  
न शक्यं कर्म चाभोक्तुं सदेवासुरमानुषैः ॥	075c  
कर्मणा ग्रथितो लोक आदिप्रभृति वर्तते ।	076a  
एतदुद्देशतः प्रोक्तं कर्मपाकफलं प्रति ॥	076c  
यदन्यच्च मया नोक्तं यस्मिंस्ते कर्मसङ्ग्रहे ।	077a  
बुद्धितर्केण तत्सर्वं तथा वेदितुमर्हसि ।	077c  
कथितं श्रोतुकामाया भूयः श्रोतुं किमिच्छसि ॥ ॥	077e  

इति श्रीमन्महाभारते अनुशासनपर्वणि दानधर्मपर्वणि त्रयोविंशत्यधिकद्विशततमोऽध्यायः ॥ 223 ॥
