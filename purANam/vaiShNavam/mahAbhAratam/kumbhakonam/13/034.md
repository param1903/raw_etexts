अध्यायः 034

भीष्मेण युधिष्ठिरं प्रति स्त्रीपुंसयोः समायोगे स्त्रिया एव सुखाधिक्ये सवादतया भङ्गास्वनोपाख्यानकथनम् ॥ 1 ॥
	
युधिष्ठिर उवाच ।	001  
स्त्रीपुंसयोः सम्प्रयोगे स्पर्शः कस्याधिको भवेत् ।	001a  
एतस्मिन्संशये राजन्यथावद्वक्तुमर्हसि ॥	001c  
भीष्म उवाच ।	002  
अत्राप्युदाहरन्तीममितिहासं पुरातनम् ।	002a  
भङ्गास्वनेन शक्रस्य यथा वैरमभूत्पुरा ॥	002c  
पुरा भङ्गास्वनो नाम राजर्षिरतिधार्मिकः ।	003a  
अपुत्रः पुरुषव्याघ्र पुत्रार्थं यज्ञमाहरत् ॥	003c  
अग्निष्टुतं स राजर्षिरिन्द्रद्विष्टं महाबलः ।	004a  
प्रायश्चित्तेषु मर्त्यानां पुत्रकामेषु चेष्यते ॥	004c  
इन्द्रो ज्ञात्वा तु तं यज्ञं महाभागः सुरेश्वरः ।	005a  
अन्तरं तस्य राजर्षेरन्विच्छन्नियतात्मनः ।	005c  
न चैवास्यान्तरं राजन्स ददर्श महात्मनः ॥	005e  
कस्य चित्त्वथ कालस्य मृगयां गतवान्नृपः ।	006a  
इदमन्तरमित्येव शक्रो नृपममोहयत् ॥	006c  
एकाश्वेन च राजर्षिर्भ्रान्त इन्द्रेण मोहितः ।	007a  
न दिशोऽविन्दत नृपः क्षुत्पिपासार्दितस्तदा ॥	007c  
इतश्चेतश्च धावन्वै श्रमतृष्णार्दितो नृप ।	008a  
सरोऽपश्यत्सुरुचिरं पूर्णं परमवारिणा ॥	008c  
सोऽवगाह्य सरस्तात पाययामास वाजिनम् ॥	009ac  
अथ पीतोदकं सोऽश्वं वृक्षे बद्ध्वा नृपोत्तमः ।	010a  
अवगाह्य ततः स्नातस्तत्र स्त्रीत्वमवाप्तवान् ॥	010c  
आत्मानं स्त्रीकृतं दृष्ट्वा व्रीडितो नृपसत्तमः ।	011a  
चिन्तानुगतसर्वात्मा व्याकुलेन्द्रियचेतनः ॥	011c  
आरोहिष्ये कथं त्वश्वं कथं यास्यामि वै पुरम् ।	012a  
इष्टेनाग्निष्टुता चापि पुत्राणां शतमौरसम् ॥	012c  
जातं महाबलानां मे तान्प्रवक्ष्यामि किन्न्वहम् ।	013a  
दारेषु चात्मकीयेषु पौरजानपदेषु च ॥	013c  
मृदुत्वं च तनुत्वं च पराधीनत्वमेव च ।\'	014a  
हासभावादि लावण्यं स्त्रीगुणाद्वा कुतूहलम् ।\'	014c  
स्त्रीगुणा ऋषिभिः प्रोक्ता धर्मतत्त्वार्थदर्शिभिः ॥	014e  
व्यायामः कर्कशत्वं च वीर्यं च पुरुषे गुणाः ॥	015ac  
पौरुषं विप्रनष्टं वै स्त्रीत्वं केनापि मेऽभवत् ।	016a  
स्त्रीभावात्पुनरश्वं तं कथमारोढुमुत्सहे ॥	016c  
महता त्वथ खेदेन आरुह्याश्वं नराधिपः ।	017a  
पुनरायात्पुरं तात स्त्रीभूतो नृपसत्तमः ।	017c  
पुत्रा दाराश्च भृत्याश्च पौरजानपदाश्च ते ।	018a  
किन्न्विदं त्विति विज्ञाय विस्मयं परमं गताः ॥	018c  
अथोवाच स राजर्षिः स्त्रीभूतो वदतांवरः ।	019a  
मृगयामस्मि निर्यातो बलैः परिवृतो दृढम् ।	019c  
उद्भान्तः प्राविशं घोरामटवीं दैवमोहितः ॥	019e  
अटव्यां च सुघोंरायां तृष्णार्तो नष्टचेतनः ।	020a  
सरः सुरुचिरप्रख्यमपश्यं पक्षिभिर्वृतम् ॥	020c  
तत्रावगाढः स्त्रीभूतो व्यक्तं दैवान्न संशयः ।	021a  
\'अतृप्त एव पुत्राणां दाराणां च धनस्य च ॥\'	021c  
नामगोत्राणि चाभाव्य दाराणां मन्त्रिणां तथा ।	022a  
आह पुत्रांस्ततः सोऽथ स्त्रीभूतः पार्थिवोत्तमः ।	022c  
सम्प्रीत्या भुज्यतां राज्यं वनं यास्यामि पुत्रकाः ॥	022e  
स पुत्राणां शतं राजा अभिषिच्य वनं गतः ।	023a  
गत्वा चैवाश्रमं सा तु तापसं प्रत्यपद्यत ॥	023c  
तापसेनास्य पुत्राणामाश्रमेष्वभवच्छतम् ।	024a  
अथ साऽऽदाय तान्सर्वान्पूर्वपुत्रानभाषत ॥	024c  
पुरुषत्वे सुता यूयं स्त्रीत्वे चेमे शतं सुताः ।	025a  
एकत्र भुज्यतां राज्यं भ्रातृभावेन पुत्रकाः ॥	025c  
सहिता भ्रातरस्तेऽथ राज्यं बुभुजिरे तदा ॥	026ac  
तान्दृष्ट्वा भातृभावेन भुञ्जानान्राज्यमुत्तमम् ।	027a  
चिन्तयामास देवेन्द्रो मन्युनाऽथ परिप्लुतः ।	027c  
उपकारोऽस्य राजर्षेः कृतो नापकृतं मया ॥	027e  
ततो ब्राह्मणरुपेण देवराजः शतक्रतुः ।	028a  
भेदयामास तान्गत्वा नगरं वै नृपात्मजान् ॥	028c  
भ्रातृणां नास्ति सौभ्रात्रं येऽप्येकस्य पितः सुताः ।	029a  
कश्यपस्य सुराश्चैव असुराश्व सुतास्तथा ।	029c  
राज्यहेतोर्विवदिताः कश्यपस्य सुरासुराः ॥	029e  
यूयं भङ्गास्वनापत्यास्तापसस्येतरे सुताः ।	030a  
युष्माकं पैतृकं राज्यं भुज्यते तापसात्मजैः ॥	030c  
इन्द्रेण भेदितास्ते तु युद्धेऽन्योन्यमपातयन् ।	031a  
तच्छ्रुत्वा तापसी चापि सन्तप्ता प्ररुरोद ह ॥	031c  
ब्राह्मणच्छद्मनाऽभ्येत्य तामिन्द्रोऽथान्वपृच्छत ।	032a  
केन दुःखेन सन्तप्ता रोदिषि त्वं वरानने ॥	032c  
ब्राह्मणं तं ततो दृष्ट्वा सा स्त्री करणमब्रवीत् ।	033a  
पुत्राणां द्वे शते ब्रह्मन्कालेन विनिपातिते ॥	033c  
अहं राजाऽभवं विप्र तत्र पूर्वं शतं मम ।	034a  
समुत्पन्नं सुरूपाणां पुत्राणां ब्राह्मणोत्तम ॥	034c  
कदाचिन्मृगयां यात उद्धान्तो गहने वने ।	035a  
अवगाढश्च सरसि स्त्रीभूतो ब्राह्मणोत्तम ॥	035c  
पुत्रान्राज्ये प्रतिष्ठाप्य वनमस्मि ततो गतः ॥	036ac  
स्त्रियाश्च मे पुत्रशतं तापसेन महात्मना ।	037a  
आश्रमे जनितं ब्रह्मन्नीतं तन्नगरं मया ॥	037c  
तेषां च वैरमुत्पन्नं कालयोगेन वै द्विज ।	038a  
एतच्छोचाम्यहं ब्रह्मन्दैवेन समभिप्लुता ॥	038c  
इन्द्रस्तां दुःशितां दृष्ट्वा अब्रवीत्परुषं वचः ॥	039ac  
पुरा सुदुःसहं भद्रे मम दुःखं त्वया कृतम् ।	040a  
इन्द्रद्विष्टेन यजता मामनाहूय धिष्ठितम् ।	040c  
इन्द्रोऽहमस्मि दुर्बुद्धे वैरं ते पातितं मया ॥	040e  
इन्द्रं दृष्ट्वा तु राजर्षिः पादयोः शिरसा गतः ।	041a  
प्रसीद त्रिदशश्रेष्ठ पुत्रकामेन स क्रतुः ।	041c  
इष्टस्त्रिदशशार्दूल तत्र मे क्षन्तुमर्हसि ॥	041e  
प्रणिपातेन तस्येन्द्रः परितुष्टो वरं ददौ ॥	042ac  
पुत्रास्ते कतमे राजञ्जीवन्त्वेतत्प्रचक्ष्व मे ।	043a  
स्त्रीभूतस्य हि ये जाताः पुरुषस्याथ येऽभवन् ॥	043c  
तापसी तु ततः शक्रमुवाच प्रयताञ्जलिः ।	044a  
स्त्रीभूतस्य हि ये पुत्रास्ते मे जीवन्तु वासव ॥	044c  
इन्द्रस्तु विस्मितो दृष्ट्वा स्त्रियं पप्रच्छ तां पुनः ।	045a  
पुरुषोत्पादिता ये ते कथं द्वेष्याः सुतास्तव ॥	045c  
स्त्रीभूतस्य हि ये जाताः स्नेहस्तेभ्योऽधिकः कथम् ।	046a  
कारणं श्रोतुमिच्छामि तन्मे वक्तुमिहार्हसि ॥	046c  
स्त्र्युवाच ।	047  
स्त्रियास्त्वभ्यधिकः स्नेहो न तथा पुरुषस्य वै ।	047a  
तस्मात्ते शक्र जीवन्तु ये जाताः स्त्रीकृतस्य वै ॥	047c  
भीष्म उवाच ।	048  
एवमुक्तस्ततस्त्विन्द्रः प्रीतो वाक्यमुवाच ह ।	048a  
सर्व एवेह जीवन्तु पुत्रास्ते सत्यवादिनि ॥	048c  
वरं च वृणु राजेन्द्र यं त्वमिच्छसि सुव्रत ।	049a  
पुरुषत्वमथ स्त्रीत्वं मत्तो यदभिकाङ्क्षसे ॥	049c  
स्त्र्युवाच ।	050  
स्त्रीत्वमेव वृणे शक्र पुंस्त्वं नेच्छामि वासव ।	050a  
एवमुक्तस्तु देवेन्द्रस्तां स्त्रियं प्रत्युवाच ह ॥	050c  
पुरुषत्वं कथं त्यक्त्वा स्त्रीत्वं रोचयसे विभो ।	051a  
एवमुक्तः प्रत्युवाच स्त्रीभूतो राजसत्तमः ॥	051c  
स्त्रियाः पुरुषसंयोगे प्रीतिरभ्यधिका सदा ।	052a  
एतस्मात्कारणाच्छक्र स्त्रीत्वमेव वृणोम्यहम् ॥	052c  
रमामि चाधिकं स्त्रीत्वे सत्यं वै देवसत्तम ।	053a  
स्त्रीभावेन हि तुष्यामि गम्यतां त्रिदशाधिप ॥	053c  
एवमस्त्विति चोक्त्वा तामापृच्छ्य त्रिदिवं गतः ।	054a  
एवं स्त्रिया महाराज अधिका प्रीतिरुच्यते ॥ ॥	054c  
	
इति श्रीमन्महाभारते अनुशासनपर्वणि दानधर्मपर्वणि चतुस्त्रिंशोऽध्यायः ॥ 34 ॥

13-34-1 स्पर्शः वैषयिकं सुखम् ॥ 13-34-4 तत्र ह्यग्निदेव स्तूयते । सच पुत्रप्रदः क्रतुः सचेन्द्रद्विष्टस्तत्रेन्द्रस्य प्राधान्याभावात् ॥ 13-34-5 यज्ञं कृतमिति शेषः ॥ 13-34-14 मृदुत्वादयः स्त्रीगुणा आगताः ॥ 13-34-15 कर्कशत्वादयः पुरुषगुणाः नष्टाः ॥ 13-34-23 प्रत्यपद्यत भर्तृत्वेन स्वीकृतवती ॥ 13-34-27 स्त्रीत्वदानेन द्विगुणितपुत्रप्राप्तिरूप उपकार एव जातो न स्त्रीत्वकृतोऽपकार इत्यर्थः ॥ 13-34-40 इन्दद्विष्टेन अग्निष्टुता यज्ञेन । धिष्ठितमधिष्ठितम् । क्रतूनिति शेषः ॥	
