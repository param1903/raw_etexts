अध्यायः 057

भीष्मेण युधिष्ठिरं प्रति सतीनामसतनां गुणदोषप्रतिपादकनारदमार्कण्डेयसंवादानुवादः ॥ 1 ॥
	
\'मार्कण्डेय उवाच ।	001  
श्रुता भार्याश्च पुत्राश्च विस्तरेण महामुने ।	001a  
आश्रमस्थाः कथं नार्यो न दुष्यन्तीति ब्रूहि भो ॥	001c  
नारद उवाच ।	002  
आश्रमस्थासु नारीषु बान्धवत्वं प्रणश्यति ।	002a  
नष्टवंश्या भवन्त्येता बन्धूनामथ भर्तृणाम् ॥	002c  
परदारा मुक्तदोषास्ता नार्योऽऽश्रमसंस्थिताः ।	003a  
स्वयमीशाः स्वदेहानां काम्यास्तद्गतमानसाः ॥	003c  
एवं नार्यो न दुष्यन्ति नराणां तत्प्रसूतिषु ।	004a  
धर्मपत्न्यो भवन्त्येताः सपुत्रा हव्यकव्यदाः ॥	004c  
मार्कण्डेय उवाच ।	005  
परस्य भार्या या पूर्वं मृते भर्तरि या पुनः ।	005a  
अन्यं भजति भर्तारं ससुता असुता कथम् ॥	005c  
नारद उवाच ।	006  
असुता वा प्रसूता वा गृहस्थानां परस्त्रियः ।	006a  
परामृष्टेति ता वर्ज्या धर्माचारेषु दूषिताः ॥	006c  
न चासां हव्यकव्यानि प्रतिगृह्णन्ति देवताः ।	007a  
यस्तासु जनयेत्पुत्रान्न तैः पुत्रमवाप्नुयात् ॥	007c  
मार्कण्डेय उवाच ।	008  
परक्षेत्रेषु यो बीजं चापलाद्विसृजेन्नरः ।	008a  
कथं पुत्रफलं तस्य भवेत्तदृषिसत्तम ॥	008c  
नारद उवाच ।	009  
अस्वामिके परक्षेत्रे यो नरो बीजमुत्सृजेत् ।	009a  
स्वयंवृतोऽऽश्रमस्थायां तद्बीजं न विनश्यति ॥	009c  
परक्षेत्रेषु यो बीजं नरो दर्पात्समुत्सृजेत् ।	010a  
क्षेत्रिकस्यैव तद्बीजं न बीजी लभते फलम् ॥	010c  
नातः परमधर्म्यं चाप्ययशस्यं तथोत्तरम् ।	011a  
गर्भादीनां च बहुभिस्ताश्च त्याज्याः समेष्वपि ॥	011c  
मार्कण्डेय उवाच ।	012  
अथ ये परदारेषु पुत्रा जायन्ति नारद ।	012a  
कस्य ते बन्धुदायादा भवन्ति परमद्युते ॥	012c  
नारद उवाच ।	013  
परदारेषु जायेते द्वौ पुत्रौ कुण्डगोलकौ ।	013a  
जीवत्यथ पतौ कुण्डो मृते भर्तरि गोलकः ॥	013c  
ते च जाताः परक्षेत्रे देहिनां प्रेत्य चेह च ।	014a  
दत्तानि हव्यकव्यानि नाशयन्त्यथ दातृणाम् ॥	014c  
पितुर्हि नरकायैते गोलकस्तु विशेषतः ।	015a  
चण्डालतुल्यौ तज्जौ हि परत्रेह च नश्यतः ॥	015c  
मार्कण्डेय उवाच ।	016  
कस्य ते गर्हिताः पुत्राः पितॄणां हव्यकव्यदाः ।	016a  
यस्य क्षेत्रे प्रसूयन्ते यो वा ताञ्जनयेत्सुतान् ॥	016c  
नारद उवाच ।	017  
क्षेत्रिकश्चैव बीजी च द्वावेतौ निरयं गतौ ।	017a  
न रक्षति च यो दारान्परदाराश्च गच्छति ॥	017c  
गर्हितास्ते नरा नित्यं धर्माचारबहिष्कृताः ।	018a  
कुण्डो भोक्ता च भोगी च कुत्सिताः पितृदैवतैः ॥	018c  
मार्कण्डेय उवाच ।	019  
तथैते गर्हिताः पुत्रा हव्यकव्यानि नारद ।	019a  
कस्य नित्यं प्रयच्छन्ति धर्मो वा तेषु किं फलं ॥	019c  
नारद उवाच ।	020  
यातुधानाः पिशाचाश्च प्रतिगृह्णन्ति तैर्हुतम् ।	020a  
हव्यं कव्यं च तैर्दत्तं ये च भूता निशाचराः ॥	020c  
मार्कण्डेय उवाच ।	021  
अथ ते राक्षसाः प्रीताः किं प्रयच्छन्ति दातृणाम् ।	021a  
किं वा धर्मफलं तेषां भवेत्तदृषिसत्तम ॥	021c  
नारद उवाच ।	022  
न दत्तं नश्यते किञ्चित्सर्वभूतेषु दातृणाम् ।	022a  
प्रेत्य चेह च तां पुष्टिमुपाश्नन्ति प्रदायिनः ॥	022c  
मार्कण्डेय उवाच ।	023  
अथ गोलककुण्डाभ्यां सन्ततिर्या भविष्यति ।	023a  
तयोर्ये बान्धवाः केचित्प्रदास्यन्ति कथं नु तं ॥	023c  
नारद उवाच ।	024  
साध्वीजाताः सुतास्तेषां तां वृत्तिमनुतिष्ठताम् ।	024a  
प्रीणन्ति पितृदैवत्यं हव्यकव्यसमाहिताः ॥	024c  
एवं गोलककुण्डाभ्यां ये च वर्णापदेशिनः ।	025a  
हव्यं कव्यं च शुद्धानां प्रतिगृह्णन्ति देवताः ॥\' ॥	025c  

इति श्रीमन्महाभारते अनुशासनपर्वणि दानधर्मपर्वणि सप्तपञ्चाशोऽध्यायः ॥ 57 ॥

13-57-3 परमं मुक्तदोषास्ता या नार्योऽऽश्रमसंस्थिता इति ध. पाठः ॥

