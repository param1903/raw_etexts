श्रीः
अध्यायः 184

भीष्मेण युधिष्ठिरम् प्रति विद्यातपोदानप्रशंसापरव्यासमैत्रेयसंवादानुवादः ॥ 1 ॥

भीष्म उवाच 	001  
एवमुक्तः स भगवान्मैत्रेयं प्रत्यभाषत ।	001a  
दिष्ट्यैतत्त्वं विजानासि दिष्ट्या ते बुद्धिरीदृशी ||	001c  
लोको ह्ययं गुणानेव भूयिष्ठं सम्प्रशंसति ।	002a  
रूपमानो वयोमानो धनविद्यामदस्तथा ॥	002c  
दिष्ट्या नाभिभवन्ति त्वां दैवस्तेऽयमनुग्रहः ।	003a  
तत्ते बहुगुणं दानं वर्तयिष्यामि तच्छृणु ॥	003c  
यानीहागमशास्त्राणि याश्च काश्चित्प्रिवृत्तयः ।	004a  
तानि वेदं पुरस्कृत्य प्रवृत्तानि यथाक्रमम् ||	004c  
अहं दानं प्रशंसामि भवानपि तपःश्रुतेः ।	005a  
तपः पवित्रं वेदस्य तपः स्वर्गस्य साधनम् ॥	005c  
तपसा महदाप्नोति विद्यया चेति नः श्रुतम् ।	006a  
तपसैव चापनुदेद्यच्चान्यदपि दुष्कृतम् ॥	006c  
यद्यद्धि किञ्चित्सन्धाय पुरुषस्तप्यते तपः ।	007a  
सर्वमेतदवाप्नोति ब्राह्मणो वेदपारगः ॥	007c  
दुरन्वयं दुष्प्रधर्षं दुरापं दुरतिक्रमम् ।	008a  
सर्वं वै तपसाऽभ्येति तपो हि बलवत्तरम् ॥	008c  
सुरापः स्वर्णहारी च भ्रूणहा गुरुतल्पगः ।	009a  
तपसा तरते सर्वमेनसश्च प्रमुच्यते ॥	009c  
सर्वो वैद्यस्तु चक्षुष्मानपि यादृशतादृशः ।	010a  
तपस्विनं तथैवाहुस्ताभ्यां कार्यं सतां मतम् ॥	010c  
सर्वे पूज्याः श्रुतधनास्तथैव च तपस्विनः ।	011a  
दानप्रदाः सुखं प्रेत्य प्राप्नुवन्तीह च श्रियम् ॥	011c  
इमं च ब्रह्मलोकं च लोकं च बलवत्तरम् ।	012a  
अन्नदानैः सुकृतिनः प्रतिपद्यन्ति लौकिकम् ॥	012c  
पूजिताः पूजयन्त्येते मानिता मानयन्ति च ।	013a  
स दाता यत्र यत्रैति सर्वतः सम्प्रणूयते ॥	013c  
अकर्ता चैव कर्ता च लभते यस्य यादृशम् ।	014a  
यदि चोर्ध्वं यद्यधो वा स्वान्लोकानभियास्यति ॥	014c  
प्राप्स्यसि त्वन्नपानानि यानि दास्यसि कर्हिचित् ।	015a  
मेधाव्यसि कुले जातः श्रुतवाननृशंसवान् ॥	015c  
कौमारदारो व्रतवान्मैत्रेय निरतो भव ।	016a  
[एतद्गृहाण प्रथमं प्रशस्तं गृहमेधिनाम् ॥	016c  
यो भर्ता वासितातुष्टो भर्तुस्तुष्टा च वासिता ।	017a  
यस्मिन्नेवं कुले सर्वं कल्याणं तत्र वर्तते ॥	017c  
अद्भिर्गात्रान्मलमिव तमोऽग्निप्रभया यथा ।]	018a  
दानेन तपसा चैव विष्णोरभ्यर्चनेन च ।	018c  
\'ब्राह्मणः स महाभाग तरेत्संसारसागरात् ॥	018e  
स्वकर्मशुद्धसत्त्वानां तपोभिर्निर्मलात्मनाम् ।	019a  
विद्यया गतमोहानां तारणाय हरिः स्मृतः ॥	019c  
तदर्चनपरो नित्यं तद्भक्तस्तं नमस्कुरु ।	020a  
तद्भक्ता न विनश्यन्ति ह्यष्टाक्षरपरायणाः ॥	020c  
प्रणवोपासनपराः परमार्थपरास्त्विह ।	021a  
एतैः पावय चात्मानं सर्वपापमपोह्य च ॥\'	021c  
स्वस्ति प्राप्नुहि मैत्रेय गृहान्साधु व्रजाम्यहम् ।	022a  
एतन्मनसि कर्तव्यं श्रेय एवं भविष्यति ॥	022c  
तं प्रणम्याथ मैत्रेयः कृत्वा चापि प्रदक्षिणम् ।	023a  
स्वस्ति प्राप्नोतु भगवानित्युवाच कृताञ्जलिः ॥ 	023c  

इति श्रीमन्महाभारते अनुशासनपर्वणि दानधर्मपर्वणि चतुरशीत्यधिकशततमोऽध्यायः ॥ 184 ॥

7-184-3 वर्तयिष्यामि कथयिष्यामि ॥ 7-184-10 यः सर्ववित्स चक्षुष्मान् यादृशतादृशमपि तपस्विनं तथैव चक्षुष्मन्तमेवाहुः । ताभ्यां सर्ववित्तपस्विभ्याम् ॥ 7-184-17 वासिता स्वस्त्री ॥
