श्रीः
अध्यायः 149

भीष्मेण युधिष्ठिरम् प्रति यतिशुश्रूषादिनानाधर्मकथनम् ॥ 1 ॥
	
\'पराशर उवाच 	001  
एवं प्रयतितव्यं हि शुश्रूषार्थमतन्द्रितैः ।	001a  
सर्वाभिरुपसेवाभिस्तुष्यन्ति यतयो यथा ॥	001c  
नापराध्येत भिक्षोस्तु न चैनमवधीरयेत् ।	002a  
उत्तरं च न सन्दद्यात्क्रुद्धं चैव प्रसादयेत् ॥	002c  
श्रेय एवाभिधातव्यं कर्तव्यं च प्रहृष्टवत् ।	003a  
तूष्णीम्भावेन वै तत्र न क्रुद्धमभिसंवदेत् ॥	003c  
नाददीत परस्वानि न गृह्णीयादयाचितम् ।	004a  
लब्धालब्धेन जीवेत तथैव परितोषयेत् ॥	004c  
कोपिनं तु न याचेत ज्ञानविद्वेषकारितः ।	005a  
स्थावरेषु दयां कुर्याज्जङ्गमेषु च प्राणिषु ॥	005c  
यथाऽऽत्मनि तथाऽन्येषु समां दृष्टिं निपातयेत् ।	006a  
सर्वभूतेषु चात्मानं सर्वभूतानि चात्मनि ।	006c  
सम्पश्यमानो विचरन्ब्रह्मभूयाय कल्पते ॥	006e  
हिंसां वा यदि वाऽहिंसां न कुर्यादात्मकारणात् ।	007a  
यत्रेतरो भवेन्नित्यं दोषं तत्र न कारयेत् ॥	007c  
एवं स मुच्यते दोषात्परानाश्रित्य वर्तयन् ।	008a  
आत्माश्रयेण दोषेण लिप्यते ह्यल्पबुद्धिमान् ॥	008c  
जरायुजाण्डजाश्चैव उद्भिज्जाः स्वेदजाश्व ये ।	009a  
अवध्याः सर्व एतैते बुधैः समनुवर्णिताः ॥	009c  
निश्चयार्थं विबुद्धानां प्रायश्चित्तं विधीयते ।	010a  
हिंसा यथाऽन्या विहिता तथा दोषं प्रयोजयेत् ।	010c  
तथोपदिष्टं गुरुणा शिष्यस्य चरतो विधिम् ॥	010e  
न हि लोभः प्रभवति हिंसा वाऽपि तदात्मिका ।	011a  
शास्त्रदर्शनमेतद्धि विहितं विश्वयोनिना ॥	011c  
यद्येतदेवं मन्येत शूद्रो ह्यपि च बुद्धिमान् ।	012a  
कृतं कृतवतां गच्छेत्किं पुनर्यो निषेवते ॥	012c  
न शूद्रः पतते कश्चिन्न च संस्कारमर्हति ।	013a  
नास्याधिकारो धर्मेऽस्ति न धर्मात्प्रतिषेधनम् ॥	013c  
अनुग्रहार्थं मनुना सर्ववर्णेषु वर्णितम् ।|	014ac  
यदापवादस्तु भवेत्स्त्रीकृतः परिचारके |	015a  
अभ्रावकाशशयनं तस्य संवत्सरं स्मृतम् ।	015c  
तेन तस्य भवेच्छान्तिस्ततो भूयोप्युपाव्रजेत् ॥	015e  
सवर्णाया भवेदेतद्धीनायास्त्वर्धमर्हति ।	016a  
वर्षत्रयं तु वैश्यायाः क्षत्रियायास्तु षट् समाः ||	016c  
ब्राह्मण्या तु समेतस्य समा द्वादश कीर्तिताः ।	017a  
कटाग्निना वा दग्धव्यस्तस्मिन्नेव क्षणे भवेत् ।	017c  
शिश्नावपातनाद्वाऽपि विशुद्धिं समवाप्नुयात् ॥	017e  
अनस्थिबन्धमेकं तु यदि प्राणैर्वियोजयेत् ।	018a  
उपोष्यैकाहमादद्यात्प्राणायामांस्तु द्वादश ॥	018c  
त्रिः स्नानमुदके कृत्वा तस्मात्पापात्प्रमुच्यते ।	019a  
अस्थिबन्धेषु द्विगुणं प्रायश्चित्तं विधीयते ॥	019c  
अनेन विधिना वाऽपि स्थावरेषु न संशयः ।	020a  
कायेन पद्भ्यां हस्ताभ्यामपराधात्तु मुच्यते ॥	020c  
अदुष्टं क्षपयेद्यस्तु सर्ववर्णेषु यश्चरेत् ।	021a  
तस्याप्यष्टगुणं विद्यात्प्रायश्चित्तं तदेव तु ॥	021c  
चतुर्गुणं कर्मकृते द्विगुणं वाक्प्रदूषिते ।	022a  
कृत्वा तु मानसं पापं तथैवैकगुणं स्मृतम् ॥	022c  
तस्मादेतानि सर्वाणि विदित्वा न समाचरेत् ।	023a  
सर्वभूतहितार्थं हि कुशलानि समाचरेत् ॥	023c  
एवं समाहितमनाः सेवते यदि सत्तमान् ।	024a  
तद्गतिस्तत्समाचारस्तन्मनास्तत्परायणः ॥	024c  
नाभिनन्देत मरणं नाभिनन्देत जीवितम् ।	025a  
कालमेव प्रतीक्षेत निर्वेशं भृतको यथा ॥	025c  
एवं प्रवर्तमानस्तु विनीतः प्रयतात्मवान् ।	026a  
निर्णयं पुण्यपापाभ्यामचिरेणोपगच्छति ॥\' 	026c  

इति श्रीमन्महाभारते अनुशासनपर्वणि दानधर्मपर्वणि एकोनपञ्चाशदधिकशततमोऽध्यायः ॥ 149 ॥
