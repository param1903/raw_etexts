अध्यायः 226

परमेश्वरेण पार्वतीं प्रति प्राणिनां स्त्रीत्वपुंस्त्वयोः स्वाभाविकत्वनिषेधेन कर्मायत्तत्वोक्तिः ॥ 1 ॥ तथा सात्विकादिधर्मादिप्रतिपादनम् ॥ 2 ॥

उमोवाच ।	001  
देवदेव महादेव श्रुतं मे भगवन्निदम् ।	001a  
आत्मनो जातिसम्बन्धं ब्रूहि स्त्रीपुरुषान्तरम् ॥	001c  
स्त्रीप्राणाः पुरुषप्राणा एकतः पृथगेव वा ।	002a  
एष मे संशयो देव तं मे छेत्तुं त्वमर्हसि ॥	002c  
महेश्वर उवाच ।	003  
तदहं ते प्रवक्ष्यामि शृणु सर्वं समाहिता ।	003a  
स्त्रीत्वं पुंस्त्वमिति प्राणे स्थितिर्नास्ति शुभेक्षणे ॥	003c  
निर्विकारः सदैवात्मा स्त्रीत्वं पुंस्त्वं न चात्मनि ।	004a  
कर्मप्रकारेण तथा जात्यां जात्यां प्रजायते ॥	004c  
कृत्वा कर्म पुमान्स्त्री वा स्त्री पुमानपि जायते ।	005a  
स्त्रीभावं यत्पुमान्कृत्वा कर्मणा प्रमदा भवेत् ॥	005c  
उमोवाच ।	006  
भगवन्सर्वलोकेश कर्मात्मा न करोति चेत् ।	006a  
कोऽन्यः कर्मकरो देहे तन्मे त्वं वक्तुमर्हसि ॥	006c  
महेश्वर उवाच ।	007  
शृणु भामिनि कर्तारमात्मा हि न च कर्मकृत् ।	007a  
प्रकृत्या गुणयुक्तेन क्रियते कर्म नित्यशः ॥	007c  
शरीरं प्राणिनां लोके यथा पित्तकफानिलैः ।	008a  
व्याप्तमेभिस्त्रिभिर्दोषैस्तथा व्याप्तं त्रिभिर्गुणैः ॥	008c  
सत्वं रजस्तमश्चैव गुणास्त्वेते शरीरिणः ।	009a  
प्रकाशात्मकमेतेषां सत्वं सततमिष्यते ॥	009c  
रजो दुःखत्मकं तत्र तमो मोहात्मकं स्मृतम् ।	010a  
त्रिभिरेतैर्गुणैर्युक्तं लोके कर्म प्रवर्तते ॥	010c  
सत्यं प्राणिदया शौचं श्रेयः प्रीतिः क्षमा दमः ।	011a  
एवमादि तथाऽन्यश्च कर्म सात्विकमुच्यते ॥	011c  
दाक्ष्यं कर्मपरत्वं च लोभो मोहो विधिं प्रति ।	012a  
कलत्रसङ्गो माधुर्यं नित्यमैश्वर्यलुब्धता ।	012c  
रजसश्चोद्भवं चैतत्कर्म नानाविधं सदा ॥	012e  
अनृतं चैव पारुष्यं धृतिर्विद्वेषिता भृशम् ।	013a  
हिंसाऽसत्यं च नास्तिक्यं निद्रालस्यभयानि च ।	013c  
तमसश्चोद्भवं चैतत्कर्म पापयुतं तथा ॥	013e  
तस्माद्गुणमयः सर्वः कार्यारम्भः शुभाशुभः ।	014a  
तस्मादात्मानमव्यग्रं विद्ध्यकर्तारमव्ययम् ॥	014c  
सात्विकाः पुण्यलोकेषु राजसा मानुषे पदे ।	015a  
तिर्यग्योनौ च नरके तिष्ठेयुस्तामसा नराः ॥	015c  
उमोवाच ।	016  
किमर्थमात्मा भिन्नेऽस्मिन्देहे शस्त्रेण वा हते ।	016a  
स्वयं प्रयास्यति तदा तन्मे शंसितुमर्हसि ॥	016c  
महेश्वर उवाच ।	017  
तदहं ते प्रक्ष्यामि शृणु कल्याणि कारणम् ।	017a  
एतन्निर्णायकैश्चापि मुह्यन्ते सूक्ष्मबुद्धिभिः ॥	017c  
कर्मक्षये तु सम्प्राप्ते प्राणिनां जन्मधारिणाम् ।	018a  
उपद्रवो भवेद्देहे येन केनापि हेतुना ॥	018c  
तन्निमित्तं शरीरी तु शरीरं प्राप्य सङ्क्षयम् ।	019a  
अपयाति परित्यज्य ततः कर्मवशेन सः ॥	019c  
देहक्षयेपि नैवात्मा वेदनाभिर्न चाल्यते ।	020a  
तिष्ठेत्कर्मफलं यावद्व्रजेत्कर्मक्षये पुनः ॥	020c  
आदिप्रभृति लोकेऽस्मिन्नेवमात्मगतिः स्मृता ।	021a  
एतत्ते कथितं देवि किं भूयः श्रोतुमिच्छसि ॥ ॥	021c  

इति श्रीमन्महाभारते अनुशासनपर्वणि दानधर्मपर्वणि षड्विंशत्यधिकद्विशततमोऽध्यायः ॥ 226 ॥
