अध्यायः 050
भीष्मेण युधिष्ठिरं प्रति स्त्रीस्वभावप्रदर्शनाय दृष्टान्ततयाऽष्टावक्रोपाख्यानकथनारम्भः ॥ अष्टावक्रेण भार्यात्वाय वदान्यं प्रति कन्यायाचनम् ॥ 2 ॥ तथा वदान्यनियोगादुत्तरदिगन्तगमनम् ॥ 3 ॥ तथोत्तरदिगभिमानिन्या जरतीरूप धारिण्या संवादः ॥ 4 ॥
	
युधिष्ठिर उवाच ।	001  
यदिदं सहधर्मेति प्रोच्यते भरतर्षभ ।	001a  
पाणिग्रहणकाले तु स्त्रीणामेतत्कथं स्मृतम् ॥	001c  
आर्ष एष भवेद्धर्मः प्राजापत्योऽथवाऽसुरः ।	002a  
यदेतत्सहधर्मेति पूर्वमुक्तं महर्षिभिः ॥	002c  
सन्देहः सुमहानेष विरुद्ध इति मे मतिः ।	003a  
इह यः सहधर्मो वै प्रेत्यायं विहितः क्वनु ॥	003c  
स्वर्गो मृतानां भवति सहधर्मः पितामह ।	004a  
पूर्वमेकस्तु म्रियते क्वचैकस्तिष्ठते वद ॥	004c  
नानाधर्मफलोपेता नानाकर्मनिवासिताः ।	005a  
नानानिरयनिष्ठान्ता मानुषा बहवो यदा ॥	005c  
अनृताः स्त्रिय इत्येवं सूत्रकारो व्यवस्यति ।	006a  
यदाऽनृताः स्त्रियस्तात सहधर्मः कुतः स्मृतः ॥	006c  
अनृताः स्त्रिय इत्येवं वेदेष्वपि हि पठ्यते ।	007a  
धर्मो यः पूर्विको दृष्ट उपचारः क्रियाविधिः ॥	007c  
गहरं प्रतिभात्येतन्मम चिन्तयतोऽनिशम् ।	008a  
निःसन्देहमिदं सर्वं पितामह यथाश्रुतिः ॥	008c  
यदैतद्यादृशं चैतद्यथा चैतत्प्रवर्तितम् ।	009a  
निखिलेन महाप्राज्ञ भवानेतद्ब्रवीतु मे ॥	009c  
भीष्म उवाच ।	010  
अत्राप्युदाहरन्तीममितिहासं पुरातनम् ।	010a  
अष्टावक्रस्य संवादं दिशया सह भारत ॥ 	010c  
निर्विष्टुकामस्तु पुरा अष्टावक्रो महातपाः ।	011a  
ऋषेरथ वदान्यस्य वव्रे कन्यां महात्मनः ॥	011c  
सुप्रभां नाम वै नाम्ना रूपेणाप्रतिमां भुवि ।	012a  
गुणप्रभावशीलेन चारित्रेण च शोभनाम् ॥	012c  
सा तस्यर्षेर्मनो दृष्टा जहार शुभलोचना ।	013a  
वनराजी यथा चित्रा वसन्ते कुसुमाञ्चिता ॥	013c  
ऋषिस्तमाह देया मे सुता तुभ्यं हि तच्छृणु ॥	014ac  
\'अनन्यस्त्रीजनः प्राज्ञो ह्यप्रवासी प्रियंवदः ।	015a  
सुरूपः सम्मतो वीरः शीलवान्भोगभुक्छुचिः ॥	015c  
दारानुमतयज्ञश्च सुनक्षत्रामथोद्वहेत् ।	016a  
सभृत्यः स्वजनोपेत इह प्रेत्य च मोदते ॥	016c  
गच्छ तावद्दिशं पुण्यामुत्तरां द्रक्ष्यसे ततः ॥	017ac  
अष्टावक्र उवाच ।	018  
किं द्रष्टव्यं मया तत्र वक्तुमर्हति मे भवान् ।	018a  
तथेदानीं मयो कार्यं यथा वक्ष्यति मां भवान् ॥	018c  
वदान्य उवाच ।	019  
धनदं समतिक्रम्य हिमवन्तं च पर्वतम् ।	019a  
रुद्रस्यायतनं दृष्ट्वा सिद्धचारणसेवितम् ॥	019c  
संहृष्टैः पार्षदैर्जुष्टं नृत्यद्भिर्विविधाननैः ।	020a  
दिव्याङ्गरागैः पैशाचैरन्यैर्नानाविधैः प्रभोः ॥	020c  
पाणितालसुतालैश्च शम्पातालैः समैस्तथा ।	021a  
सम्प्रहृष्टैः प्रनृत्यद्भिः शर्वस्तत्र निषेव्यते ॥	021c  
इष्टं किल गिरौ स्थानं तद्दिव्यमिति शुश्रुम ।	022a  
नित्यं सन्निहितो देवस्तथा ते पार्षदाः स्मृताः ॥	022c  
तत्र देव्या तपस्तप्तं सङ्करार्थं सुदुश्चरम् ।	023a  
अतस्तदिष्टं देवस्य तथोमाया इति श्रुतिः ॥	023c  
पूर्वे तत्र महापार्श्वे देवस्योत्तरतस्तथा ॥	024a  
ऋतवः कालरात्रिश्च ये दिव्या ये च मानुषाः ॥	024c  
देवं चोपासते सर्वे रूपिणः किल तत्र ह ।	025a  
तदतिक्रम्य भवनं त्वया यातव्यमेव हि ॥	025c  
ततो नीलं वनोद्देशं द्रक्ष्यसे मेघसन्निभम् ।	026a  
रमणीयं मनोग्राहि तत्र वै द्रक्ष्यसे स्त्रियम् ॥	026c  
तपस्विनीं महाभागां वृद्धां दीक्षामनुष्ठिताम् ।	027a  
द्रष्टव्या सा त्वया तत्र सम्पूज्या चैव यत्नतः ॥	027c  
तां दृष्ट्वा विनिवृत्तस्त्वं ततः पाणिं ग्रहीष्यसि ।	028a  
यद्येष समयः सर्वः साध्यतां तत्र गम्यताम् ॥	028c  
अष्टावक्र उवाच ।	029  
तथाऽस्तु साधयिष्यामि तत्र यास्याम्यसंशयम् ।	029a  
यत्र त्वं वदसे साधो भवान्भवतु सत्यवाक् ॥	029c  
भीष्म उवाच ।	030  
ततोऽगच्छत्स भगवानुत्तरामुत्तरां दिशम् ।	030a  
हिमवन्तं गिरिश्रेष्ठं सिद्धचारणसेवितम् ॥	030c  
स गत्वा द्विजशार्दूलो हिमवन्तं महागिरिम् ।	031a  
अभ्यगच्छन्नदीं पुण्यां बाहुदां पुण्यदायिनीम् ॥	031c  
अशोके विमले तीर्थे स्नात्वा वै तर्प्य देवताः ।	032a  
तत्र वासाय शयने कौशे सुखमुवास ह ॥	032c  
ततो रात्र्यां व्यतीतायां प्रातरुत्थाय स द्विजः ।	033a  
स्नात्वा प्रादुश्चकाराग्निं हुत्वा चैवं विधानतः ॥	033c  
रुद्राणीकूपमासाद्य ह्रदे तत्र समाश्वसत् ।	034a  
विश्रान्तश्च समुत्थाय कैलासमभितो ययौ ॥	034c  
सोऽपश्यत्काञ्चनद्वारं दीप्यमानमिव श्रिया ।	035a  
मन्दाकिनीं च नलिनीं धनदस्य महात्मनः ॥	035c  
अथ ते राक्षसाः सर्वे येऽभिरक्षन्ति पद्मिनीम् ।	036a  
प्रत्युत्थिता भगवन्तं माणिभद्रपुरोगमाः ॥	036c  
स तान्प्रत्यर्चयामास राक्षसान्भीमविक्रमान् ।	037a  
निवेदयत मां क्षिप्रं धनदायेति चाब्रवीत् ॥	037c  
ते राक्षसास्तथा राजन्भगवन्तमथाब्रुवन् ।	038a  
असौ वैश्रवणो राजा स्वयमायाति तेऽन्तिकम् ॥	038c  
विदितो भगवानस्य कार्यमागमनस्य यत् ।	039a  
पश्यैनं त्वं महाभागं ज्वलन्तमिव तेजसा ॥	039c  
ततो वैश्रवणोऽभ्येत्य अष्टावक्रमनिन्दितम् ।	040a  
विधिवत्कुशलं पृष्ट्वा ततो ब्रह्मर्षिमब्रवीत् ॥	040c  
सुखं प्राप्तो भवान्कच्चित्किंवा मत्तश्चिकीर्षति ।	041a  
ब्रूहि सर्वं करिष्यामि यन्मां वक्ष्यसि वै द्विज ॥	041c  
भवनं प्रविश त्वं मे यथाकामं द्विजोत्तम ।	042a  
सत्कृतः कृतकार्यश्च भवान्यास्यत्यविघ्नतः ॥	042c  
प्राविशद्भवनं स्वं वै गृहीत्वा तं द्विजोत्तमम् ।	043a  
आसनं स्वं ददौ चैव पाद्यमर्घ्यं तथैव च ॥	043c  
अथोपविष्टयोस्तत्र माणिभद्रपुरोगमाः ।	044a  
निषेदुस्तत्र कौबेरा यक्षगन्धर्वकिन्नराः ॥	044c  
ततस्तेषां निषण्णानां धनदो वाक्यमब्रवीत् ।	045a  
भवच्छन्दं समाज्ञाय नृत्येरन्नप्सरोगणाः ॥	045c  
आतिथ्यं परमं कार्यं शुश्रूषा भवतस्तथा ।	046a  
संवर्ततामित्युवाच मुनिर्मधुरया गिरा ॥	046c  
यथोर्वरा मिश्रकेशी रम्भा चैवोर्वशी तथा ।	047a  
अलम्बुसा घृताची च चित्रा चित्राङ्गदा रुचिः ॥	047c  
मनोहरा सुकेशी च सुमुखी हासिनी प्रभा ।	048a  
विद्युता प्रशमी दान्ता विद्योता रतिरेव च ॥	048c  
एताश्चान्याश्च वै बह्व्यः प्रनृत्ताप्सरसः शुभाः ।	049a  
अवादयंश्च गन्धर्वा वाद्यानि विविधानि च ॥	049c  
अथ प्रवृत्ते गान्धर्वे दिव्ये ऋषिरुपाविशत् ।	050a  
दिव्यं संवत्सरं तत्रारमतैष महातपाः ॥	050c  
ततो वैश्रवणो राजा भगवन्तमुवाच ह ।	051a  
साग्रः संवत्सरो यातो विप्रेह तव पश्यतः ॥	051c  
हार्योऽयं विषयो ब्रह्मन्गान्धर्वो नाम नामतः ।	052a  
छन्दतो वर्ततां विप्र यथा वदति वा भवान् ॥	052c  
अतिथिः पूजनीयस्त्वमिदं च भवतो गृहम् ।	053a  
सर्वमाज्ञाप्यतामाशु परवन्तो वयं त्वयि ॥	053c  
अथ वैश्रवणं प्रीतो भगवान्प्रत्यभाषत ।	054a  
अर्चितोस्मि यथान्यायं गमिष्यामि धनेश्वर ॥	054c  
प्रीतोस्मि सदृशं चैव तव सर्वं धनाधिप ।	055a  
तव प्रसादाद्भगवन्महर्षेश्च महात्मनः ।	055c  
नियोगादद्य यास्यामि वृद्दिमानृद्धिमान्भव ॥	055e  
अथ निष्क्रम्य भगवान्प्रययावुत्तरामुखः ।	056a  
\'कैलासे सङ्करावासमभिवीक्ष्य प्रणम्य च ॥	056c  
गौरीशं शङ्करं दान्तं शरणागतवत्सलम् ।	057a  
गङ्गाधरं गोपतिनं गणावृतमकल्मषम् ॥\'	057c  
कैलासं मन्दरं हैमं सर्वाननुचचार ह ।	058a  
तानतीत्य महाशैलान्कैरातं स्थानमुत्तमम् ॥	058c  
प्रदक्षिणं तथा चक्रे प्रयतः शिरसा नतः ।	059a  
धरणीमवतीर्याथ पूतात्माऽसौ तदाऽभवत् ॥	059c  
स तं प्रदक्षिणं कृत्वा निर्यातश्चोत्तरामुखः ।	060a  
समेन भूमिभागेन ययौ प्रीतिपुरस्कृतः ॥	060c  
ततोऽपरं वनोद्देशं रमणीयमपश्यत ।	061a  
सर्वर्तुभिर्मूलफलैः पक्षिभिश्च समन्वितैः ।	061c  
रमणीयैर्वनोद्देशैस्तत्रतत्र विभूषितम् ॥	061e  
तत्राश्रमपदं दिव्यं ददर्श भगवानथ ॥	062ac  
शैलांश्च विविधाकारान्काञ्चनान्रत्नभूषितान् ।	063a  
मणिभूमौ निविष्टाश्च पुष्करिण्यस्तथैव च ॥	063c  
अन्यान्यपि सुरम्याणि ददर्श सुबहून्यथ ।	064a  
भृशं तस्य मनो रमे महर्षेर्भावितात्मनः ॥	064c  
स तत्र काञ्चनं दिव्यं सर्वरत्नमयं गृहम् ।	065a  
ददर्शाद्भुतसङ्काशं धनदस्य गृहाद्वरम् ॥	065c  
महान्तो यत्र विविधा मणिकाञ्चनपर्वताः ।	066a  
विमानानि च रम्याणि रत्नानि विविधानि च ॥	066c  
मन्दारपुष्पैः सङ्कीर्णां तथा मन्दाकिनीं नदीम् ।	067a  
स्वयम्प्रभाश्च मणयो वज्रैर्भूमिश्च भूषिता ॥	067c  
नानाविधैश्च भवनैर्विचित्रमणितोरणैः ।	068a  
मुक्ताजालविनिक्षिप्तैर्मणिरत्नविभूषितैः ॥	068c  
मनोदृष्टिहरै रम्यैः सर्वतः संवृतं शुभैः ।	069a  
ऋषिभिश्चावृतं तत्र आश्रमं तं मनोहरम् ॥	069c  
ततस्तस्याभवच्चिन्ता कुत्र वासो भवेदिति ।	070a  
अथ द्वारं समभितो गत्वा स्थित्वा ततोऽब्रवीत् ॥	070c  
अतिथिं समनुप्राप्तमभिजानन्तु येऽत्र वै ॥	071ac  
अथ कन्याः परिवृता गृहात्तस्माद्विनिर्गताः ।	072a  
नानारूपाः सप्त विभो कन्याः सर्वा मनोहराः ॥	072c  
यांयामपश्यत्कन्यां वै सासा तस्य मनोऽहरत् ।	073a  
न च शक्तो वारयितुं मनोऽस्याथावसीदति ।	073c  
ततो धृतिः समुत्पन्ना तस्य विप्रस्य धीमतः ॥	073e  
अथ तं प्रमदाः प्राहुर्भगवान्प्रविशत्विति ।	074a  
स च तासां सुरुपेण तस्यैव भवनस्य च ।	074c  
कौतूहलं समाविष्टः प्रविवेश गृहं द्विजः ॥	074e  
तत्रापश्यज्जरायुक्तामरजोम्बरधारिणीम् ।	075a  
वृद्धां पर्यङ्कमासीनां सर्वाभरणभूषिताम् ॥	075c  
स्वस्तीति तेन चैवोक्ता सा स्त्री प्रत्यवदत्तदा ।	076a  
प्रत्युत्थाय च तं विप्रमास्यतामित्युवाच ह ॥	076c  
अष्टावक्र उवाच ।	077  
सर्वाः स्वानालयान्यान्तु एका मामुपतिष्ठतु ।	077a  
प्रज्ञाता या प्रशान्ता या शेषा गच्छन्तु च्छन्दतः ॥	077c  
ततः प्रदक्षिणीकृत्य कन्यास्तास्तमृषिं तदा ।	078a  
निश्चक्रमुर्गृहात्तस्मात्सा वृद्धाऽथ व्यतिष्ठत ।	078c  
\'तया सम्पूजितस्तत्र शयने चापि निर्मले ॥\'	078e  
अथ तां संविशन्प्राह शयने भास्वरे तदा ।	079a  
त्वयाऽपि सुप्यतां भद्रे रजनी ह्यतिवर्तते ॥	079c  
संलापात्तेन विप्रेण तथा सा तत्र भाषिता ।	080a  
द्वितीये शयने दिव्ये संविवेश महाप्रभे ॥	080c  
अथ सा वेपमानाङ्गी निमित्तं शीतजं तदा ।	081a  
व्यपदिश्य महर्षेर्वै शयनं व्यवरोहत ॥	081c  
स्वागतेनागतां तां तु भगवानभ्यभाषत ।	082a  
सा जुगूह भुजाभ्यां तु ऋषिं प्रीत्या नरर्षभ ॥	082c  
निर्विकारमृषिं चापि काष्ठकुड्योपमं तदा ।	083a  
दुखिता प्रेक्ष्य सञ्जल्पमकार्षीदृषिणा सह ॥	083c  
ब्रह्मन्नकामकरोस्ति स्त्रीणां पुरुषतो धृतिः ।	084a  
कामेन मोहिता चाहं त्वां भजन्तीं भजस्व माम् ॥	084c  
प्रहृष्टो भव विप्रर्षे समागच्छ मया सह ।	085a  
उपगूह च मां विप्र कामार्ताऽहं भृशं त्वयि ॥	085c  
एतद्वि तव धर्मात्मंस्तपसः पूज्यते फलम् ।	086a  
प्रार्थितं दर्शनादेव भजमानां भजस्व माम् ॥	086c  
सद्म चेदं धनं सर्वं यच्चान्यदपि पश्यसि ।	087a  
प्रभुस्त्वं भव सर्वत्र मयि चैव न संशयः ॥	087c  
सर्वान्कामान्विधास्यामि रमस्व सहितो मया ।	088a  
रमणीये वने विप्र सर्वकामफलप्रदे ॥	088c  
त्वद्वशाऽहं भविष्यामि रंस्यसे च मया सह ।	089a  
सर्वान्कामानुपाश्नीमो ये दिव्या ये च मानुषाः ॥	089c  
नातः परं हि नारीणां विद्यते च कदाचन ।	090a  
यथा पुरुषसंसर्गः परमेतद्धि नः फलम् ॥	090c  
आत्मच्छन्देन वर्तन्ते नार्यो मन्मथचोदिताः ।	091a  
न च दह्यन्ति गच्छन्त्यः सुतप्तैरपि पांसुभिः ॥	091c  
अष्टावक्र उवाच ।	092  
परदारानहं भद्रे न गच्छेयं कथञ्चन ।	092a  
दूषितं धर्मशास्त्रज्ञैः परदाराभिमर्शनम् ॥	092c  
\'शुद्धक्षेत्रे ब्रह्महत्याप्रायश्चित्तमथोच्यते ।	093a  
पुनश्च पातकं दृष्टं विप्रक्षेत्रे विशेषतः\' ॥	093c  
भद्रे निर्वेष्टुकामोऽहं तत्रावकिरणं मम ।	094a  
\'प्रायश्चित्तं महदतो दारग्रहणपूर्वकम् ॥	094c  
बीजं न शुद्ध्यते वोढुरन्यथा कृतनिष्कृतेः ।	095a  
मातृतः पितृतः शुद्धो ज्ञेयः पुत्रो यथार्थतः ॥\'	095c  
विषयेष्वनभिज्ञोऽहं धर्मार्थं किल सन्ततिः ।	096a  
एवं लोकान्गमिष्यामि पुत्रैरिति न संशयः ॥	096c  
भद्रे धर्मं विजानीहि ज्ञात्वा चोपरमस्व ह ॥	097ac  
स्त्र्युवाच ।	098  
नानिलोऽग्निर्न वरुणो न चान्ये त्रिदशा द्विज ।	098a  
प्रियाः स्त्रीणां यथा कामो रतिशीला हि योषितः ॥	098c  
सहस्रे किल नारीणां प्राप्येतैका कदाचन ।	099a  
तथा शतसहस्रेषु यदि काचित्पतिव्रता ॥	099c  
नैता जानन्ति पितरं न कुलं न च मातरम् ।	100a  
न भ्रातॄन्न च भर्तारं न च पुत्रान्न देवरान् ॥	100c  
लीलायन्त्यः कुलं घ्नन्ति कूलानीव सरिद्वराः ।	101a  
दोषान्सर्वाश्च मत्वाऽऽशु प्रजापतिरभाषत ॥	101c  
भीष्म उवाच ।	102  
ततः स ऋषिरेकाग्रस्तां स्त्रियं प्रत्यभाषत ।	102a  
आस्यतां रुचितश्छन्दः किञ्च कार्यं ब्रवीहि मे ॥	102c  
सा स्त्री प्रोवाच भगवन्द्रक्ष्यसे देशकालतः ।	103a  
वस तावन्महाभाग कृतकृत्यो भविष्यसि ॥	103c  
ब्रह्मर्षिस्तामथोवाच स तथेति युधिष्ठिर ।	104a  
वत्स्येऽहं यावदुत्साहो भवत्या नात्र संशयः ॥	104c  
अथर्षिरभिसम्प्रेक्ष्य स्त्रियं तां जरयाऽर्दिताम् ।	105a  
चिन्तां परमिकां भेजे सन्तप्त इव चाभवत् ॥	105c  
यद्यदङ्गं हि सोऽपश्यत्तस्या विप्रर्षभस्तदा ।	106a  
नारमत्तत्रतत्रास्य दृष्टी रूपविरागिता ॥	106c  
देवतेयं गृहस्यास्य शापात्किं नु विरूपिता ।	107a  
अस्याश्च कारणं वेत्तुं न युक्तं सहसा भया ॥	107c  
इति चिन्ताविषक्तस्य तमर्थं ज्ञातुमिच्छतः ।	108a  
व्यगमद्रात्रिशेषः स मनसा व्याकुलेन तु ॥	108c  
अथ सा स्त्री तथोवाच भगवन्पश्य वै रवेः ।	109a  
रूपं सन्ध्याभ्रसंरक्तं किमुपस्थाप्यतां तव ॥	109c  
स उवाच ततस्तां स्त्रीं स्नानोदकमिहानय ।	110a  
उपासिष्ये ततः सन्ध्यां वाग्यतो नियतेन्द्रियः ॥ ॥	110c  
	
इति श्रीमन्महाभारते अनुशासनपर्वणि दानधर्मपर्वणि पञ्चाशोऽध्यायः ॥ 50 ॥

13-50-1 सहोभौ चरतां धर्मं क्षौमे वसानौ जायापती अग्निमादधीयातामिति धर्मपत्नीसाहित्यं शास्त्रे दृश्यमानमाक्षिपति यदिदमिति । पाणिग्रहणात्प्राक्साहित्याभावात्सहोभाविति वाक्यं व्याकुप्येतेति भावः ॥ 13-50-3 इहैव साहित्यं दम्पत्योर्दृश्यते परलोके तयोः साहित्यं क्वनु । न क्वापीत्यर्थः ॥ 13-50-6 सूत्रकारो धर्मप्रवक्ता । अनृतं साहसं माया मूर्खत्वमतिलोभतेति स्त्रीधर्मानाह ॥ 13-50-8 गह्वरं गहनं दुर्बोधमित्यर्थः ॥ 13-50-10 दिशया दिगभिमानिदेवतया ॥ 13-50-11 निर्वेष्टुकामः दारसङ्ग्रहार्थी ॥ 13-50-21 तालैः कांस्यमयैर्वाद्यभाण्डैः । शम्पातालैः विद्युद्वदतिचपलैर्भ्रमणादिघटितैः गीतनृत्यक्रियामानविशेषैः । समैर्भ्रमणादिरहितैस्तैरेव ॥ 13-50-24 महापार्श्वे पर्वते । ततः कोपो महान्पार्श्वे इति ट. थ. पाठः । ततः कालो महान्पार्श्वे इति ध. पाठः ॥ 13-50-30 उत्तरां श्रेष्ठाम् ॥ 13-50-45 भवच्छन्दं भवदिच्छाम् ॥ 13-50-52 हार्यः हरतीति हार्यः ॥ 13-50-54 भगवान् अष्टावक्रः ॥ 13-50-55 वृद्धिरुपचयस्तद्वान् । ऋद्धिः सम्पत् तद्वान् ॥ 13-50-58 कैरातं किरातवेषधारिणो महादेवस्य सम्बन्धि ॥ 13-50-59 धरणीमवतीर्येत्यनेनाकाशमार्गेणाष्टावक्रो गच्छतीति गम्यते ॥ 13-50-72 सप्त इतरदिग्देवताः ॥ 13-50-75 उत्तराधिष्ठात्री तु देवता मुख्याऽष्टमी सैव जरायुक्ता ॥ 13-50-77 प्रज्ञाता अत्यन्तं ज्ञानवती । प्रशान्ता निर्जितचिता ॥ 13-50-82 जुगूह आलिङ्गितवती ॥ 13-50-84 ब्रह्मन्नकामतोऽन्यास्तीति झ. पाठः । तत्र अकामतोऽनिच्छातः स्वभावत इत्यर्थः । पुरुषतः पुरुषं प्राप्य स्त्रीणां धृतिर्धैर्यमन्या परकीयास्ति । पुंयोगे स्त्रीणां धृतिः स्वकीया सर्वथा नास्तीत्यर्थः ॥ 13-50-85 प्रहृष्टः कामुको भव । उपनृह अलिङ्गस्व ॥ 13-50-96 अनभिज्ञोऽप्रीतिमान् ॥ 13-50-101 लीलायन्त्यः लीलां रतिमात्मन इच्छन्त्यः दोषांश्च मन्दान्मन्दासुः प्रजापतिरभाषत इति ध. पाठः ॥ 13-50-102 एकाग्रः स्त्रीदोषाननुसन्दधानः स्त्रियम्प्रति आस्यता तूष्णीं स्थीयताम् । रुचितः रुचिं प्राप्य छन्दः इच्छा भवतीति अभाषत । त्वं रुचिज्ञा मामिच्छसि अहं त्वरुचिज्ञो न त्वां स्प्रष्टुमिच्छामीति भावः । एवमपि यत्कार्यं कर्तव्यं तव तन्मे ब्रवीहि ॥ 13-50-103 द्रक्ष्यसे स्पर्शसुखं ज्ञायसे ॥ 13-50-106 रूपे विरागिता वैराग्यवती दृष्टिर्नारमत् न रेमे ॥ 13-50-108 व्यगच्छत्तदहःशेष इति झ.पाठः ॥	
