अध्यायः 271

अथ दानधर्मपर्व ॥ 1 ॥

भीष्मेण युधिष्ठिरम्प्रति देवदेवर्षिगिरिनदीतीर्थक्षेत्रादीनां विस्तरेण पृथङ्नामनिर्देशपूर्वकं प्रातःसायं तत्कीर्तनस्य दुरितनिवृत्तिसुकृतप्राप्तिहेतुत्वोत्कीर्तनम् ॥ 1 ॥

वैशम्पायन उवाच ।	001  
शरतल्पगतं भीष्मं पाण्डवोऽथ कुरूद्वहः ।	001a  
युधिष्ठिरो हितं प्रेप्सुरपृच्छत्कल्मषापहम् ॥	001c  
युधिष्ठिर उवाच ।	002  
किं श्रेयः पुरुषस्येह किं कुर्वन्सुखमेधते ।	002a  
विपाप्मा स भवेत्केन किं वा कल्मषनाशनम् ॥	002c  
वैशम्पायन उवाच ।	003  
तस्मै शुश्रूषमाणाय भूयः शान्तनवस्तदा ।	003a  
दैवं वंशं यथान्यायमाचष्ट पुरुषर्षभ ॥	003c  
भीष्म उवाच ।	004  
अयं दैवतवंशो वै ऋषिवंशसमन्वितः ।	004a  
त्रिसन्ध्यं पठितः पुत्र कल्मषापहरः परः ॥	004c  
यदह्ना कुरुते पापमिन्द्रियैः पुरुषश्चरन् ।	005a  
बुद्धिपूर्वमबुद्धिर्वा रात्रौ यच्चापि सन्ध्ययोः ॥	005c  
मुच्यते सर्वपापेभ्यः कीर्तयन्वै शुचिः सदा ।	006a  
नान्धो न बधिरः काले कुरुते स्वस्तिमान्सदा ॥	006c  
तिर्यग्योनिं न गच्छेच्च नरकं सङ्कराणि च ।	007a  
न च दुःखभयं तस्य मरणे स न मुह्यति ॥	007c  
देवासुरगुरुर्देवः सर्वभूतनमस्कृतः ।	008a  
अचिन्त्योथाप्यनिर्देश्यः सर्वप्राणो ह्ययोनिजः ॥	008c  
पितामहो जगन्नाथः सावित्री ब्रह्मणः सती ।	009a  
वेदभूरथ कर्ता च विष्णुर्नारायणः प्रभुः ॥	009c  
उमापतिर्विरूपाक्षः स्कन्दः सेनापतिस्तथा ।	010a  
विशाखो हुतभुग्वायुश्चन्द्रसूर्यौ प्रभाकरौ ॥	010c  
शक्रः शचीपतिर्देवो यमो धूमोर्णया सह ।	011a  
वरुणः सह गौर्या च सह ऋद्ध्या धनेश्वरः ॥	011c  
सौम्या गौः सुरभिर्देवी विश्रवाश्च महानृषिः ।	012a  
सङ्कल्पः सागरो गङ्गा स्रवन्त्योऽथ मरुद्गणः ॥	012c  
वालखिल्यास्तपःसिद्धाः कृष्णद्वैपायनस्तथा ।	013a  
नारदः पर्वतश्चैव विश्वावसुर्हहाहुहूः ॥	013c  
तुम्बुरुश्चित्रसेनश्च देवदूतश्च विश्रुतः ।	014a  
देवकन्या महाभागा दिव्याश्चाप्सरसां गणाः ॥	014c  
उर्वशी मेनका रम्भा मिश्रकेशी ह्यलम्बुषा ।	015a  
विश्वाची च घृताची च पञ्चचूडा तिलोत्तमा ॥	015c  
आदित्या वसवो रुद्राः साश्विनः पितरोपि च ।	016a  
धर्मः श्रुतं तपो दीक्षा व्यवसायः पितामहः ॥	016c  
शर्वर्यो दिवसाश्चैव मारीचः कश्यपस्तथा ।	017a  
शुक्रो बृहस्पतिर्भौमो बुधो राहुः शनैश्चरः ॥	017c  
नक्षत्राण्यृतवश्चैव मासाः पक्षाः सवत्सराः ।	018a  
वैनतेयाः समुद्राश्च कद्रुजाः पन्नगास्तथा ॥	018c  
शतद्रुश्च विपाशा च चन्द्रभागा सरस्वती ।	019a  
सिन्धुश्च देविका चैव प्रभासं पुष्कराणि च ॥	019c  
गङ्गा महानदी वेणा कावेरी नर्मदा तथा ।	020a  
कुलम्पुना विशल्या च करतोयाम्बुवाहिनी ॥	020c  
सरयूर्गण्डकी चैव लोहितश्च महानदः ।	021a  
ताम्रारुणा वेत्रवती पर्णाशा गौतमी तथा ॥	021c  
गोदावरी च वेण्या च कृष्णवेणा तथाऽद्रिजा ।	022a  
दृषद्वती च कावेरी चक्षुर्मन्दाकिनी तथा ॥	022c  
प्रयागं च प्रभासं च पुण्यं नैमिषमेव च ।	023a  
तच्च विश्वेश्वरस्थानं यत्र तद्विमलं सरः ॥	023c  
पुण्यतीर्थं सुसलिलं कुरुक्षेत्रं प्रकीर्तितम् ।	024a  
सिन्धूत्तमं तपो दानं जम्बूमार्गमथापि च ॥	024c  
हिरण्वती वितस्ता च तथा प्लक्षवती नदी ।	025a  
वेदस्मृतिर्वेदवती मालवाऽथाश्ववत्यपि ॥	025c  
भूमिभागास्तथा पुण्या गङ्गाद्वारमथापि च ।	026a  
ऋषिकुल्यास्तथा मेध्या नद्यः सिन्धुवहास्तथा ॥	026c  
चर्मण्वती नदी पुण्या कौशिकी यमुना तथा ।	027a  
नदी भीमरथी चैव बाहुदा च महानदी ॥	027c  
माहेन्द्रवाणी त्रिदिवा नीलिका च सरस्वती ।	028a  
नन्दा चापरनन्दा च तथा तीर्थमहाह्रदः ॥	028c  
गयाऽथ फल्गुतीर्थं च धर्मारण्यं सुरैर्वृतम् ।	029a  
तथा देवनदी पुण्या सरश्च ब्रह्मनिर्मितम् ॥	029c  
पुण्यं त्रिलोकविख्यातं सर्वपापहरं शिवम् ।	030a  
हिमवान्पर्वतश्चैव दिव्यौषधिसमन्वितः ॥	030c  
विन्ध्यो धातुविचित्राङ्गस्तीर्थवानौषधान्वितः ।	031a  
मेरुर्महेन्द्रो मलयः श्वेतश्च रजतावृतः ॥	031c  
शृङ्गवान्मन्दरो नीलो निषधो दर्दुरस्तथा ।	032a  
चित्रकूटोऽञ्जनाभश्च पर्वतो गन्धमादनः ॥	032c  
पुण्यः सोमगिरिश्चैव तथैवान्ये महीधराः ।	033a  
दिशश्च विदिशश्चैव क्षितिः सर्वे महीरुहाः ॥	033c  
विश्वेदेवा नभश्चैव नक्षत्राणि ग्रहास्तथा ।	034a  
पान्तु नः सततं देवाः कीर्तिताऽकीर्तिता मया ॥	034c  
कीर्तयानो नरो ह्येतान्मुच्यते सर्वकिल्बिषैः ।	035a  
स्तुवंश्च प्रतिनन्दंश्च मुच्यते सर्वतो भयात् ॥	035c  
सर्वसङ्करपापेभ्यो देवतास्तवनन्दकः ।	036a  
देवतानन्तरं विप्रांस्तपःसिद्धांस्तपोधिकान् ॥	036c  
कीर्तितान्कीर्तयिष्यामि सर्वपापप्रमोचनान् ।	037a  
यवक्रीतोऽथ रैम्यश्च कक्षीवानौशिजस्तथा ॥	037c  
भृग्वङ्गिरास्तथा कण्वो मेधातिथिरथ प्रभुः ।	038a  
बर्ही च गुणसम्पन्नः प्राचीं दिशमुपाश्रिताः ॥	038c  
भद्रां दिशं महाभागा उल्मुचुः प्रमुचुस्तथा ।	039a  
मुमुचुश्च महाभागः स्वस्त्यात्रेयश्च वीर्यवान् ॥	039c  
मित्रावरुणयोः पुत्रस्तथाऽगस्त्यः प्रतापवान् ।	040a  
दृढायुश्चोर्ध्वबाहुश्च विश्रुतावृषिसत्तमौ ॥	040c  
पश्चिमां दिशमाश्रित्य य एधन्ते निबोध तान् ।	041a  
उषङ्गुः सह सोदर्यैः परिव्याधश्च वीर्यवान् ॥	041c  
ऋषिर्दीर्घतमाश्चैव गौतमः काश्यपस्तथा ।	042a  
एकतश्च द्वितश्चैव त्रितश्चैव महानृषिः ॥	042c  
अत्रेः पुत्रश्च धर्मात्मा तथा सारस्वतः प्रभुः ।	043a  
उत्तरां दिशमाश्रित्य य एधन्ते निबोध तान् ।	043c  
अत्रिर्वसिष्ठः शक्तिश्च पाराशर्यश्च वीर्यवान् ।	044a  
विश्वामित्रो भरद्वाजो जमदग्निस्तथैव च ॥	044c  
ऋचीकपुत्रो रामश्च ऋषिरौद्दालकिस्तथा ।	045a  
श्वेतकेतुः कोहलश्च विपुलो देवलस्तथा ॥	045c  
देवशर्मा च धौम्यश्च हस्तिकाश्यप एव च ।	046a  
लोमशो नाचिकेतश्च लोमहर्षण एव च ॥	046c  
ऋषिरुग्रश्रवाश्चैव भार्गवश्च्यवनस्तथा ।	047a  
एष वै समवायश्च ऋषिदेवसमन्वितः ॥	047c  
आद्यः प्रकीर्तितो राजन्सर्वपापप्रमोचनः ।	048a  
नृगो ययातिर्नहुषो यदुः पूरुश्च वीर्यवान् ॥	048c  
धुन्धुमारो दिलीपश्च सगरश्च प्रतापवान् ।	049a  
कृशाश्वो यौवनाश्वश्च चित्राश्वः सत्यवांस्तथा ॥	049c  
दुष्यन्तो भरतश्चैव चक्रवर्ती महायशाः ।	050a  
पवनो जनकश्चैव तथा दृष्टरथो नृपः ॥	050c  
रघुर्नरवरश्चैव तथा दशरथो नृपः ।	051a  
रामो राक्षसहा वीरः शशबिन्दुर्भगीरथः ॥	051c  
हरिश्चन्द्रो मरुत्तश्च तथा दृढरथो नृपः ।	052a  
महोदर्यो ह्यलर्कश्च ऐलश्चैव नराधिपः ॥	052c  
करन्धमो नरश्रेष्ठः कध्मोरश्च नराधिपः ।	053a  
दक्षोऽम्बरीषः कुकुरो रैवतश्च महायशाः ॥	053c  
कुरु संवरणश्चैव मान्धाता सत्यविक्रमः ।	054a  
मुचुकुन्दश्च राजर्षिर्जह्नुर्जाह्नविसेवितः ॥	054c  
आदिराजः पृथुर्वैन्यो मित्रभानुः प्रियङ्करः ।	055a  
त्रसद्दस्युस्तथा राजा श्वेतो राजर्षिसत्तमः ॥	055c  
महाभिषश्च विख्यातो निमी राजा तथाऽष्टकः ।	056a  
आयुः क्षुपश्च राजर्षिः कक्षेयुस्च नराधिपः ॥	056c  
प्रतर्दनो दिवोदासः सुदासः कोसलेश्वरः ।	057a  
ऐलो नलश्च राजर्षिर्मनुश्चैव प्रजापतिः ॥	057c  
हविध्रश्च पृषध्रश्च प्रतीपः शान्तनुस्तथा ।	058a  
अजः प्राचीनबर्हिश्च तथैक्ष्वाकुर्महायशाः ॥	058c  
अनरण्यो नरपतिर्जानुजङ्घस्तथैव च ।	059a  
कक्षसेनश्च राजर्षिर्ये चान्ये चानुकीर्तिताः ॥	059c  
कल्यमुत्थाय यो नित्यं सन्ध्ये द्वेऽस्तमयोदये ।	060a  
पठेच्छुचिरनावृत्तः स धर्मफलभाग्भवेत् ॥	060c  
देवा देवर्षयश्चैव स्तुता राजर्षयस्तथा ।	061a  
पुष्टिमायुर्यशः स्वर्गं विधास्यन्ति ममेश्वराः ॥	061c  
मा विघ्नं मा च मे पापं मा च मे परिपन्थिनः ।	062a  
ध्रुवो जयो मे नित्यः स्यात्परत्र च शुभा गतिः ॥	062c  
\'पालय त्वं प्रजाः सर्वाः शान्तात्मा त्वनुशासिता ।	063a  
द्वैपायनः स्वयञ्चक्षुः कृष्णस्तेऽस्तु परायणम् ॥	063c  
वैशम्पायन उवाच ।	064  
इत्युक्त्वोपासनार्थाय विरराम महामतिः ॥\' ॥	064ac  

इति श्रीमन्महाभारते अनुशासनपर्वणि दानधर्मपर्वणि एकसप्तत्यधिकद्विशततमोऽध्यायः ॥ 271 ॥
