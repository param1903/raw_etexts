श्रीः
अध्यायः 171

भीष्मेण युधिष्ठिरम् प्रति मार्गशीर्षादि कार्तिकान्तेषु द्वादशमासेषु द्वादशद्वादशीषु केशवादिदामोदरान्तभगवद्रूपविशेषपूजाफलविशेषकथनम् ॥ 1 ॥

[*युधिष्ठिर उवाच 	001  
सर्वेषामुपवासानां यच्छ्रेयः सुमहत्फलम् ।	001a  
यच्चाप्यसंशयं लोके तन्मे त्वं वक्तुमर्हसि ॥	001c  
भीष्म उवाच 	002  
शृणु राजन्यथा गीतं स्वयमेव स्वयम्भुवा ।	002a  
यत्कृत्वा निर्वृतो भूयात्पुरुषो नात्र संशयः ॥	002c  
द्वादश्यां मार्गशीर्षे तु अहोरात्रेण केशवम् ।	003a  
अर्च्याश्वमेधं प्राप्नोति दुष्कृतं चास्य नश्यति ॥	003c  
तथैव पौषमासे तु पूज्यो नारायणेति च ।	004a  
वाजपेयमवाप्नोति सिद्धिं च परमां व्रजेत् ॥	004c  
अहोरात्रेण द्वादश्यां माघमासे तु माधवम् ।	005a  
राजसूयमवाप्नोति कुलं चैव समुद्धरेत् ॥	005c  
तथैव फाल्गुने मासि गोविन्देति च पूजयन् ।	006a  
अतिरात्रमवाप्नोति सोमलोकं च गच्छति ॥	006c  
अहोरात्रेण द्वादश्यां चैत्रे विष्णुरिति स्मरन् ।	007a  
पौण्डरीकमवाप्नोति देवलोकं च गच्छति ॥	007c  
वैशाखमासे द्वादश्यां पूजयन्मधुसूदनम् ।	008a  
अग्निष्टोममवाप्नोति सोमलोकं च गच्छति ॥	008c  
अहोरात्रेण द्वादश्यां ज्येष्ठे मासि त्रिविक्रमम् ।	009a  
गवां मेधमवाप्नोति अप्सरोभिश्च मोदते ॥	009c  
आषाढे मासि द्वादश्यां वामनेति च पूजयन् ।	010a  
नरमेधमवाप्नोति पुण्यं च लभते महत् ॥	010c  
अहोरात्रेण द्वादश्यां श्रावणे मासि श्रीधरम् ।	011a  
पञ्चयज्ञानवाप्नोति विमानस्थश्च मोदते ॥	011c  
तथा भाद्रपदे मासि हृषीकेशेति पूजयन् ।	012a  
सौत्रामणिमवाप्नोति पूतात्मा भवते च हि ॥	012c  
द्वादश्यामाश्विने मासि पद्मनाभेति चार्चयन् ।	013a  
गोसहस्रफलं पुण्यं प्राप्नुयान्नात्र संशयः ॥	013c  
द्वादश्यां कार्तिके मासि पूज्यो दामोदरेति च ।	014a  
गवां यज्ञमवाप्नोति पुमान्स्त्री वा न संशयः ॥	014c  
अर्चयेत्पुण्डरीकाक्षमेवं संवत्सरं तु यः ।	015a  
जातिस्मरत्वं प्राप्नोति विन्द्याद्बहु सुवर्णकम् ॥	015c  
अहन्यहनि तद्भावमुपेन्द्रं योऽधिगच्छति ।	016a  
समाप्ते भोजयेद्विप्रानथवा दापयेद्धृतम् ॥	016c  
अतः परं नोपवासो भवतीति विनिश्चयः |	017a  
उवाच भगवान्विष्णुः स्वयमेव पुरातनम् ॥] 	017c  

इति श्रीमन्महाभारते अनुशासनपर्वणि दानधर्मपर्वणि एकसप्तत्यधिकशततमोऽध्यायः ॥ 171 ॥

* एतदाद्यध्यायद्वयं झ. पुस्तक एव दृश्यते । 7-171-3 अर्च्य अभ्यर्च्य ॥
