अध्यायः 063

भीष्मेण युधिष्ठिरम्प्रति हिंसाभावेपि ब्रह्महत्याप्राप्तिप्रतिपादकव्यासवचनानुवादः ॥ 1 ॥
	
युधिष्ठिर उवाच ।	001  
इदं मे तत्त्वतो राजन्वक्तुमर्हसि भारत ।	001a  
अहिंसयित्वाऽपि कथं ब्रह्महत्या विधीयते ॥	001c  
भीष्म उवाच ।	002  
व्यासमामन्त्र्य राजेन्द्र पुरा यत्पृष्टवानहम् ।	002a  
तत्तेऽहं सम्प्रवक्ष्यामि तदिहैकमनाः शृणु ॥	002c  
चतुर्थस्त्वं वसिष्ठस्य तत्त्वमाख्याहि मे मुने ।	003a  
अहिंसयित्वा केनेह ब्रह्महत्या विधीयते ॥	003c  
इति पृष्टो मया राजन्पराशरशरीरजः ।	004a  
अब्रवीन्निपुणो धर्मे निःसंशयमनुत्तमम् ॥	004c  
ब्राह्मणं स्वयमाहूय भिक्षार्थे कृशवृत्तिनम् ।	005a  
ब्रूयान्नास्तीति यः पश्चात्तं विद्याद्ब्रह्मघातिनम् ॥	005c  
मध्यस्थस्येह विप्रस्य योऽनूचानस्य भारत ।	006a  
वृत्तिं हरति दुर्बुद्धिस्तं विद्याद्ब्रह्मघातिनम् ॥	006c  
गोकुलस्य तृषार्तस्य जलार्थमभिधावतः ।	007a  
उत्पादयति यो विघ्नं तं विद्याद्ब्रह्मघातिनम् ॥	007c  
यः प्रवृत्तां श्रुतिं सम्यकू शास्त्रं वा मुनिभिः कृतम् ।	008a  
दूषयत्यनभिज्ञाय तं विद्याद्ब्रह्मघातिनम् ॥	008c  
आत्मजां रूपसम्पन्नां महतीं सदृशे वरे ।	009a  
न प्रयच्छति यः कन्यां तं विद्याद्ब्रह्मधातिनम् ॥	009c  
अधर्मनिरतो मूढो मिथ्या यो वै द्विजातिषु ।	010a  
दद्यान्मर्मातिगं शोकं तं विद्याद्ब्रह्मघातिनम् ॥	010c  
चक्षुषा विप्रहीणस्य पङ्गुलस्य जडस्य वा ।	011a  
हरेत यो वै सर्वस्वं तं विद्याद्ब्रह्मघातिनम् ॥	011c  
आश्रमे वा वने वाऽपि ग्रामे वा यदि वा पुरे ।	012a  
अग्निं समुत्सृजेन्मोहात्तं विद्याद्ब्रह्मघातिनम् ॥ ॥	012c  
इति श्रीमन्महाभारते अनुशासनपर्वणि दानधर्मपर्वणि त्रिषष्टितमोऽध्यायः ॥ 63 ॥
