अध्यायः 062

भीष्मेण युधिष्ठिरं प्रति दानादिषु पात्रलक्षणानां स्वर्गनरकप्रापकपुण्यपापानां च प्रतिपादनम् ॥ 1 ॥
	
युधिष्ठिर उवाच ।	001  
पित्र्यं वाऽप्यथवा दैवं दीयते यत्पितामह ।	001a  
एतदिच्छाम्यहं ज्ञातुं दत्तं केषु महाफलम् ॥	001c  
भीष्म उवाच ।	002  
येषां दाराः प्रतीक्षन्ते सुवृष्टिमिव कर्षकाः ।	002a  
उच्छेषपरिशेषं हि तान्भोजय युधिष्ठिर ॥	002c  
चारित्रनिरता राजन्ये कृशाः कृशवृत्तयः ॥	003a  
अर्थिनश्चोपगच्छन्ति तेषु दत्तं महाफलम् ॥	003c  
तद्भक्तास्तद्गृहा राजंस्तद्बलास्तदपाश्रयाः ।	004a  
अर्थिनश्च भवन्त्यर्थे तेषु दत्तं महाफलम् ॥	004c  
तस्करेभ्यः परेभ्यो वा हृतस्वा भयदुःखिताः ।	005a  
अर्थिनो भोक्तुमिच्छन्ति तेषु दत्तं महाफलम् ॥	005c  
अकल्ककस्य विप्रस्य रौक्ष्यात्करकृतात्मनः ।	006a  
वटवो यस्य भिक्षन्ति तेभ्यो दत्तं महाफलम् ॥	006c  
हृतस्वा हृतदाराश्च ये विप्रा देशसम्प्लवे ।	007a  
अर्थार्थमभिगच्छन्ति तेभ्यो दत्तं महाफलम् ॥	007c  
व्रतोनो नियमस्थाश्च ये विप्राः श्रुतसम्मताः ।	008a  
तस्मपाप्त्यर्थमिच्छन्ति तेभ्यो दत्तं महाफलम् ॥	008c  
अत्युत्क्रान्ताश्च धर्मेषु पाषण्डस्रमयेषु च ।	009a  
कृशप्राणाः कृशघनास्तेभ्यो दत्तं महाफलम् ॥	009c  
कृतसर्वस्वहरणा निर्दोषाः प्रभविष्णुभिः ।	010a  
स्पृहयन्ति च भुक्त्वाऽन्नं तेषुदत्तं महाफलम् ॥	010c  
तपस्विनस्तपोनिष्ठास्तेषां भैक्षचराश्च ये ।	011a  
अर्थिनः किञ्चिदिच्छन्ति तेषु दत्तं महाफलम् ॥	011c  
महाफलविधिर्दाने श्रुतस्ते भरतर्षभ ।	012a  
निरयं येन गच्छन्ति स्वर्गं चैव हि तत्छृणु ॥	012c  
\'व्रतानां पारणार्थाय गुर्वर्थे यज्ञदक्षिणाम् ।	013a  
निर्वेशार्थं च विद्वांसस्तेषां दत्तं महाफलम् ॥	013c  
पित्रोश्च रक्षणार्थाय पुत्रदारार्थमेव वा ।	014a  
महाव्याधिविमोक्षार्थं तेषु दत्तं महाफलम् ॥	014c  
बालाः स्त्रियश्च वाञ्छन्ति सुभक्तं चाप्यसाधनाः ।	015a  
स्वर्गमायान्ति दत्त्वैषां निरयान्नोपयान्ति ते ॥\' ॥	015c  
गुर्वर्थमभयार्थं वा वर्जयित्वा युधिष्ठिर ।	016a  
येऽनृतं कथयन्ति स्म ते वा निरयगामिनः ॥	016c  
परदाराभिहर्तारः परदाराभिमर्शिनः ।	017a  
परदारप्रयोक्तास्ते वै निरयगामिनः ॥	017c  
ये परस्वापहर्तारः परस्वानां च नाशकाः ।	018a  
सूचकाश्च परेषां ये ते वै निरयगामिनः ॥	018c  
प्रपाणां च सभानां च सङ्क्रमाणां च भारत ।	019a  
अगाराणां च भेत्तारो नरा निरयगामिनः ॥	019c  
अनाथां प्रमदां बालां वृद्धां भीतां तपस्विनीम् ।	020a  
वञ्चयन्ति नरा ये च ते वै निरयगामिनः ॥	020c  
वृत्तिच्छेदं गृहच्छेदं दारच्छेदं च भारत ।	021a  
मित्रच्छेदं तथाऽऽशायास्ते वै निरयगामिनः ॥	021c  
सूचकाः सेतुभेत्तारः परवृत्त्युपजीवकाः ।	022a  
अकृतज्ञाश्च मित्राणां ते वै निरयगामिनः ॥	022c  
पाषण्डा दूषकाश्चैव समयानां च दूषकाः ।	023a  
ये प्रत्यवसिताश्चैव ते वै निरयगामिनः ॥	023c  
विषमव्यवहाराश्च विषमाश्चैव वृद्धिषु ।	024a  
लाभेषु विषमाश्चैव ते वै निरयगामिनः ॥	024c  
दूतसंव्यवहाराश्च निष्परीक्षाश्च मानवाः ।	025a  
प्राणिहिंसाप्रवृत्ताश्च ते वै निरयगामिनः ॥	025c  
कृताशं कृतनिर्देशं कृतभक्तं कृतश्रमम् ।	026a  
भेदैर्ये व्यपकर्षन्ति ते वै निरयगामिनः ॥	026c  
पर्यश्नन्ति च ये दारानग्निभृत्यातिथींस्तथा ।	027a  
उत्सन्नपितृदेवेज्यास्ते वै निरयगामिनः ॥	027c  
वेदविक्रयिणश्चैव वेदानां चैव दूषकाः ।	028a  
वेदानां लेखकाश्चैव ते वै निरयगामिनः ॥	028c  
चातुराश्रम्यबाह्याश्च श्रुतिबाह्याश्च ये नराः ।	029a  
विकर्मभिश्च जीवन्ति ते वै निरयगामिनः ॥	029c  
केशविक्रयिका राजन्विषविक्रयिकाश्च ये ।	030a  
क्षीरविक्रयिकाश्चैव ते वै निरयगामिनः ॥	030c  
ब्राह्मणानां गवां चैव कन्यानां च युधिष्ठिर ।	031a  
येऽन्तरायान्ति कार्येषु ते वै निरयगामिनः ॥	031c  
शस्त्रविक्रयिकाश्चैव कर्तारश्च युधिष्ठिर ।	032a  
शल्यानां धनुषां चैव ते वै निरयगामिनः ॥	032c  
शिलाभिः शङ्कुभिर्वाऽपि श्वर्भ्रैर्वा भरतर्षभ ।	033a  
ये मार्गमनुरुन्धन्ति ते वै निरयगामिनः ॥	033c  
उपाध्यायांश्च भृत्यांश्च भक्तांश्च भरतर्षभ ।	034a  
ये त्यजन्त्यविकारांस्त्रींस्ते वै निरयगामिनः ॥	034c  
अप्राप्तदमकाश्चैव नासानां वेधकाश्च ये ।	035a  
बन्धकाश्च पशूनां ये ते वै निरयगामिनः ॥	035c  
अगोप्तारश्च राजानो बलिषड्भागतस्कराः ।	036a  
समर्थाश्चाप्यदातारस्ते वै निरयगामिनः ॥	036c  
क्षान्तान्दान्तांस्तथा प्राज्ञान्दीर्घकालं सहोषितान् ।	037a  
त्यजन्ति कृतकृत्या ये ते वै निरयगामिनः ॥	037c  
बालानामथ वृद्धानां दासानां चैव ये नराः ।	038a  
अदत्त्वा भक्षयन्त्यग्रे ते वै निरयगामिनः ॥	038c  
एते पूर्वं विनिर्दिष्टाः प्रोक्ता निरयगामिनः ।	039a  
भागिनः स्वर्गलोकस्य वक्ष्यामि भरतर्षभ ॥	039c  
सर्वेष्वेव तु कार्येषु दैवपूर्वेषु भारत ।	040a  
हन्ति पुत्रान्पशून्कृत्स्नान्ब्राह्मणातिक्रमः कृतः ॥	040c  
दानेन तपसा चैव सत्येन च युधिष्ठिर ।	041a  
ये धर्ममनुवर्तन्ते ते नराः स्वर्गगामिनः ॥	041c  
शुश्रूषाभिस्तपोभिश्च विद्यामादाय भारत ।	042a  
ये प्रतिग्रहनिःस्नेहास्ते नराः स्वर्गगामिनः ॥	042c  
भयात्पाषात्तथा बाधाद्दारिद्र्याद्व्याधिधर्षणात् ।	043a  
तत्कृते धनमीप्सन्ते ते नराः स्वर्गगामिनः ॥	043c  
क्षमावन्तश्च धीराश्च धर्मकार्येषु चोत्थिताः ।	044a  
मङ्गलाचारसम्पन्नाः पुरुषाः स्वर्गगामिनः ॥	044c  
निवृत्ता मधुमांसेभ्यः परदारेभ्य एव च ।	045a  
निवृत्ताश्चैव मद्येभ्यस्ते नराः स्वर्गगामिनः ॥	045c  
आश्रमाणां च कर्तारः कुलानां चैव भारत ।	046a  
देशानां नगराणां च ते नराः स्वर्गगामिनः ॥	046c  
वस्त्राभरणदातारो भक्ष्यपानान्नदास्तथा ।	047a  
कुटुम्बानां च भर्तारः पुरुषाः स्वर्गगामिनः ॥	047c  
सर्वहिंसानिवृत्ताश्च नराः सर्वसहाश्च ये ।	048a  
सर्वस्याश्रयभूताश्च ते नराः स्वर्गगामिनः ॥	048c  
मातरं पितरं चैव शुश्रूषन्ति जितेन्द्रियाः ।	049a  
भ्रातॄणां चैव सस्नेहास्ते नराः स्वर्गगामिनः ॥	049c  
आढ्याश्च बलवन्तश्च यौवनस्थाश्च भारत ।	050a  
ये वै जितेन्द्रिया धीरास्ते नराः स्वर्गगामिनः ॥	050c  
अपराधिषु सस्नेहा मृदवो मृदुवत्सलाः ।	051a  
आराधनसुखाश्चापि पुरुषाः स्वर्गगामिनः ॥	051c  
सहस्रपरिवेष्टारस्तथैव च सहस्रदाः ।	052a  
त्रातारश्च सहस्राणां ते नराः स्वर्गगामिनः ॥	052c  
सुवर्णस्य च दातारो गवां च भरतर्षभ ।	053a  
यानानां वाहनानां च ते नराः स्वर्गगामिनः ॥	053c  
वैवाहिकानां द्रव्याणां प्रेष्याणां च युधिष्ठिर ।	054a  
दातारो वाससां चैव ते नराः स्वर्गगामिनः ॥	054c  
विहारावसथोद्यानकूपारामसभाप्रपाः ।	055a  
वप्राणां चैव कर्तारस्ते नराः स्वर्गगामिनः ॥	055c  
निवेशनानां क्षेत्राणां वसतीनां च भारत ।	056a  
दातारः प्रार्थितानां च ते नराः स्वर्गगामिनः ॥	056c  
रसानां चाथ बीजानां धान्यानां च युधिष्ठिर ।	057a  
स्वयमुत्पाद्य दातारः पुरुषाः स्वर्गगामिनः ॥	057c  
यस्मिंस्तस्मिन्कुले जाता बहुपुत्राः शतायुषः ।	058a  
सानुक्रोशा जितक्रोधाः पुरुषाः स्वर्गगामिनः ॥	058c  
एतदुक्तममुत्रार्थं दैवं पित्र्यं च भारत ।	059a  
दानधर्मं च दानस्य यत्पूर्वमृषिभिः कृतम् ॥ ॥	059c  

इति श्रीमन्महाभारते अनुशासनपर्वणि दानधर्मपर्वणि द्विषष्टितमोऽध्यायः ॥ 62 ॥

13-62-2 भोजनपात्रेऽवशिष्टमुच्छेषः तेन सहितं परिशेषं स्थाल्यामवशिष्टं प्रतीक्षन्ते । येषां पाकपर्याप्तमेव धान्यादिकमस्ति न कुसूलादौ तान् भोजय ॥ 13-62-4 तद्भक्ताः चारित्रमेव भक्तोऽन्नं तद्वज्जीवनं येषां ते । तद्गृहाः तदेव गृहे स्त्र्यादौ येषान्ते अर्थे प्रयोजने सत्येवार्थिनो भवन्ति न सङ्ग्रहार्थम् ॥ 13-62-6 रौक्ष्यात् दारिद्र्यात् । करे कृतः आत्मेवात्मा जीवनमन्नम् । हस्ते गृहीतान्नस्य वटवः क्षुधार्ताः मह्यं देहि मह्यं देवीति याचन्ते तेभ्योऽतिदरिद्रेभ्यः ॥ 13-62-9 पाषण्डानां समयो मर्यादा येषु धर्मेषु तत्र अत्युत्क्रान्ताः अत्यन्तं ततो दूरे स्थिताः ॥ 13-62-10 भुवत्वान्नमेव स्पृहयन्ति न स्वादु । अतएव न चतुर्थी ॥ 13-62-16 अभयार्थं, भयनिवृत्तिरूपं प्रयोजनम् ॥ 13-62-17 अभिमर्शिनो जाराः । प्रयोक्तारः हर्त्रभिमर्शिनोर्दूताः ॥ 13-62-18 परेषां दोषस्येति शेषः ॥ 13-62-21 आशायाश्छेदमित्येकदेशानुषङ्गः । कुर्वन्तीति शेषः ॥ 13-62-22 सूचकाः राजगामिपैशुन्यवादिनः । सेतुः आर्यमर्यादा ॥ 13-62-23 पाषण्डाः वेदविरोधिनः शाक्यादयः दूषकाः सतां निन्दकाः । समयानां धर्मसङ्केतानाम् । प्रत्यवसिताः आरूढपतिताः ॥ 13-62-26 कृताशं दासमर्थिनं वा । कृतनिर्देशं निर्देशः तुभ्यमिदं दास्यामीति प्रतिज्ञा सा कृता यस्मै तम् । भक्तं वेतनम् । व्यपकर्षन्ति पत्युः सकाशाद्दूरीकुर्वन्ति ॥ 13-62-27 पर्यश्नन्ति । परित्यज्याश्नन्ति ॥ 13-62-29 विकर्मभिः स्वस्य निषिद्धैः कर्मभिः ॥ 13-62-30 केशाश्चामरकम्बलादयः ॥ 13-62-32 कर्तारः शस्त्रशल्यादीनाम् ॥ 13-62-35 अप्राप्तानामदान्तानां पशूनाम् । अण्डमर्दनेन बलवीर्ययोर्नाशका अप्राप्तदमकाः ॥ 13-62-40 ये ब्राह्मणातिक्रमं न कुर्वन्ति ते स्वर्गागामिन इत्यर्थः ॥ 13-62-46 कर्तारः पालनकर्तारः ॥ 13-62-51 आराधनेन इतरान् सुखयन्ति ते तथा ॥ 13-62-57 दानस्य प्रत्यर्पणस्य । दानं च तद्धर्मं चेति शोधको धर्मः दैप् शोधन इति धातुः अमुत्रार्थं परलोकफलम् ॥
