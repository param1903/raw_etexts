अध्यायः 273

अथ भीषस्वर्गारोहणपर्व ॥ 2 ॥

युधिष्ठिरेण भीष्मसंस्कारोपयोगिसम्भारप्रस्थापनपूर्वकं कृष्णधृतराष्ट्रादिभिःसह भीष्मसमीपं प्रत्यागमनम् ॥ 1 ॥ युधिष्ठिरेणाभिवादनपूर्वकं कृष्णाद्यागमनं निवेदितेन भीष्मेण स्वस्य कृष्णयाथात्म्यज्ञानप्रकाशनेन तत्प्रणामस्तुतिपूर्वकं व्यासकृष्णधृतराष्ट्रादिभ्यः स्वस्य प्राणोत्सर्गाभ्यनुज्ञानप्रार्थना ॥ 2 ॥

वैशम्पायन उवाच ।	001  
ततः कुन्तीसुतो राजा पौरजानपदं जनम् ।	001a  
पूजयित्वा यथान्यायमनुजज्ञे गृहान्प्रति ॥	001c  
सान्त्वयामास नारीश्च हतपुत्रा हतेश्वराः ।	002a  
विपुलैरर्थदानैः स तदा पाण्डुसुतो नृपः ॥	002c  
सोभिषिक्तो महाप्राज्ञः प्राप्य राज्यं युधिष्ठिरः ।	003a  
अवस्थाप्य नरश्रेष्ठः सर्वाः स्वप्रकृतीस्तथा ॥	003c  
द्विजेभ्यो बलमुख्येभ्यो नैगमेभ्यश्च सर्वशः ।	004a  
प्रतिगृह्याशिषो मुख्यास्तथा धर्मभृतांवरः ॥	004c  
उषित्वा शर्वरीः श्रीमान्पञ्चाशन्नगरोत्तमे ।	005a  
समयं कौरवाग्र्यस्य सस्मार पुरुषर्षभः ॥	005c  
स निर्ययौ गजपुराद्याजकैः परिवारितः ।	006a  
दृष्ट्वा निवृत्तमादित्यं प्रवृत्तं चोत्तरायणम् ॥	006c  
घृतं माल्यं च गन्धांश्च क्षौमाणि च युधिष्ठिरः ।	007a  
चन्दनागरुमुख्यानि तथा कालगरूणि च ॥	007c  
प्रस्थाप्यच पूर्वं कौन्तेयो भीष्मसंस्करणाय वै ।	008a  
माल्यानि च वरार्हाणि रत्नानि विविधानि च ॥	008c  
धृतराष्ट्रं पुरुस्कृत्य गान्धारीं च यशस्विनीम् ।	009a  
मातरं च पृथां धीमान्भ्रातॄंश्च पुरुषर्षभान् ॥	009c  
जनार्दनेनानुगतो विदुरेण च धीमता ।	010a  
युयुत्सुना च कौरव्यो युयुधानेन चाभिभो ॥	010c  
महता राजभोगेन पारिबर्हेण संवृतः ।	011a  
स्तूयमानो महातेजा भीष्मस्याग्नीननुव्रजन् ॥	011c  
निश्चक्राम पुरात्तस्माद्यथा देवपतिस्तथा ।	012a  
आससाद कुरुक्षेत्रे ततः शान्तनवं नृपः ॥	012c  
उपास्यमानं व्यासेन पाराशर्येण धीमता ।	013a  
नारदेन च राजर्षे देवलेनासितेन च ॥	013c  
हतशिष्टैर्नृपैश्चान्यैर्नानादेशसमागतैः ।	014a  
रक्षिभिश्च महात्मानं रक्ष्यमाणं समन्ततः ॥	014c  
शयानं वीरशयने ददर्श नृपतिस्ततः ।	015a  
ततो रथादवारोहद्भ्रातृभिः सह धर्मराट् ॥	015c  
अभिवाद्याथ कौन्तेयः पितामहमरिन्दमम् ।	016a  
द्वैपायनादीन्विप्रांश्च तैश्च प्रत्यभिनन्दितः ॥	016c  
ऋत्विग्भिर्ब्रह्मकल्पैश्च भ्रातृभिः सह धर्मजः ।	017a  
आसाद्य शरतल्पस्थमृषिभिः परिवारितम् ॥	017c  
अब्रवीद्भरतश्रेष्ठं धर्मराजो युधिष्ठिरः ।	018a  
भ्रातृभिः सह कौरव्यः शयानं निम्नगासुतम् ॥	018c  
युधिष्ठिरोऽहं नृपते नमस्ते जाह्नवीसुत ।	019a  
शृणोषि चेन्महाबाहो ब्रूहि किं करवाणि ते ॥	019c  
प्राप्तोस्मि समये राजन्नग्नीनादाय ते विभो ।	020a  
आचार्यान्ब्राह्मणांश्चैव ऋत्विजो भ्रातरश्च मे ॥	020c  
पुत्रश्च ते महातेजा धृतराष्ट्रो जनेश्वरः ।	021a  
उपस्थितः सहामात्यो वासुदेवश्च वीर्यवान् ॥	021c  
हतशिष्टाश्च राजानः सर्वे च कुरुजाङ्गलाः ।	022a  
तान्पश्य नरशार्दूल समुन्मीलय लोचने ॥	022c  
यच्चेह किञ्चित्कर्तव्यं तत्सर्वं प्रापितं मया ।	023a  
यथोक्तं भवता काले सर्वमेव च तत्कृतम् ॥	023c  
वैशम्पायन उवाच ।	024  
एवमुक्तस्तु गाङ्गेयः कुन्तीपुत्रेण धीमता ।	024a  
ददर्श भारतान्सर्वान्स्थितान्सम्परिवार्य ह ॥	024c  
ततश्चलवपुर्भीष्मः प्रगृह्य विपुलं भुजम् ।	025a  
ओघमेघस्वरो वाग्मी काले वचनमब्रवीत् ॥	025c  
दिष्ट्या प्राप्तोसि कौन्तेय सहामात्यो युधिष्ठिर ।	026a  
परिवृत्तो हि भगवान्सहस्रांशुर्दिवाकरः ॥	026c  
अष्टपञ्चाशतं रात्र्यः शयानस्याद्य मे गताः ।	027a  
शरेषु निशिताग्रेषु यथा वर्षशतं तथा ॥	027c  
माघोऽयं समनुप्राप्तो मासः पुण्यो युधिष्ठिर ।	028a  
त्रिभागशेषः पक्षोऽयं शुक्लो भवितुमर्हति ॥	028c  
एवमुक्त्वा तु गाङ्गेयो धर्मपुत्रं युधिष्ठिरम् ।	029a  
धृतराष्ट्रमथामन्त्र्य काले वचनमब्रवीत् ॥	029c  
भीष्म उवाच ।	030  
राजन्विदितधर्मोसि सुनिर्णीतार्थसंशयः ।	030a  
बहुश्रुता हि ते विप्रा बहवः पर्युपासिताः ॥	030c  
वेद शास्त्राणि सूक्ष्माणि धर्मांश्च मनुजेश्वर ।	031a  
वेदांश्च चतुरः सर्वान्षडङ्गैरुपबृंहितान् ॥	031c  
न शोचितव्यं कौरव्य भवितव्यं हि तत्तथा ।	032a  
श्रुतं देवरहस्यं ते कृष्णद्वैपायनादपि ॥	032c  
यथा पाण्डोः सुता राजंस्तथैव तव धर्मतः ।	033a  
तान्पालय स्थितो धर्मे गुरुशुश्रूषणे रतान् ॥	033c  
धर्मराजो हि शुद्धात्मा निदेशे स्थास्यते तव ।	034a  
आनृशंस्यपरं ह्येनं जानामि गुरुवत्सलम् ॥	034c  
तव पुत्रा दुरात्मानः क्रोधलोभपरायणाः ।	035a  
ईर्ष्याभिभूता दुर्वृत्तास्तान्न शोचितुमर्हसि ॥	035c  
वैशम्पायन उवाच ।	036  
एतावधुक्त्वा वचनं धृतराष्ट्रं मनीषिणम् ।	036a  
वासुदेवं महाबाहुमभ्यभाषय कौरवः ॥	036c  
भीष्म उवाच ।	037  
भगवन्देवदेवेश सुरासुरनमस्कृत ।	037a  
त्रिविक्रम नमस्तुभ्यं शङ्खचक्रगदाधर ॥	037c  
वासुदेवो हिरण्यात्मा पुरुषः सविता विराद् ।	038a  
जीवभूतोऽनुरूपस्त्वं परमात्मा सनातनः ॥	038c  
त्वद्भक्तं त्वद्गतिं शान्तमुदारमपरिग्रहम् ।	039a  
त्रायस्व पुण्डरीकाक्ष पुरुषोत्तम नित्यशः ।	039c  
अनुजानीहि मां कृष्ण वैकुण्ठ पुरुषोत्तम ॥	039e  
रक्ष्याश्च ते पाण्डवेया भवान्येषां परायणम् ।	040a  
उक्तवानस्मि दुर्बुद्धिं मन्दं दुर्योधनं तदा ॥	040c  
यतः कृष्णस्ततो धर्मो यतो धर्मस्ततो जयः ।	041a  
वासुदेवेन तीर्थेन पुत्र संशाम्य पाण्डवैः ॥	041c  
सन्धानस्य परः कालस्तवेति च पुनःपुनः ।	042a  
न च मे तद्वचो मूढः कृतवान्स सुमन्दधीः ।	042c  
घातयित्वेह पृथिवीं ततः स निधनं गतः ॥	042e  
त्वां तु जानाम्यहं देवं पुराणमृषिसत्तमम् ।	043a  
नरेण सहितं देव बदर्यां सुचिरोषितम् ॥	043c  
तथा मे नारदः प्राह व्यासश्च सुमहातपाः ।	044a  
नरनारायणावेतौ सम्भूतौ मनुजेष्विति ॥	044c  
स मां त्वमनुजानीहि कृष्ण मोक्ष्ये कलेवरम् ।	045a  
त्वयाऽहं समनुज्ञातो गच्छेयं परमां गतिम् ॥	045c  
वासुदेव उवाच ।	046  
अनुजानामि भीष्म त्वां वसून्प्राप्नुहि पार्थिव ।	046a  
न तेऽस्ति वृजिनं किञ्चिच्छुद्धात्मैश्वर्यसंयुतः ॥	046c  
पितृभक्तोसि राजर्षे मार्कण्डेय इवापरः ।	047a  
तेन मृत्युस्तव वशे स्थितो भृत्य इवानतः ॥	047c  
वैशम्पायन उवाच ।	048  
एवमुक्तस्तु गाङ्गेयः पाण्डवानिदमब्रवीत् ।	048a  
धृतराष्ट्रमुखांश्चापि सर्वांश्च सुहृदस्तथा ॥	048c  
प्राणानुत्स्रष्टुमिच्छामि तत्रानुज्ञातुमर्हथ ।	049a  
सत्येषु यतितव्यं वः सत्यं हि परमं बलम् ॥	049c  
आनृशंस्यपरैर्भाव्यं सदैव नियतात्मभिः ।	050a  
ब्रह्मण्यैर्धर्मशीलैश्च तपोनित्यैश्च भारताः ॥	050c  
इत्युक्त्वा सुहृदः सर्वांस्तथा सम्पूज्य चैव ह ।	051a  
\'धनं बहुविधं राजन्दत्त्वा नित्यं द्विजातिषु ।\'	051c  
पुनरेवाब्रवीद्धीमान्युधिष्ठिरमिदं वचः ॥	051e  
ब्राह्मणाश्चैव ते नित्यं प्राज्ञाश्चैव विशेषतः ।	052a  
आचार्या ऋत्विजश्चैव पूजनीया जनाधिप ॥ ॥	052c  

इति श्रीमन्महाभारते अनुशासनपर्वणि भीष्मस्वर्गारोहणपर्वणि त्रिसप्तत्यधिकद्विशततमोऽध्यायः ॥ 273 ॥

13-273-28 मासः सौम्य इति झ.पाठः । सौम्यश्चान्द्रः । मासस्य चतुर्भागकरणे सार्धसप्ततिथेरेकैकभागत्वात् । अष्टम्यर्धस्यानतीतत्वेन प्रथमभागस्य विद्यमानत्वात् त्रिभागशेषो भवितुमर्हतीत्यर्थः । तेनाद्याष्टमीत्यर्थः ॥
