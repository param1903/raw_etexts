अध्यायः 076

इन्द्रेण देवशर्ममुन्यसन्निधाने तद्भार्याविलोभनाय तदाश्रमाभिगमनम् ॥ 1 ॥ तथा विपुलतपोऽभिभूतेन भयात्ततो निर्गमनम् ॥ 2 ॥ विपुलेन शक्रवृत्तान्तनिवेदनतुष्टाद्गुरोर्वरग्रहणपूर्वकं तपश्चरणम् ॥ 3 ॥
	
भीष्म उवाच ।	001  
ततः कदाचिद्देवेन्द्रो दिव्यरूपवपुर्धरः ।	001a  
इदमन्तरमित्येवमभ्यगात्तमथाश्रमम् ॥	001c  
रूपमप्रतिमं कृत्वा लोभनीयं जनाधिपः ।	002a  
दर्शनीयतमो भूत्वा प्रविवेश तमाश्रमम् ॥	002c  
स ददर्श तमासीनं विपुलस्य कलेबरम् ।	003a  
निश्चेष्टं स्तब्धनयनं यथाऽऽलेख्यगतं तथा ॥	003c  
रुचिं च रुचिरापाङ्गीं पीनश्रोणिपयोधराम् ।	004a  
पद्मपत्रविशालाक्षीं सम्पूर्णेन्दुनिभाननाम् ॥	004c  
सा तमालोक्य सहसा प्रत्युत्तातुमियेष ह ।	005a  
रूपेण विस्मिता कोऽसीत्यथ वक्तुमिवेच्छती ॥	005c  
उत्थातुकामा तु सती विष्टव्धा विपुलेन सा ।	006a  
निगृहीता मनुष्येन्द्र न शशाक विचेष्टितुम् ॥	006c  
तामाबभाषे देवेन्द्रः साम्ना परमवल्गुना ।	007a  
त्वदर्थमागतं विद्धि देवेन्द्रं मां शुचिस्मिते ॥	007c  
क्लिश्यमानमनङ्गेन त्वत्सङ्कल्पभवेन ह ।	008a  
तत्पर्याप्नुहि मां सुभ्रु पुरा कालोऽतिवर्तते ॥	008c  
तमेवंवादिनं शक्रं शुश्राव विपुलो मुनिः ।	009a  
गुरुपत्न्याः शरीरस्थो ददर्श त्रिदशाधिपम् ॥	009c  
न शशाक च सा राजन्प्रत्युत्थातुमनिन्दिता ।	010a  
वक्तुं च नाशकद्राजन्विष्टब्दा विपुलेन सा ॥	010c  
आकारं गुरुपत्न्यास्तु स विज्ञाय भृगूद्वहः ।	011a  
निजग्राह महातेजा योगेन बलवत्प्रभो ।	011c  
बबन्ध योगबन्धैश्च तस्याः सर्वेन्द्रियाणि सः ॥	011e  
तां निर्विकारां दृष्ट्वा तु पुनरेव शचीपतिः ।	012a  
उवाच व्रीहितो राजंस्तां योगबलमोहिताम् ॥	012c  
एह्येहीति ततः सा तु प्रतिवक्तुमियेष तम् ।	013a  
स तां वाच्यं गुरोः पत्न्या विपुलः पर्यवर्तयत् ॥	013c  
भोः किमागमने कृत्यमिति तस्यास्तु निःसृता ।	014a  
वक्त्राच्छशाङ्कसदृशाद्वाणी संस्कारभूषणा ॥	014c  
वीडिता सा तु तद्वाक्यमुक्त्वा परवशा तदा ।	015a  
पुरन्दरश्च सन्त्रस्तो बभूव विमना भृशम् ॥	015c  
स तद्वैकृतमालक्ष्य देवराजो विशाम्पते ।	016a  
अवैक्षत सहस्राक्षस्तदा दिव्येन चक्षुषा ॥	016c  
स ददर्श मुनिं तस्याः शरीरान्तरगोचरम् ।	017a  
प्रतिबिम्बमिवादर्शे गुरुपत्न्याः शरीरगम् ॥	017c  
स तं घोरेण तपसा युक्तं दृष्ट्वा पुरन्दरः ।	018a  
प्रावेपत सुसन्त्रस्तो व्रीडितश्च तदा विभो ॥	018c  
विमुच्य गुरुपत्नीं तु विपुलः सुमहातपाः ।	019a  
स्वकलेबरमाविश्य शक्रं भीतमथाब्रवीत् ॥	019c  
अजितेन्द्रिय दुर्बुद्धे पापात्मक पुरन्दर ।	020a  
न चिरं पूजयिष्यन्ति देवास्त्वां मानुषास्तथा ॥	020c  
किन्नु तद्विस्मृतं शक्र न तन्मनसि ते स्थितम् ।	021a  
गौतमेनासि यन्मुक्तो भगाङ्कपरिचिह्नितः ॥	021c  
जाने त्वां बालिशमतिमकृतात्मानमस्थिरम् ।	022a  
मयेयं रक्ष्यते मूढ गच्छ पाप यथागतम् ॥	022c  
नाहं त्वामद्य मूढात्मन्दहेयं हि स्वतेजसा ।	023a  
कृपायमानस्तु न ते दग्धुमिच्छामि वासव ॥	023c  
स च घोरतमो धीमान्गुरुर्मे पापचेतसम् ।	024a  
दृष्ट्वा त्वां निर्दहेदद्य क्रोधदीप्तेन चक्षुषा ॥	024c  
नैवं तु शक्र कर्तव्यं पुनर्मान्याश्च ते द्विजाः ।	025a  
मा गमः ससुतामात्यः क्षयं ब्रह्मबलार्दितः ॥	025c  
अमरोस्मीति यद्बुद्धिं समास्थाय प्रवर्तते ।	026a  
मावमंस्था न तपसा न साध्यं नाम किञ्चन ॥	026c  
भीष्म उवाच ।	027  
तच्छ्रुत्वा वचनं शक्रो विपुलस्य महात्मनः ।	027a  
न किञ्चिदुक्त्वा व्रीडार्तस्तत्रैवान्तरधीयत ॥	027c  
मुहूर्तयाते तस्मिंस्तु देवशर्मा महातपाः ।	028a  
कृत्वा यज्ञं यथाकाममाजगाम स्वमाश्रमम् ॥	028c  
आगतेऽथ गुरौ राजन्विपुलः प्रियकर्मकृत् ।	029a  
रक्षितां गुरवे भार्यां न्यवेदयदनिन्दिताम् ॥	029c  
अभिवाद्य च शान्तात्मा स गुरुं गुरुवत्सलः ।	030a  
विपुलः पर्युपातिष्ठद्यथापूर्वमशङ्कितः ॥	030c  
विश्रान्ताय ततस्तस्मै सहासीनाय भार्यया ।	031a  
निवेदयामास तदा विपुलः शक्रकर्म तत् ॥	031c  
तच्छ्रुत्वा स मुनिस्तुष्टों विपुलस्य प्रतापवान् ।	032a  
बभूव शीलवृत्ताभ्यां तपसा नियमेन च ॥	032c  
विपुलस्य गुरौ वृत्तिं भक्तिमात्मनि तत्प्रभुः ।	033a  
धर्मे च स्थिरतां दृष्ट्वा साधुसाध्वित्यभाषत ॥	033c  
प्रतिनन्द्य च धर्मात्मा शिष्यं धर्मपरायणम् ।	034a  
वरेण च्छन्दयामास देवशर्मा महामतिः ॥	034c  
स्थितिं च धर्मे जग्राह स तस्माद्गुरुवत्सलः ।	035a  
अनुज्ञातश्च गुरुणा चचारानुत्तमं तपः ॥	035c  
तथैव देवशर्मापि सभार्यः स महातपाः ।	036a  
निर्भयो बलवृत्रघ्नाच्चचार विजने वने ॥ ॥	036c  

इति श्रीमन्महाभारते अनुशासनपर्वणि दानधर्मपर्वणि षट्सप्ततितमोऽध्यायः ॥ 76 ॥

13-76-20 कामात्मक पुरन्दरेति ध.पाठः ॥
