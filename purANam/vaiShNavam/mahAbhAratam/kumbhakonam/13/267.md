अध्यायः 267

अथ दानधर्मपर्व ॥ 1 ॥

भीष्मेण युधिष्ठिरम्प्रति धर्मप्रमाणनिरूपणम् ॥ 1 ॥

वैशम्पायन उवाच ।	001  
इत्युक्तवति तद्वाक्यं कृष्णे देवकिनन्दने ।	001a  
भीष्मं शान्तनवं भूयः पर्यपृच्छद्युधिष्ठिरः ॥	001c  
निर्णये वा महाबुद्धे सर्वधर्मविदांवर ।	002a  
प्रत्यक्षमागमो वेति किं तयोः कारणं भवेत् ॥	002c  
भीष्म उवाच ।	003  
नास्त्यत्रि संशयः कश्चिदिति मे वर्तते मतिः ।	003a  
शृणु वक्ष्यामि ते प्राज्ञ सम्यक्त्वं मेऽनुपृच्छसि ॥	003c  
संशयः सुगमस्तत्र दुर्गमस्तस्य निर्णयः ।	004a  
दृष्टं श्रुतमनन्तं हि यत्र संशयदर्शनम् ॥	004c  
प्रत्यक्षं कारणं दृष्टं हैतुकं प्राज्ञमानिनः ।	005a  
नास्तीत्येवं व्यवस्यन्ति सत्यमागममेव वा ॥	005c  
तदयुक्तं व्यवस्यन्ति बालाः पण्डितमानिनः ।	006a  
अथ सञ्चिन्त्यमेवैकं कारणं किं भवेदिति ॥	006c  
शक्यं दीर्घेण कालेन युक्तेनामन्त्रितेन च ।	007a  
प्राणयात्रामनेकां च कल्पयानेन भारत ॥	007c  
तत्परेणैव नान्येन शक्यते तत्तु कारणम् ।	008a  
हेतूनामन्तमासाद्य विपुलं ज्ञानमुत्तमम् ॥	008c  
ज्योतिः सर्वस्य लोकस्य विपुलं प्रतिपद्यते ।	009a  
न त्वेव गमनं राजन्हेतुतो गमनं तथा ।	009c  
अग्राह्यमनिबद्धं च वाचा सम्परिवर्जयेत् ॥	009e  
युधिष्ठिर उवाच ।	010  
प्रत्यिक्षं लोकतः सिद्धिर्लोकश्चागमपूर्वकः ।	010a  
शिष्टाचारो बहुविधस्तन्मे ब्रूहि पितामहः ॥	010c  
भीष्म उवाच ।	011  
धर्मस्य ह्रियमाणस्य बलवद्भिर्दुरात्मभिः ।	011a  
संस्था यत्नैरपि कृता कालेन प्रतिभिद्यते ॥	011c  
अधर्मो धर्मरूपेण तृणैः कूप इवावृतः ।	012a  
ततस्तैर्भिद्यते वृत्तं शृणु चैव युधिष्ठिर ॥	012c  
अवृत्त्या ये तु निन्दन्ति श्रुतत्यागपरायणाः ।	013a  
धर्मविद्वेषिणो मन्दा इत्युक्तस्तेषु संशयः ॥	013c  
अतृप्यन्तस्तु साधूनां यावदागमबुद्धयः ।	014a  
परमित्येव सन्तुष्टास्तानुपास्स्व च पृच्छ च ॥	014c  
कामार्थौ पृष्ठतः कृत्वा लोभमोहानुसारिणौ ।	015a  
धर्म इत्येव सम्बुद्धस्तानुपास्स्व च पृच्छ च ॥	015c  
न तेषां भिद्यते वृत्तं यज्ञाः स्वाध्यायकर्म च ।	016a  
आचारः कारणं चैव धर्मश्चैकस्त्रयं पुनः ॥	016c  
युधिष्ठिर उवाच ।	017  
पुनरेव हि मे बुद्धि संशये परिमुह्यति ।	017a  
अपरो मज्जमानस्य परं तीरमपश्यतः ॥	017c  
वेदः प्रत्यक्षमाचारः प्रमाणं तत्त्रयं यदि ।	018a  
पृथक्त्वं लभ्यते चैषां धर्मश्चैतत्त्रयं कथम् ॥	018c  
भीष्म उवाच ।	019  
धर्मस्य ह्रियमाणस्य बलवद्भिर्दुरात्मभिः ।	019a  
यद्येवं मन्यसे राजंस्त्रिधा धर्मविचारणा ॥	019c  
एक एवेति जानीहि त्रिधा धर्मस्य दर्शनम् ।	020a  
पृथक्त्वे च न मे बुद्धिस्त्रयाणामपि वै तथा ॥	020c  
[उक्तो मार्गस्त्रयाणां च तत्तथैव समाचर ।	021a  
जिज्ञासा न तु कर्तव्या धर्मस्य परितर्कणात् ॥	021c  
सदैव भरतश्रेष्ठ मा ते भूदत्र संशयः ।	022a  
अन्धो जड इवाशङ्की यद्ब्रवीमि तदाचर ॥	022c  
अहिंसा सत्यमक्रोधो दानमेतच्चतुष्टयम् ।	023a  
अजातशत्रो सेवस्य धर्म एष सनातनः ॥]	023c  
ब्राह्मणेषु च वृत्तिर्या पितृपैतामहोचिता ।	024a  
तामन्वेहि महाबाहो धर्मस्यैते हि देशिकाः ॥	024c  
प्रमाणमप्रमाणं वै यः कुर्यादबुधो जनः ।	025a  
न स प्रमाणतामर्हो विषादजननो हि सः ॥	025c  
ब्राह्मणानेव सेवस्व सत्कृत्य बहुमान्य च ।	026a  
एतेष्वेव त्विमे लोकाः कृत्स्ना इति निबोध तान् ॥ ॥	026c  

इति श्रीमन्महाभारते अनुशासनपर्वणि दानधर्मपर्वणि सप्तषष्ट्यधिकद्विशततमोऽध्यायः ॥ 267 ॥

13-267-2 श्रुतिप्रत्यक्षयोः किं बलवदिति प्रश्नः ॥ 13-267-4 श्रुत्यपेक्षया प्रत्यक्षं प्रबलं क्वचित्प्रत्यक्षापेक्षया श्रुतिरित्यर्थः ॥ 13-267-6 यदि त्वमपि एकमसंहतं ब्रह्म कारणं कथं भवेदिति संशयवानसि तर्हि दीर्घकालसेवनादिनाऽयमर्थो युक्तेन योगेन वेदितुं शक्यः ॥ 13-267-8 हेतूनामन्त्रिते वापि धर्मशास्त्रेण चोत्तमम् इति क.ट.थ.पाठः ॥ 13-267-9 लोकस्य प्रकाशं प्रतिपद्यत इति । तत्वागमसमे राजन्हेत्वन्तगमने तथेति च क.ट.थ.पाठः ॥ 13-267-10 लोकतः सिद्धिरनुमानं आगमपूर्वः शिष्टचारश्चेति प्रमाणानि एतेषां मध्ये किं प्रबलमिति प्रश्नार्थः ॥ 13-267-11 धर्मस्य प्रीयमाणस्य बलवद्भिर्महात्मभिः इति, काले विपरिविद्यत इति च क.ट.थ.पाठः ॥ 13-267-12 वृत्तं शिष्टाचारः ॥ 13-267-13 निन्दन्ति वृत्तम् । तेषु प्रत्यक्षानुमानाचारेषु ॥ 13-267-14 अतृप्यन्तो नित्यं सोत्कण्ठाः । आगमजन्या बुद्धयो येषां ते । परं श्रेष्ठं प्रमाणमित्यन्वयः ॥ 13-267-16 वृत्तं शीलम् । आचारः शौचादिः । कारणं वेदः । त्रयं मिलित्वा एको धर्मः । स धर्मः साधानीय इत्यर्थः । येनैषां भिद्यते वृत्तं यज्ञस्वाध्यायकर्मभिः । मूलाचारस्तु साधूनां यज्ञस्वाध्यायवृत्तत इति क.ट.थ.पाठः ॥ 13-267-19 हे राजन्, यद्येवं धर्मत्रयं मन्यसे तन्नेति शेषः । किन्तु ह्रियमाणस्यैकस्यैव धर्मस्य त्रिधा त्रिप्रकारा विचारणा । एकएव प्रमाणत्रयसंवादेन परीक्षणीय इत्यर्थः ॥ 13-267-20 त्रिधेत्यस्य व्याख्यानं एकएवेति । त्रयाणां प्रमाणानां पृथक्त्वे प्रत्येकं स्वातन्त्र्येण धर्मप्रतिपादकत्वे मम बुद्धिर्न च । एवमेव विजानीहि इति क.ट.थ.पाठः ॥ 13-267-22 अशङ्की शङ्काशून्यः ॥
