अध्यायः 248

महेश्वरेण पार्वतीम्प्रति सश्लाघं स्त्रीधर्मकथनचोदना ॥ 1 ॥ पार्वत्या गङ्गादिमहानदीषु तन्निवेदनम् ॥ 2 ॥ गङ्गया तदनुमोदनपूर्वकं भगवति तत्कथनाभ्यनुज्ञानम् ॥ 3 ॥
	
नारद उवाच ।	001  
एवमुक्त्वा महादेवः श्रोतुकामः स्वयं प्रभुः ।	001a  
अनुकूलां प्रियां भार्यां पार्श्वस्थामभ्यभाषत ॥	001c  
महेश्वर उवाच ।	002  
परावरज्ञे धर्माणां तपोवननिवासिनाम् ।	002a  
दीक्षाविधिदमोपेते सततं व्रतचारिणि ।	002c  
पृच्छामि त्वां वरारोहे पृष्टा वद ममेप्सितम् ॥	002e  
सावित्री ब्रह्मणः पत्नी कौशिकस्य शची शुभा ।	003a  
लक्ष्मीर्विष्णोः प्रिया भार्या धृतिर्भार्या यमस्य तु ॥	003c  
मार्कण्डेयस्य धूमोर्णा ऋद्धिर्वैश्रवणस्य तु ।	004a  
वरुणस्य प्रिया गौरी सवितुश्च सुवर्चला ॥	004c  
रोहिणी शशिनो भार्या स्वाहा चाग्नेरनिन्दिता ।	005a  
काश्यपस्यादितिश्चैव वसिष्ठस्याप्यरुन्धती ॥	005c  
एताश्चान्याश्च देव्यस्तु सर्वास्ताः पतिदेवताः ।	006a  
श्रूयन्ते लोकविख्यातास्त्वया चैव सहोषिताः ॥	006c  
ताभिश्च पूजिताऽपि त्वमनुवृत्त्यनुभाषणैः ।	007a  
तस्मात्तु परिपृच्छामि धर्मज्ञे लोकसम्मते ॥	007c  
स्त्रीधर्मं श्रोतुमिच्छामि त्वयैव समुदाहृतम् ।	008a  
सधर्मचारिणी मे त्वं लोकसन्धारिणी तथा ॥	008c  
अयं हि स्त्रीगणस्त्वां तु अनुयाति न मुञ्चति ।	009a  
त्वत्प्रसादाद्धितं श्रोतुं स्त्रीवृत्तं शुभलक्षणम् ॥	009c  
त्वया चोक्तं विशेषेण गुणभूतं हि तिष्ठति ।	010a  
स्त्रिय एव सदा लोके स्त्रीगणस्य गतिः प्रिये ॥	010c  
शश्वद्गौर्गोषु गच्छेत नान्यत्र रमते नरः ।	011a  
एवं लोकगतिर्देवि आदिप्रभृति वर्तते ॥	011c  
प्रमदोक्तं तु यत्किञ्चित्तत्स्त्रीषु बहुमन्यते ।	012a  
न तथा मन्यते स्त्रीषु पुरुषोक्तमनिन्दिते ॥	012c  
त्वयैष विदितो ह्यर्थः स्त्रीणां धर्मः सनातनः ।	013a  
तस्मात्त्वां प्रति पृच्छामि पृष्टा वद ममेप्सितम् ॥	013c  
नारद उवाच ।	014  
एवमुक्ता तदा देवी महादेवेन शोभना ।	014a  
सोद्वेगा च सलज्जा च नावदत्तत्र किञ्चन ।	014c  
पुनः पुनस्तदा देवी देवः किमिति चाब्रवीत् ॥	014e  
उमोवाच ।	015  
भगवन्देवदेवेश सुरासुरनमस्कृत ।	015a  
त्वदन्तिके मया वक्तुं स्त्रीणां धर्मः कथं भवेत् ॥	015c  
 महेश्वर उवाच ।	016  
मन्नियोगादवश्यं तु वक्तव्यं तु मम प्रिये ॥	016ac  
उमोवाच ।	017  
इमा नद्यो महादेव सर्वतीर्थोदकान्विताः ।	017a  
उपस्पर्शनहेतोस्त्वां न त्यजन्ति समीपतः ॥	017c  
एताभिः सह सम्मन्त्र्य प्रवक्ष्यामि तवेप्सितम् ।	018a  
अयुक्तं सत्सु तन्त्रेषु तानतिक्रम्य भाषितुम् ॥	018c  
मया सम्मानिताश्चैव भविष्यन्ति सरिद्वराः ॥	019ac  
नारद उवाच ।	020  
इति मत्वा महादेवी नदीर्देवीः समाह्वयत् ।	020a  
विपाशां च वितस्त्यां च चन्द्रभागां सरस्वतीम् ॥	020c  
शतद्रुं देविक्तां सिन्धुं गौतमीं कौशिकीं तथा ।	021a  
यमुनां नर्मदां चैव कावेरीमथ निम्नगाम् ॥	021c  
तथा देवनदीं गङ्गां श्रेष्ठां त्रिपथगां शुभाम् ।	022a  
सर्वतीर्थोदकवहां सर्वपापविनाशिनीम् ।	022c  
एता नदीः समाहूय समुद्वीक्ष्येदमब्रवीत् ॥	022e  
उमोवाच ।	023  
हे पुण्याः सरितः श्रेष्ठाः सर्वपापविनाशिकाः ।	023a  
ज्ञानविज्ञानसम्पन्नाः शृणुध्वं वचनं मम ॥	023c  
अयं भगवता प्रश्न उक्तः स्त्रीधर्ममाश्रितः ।	024a  
न चैकया मया साद्यं तस्माद्वस्त्वानयाम्यहम् ॥	024c  
युष्माभिस्तद्विचार्यैवं वक्तुमिच्छामि शोभनाः ।	025a  
तत्कथं देवदेवाय वाच्यः स्त्रीधर्म उत्तमः ॥	025c  
नारद उवाच ।	026  
इति पृष्टास्तथा देव्या महानद्यश्चकम्पिरे ।	026a  
तासां श्रेष्ठतमा गङ्गा वचनं त्ववेमब्रवीत् ॥	026c  
धन्याश्चानुगृहीताः स्म अनेन वचनेन ते ।	027a  
या त्वं सुरासुरैर्मान्या नदीराद्रियसेऽनघे ॥	027c  
तवैवार्हति कल्याणि एवं सान्त्वप्रसादनम् ।	028a  
अशक्यमपि ये मूर्खाः स्वात्मसम्भावनायुताः ।	028c  
वाक्यं वदन्ति संसत्सु स्वयमेव यथेष्टतः ॥	028e  
शक्तो यश्चानहंवादी सुदुर्लभतमो मतः ॥	029ac  
त्वं हि शक्ता सती देवी वक्तुं प्रश्नमशेषतः ।	030a  
व्याहर्तुं नेच्छसि स्त्रीत्वात्सम्पूजयसि नस्तथा ॥	030c  
त्वं हि देवि महादेवी ऊहापोहविशारदा ।	031a  
दिव्यज्ञानयुता देवि दिव्यज्ञानेन्धनैधिता ॥	031c  
त्वमेवार्हसि तद्वक्तुं स्त्रीणां वृत्तं शुभाशुभम् ।	032a  
याचामहे वयं श्रोतुममृतं त्वन्मुखोद्गतम् ।	032c  
नारद उवाच ।	033  
एवं प्रसादिता देवी गङ्गया लोकपूज्यया ।	033a  
प्राह धर्ममशेषेण स्त्रीधर्मं सुरसुन्दरी ॥	033c  
उमोवाच ।	034  
भगवन्देवदेवेश सुरेश्वर महेश्वर ।	034a  
त्वत्प्रसादात्सुरश्रेष्ठ तवैव प्रियकाम्यया ।	034c  
तमहं कीर्तयिष्यामि यथावच्छ्रोतुमिच्छसि ॥ ॥	034e  
	
इति श्रीमन्महाभारते अनुशासनपर्वणि दानधर्मपर्वणि अष्टचत्वारिंशदधिकद्विशततमोऽध्यायः ॥ 248 ॥
	
