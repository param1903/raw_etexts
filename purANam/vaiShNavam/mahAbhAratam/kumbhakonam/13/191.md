श्रीः
अध्यायः 191

वायुना धर्मरहस्यकथनम् ॥ 1 ॥

[वायुरुवाच 	001  
किञ्चिद्धर्मं प्रवक्ष्यामि मानुषाणां सुखावहम् ।	001a  
सरहस्याश्च ये दोषास्ताञ्शृणुध्वं समाहिताः ॥	001c  
अग्निकार्यं च कर्तव्यं परमान्नेन भोजनम् ।	002a  
दीपकश्चापि कर्तव्यः पितॄणां सतिलोदकः ॥	002c  
एतेन विधिना मर्त्यः श्रद्दधानः समाहितः ।	003a  
चतुरो वार्षिकान्मासान्यो ददाति तिलोदकाम् ॥	003c  
भोजनं च यथाशक्त्या ब्राह्मणे वेदपारगे ।	004a  
पशुबन्धशतस्येह फलं प्राप्नोति पुष्कलम् ॥	004c  
इदं चैवापरं गुह्यमप्रशस्तं निबोधत ।	005a  
अग्नेस्तु वृषलो नेता हविर्मूढाश्च योषितः ॥	005c  
मन्यते धर्म एवेति स चाधर्मेण लिप्यते ।	006a  
अग्नयस्तस्य कुप्यन्ति शूद्रयोनिं स गच्छति ॥	006c  
पितरश्च न तुष्यन्ति सहदेवैर्विशेषतः ।	007a  
प्रायश्चित्तं तु यत्तत्र ब्रुवतस्तन्निबोध मे ।	007c  
यत्कृत्वा तु नरः सम्यक्सुखी भवति विज्वरः ॥	007e  
गवां मूत्रपुरीषेण पयसा च घृतेन च ।	008a  
अग्निकार्यं त्र्यहं कुर्यान्निराहारः समाहितः ॥	008c  
ततः संवत्सरे पूर्णे प्रतिगृह्णन्ति देवताः ।	009a  
हृष्यन्ति पितरश्चास्य श्राद्धकाल उपस्थिते ॥	009c  
एष ह्यधर्मो धर्मश्च सरहस्यः प्रकीर्तितः ।	010a  
मर्त्यानां स्वर्गकामानां प्रेत्य स्वर्गसुखावहः ॥] 	010c  

इति श्रीमन्महाभारते अनुशासनपर्वणि दानधर्मपर्वणि एकनवत्यधिकशततमोऽध्यायः ॥ 191 ॥

13-191-5 नेता देशान्तरप्रापको यदि शूद्रः स्यात् तर्हि तस्य दोषः ॥
