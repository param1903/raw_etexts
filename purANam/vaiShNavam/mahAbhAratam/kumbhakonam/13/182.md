श्रीः
अध्यायः 182

भीष्मेण युधिष्ठिरम् प्रति विद्यातपोदानानां मध्ये दानप्रशंसनपरव्यासमैत्रेयसंवादानुवादः ॥ 1 ॥

युधिष्ठिर उवाच 	001  
विद्या तपश्च दानं च किमेतेषां विशिष्यते ।	001a  
पृच्छामि त्वां सतां श्रेष्ठ तन्मे ब्रूहि पितामह ॥	001c  
भीष्म उवाच 	002  
अत्राप्युदाहरन्तीममितिहासं पुरातनम् ।	002a  
मैत्रेयस्य च संवादं कृष्णद्वैपायनस्य च ॥	002c  
कृष्णद्वैपायनो राजन्नज्ञातचरितं चरन् ।	003a  
वाराणस्यामुपातिष्ठन्मैत्रेयं स्वैरिणीकुले ॥	003c  
तमुपच्छन्नमासीनं ज्ञात्वा स मुनिसत्तमः ।	004a  
अर्चित्वा भोजयामास मैत्रेयोऽशनमुत्तमम् ॥	004c  
तदन्नमुत्तमं भुक्त्वा गुणवत्सार्वकामिकम् ।	005a  
उत्तिष्ठमानोऽस्मयत प्रीतः कृष्णो महामनाः ॥	005c  
तमुत्स्मयन्तं सम्प्रेक्ष्य मैत्रेयः कृष्णमब्रवीत् ।	006a  
कारणं ब्रूहि धर्मात्मन्व्यस्मयिष्ठाः कुतश्च ते ।	006c  
तपस्विनो धृतिमतः प्रमोदः समुपागतः ॥	006e  
एतदिच्छामि ते विद्वन्नभिवाद्य प्रणम्य च ।	007a  
आत्मनश्च तपोभाग्यं सुखभाग्यं ममेह च ॥	007c  
\'तपोभाग्यान्महाभाग सुखभाग्यात्तथैव च ।\'	008a  
पृथगाचरितं तात पृथगाचरितात्मनः ।	008c  
अल्पान्तरमहं मन्ये विशिष्टमपि चान्वयात् ॥	008e  
व्यास उवाच 	009  
अतिच्छेदातिवादाभ्यां स्मयोऽयं समुपागतः ।	009a  
असत्यं वेदवचनं कस्माद्वेदोऽनृतं वदेत् ॥	009c  
त्रीण्येव तु पदान्याहुः पुरुषस्योत्तमं प्रति ।	010a  
न द्रुह्येच्चैव दद्याच्च सत्यं चैव परान्वदेत् ॥	010c  
इति वेदोक्तमृषिभिः पुरस्तात्परिकल्पितम् ।	011a  
इदानीं चैव नः कृत्यं पुरस्ताच्च परिश्रुतम् ॥	011c  
अल्पोऽपि तादृशो न्यासो भवत्युत महाफलः ।	012a  
तृषिताय च यद्दत्तं हृदयेनानसूयता ॥	012c  
तोषितास्त्रिदशा यत्ते दत्त्वैतद्दर्शनं मम ।	013a  
अजैषीर्महतो लोकान्महायज्ञैरिव प्रभो ॥	013c  
ततो दानपवित्रेण प्रीतोऽस्मि तपसैव च ।	014a  
दूरात्पुण्यवतो गन्धः पुण्यस्यैव च दर्शनात् ॥	014c  
पुण्यश्च वातिगन्धस्ते मन्ये कर्म विधानजम् ।	015a  
अथ कर्मार्जितस्तात यथाचैवानुलेपनात् ॥	015c  
शुभं सर्वपवित्रेभ्यो दानमेव परं द्विज ।	016a  
[नोचेत्सर्वपवित्रेभ्यो दानमेव परं भवेत् ॥]	016c  
यानीमान्युत्तमानीह वेदोक्तानि प्रशंसति ।	017a  
तेषां श्रेष्ठतरं दानमिति मे नात्र संशयः ॥	017c  
दानवद्भिः कृतः पन्था येन यान्ति मनीषिणः ।	018a  
ते हि प्राणस्य दातारस्तेषु धर्मः प्रतिष्ठितः ॥	018c  
यथा वेदाः स्वधीताश्च यथा चेन्द्रियसंयमः ।	019a  
सर्वत्यागो यता चेह तथा दानमनुत्तमम् ॥	019c  
त्वं हि तात सुखादेव शुभमेष्यसि शोभनम् ।	020a  
सुखात्सुखतरप्राप्तिमाप्नुते मतिमान्नरः ॥	020c  
तन्नः प्रत्यक्षमेवेदमुपलक्ष्यमसंशयम् ।	021a  
श्रीमन्तः प्राप्नुवन्त्यर्थान्दानं यज्ञं तथा सुखम् ॥	021c  
सुखादेव परं दुःखं दुःखादन्यत्परं सुखम् ।	022a  
दृश्यते हि महाप्राज्ञ नियतं वै स्वभावतः ॥	022c  
विविधानीह वृत्तानि नरस्याहुर्मनीषिणः ।	023a  
पुण्यमन्यत्पापमन्यन्न पुण्यं न च पापकम् ॥	023c  
न वृत्तं मन्यतेऽन्यस्य मन्यतेऽन्यस्य पातकम् ।	024a  
यथा स्वकर्मनिर्वृत्तं न पुण्यं न च पापकम् ॥	024c  
यज्ञदानतपःशीला नरा वै पुण्यकर्मिणः ।	025a  
येऽभिद्रुह्यन्ति भूतानि ते वै पापकृतो जनाः ॥	025c  
द्रव्याण्याददते चैव दुःखं यान्ति पतन्ति च ।	026a  
ततोऽन्यत्कर्म यत्किञ्चिन्न पुण्यं न च पातकम् ॥	026c  
\'नित्यं चाकृपणो भुङ्क्ते स्वजनैर्देहि याचतः ।	027a  
भाग्यक्षयेण क्षीयन्ते नोपभोगेन सञ्चयाः ॥\'	027c  
रमस्वैधस्व मोदस्व देहि दाने रमस्व च ।	028a  
न त्वामतिभविष्यन्ति वैद्या न च तपस्विनः ॥ 	028c  

इति श्रीमन्महाभारते अनुशासनपर्वणि दानधर्मपर्वणि द्व्यशीत्यधिकशततमोऽध्यायः ॥ 182 ॥

7-182-3 मैत्रेयमपि अज्ञातचरितं चरन्तमित्यर्थः । त्वम् ईरयति धर्माय प्रेरयति स्वैरिणी मुनिश्रेणी तस्याः कुले गृहे । स्वैरिणं कुल इति थ. पाठः ॥ 7-182-5 अस्मयत विस्मयं प्राप्तवान् ॥ 7-182-6 कुतश्च ते प्रमोद इति सम्बन्धः ॥ 7-182-7 इच्छामि ज्ञातुमिति शेषः ॥ 7-182-9 अतिच्छेदोऽत्यन्तमन्तरं मशकेन समुद्रशोषणमिव अतिवादस्तस्यैवार्थस्य कथनं लोके ताभ्यां विस्मयो मे भवेत् । इदं स्थानं क्रतुशतं विना न प्राप्यत इति वेदवचनमसत्यम् । जलमात्रदानेन तव तत्प्राप्तिदर्शनात् । देशकालपात्रश्रद्धाविशेषादल्पमपि महत्तमत्वं जलमौक्तिकन्यायेन प्राप्नोतीति दर्शनात् । कस्माद्वेदोऽनृतं वदेदिति उक्तम् ॥
