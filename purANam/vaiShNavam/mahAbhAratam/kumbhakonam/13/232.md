अध्यायः 232

परमेश्वरेण पार्वतीं प्रति सुकृतस्य त्रेधा विभजनेन तल्लक्षणादिकथनम् ॥ 1 ॥

महेश्वर उवाच ।	001  
विधानं सुकृतस्यापि भूयः शृणु शुचिस्मिते ।	001a  
प्रोच्यते तत्त्रिधा देवि सुकृतं च समासतः ॥	001c  
यदौपरमिकं चैव सुकृतं निरुपद्रवम् ।	002a  
तथैव सोपकरणं तावता सुकृतं विदुः ॥	002c  
निवृत्तिः पापकर्मभ्यस्तदौपरमिकं प्रिये ।	003a  
मनोवाक्कायजा दोषाः शृणु मे वर्जनाच्छुभम् ॥	003c  
त्रैविध्यदोषोपरमे यस्तु दोषव्यपेक्षया ।	004a  
स हि प्राप्नोति सकलं सर्वदुष्कृतवर्जनात् ॥	004c  
प्रथमं वर्जयेद्दोषान्युगपत्पृथगेव वा ।	005a  
तथा धर्ममवाप्नोति दोषत्यागो हि दुष्करः ।	005c  
दोषसाकल्यसन्त्यागान्मुनिर्भवति मानवः ॥	005e  
सौकर्यं पश्य धर्मस्य कार्यारम्भादृतेऽपि च ।	006a  
आत्मा च लब्धोपरमो लभन्ते सुकृतं परम् ॥	006c  
अहो नृशंसाः पच्यन्ते मानुषाः स्वल्पबुद्धयः ।	007a  
एतादृशं न बुध्यन्ते आत्माधीनं न निर्व्यथाः ॥	007c  
दुष्कृतत्यागमात्रेण पदमूर्ध्वं हि लभ्यते ॥	008ac  
पापभीरुत्वमात्रेण दोषाणां परिवर्जनात् ।	009a  
सुशोभनो भवेद्देविऋरजुर्धर्मव्यपेक्षया ।	009c  
इत्यौपरमिकं देवि कथितं सुकृतं तव ॥	009e  
श्रुत्वा च वृद्धसंयोगादिन्द्रियाणां च निग्रहात् ।	010a  
सन्तोषाच्च धृतेश्चैव शक्यते दोषवर्जनम् ॥	010c  
तदेव धर्ममित्याहुर्दोषसंयमनं प्रिये ।	011a  
यमधर्मेण धर्मोस्ति नान्यः शुभतरः प्रिये ।	011c  
यमधर्मेण यतयः प्राप्नुवन्त्युत्तमां गतिम् ॥	011e  
ईश्वराणां प्रभवतां दरिद्राणां च वै नृणाम् ।	012a  
सफलो दोषसन्त्यागो दानादपि शुभादपि ॥	012c  
तपो दानं महादेवि दोषमल्पं हि निर्भरेत् ।	013a  
सुकृतं यामिकं चोक्तं वक्ष्ये निरुपसाधनम् ॥	013c  
सुखाभिसन्धिर्लोकानां सत्यं शौचमथार्जवम् ।	014a  
व्रतोपवासः प्रीतिश्च ब्रह्मचर्यं दमः शमः ॥	014c  
एवमादि शुभं कर्म सुकृतं नियमाश्रितम् ।	015a  
शृणु तेषां विशेषांश्च कीर्तयिष्यामि भामिनि ॥	015c  
सत्यं स्वर्गस्य सोपानं पारावारस्य नौरिव ।	016a  
नास्ति सत्यात्परं दानं नास्ति सत्यात्परं तपः ॥	016c  
यथा श्रुतं यथा दृष्टमात्मना यद्यथा कृतम् ।	017a  
तथा तस्याविकारेण वचनं सत्यलक्षणम् ॥	017c  
यच्छलेनाभिसंयुक्तं सत्यरूपं मृषैव तत् ।	018a  
सत्यमेव प्रवक्तव्यं पारावर्यं विजानता ॥	018c  
दीर्घायुश्च भवेत्सत्यात्कुलसन्तानपालकः ।	019a  
लोकसंस्थितिपालश्च भवेत्सत्येन मानवः ॥	019c  
उमोवाच ।	020  
कथं सन्धारयन्मर्त्यो व्रतं शुभमवाप्नुयात् ॥	020ac  
महेश्वर उवाच ।	021  
पूर्वमुक्तं तु यत्पापं मनोवाक्कायकर्मभिः ।	021a  
व्रतवत्तस्य सन्त्यागस्तपोव्रतमिति स्मृतम् ॥	021c  
त्याज्यं वा यदि वा जोष्यमव्रतेनि वृथा चरन् ।	022a  
तथा फलं न लभते तस्माद्धर्मं वृथा चरेत् ॥	022c  
शुद्धकायो नरो भूत्वा स्नात्वा तीर्थ यथाविधि ।	023a  
पञ्चभूतानि चन्द्रार्कौ सन्ध्ये धर्मयमौ पितॄन् ॥	023c  
आत्मनैव तथाऽऽत्मानं निवेद्य व्रतवच्चरेत् ।	024a  
व्रतमामरणाद्वाऽपि कालच्छेदेन वा हरेत् ॥	024c  
शाकादिषु व्रतं कुर्यात्तथा पुष्पफलादिषु ।	025a  
ब्रह्मचर्यव्रतं कुर्यादुपवासव्रतं तथा ॥	025c  
एवमन्येषु बहुषु व्रतं कार्यं हितैषिणा ।	026a  
व्रतभङ्गो यथा न स्याद्रक्षितव्यं तथा बुधैः ।	026c  
व्रतभङ्गे महत्पापमिति विद्धि शुभेक्षणे ॥	026e  
औषधार्थं यदज्ञानाद्गुरूणां वचनादपि ।	027a  
अनुग्रहार्थं बन्धूनां व्रतभङ्गो न दुष्यते ॥	027c  
व्रतापवर्गकाले तु दैवब्राह्मणपूजनम् ।	028a  
नरेण तु यथा विद्धि कार्यसिद्धिं यथाऽऽप्तुयात् ॥	028c  
उमोवाच ।	029  
कथं शौचविधिस्तत्र तन्मे शंसितुमर्हसि ॥	029ac  
महेश्वर उवाच ।	030  
बाह्ममाभ्यन्तरं चेति द्विविधं शौचमिष्यते ।	030a  
मानसं सुकृतं यत्तच्छौचमाभ्यन्तरं स्मृतम् ॥	030c  
सदाऽऽहारविशुद्धिश्च कायप्रक्षालनं च यत् ।	031a  
बाह्यशौचं भवेदेतत्तथैवाचमनादिना ॥	031c  
मृच्चैव शुद्धदेशस्था गोशकृन्मूत्रमेव च ।	032a  
द्रव्याणि गन्धयुक्तानि यानि पुष्टिकराणि च ।	032c  
एतैः सम्मार्जयेत्कायमम्भसा च पुनः पुनः ॥	032e  
अक्षोभ्यं यत्प्रकीर्णं च नित्यस्रोतं च यज्जलम् ।	033a  
प्रायशस्तादृशे मज्जेदन्यथा च विवर्जयेत् ॥	033c  
त्रिस्त्रिराचमनं श्रेष्ठं निष्फेनैर्निर्मलैर्जलैः ।	034a  
तथा विण्मूत्रयोः शुद्धिरद्भिर्बहुमृदा भवेत् ।	034c  
तथैव जलसंशुद्धिर्यत्संशुद्धं तु संस्पृशेत् ॥	034e  
शकृता भूमिशुद्धिः स्याल्लौहानां भस्मना स्मृतम् ।	035a  
तक्षणं घर्षणं चैव दारवाणां विशोधनम् ॥	035c  
दहनं मृण्मयानां च मर्त्यानां कृच्छ्रधारणम् ।	036a  
शेषाणां देवि सर्वेषामातपेन जलेन च ।	036c  
ब्राह्मणानां च वाक्येन सदा संशोधनं भवेत् ॥	036e  
अदृष्टमद्भिर्निर्णिक्तं यच्च वाचा प्रशस्यते ।	037a  
एवमापदि संशुद्धिरेवं शौचं विधीयते ।	037c  
उमोवाच ।	038  
आहारशुद्धिस्तु कथं देवदेव महेश्वर ॥	038ac  
महेश्वर उवाच ।	039  
अमांसमद्यमक्लेद्यमपर्युषितमेव च ।	039a  
अतिकट्वम्ललवणहनं च शुभगन्धि च ॥	039c  
क्रिमिकेशमलैर्हीनं संवृतं शुद्धदर्शम् ।	040a  
एवंविधं सदाहार्यं देवब्राह्मणसात्कृतम् ॥	040c  
श्रुतमित्येव तज्ज्ञेयमन्यथा मन्यसेऽशुभम् ।	041a  
ग्राम्यादारण्यकैः सिद्धं श्रेष्ठमित्यवधारय ॥	041c  
अतिमात्रगृहीतात्तु अल्पदत्तं भवेच्छुचि ।	042a  
यज्ञशेषं हविःशेषं पितृशेषं च निर्मलम् ।	042c  
इति ते कथितं देवि भूयः किं श्रोतुमिच्छसि ॥ ॥	042e  

इति श्रीमन्महाभारते अनुशासनपर्वणि दानधर्मपर्वणि द्वात्रिंशदधिकद्विशततमोऽध्यायः ॥ 232 ॥
