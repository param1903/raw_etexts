श्रीः
अध्यायः 118

भीष्मेण युधिष्ठिरम् प्रति विस्तरेण गवोत्पत्तिप्रकारकथनम् ॥ 1 ॥

\'युधिष्ठिर उवाच 	001  
सुरभेः काः प्रजाः पूर्वं मार्ताण्डादभवन्पुरा ।	001a  
एतन्मे शंस तत्वेन गोषु मे प्रीयते मनः ॥	001c  
भीष्म उवाच 	002  
शृणु नामानि दिव्यानि गोमातॄणां विशेषतः ।	002a  
याभिर्व्याप्तास्त्रयो लोकाः कल्याणीभिर्जनाधिप ॥	002c  
सुरभ्यः प्रथमोद्भूता याश्च स्युः प्रथमाः प्रजाः ।	003a  
मयोच्यमानाः शृणु ताः प्राप्स्यसे विपुलं यशः ॥	003c  
तप्त्वा तपो घोरतपाः सुरभिर्दीप्ततेजसः ।	004a  
सुषावैकादश सुतान्रुद्रा ये च्छन्दसि स्तुताः ॥	004c  
अजैकपादहिर्बुध्न्यस्त्र्यम्बकश्च महायशाः ।	005a  
वृषाकपिश्च शम्भुश्च कपाली रैवतस्तथा ॥	005c  
हरश्च बहुरूपश्च उग्र उग्रोऽथ वीर्यवान् ।	006a  
तस्य चैवात्मजः श्रीमान्विश्वरूपो महायशाः ॥	006c  
एकादशैते कथिता रुद्रास्ते नाम नामतः ।	007a  
महात्मानो महायोगास्तेजोयुक्ता महाबलाः ॥	007c  
एते वरिष्ठजन्मानो देवानां ब्रह्मवादिनाम् ।	008a  
विप्राणां प्रकृतिर्लोके एत एव हि विश्रुताः ॥	008c  
एत एकादश प्रोक्ता रुद्रास्त्रिभुवनेश्वराः ।	009a  
शतं त्वेतत्समाख्यातं शतरुद्रं महात्मनाम् ॥	009c  
सुषुवे प्रथमां कन्यां सुरभिः पृथिवीं तदा ।	010a  
विश्वकामदुघा धेनुर्या धारयति देहिनः ॥	010c  
सुतं गोब्राह्मणं राजन्नेकमित्यभिधीयते ।	011a  
गोब्राह्मणस्य जननी सुरभिः परिकीर्त्यते ॥	011c  
सृष्ट्वा तु प्रथमं रुद्रान्वरदान्रुद्रसम्भवान् ।	012a  
पश्चात्प्रभुं ग्रहपतिं सुषुवे लोकसम्मतम् ॥	012c  
सोमराजानममृतं यज्ञसर्वस्वमुत्तमम् ।	013a  
ओषधीनां रसानां च देवानां जीवितस्य च ॥	013c  
ततः श्रियं च मेधां च कीर्तिं देवीं सरस्वतीम् ।	014a  
चतस्रः सुषुवे कन्या योगेषु नियताः स्थिताः ॥	014c  
एताः सृष्ट्वा प्रजा एषा सुरभिः कामरूपिणी ।	015a  
सुषुवे परमं भूयो दिव्या गोमातरः शुभाः ॥	015c  
पुण्यां मायां मधुश्च्योतां शिवां शीघ्रां सरिद्वराम् ।	016a  
हिरण्यवर्णां सुभगां गव्यां पृश्नीं कुथावतीम् ॥	016c  
अङ्गावतीं घृतवतीं दधिक्षीरपयोवतीम् ।	017a  
अमोघां सुरसां सत्यां रेवतीं मारुतीं रसाम् ॥	017c  
अजां च सिकतां चैव शुद्धधूमामधारिणीम् ।	018a  
जीवां प्राणवतीं धन्यां शुद्धां धेनुं धनावहाम् ॥	018c  
इन्द्रामृद्धिं च शान्तिं च शान्तपापां सरिद्वराम् ।	019a  
चत्वारिंशतिमेकां च धन्यास्ता दिवि पूजिताः ॥	019c  
भूयो जज्ञे सुरभ्याश्च श्रीमांश्चन्द्रांशुसप्रभः ।	020a  
वृषो दक्ष इति ख्यातः कण्ढे मणितलप्रभः ||	020c  
स्रग्वी ककुद्मान्द्युतिमान्मृणालसदृशप्रभः ।	021a  
सुरभ्यनुमते दत्तो ध्वजो माहेश्वरस्तु सः ॥	021c  
सुरभ्यः कामरूपिण्यो गावः पुण्यार्थमुत्कटाः ।	022a  
आदित्येभ्यो वसुभ्यश्च विश्वेभ्यश्च ददौ वरान् ॥	022c  
सुरभिस्तु तपस्तप्त्वा सुषुवे गास्ततः पुनः ।	023a  
या दत्ता लोकपालानामिन्द्रादीनां युधिष्ठिर ॥	023c  
सुष्टुतां कपिलां चैव रोहिणीं च यशस्विनीम् ।	024a  
सर्वकामदुघां चैव मरुतां कामरूपिणीम् ॥	024c  
गावो मृष्टदुघा ह्येतास्ताश्चतस्रोऽत्र संस्तुताः ।	025a  
यासां भूत्वा पुरा वत्साः पिबन्त्यमृतमुत्तमम् ॥	025c  
सुष्टुतां देवराजाय वासवाय महात्मने ।	026a  
कपिलां धर्मराजाय वरुणाय च रोहिणीम् ॥	026c  
सर्वकामदुघां धेनुं राज्ञे वैश्रवणाय च ।	027a  
इत्येता लोकमहिता विश्रुताः सुरभेः प्रजाः ॥	027c  
एतासां प्रजया पूर्णा पृथिवी मुनिपुङ्गवः ।	028a  
गोभ्यः प्रभवते सर्वं यत्किञ्चिदिह शोभनम् ॥	028c  
सुरभ्यपत्यमित्येतन्नामतस्तेऽनुपूर्वशः ।	029a  
कीर्तितं ब्रूहि राजेन्द्र किं भूयः कथयामि ते ॥\' 	029c  

इति श्रीमन्महाभारते अनुशासनपर्वणि दानधर्मपर्वणि अष्टादशाधिकशततमोऽध्यायः ॥ 118 ॥
