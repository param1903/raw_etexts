अध्यायः 078

देवशर्मणा स्वशिष्यं विपुलं प्रति तद्दृष्टानां मिथुनानां षट्पुरुषाणां च क्रमेणाहोरात्रऋत्वभिमानिदवतात्वकथनम् ॥ 1 ॥ तथा स्वस्मिन्स्वदाररक्षणाय योगेन तच्छरीरप्रवेशानिवेदनस्य दुर्गतिहेतुत्वकथनम् ॥ 2 ॥ तथा तत्कृतस्वदाररक्षमपरितोषेण तद्दुरितदूरीकरणपूर्वकं तेन स्वभार्यया च सह स्वर्गे सुखविहरणम् ॥ 3 ॥
	
भीष्म उवाच ।	001  
तमागतमभिप्रेक्ष्य शिष्यं वाक्यमथाब्रवीत् ।	001a  
देवशर्मा महातेजा यत्तच्छृणु जनाधिप ॥	001c  
देवशर्मोवाच ।	002  
किं त्वया मिथुनं दृष्टं तस्मिञ्शिष्य महावने ।	002a  
ते त्वां जानन्ति निपुणा आत्मा च रुचिरेव च ॥	002c  
विपुल उवाच ।	003  
ब्रह्मर्षे मिथुनं किं तत्के च षट्पुरुषा विभो ।	003a  
ये मां जानन्ति तत्त्वेन यन्मां त्वं परिपृच्छसि ॥	003c  
देवशर्मोवाच ।	004  
यद्वै तन्मिथुनं ब्रह्मिन्नहोरात्रं हि विद्धि तत् ।	004a  
चक्रवत्परिवर्तेत तत्ते जानाति दुष्कृतम् ॥	004c  
ये च ते पुरुषा विप्र अक्षैर्दीव्यन्ति हृष्टवत् ।	005a  
ऋतूंस्तानभिजानीहि ते ते जानन्ति दुष्कृतम् ॥	005c  
न मां कश्चिद्विजानीत इति कृत्वा न विश्वसेत् ।	006a  
नरो रहसि पापात्मा पापकं कर्म वै द्विज ॥	006c  
कुर्वाणं हि नरं कर्म पापं रहसि सर्वदा ।	007a  
पश्यन्ति ऋतवश्चापि तथा दिननिशेऽप्युत ॥	007c  
तथैव हि भवेयुस्ते लोकाः पापकृतो यथा ।	008a  
कृत्वाऽनाचक्षतः कर्म मम तच्च यथा कृतम् ॥	008c  
ते त्वां हर्षस्मितं दृष्ट्वा गुरोः कर्मानिवेदकम् ।	009a  
स्मारयन्तस्तथा प्राहुस्ते यथा श्रुतवान्भवान् ॥	009c  
अहोरात्रं विजानाति ऋतवश्चापि नित्यशः ।	010a  
पुरुषे पापकं कर्म शुभं वाऽशुभकर्मिणः ॥	010c  
तत्त्वया मम यत्कर्म व्यभिचाराद्भयात्मकम् ।	011a  
नाख्यातमिति जानन्तस्ते त्वामाहुस्तथा द्विज ॥	011c  
तेनैव हि भवेयुस्ते लोकाः पापकृतो यथा ।	012a  
कृत्वा नाचक्षतः कर्म मम यच्च त्वया कृतम् ॥	012c  
तथाऽशक्याश्च दुर्वृत्ता रक्षितुं प्रमदा द्विज ।	013a  
न च त्वं कृतवान्किञ्चिदागः प्रीतोस्मि तेन ते ॥	013c  
\'मनोदोषविहीनानां न दोषः स्यात्तथा तव ।	014a  
अन्यथाऽऽलिङ्ग्यते कान्ता स्नेहेन दुहिताऽन्यथा ॥	014c  
यतेश्च कामुकानां च योषिद्रूपेऽन्यथा मतिः ।	015a  
अशिक्षयैव मनसः प्रायो लोकस्तु वञ्च्यते ॥	015c  
लालेत्युद्विजते लोको वक्त्रासव इति स्पृहा ।	016a  
अबन्धायोग्यमनसामिति मन्त्रात्मदैवकम् ॥	016c  
न रागस्नेहलोभान्धं कर्मिणां तन्महाफलम् ।	017a  
निष्कषायो विशुद्धस्त्वं रुच्यावेशान्न दूषितः ॥	017c  
यदि त्वहं त्वां दुर्वृत्तमद्राक्षं द्विजसत्तम ।	018a  
शपेयं त्वामहं क्रोधान्न मेऽत्रास्ति विचारणा ॥	018c  
सञ्जन्ति पुरुषे नार्यः पुंसां सोऽर्थश्च पुष्कलः ।	019a  
अन्यथा रक्षतः शापोऽभविष्यत्ते मतिश्च मे ॥	019c  
रक्षिता च त्वया पुत्र मम चापि निवेदिता ।	020a  
अहं ते प्रीतिमांस्तात स्वस्थः स्वर्गं गमिष्यसि ॥	020c  
इत्युक्त्वा विपुलं प्रीतो देवशर्मा महानृषिः ।	021a  
मुमोद स्वर्गमास्थाय सहभार्यः सशिष्यकः ॥	021c  
इदमाख्यातवांश्चापि ममाख्यानं महामुनिः ।	022a  
मार्कण्डेयः पुरा राजन्गङ्गाकूले कथान्तरे ॥	022c  
तस्माद्ब्रवीमि पार्थ त्वां स्त्रियो रक्ष्याः सदैव च ।	023a  
उभयं दृश्यते तासु सततं साध्वसाधु च ॥	023c  
स्त्रियः साध्व्यो महाभागाः सम्मता लोकमातरः ।	024a  
धारयन्ति महीं राजन्निमां सवनकाननाम् ॥	024c  
असाध्व्यश्चापि दुर्वृत्ताः कुलघ्नाः पापनिश्चयाः ।	025a  
विज्ञेया लक्षणैर्दुष्टैः स्वगात्रसहजैर्नृप ॥	025c  
एवमेतासु रक्षा वै शक्या कर्तुं महात्मभिः ।	026a  
अन्यथा राजशार्दूल न शक्या रक्षितुं स्त्रियः ॥	026c  
एता हि मनुजव्याघ्र तीक्ष्णास्तीक्ष्णपराक्रमाः ।	027a  
नासामस्ति प्रियो नाम मैथुने सङ्गमेति यः ॥	027c  
एताः कृत्याश्च कष्टाश्च कृतघ्ना भरतर्षभ ।	028a  
न चैकस्मिन्नमन्त्येताः पुरुषे पाण्डुनन्दन ॥	028c  
नासु स्नेहो नरैः कार्यस्तथैवेर्ष्या जनेश्वर ।	029a  
खेदमास्थाय भुञ्जीत धर्ममास्थाय चैव ह ।	029c  
\'अनृताविह पर्वादिदोषवर्जं नराधिप ॥\'	029e  
विहन्येतान्यथा कुर्वन्नरः कौरवनन्दन ।	030a  
सर्वथा राजशार्दूल युक्तः सर्वत्र युज्यते ॥	030c  
तेनैकेन तु रक्षा वै विपुलेन कृता स्त्रियाः ।	031a  
नान्यः शक्तस्त्रिलोकेऽस्मिन्रक्षितुं नृप योषितः ॥ ॥	031c  

इति श्रीमन्महाभारते अनुशासनपर्वणि दानधर्मपर्वणि अष्टसप्ततितमोऽध्यायः ॥ 78 ॥

13-78-9 हर्षस्मितं हर्षेण गर्वितम् ॥ 13-78-12 तेनैव अनाख्यानेनैव ॥ 13-78-16 लाला वदनात्स्वतो गलज्जलधारा ॥ 13-78-25 सहजैः पीणिपादरेखादिभिः ॥ 13-78-28 कृत्याः प्राणग्राहिदेवतारूपाः ॥ 13-78-29 खेदमास्तायाऽप्रीत्या विष्टिगृहीतवत् भुञ्जीत नतु प्रीत्या । धर्मं ऋतुकालानुरोधम् ॥	
