श्रीः
अध्यायः 186

युधिष्ठिरेणावश्यवेद्योपास्येषु परावधिम् पृष्टेन भीष्मेण तम् प्रति श्रीनारायणमहिमप्रतिपादकनारदपुण्डरीकसंवादानुवादपूर्वकं नारायणस्य सर्वोत्कृष्टत्वेन वेद्यत्वोपास्यत्वविधानम् ॥ 1 ॥
	
\'*युधिष्ठिर उवाच 	001  
यज्ज्ञेयं परमं कृत्यमनुष्ठेयं महात्मभिः ।	001a  
सारं मे सर्वशास्त्राणां वक्तुमर्हस्यनुग्रहात् ॥	001c  
भीष्म उवाच 	002  
श्रूयतामिदमत्यन्तं गूढं संसारमोचनम् ।	002a  
श्रोतव्यं च त्वया सम्यग्ज्ञातव्यं च विशाम्पते ॥	002c  
पुण्डरीकः पुरा विप्रः पुण्यतीर्थे जपान्वितः ।	003a  
नारदं परिपप्रच्छ श्रेयो योगपरं मुनिम् ॥	003c  
नारदश्चाब्रवीदेनं ब्रह्मणोक्तं महात्मना ॥	004ac  
शृणुष्वावहितस्तात ज्ञानयोगमनुत्तमम् ।	005a  
अप्रभूतं प्रभूतार्थं वेदशास्त्रार्थसंयुतम् ।	005c  
यः परः प्रकृते प्रोक्तः पुरुषः पञ्चविंशकः ।	006a  
स एव सर्वभूतात्मा नर इत्यभिधीयते ॥	006c  
नराज्जातानि तत्वानि नाराणीति ततो विदुः ।	007a  
तान्येव चायनं तस्य तेन नारायणः स्मृतः ॥	007c  
नारायणाज्जगत्सर्वं सर्गकाले प्रजायते ।	008a  
तस्मिन्नेव पुनस्तच्च प्रलये सम्प्रलीयते ॥	008c  
नारायणः परं ब्रह्म तत्वं नारायणः परः ।	009a  
परादपि परश्चासौ तस्मान्नास्ति परात्परः ॥	009c  
वासुदेवं तथा विष्णुमात्मानं च तथा विदुः ।	010a  
सञ्ज्ञाभेदैः स एवैकः सर्वशास्त्राभिसंस्कृतः ॥	010c  
आलोड्य सर्वशास्त्राणि विचार्य च पुनःपुनः ।	011a  
इदमेकं सुनिष्पन्नं ध्येयो नारायणः सदा ॥	011c  
तस्मात्त्वं गहनान्सर्वांस्त्यक्त्वा शास्त्रार्थविस्तरान् ।	012a  
अनन्यचेता ध्यायस्व नारायणमजं विभुम् ॥	012c  
मुहूर्तमपि यो ध्यायेन्नारायणमतन्द्रितः ।	013a  
सोऽपि तद्गतिमाप्नोति किं पुनस्तत्परायणः ॥	013c  
नमो नारायणायेति यो वेद ब्रह्म शाश्वतम् ।	014a  
अन्त्यकाले जपन्नेति तद्विष्णोः परमं पदम् ॥	014c  
श्रवणान्मननाच्चैव गीतिस्तुत्यर्चनादिभिः ।	015a  
आराध्यं सर्वदा ब्रह्म पुरुषेण हितैषिणा ॥	015c  
लिप्यते न स पापेन नारायणपरायणः ।	016a  
पुनाति सकलं लोकं सहस्रांशुरिवोदितः ॥	016c  
ब्रह्मचारी गृहस्थोऽपि वानप्रस्थोऽथ भिक्षुकः ।	017a  
केशवाराधनं हित्वा नैव याति परां गतिम् ॥	017c  
जन्मान्तरसहस्रेषु दुर्लभा तद्गता मतिः ।	018a  
तद्भक्तवत्सलं देवं समाराधय सुव्रत ॥	018c  
नारदेनैवमुक्तस्तु स विप्रोऽभ्यर्चयद्धरिम् ।	019a  
स्वप्नोऽपि पुण्डरीकाक्षं शङ्खचक्रगदाधरम् ॥	019c  
किरीटकुण्डलधरं लसच्छ्रीवत्सकौस्तुभम् ।	020a  
तं दृष्ट्वा देवदेवेशं प्राणमत्सम्भ्रमान्वितः ॥	020c  
अथ कालेन महता तथा प्रत्यक्षतां गतः ।	021a  
संस्तुतः स्तुतिभिर्वेदैर्देवगन्धर्वकिन्नरैः ॥	021c  
अथ तेनैव भगवानात्मलोकमधोक्षजः ।	022a  
गतः सम्पूजितः सर्वैः स योगिनिलयो हरिः ॥	022c  
तस्मात्त्वमपि राजेन्द्र तद्भक्तस्तत्परायणः ।	023a  
अर्चयित्वा यथायोगं भजस्व पुरुषोत्तमम् ॥	023c  
अजरममरमेकं ध्येयमाद्यन्तशून्यं सगुणमगुणमाद्यं स्थूलमत्यन्तसूक्ष्मम् ।	024a  
निरुपममुपमेयं योगिविज्ञानगम्यं त्रिभुवनगुरुमीशं सम्प्रपद्यस्व विष्णुम् ॥	024c  

 इती श्रीमन्महाभारते अनुशासनपर्वणि दानधर्मपर्वणि षडशीत्यधिकशततमोऽध्यायः ॥ 186 ॥

* अयमध्यायो दाक्षिणात्यकोशेष्वेव दृश्यते ।
