श्रीः
अध्यायः 185

भीष्मेण युधिष्ठिरम् प्रति पतिव्रताधर्मप्रतिपादकशाण्डिलीसुमनासंवादानुवादः ॥ 1 ॥

युधिष्ठिर उवाच 	001  
स्त्रीणां हि समुदाचारं सर्वधर्मविदांवर ।	001a  
श्रोतुमिच्छाम्यहं त्वत्तस्तन्मे ब्रूहि पितामह ॥	001c  
भीष्म उवाच 	002  
सर्वज्ञां सर्वतत्त्वज्ञां देवलोके मनस्विनीम् ।	002a  
कैकेयी सुमना नाम शाण्डिलीं पर्यपृच्छत ॥	002c  
केन वृत्तेन कल्याणि समाचारेण केन वा ।	003a  
विधूय सर्वपापानि देवलोकं त्वमागता ॥	003c  
हुताशनशिखेव त्वं ज्वलमाना स्वतेजसा ।	004a  
सुता ताराधिपस्येव प्रभया दिवमागता ॥	004c  
अरजांसि च वस्त्राणि धारयन्ती गतक्लमा ।	005a  
विमानस्था शुभा भासि सहस्रगुणमोजसा ॥	005c  
न त्वमल्पेन तपसा दानेन नियमेन वा ।	006a  
इमं लोकमनुप्राप्ता त्वं हि तत्त्वं वदस्व मे ॥	006c  
इति पृष्टा सुमनया मधुरं चारुहासिनी ।	007a  
शाण्डिली निभृतं वाक्यं सुमनामिदमब्रवीत् ॥	007c  
नाहं काषायवसना नापि वल्कलधारिणी ।	008a  
न च मुण्डा च जटिला भूत्वा देवत्वमागता ॥	008c  
अहितानि च वाक्यानि सर्वाणि परुषाणि च ।	009a  
अप्रमत्ता च भर्तारं कदाचिन्नाहमब्रवम् ॥	009c  
देवतानां पितॄणां च ब्राह्मणानां च पूजने ।	010a  
अप्रमत्ता सदा युक्ता श्वश्रूश्वशुरवर्तिनी ॥	010c  
पैशुन्ये न प्रवर्तामि न ममैतन्मनो गतम् ।	011a  
अद्वारि न च तिष्ठामि चिरं न कथयामि च ॥	011c  
असद्वा हसितं किञ्चिदहितं वाऽपि कर्मणा ।	012a  
रहस्यमरहस्यं वा न प्रवर्तामि सर्वथा ॥	012c  
कार्यार्थे निर्गतं चापि भर्तारं गृहमागतम् ।	013a  
आसनेनोपसंयोज्य पूजयामि समाहिता ॥	013c  
यदन्नं नाभिजानाति यद्भोज्यं नाभिनन्दति ।	014a  
भक्ष्यं वा यदि वा लेह्यं तत्सर्वं वर्जयाम्यहम् ॥	014c  
कुटुम्बार्थे समानीतं यत्किञ्चित्कार्यमेव तु ।	015a  
पुनरुत्थाय तत्सर्वं कारयामि करोमि च ॥	015c  
अग्निसंरक्षणपरा गृहशुद्धिं च कारये ।	016a  
कुमारान्पालये नित्यं कुमारीं परिशिक्षये ॥	016c  
आत्मप्रियाणि हित्वाऽपि गर्भसंरक्षणे रता ।	017a  
बालानां वर्जये नित्यं शापं कोपं प्रतापनम् ॥	017c  
अविक्षिप्तानि धान्यानि नान्नविक्षेपणं गृहे ।	018a  
रक्तवत्स्पृहये गेहे गावः सयवसोदकाः ।	018c  
समुद्गम्य च शुद्धाऽहं भिक्षां दद्यां द्विजातिषु ॥	018e  
प्रवासं यदि मे याति भर्ता कार्येण केनचित् ।	019a  
मङ्गलैर्बहुभिर्युक्ता भवामि नियता तदा ॥	019c  
अञ्जनं रोचनां चैव स्नानं माल्यानुलेपनम् ।	020a  
प्रसाधनं च निष्क्रान्ते नाभिनन्दामि भर्तरि ॥	020c  
नोत्थापयामि भर्तारं सुखं सुप्तमहं सदा ।	021a  
आतुरेष्वपि कार्येषु तेन तुष्यति मे मनः ।	021c  
नोत्थापये सुखं सुप्तं ह्यातुरं पालये पतिम् ॥	021e  
नायासयामि भर्तारं कुटुम्बार्थेऽपि सर्वदा ।	022a  
गुप्तगुह्या सदा चास्मि सुसम्मृष्टनिवेशना ॥	022c  
इमं धर्मपथं नारी पालयन्ती समाहिता ।	023a  
अरुन्धतीव नारीणीस्वर्गलोके महीयते ॥	023c  
भीष्म उवाच 	024  
एतदाख्याय सा देवी सुमनायै तपस्विनी ।	024a  
पतिधर्मं महाभागा जगामादर्शनं तदा ॥	024c  
यश्चेदं पाण्डवाख्यानं पठेत्पर्वणि पर्वणि ।	025a  
स देवलोकं सम्प्राप्य नन्दने स सुखी वसेत् ॥ 	025c  

इति श्रीमन्महाभारते अनुशासनपर्वणि दानधर्मपर्वणि पञ्चाशीत्यधिकशततमोऽध्यायः ॥ 185 ॥

7-185-19 मङ्गलैर्नियतेति मङ्गलसूत्रमात्रं धारयामि नतु ताम्बूलादीनित्यर्थः ॥ 7-185-25 पाण्डवाख्यानं पाण्डवेति च्छेदः ॥
