अध्यायः 030
	
भीष्मेण युधिष्ठिरं प्रति ब्राह्मणाय प्रतिश्रुतार्थाप्रदानस्यानर्थहेतुतायां दृष्टान्ततया सृगालवानरसंवादानुवादः ॥ 1 ॥

युधिष्ठिर उवाच ।	001  
ब्राह्मणानां तु ये लोके प्रतिश्रुत्य पितामह ।	001a  
न प्रयच्छन्ति लोभात्ते के भवन्ति महामते ॥	001c  
एतन्मे तत्वतो ब्रूहि धर्मे धर्मभृतांवर ।	002a  
प्रतिश्रुत्य दुरात्मानो न प्रयच्छन्ति ये नराः ॥	002c  
भीष्म उवाच ।	003  
यो न दद्यात्प्रतिश्रुत्य स्वल्पं वा यदि वा बहु ।	003a  
आशास्तस्य हताः सर्वाः क्लीबस्येव प्रजाफलम् ॥	003c  
यां रात्रिं जायते पापो यां च रात्रिं विनश्यति ।	004a  
एतस्मिन्नन्तरे यद्यत्सुकृतं तस्य भारत ॥	004c  
यच्च तस्य हुतं किञ्चिद्दत्तं वा भरतर्षभ ।	005a  
तपस्तप्तमथो वाऽपि सर्वं तस्योपहन्यते ॥	005c  
अथैतद्वचनं प्राहुर्धर्मशास्त्रविदो जनाः ।	006a  
निशास्य भरतश्रेष्ठ बुद्ध्या परमयुक्तया ॥	006c  
अपि चोदाहरन्तीमं धर्मशास्त्रविदो जनाः ।	007a  
अश्वानां श्यामकर्णानां सहस्रेण स मुच्यते ॥	007c  
अत्रैवोदाहरन्तीममितिहासं पुरातनम् ।	008a  
सृगालस्य च संवादं वानरस्य च भारत ॥	008c  
तौ सखायौ पुरा ह्यास्तां मानुषत्वे परन्तप ।	009a  
अन्यां योनिं समापन्नौ सृगालीं वानरीं तथा ।	009c  
सम्भाषणात्ततः सख्यं तत्रतत्र परस्परम् ॥	009e  
ततः परासून्खादन्तं सृगालं वानरोऽब्रवीत् ।	010a  
श्मशानमध्ये सम्प्रेक्ष्य पूर्वजातिमनुस्मरन् ॥	010c  
किं त्वया पापकं पूर्वं कृतं कर्म सुदारुणम् ।	011a  
यस्त्वं श्मशाने मृतकान्पूतिकानत्सि कुत्सितान् ॥	011c  
एवमुक्तः प्रत्युवाच सृगालो वानरं तदा ।	012a  
ब्राह्मणस्य प्रतिश्रुत्य न मया तदुपाहृतम् ॥	012c  
तत्कृते पापिकां योनिमापन्नोस्मि प्लवङ्गम ।	013a  
तस्मादेवंविधं भक्ष्यं भक्षयामि बुभुक्षितः ॥	013c  
भीष्म उवाच ।	014  
सृगालो वानरं प्राह पुनरेव नरोत्तम ।	014a  
किं त्वया पातकं कर्म कृतं येनासि वानरः ॥	014c  
वानर उवाच ।	015  
स चाप्याह फलाहारो ब्राह्मणानां प्लवङ्गमः ।	015a  
तस्मान्न ब्राह्मणस्वं तु हर्त्तव्यं विदुषा सदा ।	015c  
सीमाविवादे मोक्तव्यं दातव्यं च प्रतिश्रुतम् ॥	015e  
भीष्म उवाच ।	016  
इत्येतद्ब्रुवतो राजन्ब्राह्मणस्य मया श्रुतम् ।	016a  
कथां कथयतः पुण्यां धर्मज्ञस्य पुरातनीम् ॥	016c  
श्रुतं चापि मया भूयः कृष्णस्यापि विशाम्पते ।	017a  
कथां कथयतः पूर्वं ब्राह्मणं प्रति पाण्डव ॥	017c  
न हर्तव्यं विप्रधनं क्षन्तव्यं तेषु नित्यशः ।	018a  
बालाश्च नावमन्तव्या दरिद्राः कृपणा अपि ॥	018c  
एवमेव च मां नित्यं ब्राह्मणाः सन्दिशन्ति वै ।	019a  
प्रतिश्रुतं भवेद्देयं नाशा कार्या द्विजोत्तमे ॥	019c  
ब्राह्मणो ह्याशया पूर्वं कृतया पृथिवीपते ।	020a  
सुसमिद्धो यता दीप्तः पावकस्तद्विधः स्मृतः ॥	020c  
यं निरीक्षेत सङ्क्रुद्ध आशया पूर्वजातया ।	021a  
प्रदहेच्च हितं राजन्कक्षमक्षय्यभुग्यथा ॥	021c  
स एव हि यदा तुष्टो वचसा प्रतिनन्दति ।	022a  
भवत्यगदसङ्काशो विषये तस्य भारत ॥	022c  
पुत्रान्पौत्रान्पशूंश्चैव बान्धवान्सचिवांस्तथा ।	023a  
पुरं जनपदं चैव शान्तिरिष्टेन पोषयेत् ॥	023c  
एतद्धि परमं तेजो ब्राह्मणस्येह दृश्यते ।	024a  
सहस्रकिरणस्येव सवितुर्धरणीतले ॥	024c  
तस्माद्दातव्यमेवेह प्रतिश्रुत्य युधिष्ठिर ।	025a  
यदीच्छेच्छोभनां जातिं प्राप्तुं भरतसत्तम ॥	025c  
ब्राह्मणस्य हि दत्तेन ध्रुवं स्वर्गो ह्यनुत्तमः ।	026a  
शक्यः प्राप्तुं विशेषेण दानं हि महती क्रिया ॥	026c  
इतो दत्तेन जीवन्ति देवताः पितरस्था ।	027a  
तस्माद्दानानि देयानि ब्राह्मणेभ्यो विजानता ॥	027c  
महद्धि भरतश्रेष्ठ ब्राह्मणस्तीर्थमुच्यते ।	028a  
वेलायां न तु कस्यां चिद्गच्छेद्विप्रो ह्यपूजितः ॥ ॥	028c  

इति श्रीमन्महाभारते अनुशासनपर्वणि दानधर्मपर्वणि त्रिंशोऽध्यायः ॥ 30 ॥

13-30-6 निशाम्य विचार्य ॥ 13-30-10 ततः पुरा सखायं तं सृगालमिति थ.ध.पाठः ॥ 13-30-16 ब्रुवतोऽध्यापकस्य कथां कथयतो मुखात् श्रुतम् ॥ 13-30-17 कृष्णस्य व्यासस्य । नृगकथां कथयतो वासुदेवस्य वा मुखात् ॥ 13-30-19 आशा वन्ध्याशा ॥ 13-30-21 अक्षय्यं पित्रर्थमुद्दिष्टं दानं भुङ्क्ते इत्यक्षय्यभुगग्निः ॥13-30-22 अगदसङ्काशः चिकित्सकतुल्यः ॥ 13-30-23 शान्तिरिष्टेन शान्त्याहितेन क्षेमेण ॥ 
