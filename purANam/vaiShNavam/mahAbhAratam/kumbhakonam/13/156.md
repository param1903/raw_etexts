श्रीः
अध्यायः 156

भीष्मेण युधिष्ठिरम् प्रति बलिदीपप्रदानकथनोपयोगितया नहुषचरितकथनारम्भः ॥ 1 ॥ देवैर्वरदानपूर्वकमिन्द्रपदम् प्रापितेन नहुषेण पर्पात्सप्तर्ष्यादिभिः पर्यायेण स्वयानवाहनम् ॥ 2 ॥ अगस्त्यस्य तद्यानवहनपर्याये भृगुणाऽगस्त्यम् प्रति स्वेन नहुषस्याधःपातनप्रतिज्ञानम् ॥ 3 ॥

युधिष्ठिर उवाच 	001  
श्रुतं मे भरतश्रेष्ठ पुष्पधूपप्रदायिनाम् ।	001a  
फलं बलिविधाने च तद्भूयो वक्तुमर्हसि ॥	001c  
धूपप्रदानस्य फलं प्रदीपस्य तथैव च ।	002a  
बलयश्च किमर्थं वै क्षिप्यन्ते गृहमेधिभिः ॥	002c  
भीष्म उवाच 	003  
अत्राप्युदाहरन्तीममितिहासं पुरातनम् ।	003a  
नहुषस्य च संवादमगस्त्यस्य भृगोस्तथा ॥	003c  
नहुषो हि महाराज राजर्षिः सुमहातपाः ।	004a  
देवराज्यमनुप्राप्तः सुकृतेनेह कर्मणा ॥	004c  
तत्रापि प्रयतो राजन्नहुषस्त्रिदिवे वसन् ।	005a  
मानुषीश्चैव दिव्याश्च कुर्वाणो विविधाः क्रियाः ॥	005c  
मानुष्यस्तत्र सर्वाः स्म क्रियास्तस्य महात्मनः ।	006a  
प्रवृत्तास्त्रिदिवे राजन्दिव्याश्चैव सनातनाः ॥	006c  
अग्निकार्याणि समिधः कुशाः सुमनसस्तथा ।	007a  
बलयश्चान्नलाजाभिर्धूपनं दीपकर्म च ॥	007c  
सर्वं तस्य गृहे राज्ञः प्रावर्तत महात्मनः ।	008a  
जपयज्ञान्मनोयज्ञांस्त्रिदिवेऽपि चकार सः ॥	008c  
देवानभ्यर्चयच्चापि विधिवत्स सुरेश्वरः ।	009a  
सर्वानेव यथान्यायं यथापूर्वमरिन्दम ॥	009c  
अथेन्द्रोऽहमिति ज्ञात्वा अहङ्कारं समाविशत् ।	010a  
सर्वाश्चैव क्रियास्तस्य पर्यहीयन्त भूपतेः ॥	010c  
सप्तर्षीन्वाहयामास वरदानदमान्वितः ।	011a  
परिहीनक्रियश्चैव दुर्बलत्वमुपेयिवान् ॥	011c  
तस्य वाहयतः कालो मुनिमुख्यांस्तपोधनान् ।	012a  
अहङ्काराभिभूतस्य सुमहानत्यवर्तत ॥	012c  
अथ पर्यायशः सर्वान्वाहनायोपचक्रमे ।	013a  
पर्यायश्चाप्यगस्त्यस्य समपद्यत भारत ॥	013c  
अथागत्य महातेजा भृगुर्ब्रह्मविदांवरः ।	014a  
अगस्त्यमाश्रमस्थं वै समुपेत्येदमब्रवीत् ॥	014c  
एवं वयमसत्कारं देवेन्द्रस्यास्य दुर्मतेः ।	015a  
नहुषस्य किमर्थं वै मर्षयाम महामुने ॥	015c  
अगस्त्य उवाच 	016  
कथमेष मया शक्यः शप्तुं यस्य महामुने ।	016a  
वरदेन वरो दत्तो भवतो विदितश्च सः ॥	016c  
यो मे दृष्टिपथं गच्छेत्स मे वश्यो भवेदिति ।	017a  
इत्यनेन वरं देवो याचितो गच्छता दिवम् ॥	017c  
एवं न दग्धः स मया भवता च न संशयः ।	018a  
अन्येनाप्यृषिमुख्येन न दग्धो न च पातितः ॥	018c  
अमृतं चैव पानाय दत्तमस्मै पुरा विभो ।	019a  
महात्मना तदर्थं च नास्माभिर्विनिपात्यते ॥	019c  
प्रायच्छत वरं देवः प्रजानां दुःखकारणम् ।	020a  
द्विजेष्वधर्मयुक्तानि स करोति नराधमः ॥	020c  
तत्र यत्प्राप्तकालं नस्तद्ब्रूहि वदतांवर ।	021a  
भवांश्चापि यथा ब्रूयात्तत्कर्तास्मि न संशयः ॥	021c  
भृगुरुवाच 	022  
पितामहनियोगेन भवन्तं सोऽहमागतः ।	022a  
प्रतिकर्तुं बलवति नहुषे दर्पमोहिते ॥	022c  
अद्य हि त्वां सुदुर्बुद्धी रथे योक्ष्यति देवराट् ।	023a  
अद्यैनमहमुद्वृत्तं करिष्येऽनिन्द्रमोजसा ॥	023c  
अद्येन्द्रं स्थापयिष्यामि पश्यतस्ते शतक्रतुम् ।	024a  
सञ्चाल्य पापकर्माणमैन्द्रात्स्थानात्सुदुर्मतिम् ||	024c  
अद्य चासौ कुदेवेन्द्रस्त्वां पदा धर्षयिष्यति ।	025a  
दैवोपहतचित्तत्वादात्मनाशाय मन्दधीः ॥	025c  
व्युत्क्रान्तधर्मं तमहं धर्षणामर्षितो भृशम् ।	026a  
अहिर्भवस्वेति रुषा शप्स्ये पापं द्विजद्रुहम् ॥	026c  
तत एनं सुदुर्बुद्धिं धिक्शब्दाभिहतत्विषम् ।	027a  
धरण्यां पातयिष्यामि पश्यतस्ते महामुने ॥	027c  
नहुषं पापकर्माणमैश्वर्यबलमोहितम् ।	028a  
यथा च रोचते तुभ्यं तथा कर्तास्म्यहं मुने ॥	028c  
एवमुक्तस्तु भृगुणा मैत्रावरुणिरव्ययः ।	029a  
अगस्त्यः परमप्रीतो बभूव विगतज्वरः ॥ 	029c  

इति श्रीमन्महाभारते अनुशासनपर्वणि दानधर्मपर्वणि षट्पञ्चाशदधिकशततमोऽध्यायः ॥ 156 ॥

7-156-7 लाजाभिः । आर्षं स्त्रीत्वम् ॥ 7-156-10 अथेन्द्रस्य भविष्यत्वादहङ्कारः समाविशत् इति ध. पाठः ॥ 7-156-18 न शप्तो विनिपातिन इति थ. ध. पाठः ॥ 7-156-26 शपिष्ये पापमोहितमिति थ. ध. पाठः ॥
