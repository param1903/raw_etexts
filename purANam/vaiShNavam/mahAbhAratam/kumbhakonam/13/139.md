श्रीः
अध्यायः 139

भीष्मेण युधिष्ठिरम् प्रति निमिकृतश्राद्धप्रकारानुवादेन श्राद्धविधिकथनम् ॥ 1 ॥
	
भीष्म उवाच 	001  
तथा विधौ प्रवृत्ते तु सर्व एव महर्षयः ।	001a  
पितृयज्ञानकुर्वन्त विधिदृष्टेन कर्मणा ॥	001c  
ऋषयो धर्मनित्यास्तु कृत्वा निवपनान्युत ।	002a  
तर्पणं चापि कुर्वन्त तीर्थाम्भोभिर्यतव्रताः ॥	002c  
निवापैर्दीयमानैश्च चातुर्वर्ण्येन भारत ।	003a  
तर्पिताः पितरो देवास्तत्रान्नं जरयन्ति वै ॥	003c  
अजीर्णैस्त्वभिहन्यन्ते ते देवाः पितृभिः सह ॥	004a  
सोममेवाभ्यपद्यन्त तदा ह्यन्नाभिपीडिताः ॥	004c  
तेऽब्रुवन्सोममासाद्य पितरोऽजीर्णपीडिताः ।	005a  
निवापान्नेन पीड्यामः श्रेयो नोत्र विधीयताम् ॥	005c  
तान्सोमः प्रत्युवाचाथ श्रेयश्चेदीप्सितं सुराः ।	006a  
स्वयम्भूसदनं यात स वः श्रेयोऽभिधास्यति ॥	006c  
ते सोमवचनाद्देवाः पितृभिः सह भारत ।	007a  
मेरुशृङ्गे समासीनं पितामहमुपागमन् ॥	007c  
पितर ऊचुः 	008  
निवापान्नेन भगवन्भृशं पीड्यामहे वयम् ।	008a  
प्रसादं कुरु नो देव श्रेयो नः संविधीयताम् ॥	008c  
इति तेषां वचः श्रुत्वा स्वयम्भूरिदमब्रवीत् ।	009a  
एष मे पार्श्वतो वह्निर्युष्मच्छ्रेयो विधास्यति ||	009c  
अग्निरुवाच 	010  
सहितास्तस्य भोक्ष्यामो निवापे समुपस्थिते ।	010a  
जरयिष्यथ चाप्यन्नं मया सार्धं न संशयः ॥	010c  
एतच्छ्रुत्वा तु पितरस्ततस्ते विज्वराऽभवन् ।	011a  
एतस्मात्कारणाच्चाग्नेः प्राग्भागो दीयते नृप ॥	011c  
निवापे चाग्निपूर्वं वै निवृत्ते पुरुषर्षभ ।	012a  
न ब्रह्मराक्षसास्तं वै निवापं धर्षयन्त्युत ॥	012c  
रक्षांसि नाभिवर्धन्ते स्थिते देवे हुताशने ।	013a  
पूर्वं पिण्डं पितुर्दद्यात्ततो दद्यात्पितामहे ॥	013c  
प्रपितामहाय च तत एष श्राद्धविधिः स्मृतः ।	014a  
ब्रूयाच्छ्राद्धे च सावित्रीं पिण्डे पिण्डे समाहितः ।	014c  
सोमायेति च वक्तव्यं तथा पितृमतेति च ॥	014e  
रजस्वला च या नारी व्यङ्गिता कर्णयोश्च या ।	015a  
निवापे नोपतिष्ठेत सङ्ग्राह्या नान्यवंशजा ॥	015c  
जलं प्रतरमाणश्च कीर्तयेत पितामहान् ।	016a  
नदीमासाद्य कुर्वीत पितॄणां पितृतर्पणम् ॥	016c  
पूर्वं स्ववंशजानां तु कृत्वाऽद्भिस्तर्पणं पुनः ।	017a  
सुहृत्सम्बन्धिवर्गाणां ततो दद्याज्जलाञ्जलिम् ॥	017c  
कल्माषगोयुगेनाथ युक्तेन तरतो जलम् ।	018a  
पितरोऽभिलषन्ते वै नावं चाप्यधिरोहिताः ॥	018c  
सदा नावि जलं तज्ज्ञाः प्रयच्छन्ति समाहिताः ।	019a  
मासार्धे कृष्णपक्षस्य कुर्यान्निर्वपणानि वै ॥	019c  
पुष्टिरायुस्तथा वीर्यं श्रीश्चैव पितृभक्तितः ॥	020ac  
पितामहः पुलस्त्यश्च वसिष्ठः पुलहस्तथा ।	021a  
अङ्गिराश्च क्रतुश्चैव कश्यपश्च महानृषिः ।	021c  
एते कुरुकुलश्रेष्ठ महायोगेश्वराः स्मृताः ॥	021e  
एते च पितरो राजन्नेष श्राद्धविधिः परः ।	022a  
प्रेतास्तु पिण्डसम्बन्धान्मुच्यन्ते तेन कर्मणा ॥	022c  
इत्येषा पुरुषश्रेष्ठ श्राद्धोत्पत्तिर्यथागमम् ।	023a  
व्याख्याता पूर्वनिर्दिष्टा किं ते वक्ष्याम्यतः परम् ॥ 	023c  

इति श्रीमन्महाभारते अनुशासनपर्वणि दानधर्मपर्वणि एकोनचत्वारिंशदधिकशततमोऽध्यायः ॥ 139 ॥

7-139-1 तथानिमौ प्रवृत्ते इति झ. पाठः । तथा पित्र्ये प्रवृत्ते इति ध. पाठः ॥ 7-139-15 अन्यवंशजापि पाकार्थं न सङ्ग्राह्या । न ग्राह्याश्चाप्यवंशजा इति ट. थ. पाठः ॥ 7-139-18 युक्तेन शकटेन ॥ 7-139-19 मासार्धे अमावास्यायाम् । कृष्णपक्षस्येत्युक्तेर्नात्र शुक्लादिमासो विवक्षितः ॥
