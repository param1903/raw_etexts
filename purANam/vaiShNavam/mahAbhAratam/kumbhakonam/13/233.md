अध्यायः 233

महेश्वरेणोमां प्रति मांसभक्षणाभक्षणयोर्दोषगुणकथनम् ॥ 1 ॥ गुरुप्रशंसनपूर्वकं तत्पूजादिफलकथनम् ॥ 2 ॥ तथा तीर्थस्नानोपवासादिफलकथनम् ॥ 3 ॥

उमोवाच ।	001  
भक्षयन्त्यपरे मांसं वर्जयन्त्यपरे विभो ।	001a  
तन्मे वद महादेव भक्ष्याभक्ष्यविनिर्णयम् ॥	001c  
महेश्वर उवाच ।	002  
मांसस्य भक्षणे दोषो यश्चास्याभक्षणे गुणः ।	002a  
तदहं कीर्तयिष्यामि तन्निबोध यथातथम् ॥	002c  
इष्टं दत्तमधीतं च क्रतवश्च सदक्षिणाः ।	003a  
अमांसभक्षणस्यैव कलां नार्हन्ति षोडशीम् ॥	003c  
आत्मार्थं यः परप्राणान्हिस्यात्स्वादुफलेप्सया ।	004a  
व्यालगृध्रसृगालैश्च राक्षसैश्च समस्तु सः ॥	004c  
यो वृथा नित्यमांसाशी स पुमानधमो भवेत् ।	005a  
ततः कष्टतरं नास्ति स्वयमाहृत्य भक्षणात् ॥	005c  
स्वमांसं परमांसेन यो वर्धयितुमिच्छति ।	006a  
उद्विग्नवासं लभते यत्र यत्रोपजायते ॥	006c  
सञ्छेदनं स्वमांसस्य यथा सञ्जनयेद्रुजम् ।	007a  
तथैव परमांसेऽपि वेदितव्यं विजानता ॥	007c  
यस्तु सर्वाणि मांसानि यावज्जीवं न भक्षयेत् ।	008a  
स स्वर्गे विपुलं स्थानं लभते नात्र संशयः ॥	008c  
यत्तु वर्षशतं पूर्णं तप्यते परमं तपः ।	009a  
यच्चापि वर्जयेन्मांसं सममेतन्न वा समम् ॥	009c  
न हि प्राणैः प्रियतमं लोके किञ्चन विद्यते ।	010a  
तस्मात्प्राणिदया कार्या यथात्मनि तथा परे ॥	010c  
सर्वे यज्ञा न तत्कुर्युः सर्वे देवाश्च भामिनि ।	011a  
यो मांसरसमास्वाद्य पुनर्मासं विवर्जयेत् ॥	011c  
इत्येवं मुनयः प्राहुर्मांसस्याभक्षणे गुणाः ।	012a  
एवं बहुगुणं देवि नृणां मांसविवर्जनम् ॥	012c  
न शक्नुयाद्यदाऽतीव त्यक्तं मांसं कथञ्चन ।	013a  
पुण्यं तन्मासमात्रं वा वर्जनीयं विशेषतः ॥	013c  
न शक्नुयादपि तथा कौमुदीमासमेव च ।	014a  
जन्मनक्षत्रतिथिषु सदा पर्वसु रात्रिषु ।	014c  
वर्जनीयं तथा मांसं परत्र हितमिच्छता ॥	014e  
अशक्तः कारणान्मर्त्यो भोक्तुमिच्छेद्विधिं शृणु ।	015a  
अनेनि खादन्विधिना कलुषेण न लिप्यते ॥	015c  
सूनायां च गतप्राणान्क्रीत्वा न्यायेन भामिनि ।	016a  
ब्राह्मणातिथिपूजार्थं भोक्तव्यं हितमिच्छता ॥	016c  
भैषज्यकारणाद्व्याधौ खादन्पापैर्न लिप्यते ।	017a  
पितृशेषं तथैवाश्नन्मांसं नाशुभमृच्छति ॥	017c  
उमोवाच ।	018  
गुरुपूजा कथं देव क्रियते धर्मचारिभिः ॥	018ac  
महेश्वर उवाच ।	019  
गुरुपूजां प्रवक्ष्यामि यथावत्तव शोभने ।	019a  
कृतज्ञानां परो धर्म इति वेदानुशासनम् ॥	019c  
तस्मात्स्वगुरवः पूज्यास्ते हि पूर्वोपकारिणः ।	020a  
गुरूणां च गरीयांसस्त्रयो लोकेषु पूजिताः ॥	020c  
उपाध्यायः पिता माता सम्पूज्यास्ते विशेषतः ।	021a  
ये पितुर्भ्रातरो ज्येष्ठा ये च तस्यानुजास्तथा ।	021c  
पितुः पिता च सर्वे ते पूजनीयाः पिता तथा ॥	021e  
मातुर्या भगिनी ज्येष्ठा मातुर्या च यवीयसी ।	022a  
मातामही च धात्री च सर्वास्ता मातरः स्मृताः ॥	022c  
उपाध्यायस्य यः पुत्रो यश्च तस्य भवेद्गुरुः ।	023a  
ऋत्विग्गुरुः पिता चेति गुरवः सम्प्रकीर्तिताः ॥	023c  
ज्येष्ठो भ्राता नरेन्द्रश्च मातुलः श्वशुरस्तथा ।	024a  
भयत्राता च भर्ता च गुरवस्ते प्रकीर्तिताः ॥	024c  
इत्येष कथितः साध्वि गुरूणां सर्वसङ्ग्रहः ।	025a  
अनुवृत्तिं च पूजां च तेषामपि निबोध मे ॥	025c  
आराध्या मातापितरावुपाध्यायस्तथैव च ।	026a  
कथञ्चिन्नावमन्तव्या नरेण हितमिच्छता ॥	026c  
येन प्रीणन्ति पितरस्तेन प्रीतः प्रजापतिः ।	027a  
येन प्रीणाति चेन्माता प्रीताः स्युर्देवमातरः ॥	027c  
ये प्रीणात्युपाध्यायो ब्रह्मा तेनाभिपूजितः ।	028a  
अप्रीतेषु पुनस्तेषु नरो नरकमेति हि ॥	028c  
गुरूणां वैरनिर्बन्धो न कर्तव्यः कथञ्चन ।	029a  
नरः स्वगुरुमप्रीत्या मनसाऽपि न गच्छति ॥	029c  
न ब्रूयाद्विप्रियं तेषामनिष्टं न प्रवर्तयेत् ।	030a  
विगृह्य न वदेत्तेषां समीपे स्पर्धया क्वचित् ॥	030c  
यद्यदिच्छन्ति ते कर्तुमस्वतन्त्रस्तदाचरेत् ।	031a  
वेदानुशासनसमं गुरुशासनमिष्यते ॥	031c  
कलहांश्च विवादांश्च गुरुभिः सह वर्जयेत् ।	032a  
कैतवं परिहासांश्च मन्युकामाश्रयाः कथाः ॥	032c  
गुरूणां योऽनहंवादी करोत्याज्ञामतन्द्रितः ।	033a  
न तस्मात्सर्वमर्त्येषु विद्यते पुण्यकृत्तमः ॥	033c  
असूयामपवादं च गुरूणां परिवर्जयेत् ।	034a  
तेषां प्रियहितान्वेषी भूत्वा परिचरेत्सदा ॥	034c  
न तद्यज्ञफलं कुर्यात्तपो वाऽऽचरितं महत् ।	035a  
यत्कुर्यात्पुरुषस्येह गुरुपूजा सदा कृता ॥	035c  
अनुवृत्तेर्विना धर्मो नास्ति सर्वाश्रमेष्वपि ।	036a  
तस्मात्क्षमावृतः क्षान्तो गुरुवृत्तिं समाचरेत् ॥	036c  
स्वमर्थं स्वशरीरं च गुर्वर्थे सन्त्यजेद्बुधः ।	037a  
विवादं धनहेतोर्वा मोहाद्वा तैर्न रोचयेत् ॥	037c  
ब्रह्मचर्यमहिंसा च दानानि विविधानि च ।	038a  
गुरुभिः प्रतिषिद्धस्य सर्वमेतपार्थकम् ॥	038c  
उपाध्यायं पितरं मातरं च येऽभिद्रुह्युर्मनसा कर्मणा वा ।	039a  
तेषां पापं भ्रूणहत्याविशिष्टन्तेभ्यो नान्यः पापकृदस्ति लोके ॥	039c  
उमोवाच ।	040  
उपवासविधिं तत्र तन्मे शंसितुमर्हसि ॥	040ac  
महेश्वर उवाच ।	041  
शरीरमलशान्त्यर्थमिन्द्रियोच्छोषणाय च ।	041a  
एकभुक्तोपवासैस्तु धारयन्ते व्रतं नराः ॥	041c  
लभन्ते विपुलं धर्मं तथाऽऽहारपरिक्षयात् ।	042a  
बहूनामुपरोधं तु न कुर्यादात्मकारणात् ॥	042c  
जीवोपघातं च तथा स जीवन्धन्य इष्यते ।	043a  
तस्मात्पुण्यं लभेन्मर्त्यः स्वयमाहारकर्शनात् ।	043c  
तद्गृहस्थैर्यथाशक्ति कर्तव्यमिति निश्चयः ॥	043e  
उपवासार्दिते काये आपदर्शं पयो जलम् ।	044a  
भुञ्जन्न प्रतिघाती स्याद्ब्राह्मणाननुमान्य च ॥	044c  
उमोवाच ।	045  
ब्रह्मचर्यं कथं देव रक्षितव्यं विजानता ॥	045ac  
महेश्वर उवाच ।	046  
तदहं ते प्रवक्ष्यामि शृणु देवि समाहिता ॥	046ac  
ब्रह्मचर्यं परं शौचं ब्रह्मचर्यं परं तपः ।	047a  
केवलं ब्रह्मचर्येणि प्राप्यते परमं पदम् ॥	047c  
सङ्कल्पाद्दर्शनाच्चैव तद्युक्तवचनादपि ।	048a  
संस्पर्शादथ संयोगात्पञ्चधा रक्षितं व्रतम् ॥	048c  
व्रतवद्धारितं चैव ब्रह्मचर्यमकल्मषम् ।	049a  
नित्यं संरक्षितं तस्य नैष्ठिकानां विधियते ।	049c  
तदिष्यते गृहस्थानां कालमुद्दिश्य कारणम् ॥	049e  
जन्मनक्षत्रयोगेषु पुण्यवासेषु पर्वसु ।	050a  
देवताधर्मकार्येषु ब्रह्मचर्यव्रतं चरेत् ॥	050c  
ब्रह्मचर्यव्रतफलं लभेद्दारव्रती सदा ।	051a  
शौचमायुस्तथाऽऽरोग्यं लभ्यते ब्रह्मचारिभिः ॥	051c  
उमोवाच ।	052  
तीर्थचर्याव्रतं देव क्रियते धर्मकाङ्क्षिभि ।	052a  
कानि तीर्थानि लोकेषु तन्मे शंसितुमर्हसि ॥	052c  
महेश्वर उवाच ।	053  
हन्त ते कथयिष्यामि तीर्थस्नानविधिं प्रिये ।	053a  
पावनार्थं च शौचार्थं ब्रह्मणा निर्मितं पुरा ॥	053c  
यास्तु लोके महानद्यस्ताः सर्वास्तीर्थसञ्ज्ञिताः ।	054a  
तासां प्राक्स्रोतसः श्रेष्ठाः सङ्गमश्च परस्परम् ।	054c  
तासां सागरसंयोगो वरिष्ठश्चेति विद्यते ॥	054e  
तासामुभयतः कूलं तत्र तत्र मनीषिभिः ।	055a  
देवैर्वा सेवितं देवि तत्तीर्थं परमं स्मृतम् ॥	055c  
समुद्रश्च महातीर्थं पावनं परमं शुभम् ।	056a  
तस्य कूलगतास्तीर्था महद्भिश्च समाप्लुताः ॥	056c  
स्रोतसां पर्वतानां च जोषितानां महर्षिभिः ।	057a  
अपि कूपं नटाकं वा सेवितुं मुनिभिः प्रिये ॥	057c  
तत्तु तीर्थमिति ज्ञेयं प्रभावात्तु तपस्विनाम् ।	058a  
तदा प्रभृति तीर्थत्वं लेभे लोकहिताय वै ॥	058c  
एवं तीर्थं भवेद्देवि तस्य स्नानविधिं शृणु ॥	059ac  
जन्मना व्रतभूयिष्ठो गत्वा तीर्थानि काङ्क्षया ।	060a  
उपवासत्रयं कुर्यादेकं वा नियमान्वितः ॥	060c  
पुण्यमासेवते काले पौर्णमास्यां यथाविधि ।	061a  
बहिरेव शुचिर्भूत्वा तत्तीर्थं मन्मना विशेत् ॥	061c  
त्रिराप्लुत्य जलाभ्याशे दत्त्वा ब्राह्मणदक्षिणाम् ।	062a  
अभ्यर्च्य देवायतनं ततः प्रायाद्यथागतम् ॥	062c  
एतद्विधानं सर्वेषां तीर्थं तीर्थमिति प्रिये ।	063a  
समीपतीर्थस्नानात्तु दूरतीर्थं सुपूजितम् ॥	063c  
आदिप्रभृतिशुद्धस्य तीर्थस्नानं शुभं भवेत् ।	064a  
तपोर्थं पापनाशार्थं शौचार्थं तीर्थगाहनम् ॥	064c  
एवं पुण्येषु तीर्थेषु तीर्थस्नानं शुभं भवेत् ।	065a  
एतन्नैयमिकं सर्वं सुकृतं कथितं तव ॥ ॥	065c  

इति श्रीमन्महाभारते अनुशासनपर्वणि दानधर्मिपर्वणि त्रयस्त्रिंशदधिकद्विशततमोऽध्यायः ॥ 233 ॥
