श्रीः
अध्यायः 119

भीष्मेण युधिष्ठिरम् प्रति इन्द्रस्य वत्सभावेन सुरभ्याः क्षीरपानादमरत्वादिलाभकथनम् ॥ 1 ॥ तथा इन्द्रदिदेवानां वासार्थं सुरभेरनुमत्या तदीयमुखाद्यवयवसमाश्रयणकथनम् ॥ 2 ॥

\'युधिष्ठिर उवाच 	001  
सुरभ्यास्तु तदा देव्याः कीर्तिर्लक्ष्मीः सरस्वती ।	001a  
मेधा च प्रवरा देवी याश्चतस्रोऽभिविश्रुताः ॥	001c  
पृथग्गोभ्यः किमेताः स्युरुताहो गोषु संश्रिताः ।	002a  
देवाः के वाऽऽश्रिता गोषु तन्मे ब्रूहि पितामह ॥	002c  
भीष्म उवाच 	003  
यं देवं संश्रिता गावस्तं देवं देवसञ्ज्ञितम् ।	003a  
यद्यद्देवाश्रितं दैवं तत्तद्दैवं द्विजा विदुः ॥	003c  
सर्वेषामेव देवानां पूर्वं किल समुद्भवे ।	004a  
अमृतार्थे सुरपतिः सुरभिं समुपस्थितः ॥	004c  
इन्द्र उवाच 	005  
इच्छेयममृतं दत्तं त्वया देवि रसाधिकम् ।	005a  
त्वत्प्रसादाच्छिवं मह्यममरत्वं भवेदिति ॥	005c  
सुरभिरुवाच 	006  
वत्सो भूत्वा सुरपते पिबस्व प्रस्रवं मम ।	006a  
ततोऽमरत्वमपि तस्थानमैन्द्रमवाप्स्यसि ॥	006c  
न च ते वृत्रहन्युद्धे व्यथाऽरिभ्यो भविष्यति ।	007a  
बलार्थमात्मनः शक्र प्रस्रवं पिब मे विभो ॥	007c  
भीष्म उवाच 	008  
ततोऽपिबत्स्तनं तस्याः सुरभ्याः सुरसत्तमः ।	008a  
अमरत्वं सुरूपत्वं बलं चापदनुत्तमम् ॥	008c  
पुरन्दरोऽमृतं पीत्वा प्रहृष्टः समुपस्थितः ।	009a  
पुत्रोऽहं तव भद्रं ते ब्रूहि किं करवाणि ते ॥	009c  
सुरभिरुवाच 	010  
कृतं पुत्र त्वया सर्वमुपयाहि त्रिविष्टपम् ।	010a  
पालयस्व सुरान्सर्वाञ्जहि ये सुरशत्रवः ॥	010c  
न च गोब्राह्मणेऽवज्ञा कार्या ते शान्तिमिच्छता ।	011a  
गोब्राह्मणस्य निश्वासः शोषयेदपि देवताः ॥	011c  
गोब्राह्मणप्रियो नित्यं स्वस्तिशब्दमुदाहरन् ।	012a  
पृथिव्यामन्तरिक्षे च नाकपृष्ठे च विक्रमेत् ॥	012c  
यच्च तेऽन्यद्भवेत्कृत्यं तन्मे ब्रूयाः समासतः ।	013a  
तत्ते सर्वं करिष्यामि सत्येनैतद्ब्रवीमि ते ॥	013c  
इन्द्र उवाच 	014  
इच्छेयं गोषु नियतं वस्तुं देवि ब्रवीमि ते ।	014a  
एभिः सुरगणैः सार्धं ममानुग्रहमाचर ॥	014c  
सुरभिरुवाच 	015  
गवां शरीरं प्रत्यक्षमेतत्कौशिक लक्षये ।	015a  
यो यत्रोत्सहते वस्तुं स तत्र वसतां सुरः ॥	015c  
सर्वं पवित्रं परमं गवां गात्रं सुपूजितम् ।	016a  
तथा कुरुष्व भद्रं ते यथा त्वं शक्र मन्यसे ॥	016c  
भीष्म उवाच 	017  
तस्यास्तद्वचनं श्रुत्वा सुरभ्याः सुरसत्तमः ।	017a  
सह सर्वैः सुरगणैरभजत्सौरभीं प्रजाम् ॥	017c  
शृङ्गे वक्त्रे च जिह्वायां देवराजः समाविशत् ।	018a  
सर्वच्छिद्रेषु पवनः पादेषु मरुतां गणाः ॥	018c  
ककुदं सर्वगो रुद्रः कुक्षौ चैव हुताशनः ।	019a  
सरस्वती स्तनेष्वग्र्या श्रीः पुरीषे जगत्प्रिया ॥	019c  
मूत्रे कीर्तिश्च गङ्गा च मेधा पयसि शाश्वती ।	020a  
वक्त्रे सोमश्च वै देवो हृदये भगवान्यमः ॥	020c  
धर्मः पुच्छे क्रिया लोम्नि भास्करश्चक्षुषी श्रितः ।	021a  
सिद्धाः सन्धिषु सिद्धिश्च तपस्तेजश्च चेष्टने ॥	021c  
एवं सर्वे सुरगणा नियता गात्रवर्त्मसु ।	022a  
महती देवता गावो ब्राह्मणैः परिसंस्कृताः ॥	022c  
गामाश्रयन्ति सहिता देवा हि प्रभविष्णवः ।	023a  
किमासां सर्वभावेन विदध्याद्भगवान्प्रियम् ॥	023c  
भवांश्च परया भक्त्या पूजयस्व नरेश्वर ।	024a  
गावस्तु परमं लोके पवित्रं पावनं हविः ॥	024c  
निपात्य भक्षितः स्वर्गाद्भार्गवः फेनपः किल ।	025a  
स च प्राणान्पुनर्लब्ध्वा ततो गोलोकमाश्रितः ॥\' 	025c  

इति श्रीमन्महाभारते अनुशासनपर्वणि दानधर्मपर्वणि एकोनविंशत्यधिकशततमोऽध्यायः ॥ 119 ॥
