अध्यायः 245

महेश्वरेण पार्वतीम्प्रति साङ्ख्यज्ञानप्रतिपादनपूर्वकमव्यक्तादिचतुर्विंशतितत्वानामुत्पत्तिप्रकारादिकथनम् ॥ 1 ॥ तथा सत्त्वादिगुणानां कार्यविशेषनिरूपणम् ॥ 2 ॥ तथा भूतपञ्चकादिगुणप्रतिपादनम् ॥ 3 ॥

महेश्वर उवाच ।	001  
साङ्ख्यज्ञानं प्रवक्ष्यामि यथावत्ते शुचिस्मिते ।	001a  
यज्ज्ञात्वा न पुनर्मर्त्यः संसारेषु प्रवर्तते ॥	001c  
ज्ञानेनैव विमुक्तास्ते साङ्ख्याः सन्न्यासकोविदाः ।	002a  
शरीरं तु तपो घोरं साङ्ख्याः प्राहुर्निरर्थकम् ।	002c  
पञ्चविंशतिकं ज्ञानं तेषां ज्ञानमिति स्मृतम् ।	003a  
मूलप्रकृतिरव्यक्तमव्यक्ताज्जायते महान् ॥	003c  
महतोऽभूदहङ्कारस्तस्मात्तन्मात्रपञ्चकम् ।	004a  
इन्द्रियाणि दशैकं च तन्मात्रेभ्यो भवन्त्युत ॥	004c  
तेभ्यो भूतानि पञ्चास्य शरीरं यैः प्रवर्तते ।	005a  
इति क्षेत्रस्य सङ्क्षेपं चतुर्विंशतिरिष्यते ।	005c  
पञ्चविंशतित्याहुः पुरुषेणेह सङ्ख्यया ॥	005e  
सत्वं रजस्तमश्चेति गुणाः प्रकृतिसम्भवाः ।	006a  
तैः सृजत्यखिलं लोकं प्रकृतिः स्वात्मकैर्गुणैः ॥	006c  
इच्छा द्वेषः सुखं दुःखं सङ्घातश्चेतना धृतिः ।	007a  
विकाराः प्रकृतेश्चैते वेदितव्या मनीषिभिः ॥	007c  
लक्षणं चापि सर्वेषां विकल्पं चादितः पृथक् ।	008a  
विस्तरेणैव वक्ष्यामि तस्य व्याख्यामहं शृणु ॥	008c  
नित्यमेकमणु व्यापि क्रियाहीनमहेतुकम् ।	009a  
अग्राह्यमिन्द्रियैः सर्वैरेतदव्यक्तलक्षणम् ॥	009c  
अव्यक्तं प्रकृतिर्मूलं प्रधानं योनिरव्ययम् ।	010a  
अव्यक्तस्यैव नामानि शब्दैः पर्यायवाचकैः ॥	010c  
तत्सूक्ष्मत्वादनिर्देश्यं तत्सदित्यभिधीयते ।	011a  
तन्मूलं च जगत्सर्वं तन्मूला सृष्टिरिष्यते ॥	011c  
सत्वादयः प्रकृतिजा गुणास्तान्प्रब्रवीम्यहम् ॥	012ac  
सुखं तुष्टिः प्रकाशश्च त्रयस्ते सात्विका गुणाः ।	013a  
रागद्वेषौ सुखं दुःखं स्तम्भश्च रजसो गुणाः ।	013c  
अप्रकाशो भयं मोहस्तन्द्री च तमसो गुणाः ॥	013e  
श्रद्धा प्रहर्षो विज्ञानमसम्मोहो दया धृतिः ।	014a  
सत्वे प्रवृत्ते वर्धन्ते विपरीते विपर्ययः ॥	014c  
कामक्रोधौ मनस्तापो लोभो मोहस्तथामृषा ।	015a  
प्रवृद्धे परिवर्धन्ते रजस्येतानि सर्वशः ॥	015c  
विषादः संशयो मोहस्तन्द्री निद्रा भयं तथा ।	016a  
तमस्येतानि वर्धन्ते प्रवृद्धे हेत्वहेतुकम् ॥	016c  
एवमन्योन्यमेतानि वर्धन्ते च पुनःपुनः ।	017a  
हीयन्ते च तथा नित्यमभिभूतानि भूरिशः ॥	017c  
तत्र यत्प्रीतिसंयुक्तं कायेन मनसाऽपि वा ।	018a  
वर्तते सात्विको भाव इत्युपेक्षेत तत्तथा ॥	018c  
यदा सन्तापसंयुक्तं चित्तक्षोभकरं भवेत् ।	019a  
वर्तते रज इत्येव तदा तदभिचिन्तयेत् ॥	019c  
यदा सम्मोहसंयुक्तं यद्विषादकरं भवेत् ।	020a  
अग्रतर्क्यमविज्ञेयं तमस्तदुपधारयेत् ॥	020c  
समासात्सात्विको धर्मः समासाद्राजसं धनम् ।	021a  
समासात्तामसः कामस्त्रिवर्गे त्रिगुणाः क्रमात् ॥	021c  
ब्रह्मादिदेवसृष्टिर्या सात्विकीति प्रकीर्त्यते ।	022a  
राजसी मानवी सृष्टिस्तिर्यग्योनिस्तु तामिसी ॥	022c  
ऊर्ध्वं गच्छन्ति सत्वस्था मध्ये तिष्ठन्ति राजसाः ।	023a  
जघन्यगुणवृत्तिस्था अधो गच्छन्ति तामसाः ॥	023c  
देवमानुषतिर्यक्षु यद्भूतं सचराचरम् ।	024a  
आदिप्रभृति संयुक्तं व्याप्तमेभिस्त्रिभिर्गुणैः ॥	024c  
अतः परं प्रवक्ष्यामि महदादीनि लिङ्गतः ।	025a  
विज्ञानं च विवेकश्च महतो लक्षणं भवेत् ॥	025c  
महान्बुद्धिर्मतिः प्रज्ञा नामानि महतो विदुः ।	026a  
अहङ्कारः स विज्ञेयो लक्षणेन समासतः ॥	026c  
अहङ्कारेण भूतानां सर्गो नानाविधो भवेत् ।	027a  
अहङ्कारनिवृत्तिर्हि निर्वाणायोपपद्यते ॥	027c  
खं वायुरग्निः सलिलं पृथिवी चेति पञ्चमी ।	028a  
महाभूतानि भूतानां सर्वेषां प्रभवाप्ययौ ॥	028c  
शब्दः श्रोत्रं तथा खानि त्रयमाकाशसम्भवम् ।	029a  
स्पर्शवत्प्राणिनां चेष्टा पवनस्य गुणाः स्मृताः ॥	029c  
रूपं पाकोक्षिणी ज्योतिश्चत्वारस्तेजसो गुणाः ।	030a  
रसः स्नेहस्तथा जिह्वा शैत्यं च जलजा गुणाः ॥	030c  
गन्धो घ्राणं शरीरं च पृथिव्यास्ते गुणास्त्रयः ।	031a  
इति सर्वगुणा देवि विख्याताः पाञ्चभौतिकाः ॥	031c  
गुणान्पूर्वस्यपूर्वस्य प्राप्नुवन्त्युत्तराणि तु ।	032a  
तस्मान्नैकगुणाश्चेह दृश्यन्ते भूतसृष्टयः ॥	032c  
उपलभ्याप्सु ये गन्धं केचिद्ब्रूयुरनैपुणाः ।	033a  
अपां गन्धगुणं प्राज्ञा नेच्छन्ति कमलेक्षणे ॥	033c  
तद्गन्धत्वमपां नास्ति पृथिव्या एव तद्गुणः ।	034a  
भूमिर्गन्धे रसे स्नेहो ज्योतिश्चक्षुषि संस्थितम् ।	034c  
प्राणापानाश्रयोः वायुः खेष्वाकाशः शरीरिणां ॥	034e  
केशास्थिनखदन्तत्वक्पाणिपादशिरांसि च ।	035a  
पृष्ठोदरकटिग्रीवाः सर्वं भूम्यात्मकं स्मृतम् ॥	035c  
यत्किञ्चिदपि कायेऽस्मिन्धातुदोषमलाश्रितम् ।	036a  
तत्सर्वं भौतिकं विद्धि देहैरेवास्य स्वामिकम् ॥	036c  
बुद्धीन्द्रियाणि कर्णत्वक्चक्षुर्जिह्वाऽथ नासिका ।	037a  
कर्मेन्द्रियाणि वाक्पाणिपादौ मेढ्रं गुदस्तथा ॥	037c  
शब्दः स्पर्शश्च रूपं च रसो गन्धश्च पञ्चमः ।	038a  
बुद्धीन्द्रियार्थाञ्जानीयाद्भूतेभ्यस्त्वभिनिःसृतान् ॥	038c  
वाक्यं क्रिया गतिः प्रीतिरुत्सर्गश्चेति पञ्चधा ।	039a  
कर्मेन्द्रियार्थाञ्जानीयात्ते च भूतोद्भवा मताः ॥	039c  
इन्द्रियाणां तु सर्वेषामीश्वरं मन उच्यते ।	040a  
प्रार्थनालक्षणं तच्च इन्द्रियं तु मनः स्मृतम् ॥	040c  
नियुङ्क्ते च सदा तानि भूतानि मनसा सह ।	041a  
नियमे च विसर्गे च मनसः कारणं प्रभुः ॥	041c  
इन्द्रियाणीन्द्रियार्थाश्च स्वभावश्चेतना धृतिः ।	042a  
भूताभूतविकारश्च शरीरमिति संस्मृतम् ॥	042c  
शरीराच्च परो देही शरीरं च व्यपाश्रितः ।	043a  
शरीरिणः शरीरस्य सोऽन्तरं वेत्ति वै मुनिः ॥	043c  
रसः स्पर्शस्च गन्धश्च रूपं शब्दविवर्जितम् ।	044a  
अशरीरं शरीरेषु दिदृक्षेत निरिन्द्रियम् ।	044c  
अव्यक्तं सर्वदेहेषु मर्त्येष्वमरमाश्रितम् ।	045a  
यः पश्येत्परमात्मानं बन्धनैः स विमुच्यते ॥	045c  
नैवायं चक्षुषां ग्राह्यो नापरैरिन्द्रियैरपि ।	046a  
मनसैव प्रदीप्तेन महानात्मा प्रदृश्यते ॥	046c  
स हि सर्वेषु भूतेषु स्थावरेषु चरेषु च ।	047a  
वसत्येको महावीर्यो नानाभावसमन्वितः ॥	047c  
नैव चोर्ध्वं न तिर्यक्च नाधस्तान्न कदाचन ।	048a  
इन्द्रियैरिव बुद्ध्या वा न दृश्येत कदाचन ॥	048c  
नवद्वारं पुरं गत्वा स्थितोऽसौ नियतो वशी ।	049a  
ईश्वरः सर्वलोकेषु स्थावरस्य चरस्य च ॥	049c  
तमेवाहुरणुभ्योऽणुं तं महद्भ्यो महत्तरम् ।	050a  
बहुधा सर्वभूतानि व्याप्य तिष्ठति शाश्वतम् ॥	050c  
क्षेत्रज्ञमेकतः कृत्वा सर्वं क्षेत्रमथैकतः ।	051a  
एवं स विमृशेज्ज्ञानी संयतः सततं हृदि ॥	051c  
पुरुषः प्रकृतिस्थो हि भुङ्क्ते प्रकृतिजान्गुणान् ।	052a  
अकर्ता लेपको नित्यो मध्यस्थः सर्वकर्मणाम् ॥	052c  
कार्यकारणकर्तृत्वे हेतुः प्रकृतिरुच्यते ।	053a  
पुरुषः सुखदुःखानां भोक्तृत्वे हेतुरुच्यते ॥	053c  
अजय्योऽयमचिन्त्योऽयमव्यक्तोऽयं सनातनः ।	054a  
देही तेजोमयो देहि तिष्ठतीत्यपरे विदुः ॥	054c  
ज्ञानमूष्मा च वायुश्च शरीरे जीवसञ्ज्ञकः ।	055a  
इत्येते निश्चिता बुद्ध्या तत्रैते बुद्धिचिन्तकाः ॥	055c  
अपरे सर्वलोकांश्च व्याप्य तिष्ठन्तमीश्वरम् ।	056a  
ब्रुवते केचिदत्रैव तिलतैलवदास्थितम् ॥	056c  
अपरे नास्तिका मूढा हीनत्वात्स्थूललक्षणैः ।	057a  
नास्त्यात्मेति विनिश्चित्याप्रज्ञास्ते निरयालयाः ॥	057c  
एवं नानाविधा नैव विमृशन्ति महेश्वरम् ॥	058ac  
उमोवाच ।	059  
भगवन्ब्राह्मणो लोके नित्यमक्षरमव्ययम् ।	059a  
अस्त्यात्मा सर्वभूतेषु हेतुस्तत्र सुदुर्गमः ॥	059c  
महेश्वर उवाच ।	060  
ऋषिभिश्चापि देवैश्च व्यक्तमेष न दृश्यते ।	060a  
दृष्ट्वा तु तं महात्मानं पुनस्तु न निवर्तते ॥	060c  
तस्मात्तद्दर्शनादेव विन्दते परमां गतिम् ।   	061a  
इति ते कथितो देवि साङ्ख्यधर्मः सनातनः ।	061c  
कपिलादिभिराचार्यैः सेवितः परमर्षिभिः ॥ ॥	061e  

इति श्रीमन्महाभारते अनुशासनपर्वणि दानधर्मपर्वणि पञ्चचत्वारिंशदधिकद्विशततमोऽध्यायः ॥ 245 ॥

13-245-59 अस्त्यात्मा सर्वदेहेष्विति ङ. पाठः ॥

