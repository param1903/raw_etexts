श्रीः
अध्यायः 188

भीष्मेण युधिष्ठिरम् प्रति श्राद्धविध्यादिप्रतिपादकपितृदेवदूतादिसंवादानुवादः ॥ 1 ॥

[*युधिष्ठिर उवाच 	001  
जन्म मानुष्यकं प्राप्य कर्मक्षेत्रं सुदुर्लभम् ।	001a  
श्रेयोर्थिना दरिद्रेण किं कर्तव्यं पितामह ॥	001c  
दानानामुत्तमं यच्च देयं यच्च यथायथा ।	002a  
मान्यान्पूज्यांश्च गाङ्गेय रहस्यं वक्तुमर्हसि ॥	002c  
वैशम्पायन उवाच 	003  
एवं पृष्टो नरेन्द्रेण पाण्डवेन यशस्विना ।	003a  
धर्माणां परमं गुह्यं भीष्मः प्रोवाच पार्थिवम् ॥	003c  
भीष्म उवाच 	004  
शृणुष्वावहितो राजन्धर्मगुह्यानि भारत ।	004a  
यथाहि भगवान्व्यासः पुरा कथितवान्मयि ॥	004c  
देवगुह्यमिदं राजन्यमेनाक्लिष्टकर्मणा ।	005a  
नियमस्थेन युक्तेन तपसो महतः फलम् ॥	005c  
येन यः प्रीयते देवः प्रीयन्ते पितरस्तथा ।	006a  
ऋषयः प्रमथाः श्रीश्च चित्रगुप्तो दिशां गजाः ॥	006c  
ऋषिधर्मः स्मृतो यत्र सरहस्यो महाफलः ।	007a  
महादानफलं चैव सर्वयज्ञफलं तथा ॥	007c  
यश्चैतदेवं जानीयाज्ज्ञात्वा वा कुरुतेऽनघ ।	008a  
सदोषोऽदोषवांश्चेह तैर्गुणैः सह युज्यते ॥	008c  
दशसूनासमं चक्रं दशचक्रसमो ध्वजः ।	009a  
दशध्वजसमा वेश्या दशवेश्यासमो नृपः ||	009c  
अर्धेनैतानि सर्वाणि नृपतिः कथ्यतेऽधिकः ।	010a  
त्रिवर्गसहितं शास्त्रं पवित्रं पुण्यलक्षणम् ॥	010c  
धर्मव्याकरणं पुण्यं रहस्यश्रवणं महत् ।	011a  
श्रोतव्यं धर्मसंयुक्तं विहितं त्रिदशैः स्वयम् ॥	011c  
पितॄणां यत्र गुह्यानि प्रोच्यन्ते श्राद्धकर्मणि ।	012a  
देवतानां च सर्वेषां रहस्यं कथ्यतेऽखिलम् ॥	012c  
ऋषिधर्मः स्मृतो यत्र सरहस्यो महाफलः ।	013a  
महायज्ञफलं चैव सर्वदानफलं तथा ॥	013c  
ये पठन्ति सदा मर्त्या येषां चैवोपतिष्ठति ।	014a  
श्रुत्वा च फलमाचष्टे स्वयं नारायणः प्रभुः ॥	014c  
गवां फलं तीर्थफलं यज्ञानां चैव यत्फलम् ।	015a  
एतत्फलमवाप्नोति यो नरोऽतिथिपूजकः ॥	015c  
श्रोतारः श्रद्धधानाश्च येषां शुद्धं च मानसम् ।	016a  
तेषां व्यक्तं जिता लोकाः श्रद्दधानेन साधुना ॥	016c  
मुच्यते किल्बिषाच्चैव न स पापेन लिप्यते ।	017a  
धर्मं च लभते नित्यं प्रेत्य लोकगतो नरः ॥	017c  
कस्यचित्त्वथ कालस्य देवदूतो यदृच्छया ।	018a  
स्थितो ह्यन्तर्हितो भूत्वा पर्यभाषत वासवम् ॥	018c  
यौ तौ कामगुणोपेतावश्विनौ भिषजां वरौ ।	019a  
आज्ञयाऽहं तयोः प्राप्तः सनरान्पितृदैवतान् ॥	019c  
कस्माद्धि मैथुनं श्राद्धे दातुर्भोक्तुश्च वर्जितम् ।	020a  
केमर्थं च त्रयः पिण्डाः प्रविभक्ताः पृथक्पृथक् ॥	020c  
प्रथमः कस्य दातव्यो मध्यमः क्व च गच्छति ।	021a  
उत्तरश्च स्मृतः कस्य एतदिच्छामि वेदितुम् ॥	021c  
श्रद्दधानेन दूतेन भाषितं धर्मसंहितम् ।	022a  
पूर्वस्थास्त्रिदशाः सर्वे पितरः पूज्य खेचरम् ॥	022c  
पितर ऊचुः 	023  
स्वागतं तेऽस्तु भद्रं ते श्रूयतां खेचरोत्तम ।	023a  
गूढार्थः परमः प्रश्नो भवता समुदीरितः ॥	023c  
श्राद्धं दत्त्वा च भुक्त्वा च पुरुषो यः स्त्रियं व्रजेत् ।	024a  
पितरस्तस्य तं मासं तस्मिन्रेतसि शेरते ॥	024c  
प्रविभागं तु पिण्डानां प्रवक्ष्याम्यनुपूर्वशः ।	025a  
पिण्डो ह्यधस्ताद्गच्छंस्तु अप आविश्य भावयेत् ॥	025c  
पिण्डं तु मध्यमं तत्र पत्नीत्वेका समश्नुते ।	026a  
पिण्डस्तृतीयो यस्तेषां तं दद्याज्जातवेदसि ।	026c  
एष श्राद्धविधिः प्रोक्तो यथा धर्मो न लुप्यते ॥	026e  
पितरस्तस्य तुष्यन्ति प्रहृष्टमनसः सदा ।	027a  
प्रजा विवर्धते चास्य अक्षयं चोपतिष्ठति ॥	027c  
देवदूत उवाच 	028  
आनुपूर्व्येण पिण्डानां प्रविभागः पृथक्पृथक् ।	028a  
पितॄणां त्रिषु सर्वेषां निरुक्तं कथितं त्वया ॥	028c  
एकः समुद्धृतः पिण्डो ह्यधस्तात्कस्य गच्छति ।	029a  
कं वा प्रीणयते देवं कथं तारयते पितॄन् ॥	029c  
मध्यमं तु तदा पत्नी भुङ्क्तेऽनुज्ञातमेव हि ।	030a  
किमर्थं पितरस्तस्य कव्यमेव च भुञ्जते ॥	030c  
अत्र यस्त्वन्तिमः पिण्डो गच्छते जातवेदसम् ।	031a  
भवते का गतिस्तस्य कं वा समनुगच्छति ॥	031c  
एतदिच्छाम्यहं श्रोतुं पिण्डेषु त्रिषु या गतिः ।	032a  
फलं वृत्तिं च मार्गं च यश्चैनं प्रतिपद्यते ॥	032c  
पितर ऊचुः 	033  
सुमहानेष प्रश्नो वै यस्त्वया समुदीरितः ।	033a  
रहस्यमद्भुतं चापि पृष्टाः स्म गगनेचर ॥	033c  
एतदेव प्रशंसन्ति देवाश्च मुनयस्तथा ।	034a  
तेऽप्येवं नाभिजानन्ति पितृकार्यविनिश्चयम् ।	034c  
वर्जयित्वा महात्मानं चिरजीविनमुत्तमम् ॥	034e  
पितृभक्तस्तु यो विप्रो वरलब्धो महायशाः ।	035a  
त्रयाणामपि पिण्डानां श्रुत्वा भगवतो गतिम् ॥	035c  
देवदूतेन यः पृष्टः श्राद्धस्य विधिनिश्चयः ।	036a  
गतिं त्रयाणां पिण्डानां शृणुष्वावहितो मम ॥	036c  
अपो गच्छति यो ह्यत्र शशिनं ह्येष प्रीणयेत् ।	037a  
शशी प्रीणयते देवान्पितॄंश्चैव महामते ॥	037c  
भुङ्क्ते तु पत्नी यं चैषामनुज्ञाता तु मध्यमम् ।	038a  
पुत्रकामाय पुत्रं तु प्रयच्छन्ति पितामहाः ॥	038c  
हव्यवाहे तु यः पिण्डो दीयते तन्निबोध मे ।	039a  
पितरस्तेन तृप्यन्ति प्रीताः कामान्दिशन्ति च ।	039c  
एतत्ते कथितं सर्वं त्रिषु पिण्डेषु या गतिः ॥	039e  
ऋत्विग्यो यजमानस्य पितृत्वमनुगच्छति ।	040a  
तस्मिन्नहनि मन्यन्ते परिहार्यं हि मैथुनम् ॥	040c  
शुचिना तु सदा श्राद्धं भोक्तव्यं खेचरोत्तम ।	041a  
ये मया कथिता दोषास्ते तथा स्युर्न चान्यथा ॥	041c  
तस्मात्स्नातः शुचिः क्षान्तः श्राद्धं भुञ्जीत वै द्विजः ।	042a  
प्रजा विवर्धते चास्य यश्चैवं सम्प्रयच्छति ॥	042c  
ततो विद्युत्प्रभो नाम ऋषिराह महातपाः ।	043a  
आदित्यतेजसा तस्य तुल्यं रूपं प्रकाशते ॥	043c  
स च धर्मरहस्यानि श्रुत्वा शक्रमथाब्रवीत् ॥	044ac  
तिर्यग्योनिगतान्सत्वान्मर्त्या हिंसन्ति मोहिताः ।	045a  
कीटान्पिपीलिकान्सर्पान्मेषान्समृगपक्षिणः ।	045c  
किल्बिषं सुबहु प्राप्ताः किंस्विदेषां प्रतिक्रिया ॥	045e  
ततो देवगणाः सर्वे ऋषयश्च तपोधनाः ।	046a  
पितरश्च महाभागाः पूजयन्ति स्म तं मुनिम् ॥	046c  
शक्र उवाच 	047  
कुरुक्षेत्रं गयां गङ्गां प्रभासं पुष्कराणि च ।	047a  
एतानि मनसा ध्यात्वा अवगाहेत्ततो जलम् ।	047c  
तथा मुच्यति पापेन राहुणा चन्द्रमा यथा ॥	047e  
त्र्यहं स्नातः स भवति निराहारश्च वर्तते ।	048a  
स्पृशते यो गवां पृष्ठं वालधिं च नमस्यति ॥	048c  
ततो विद्युत्प्रभो वाक्यमभ्यभाषत वासवम् ।	049a  
अयं सूक्ष्मतरो धर्मस्तं निबोध शतक्रतो ॥	049c  
घृष्टो वटकषायेण अनुलिप्तः प्रियङ्गुणा ।	050a  
क्षीरेण षष्टिकान्भुक्त्वा सर्वपापैः प्रमुच्यते ॥	050c  
श्रूयतां चापरं गुह्यं रहस्यमृषिचिन्तितम् ।	051a  
श्रुतं मे भाषमाणस्य स्थाणोः स्थाने बृहस्पतेः ।	051c  
रुद्रेण सह देवेश तन्निबोध शचीपते ॥	051e  
पर्वतारोहणं कृत्वा एकपादो विभावसुम् ।	052a  
निरीक्षेत निराहार ऊर्ध्वबाहुः कृताञ्जलिः ।	052c  
तपसा महता युक्त उपवासफलं लभेत् ॥	052e  
रश्मिभिस्तापितोऽर्कस्य सर्वपापमपोहति ।	053a  
ग्रीष्मकालेऽथवा शीते एवं पापमपोहति ॥	053c  
ततः पापात्प्रमुक्तस्य द्युतिर्भवति शाश्वती ।	054a  
तेजसा सूर्यवद्दीप्तो भ्राजते सोमवत्पुनः ॥	054c  
मध्ये त्रिदशवर्गस्य देवराजः शतक्रतुः ।	055a  
उवाच मधुरं वाक्यं बृहस्पतिमनुत्तमम् ॥	055c  
धर्मगुह्यं तु भगवन्मानुषाणां सुखावहम् ।	056a  
सरहस्याश्च ये दोषास्तान्यथावदुदीरय ॥	056c  
बृहस्पतिरुवाच 	057  
प्रतिमेहन्ति ये सूर्यमनिलं द्विषते च ये ।	057a  
हव्यवाहे प्रदीप्ते च समिधं ये न जुह्वति ॥	057c  
बालवत्सां च ये धेनुं दुहन्ति क्षीरकारणात् ।	058a  
तेषां दोषान्प्रवक्ष्यामि तान्निबोध शचीपते ॥	058c  
भानुमाननिलश्चैव हव्यवाहश्च वासव ।	059a  
लोकानां मातरश्चैव गावः सृष्टाः स्वयम्भुवा ॥	059c  
लोकांस्तारयितुं शक्ता मर्त्येष्वेतेषु देवताः ।	060a  
सर्वे भवन्तः शृण्वन्तु एकैकं धर्मनिश्चयम् ॥	060c  
वर्षाणि षडशीतिं तु दुर्वृत्ताः कुलपांसनाः ।	061a  
स्त्रियः सर्वाश्च दुर्वृत्ताः प्रतिमेहन्ति या रविम् ॥	061c  
अनिलद्वेषिणः शक्र गर्भस्था च्यवते प्रजा ।	062a  
हव्यवाहस्य दीप्तस्य समिधं ये न जुह्वति ।	062c  
अग्निकार्येषु वै तेषां हव्यं नाश्नाति पावकः ॥	062e  
क्षीरं तु बालवत्सानां ये पिबन्तीह मानवाः ।	063a  
न तेषां क्षीरपाः केचिज्जायन्ते कुलवर्धनाः ॥	063c  
प्रजाक्षयेण युज्यन्ते कुलवंशक्षयेण च ।	064a  
एवमेतत्पुरा दृष्टं कुलवृद्धैर्द्विजातिभिः ॥	064c  
तस्माद्वर्ज्यानि वर्ज्यानि कार्यं कार्यं च नित्यशः ।	065a  
भूतिकामेन मर्त्येन सत्यमेतद्ब्रवीमि ते ॥	065c  
ततः सर्वा महाभाग देवताः समरुद्गणाः ।	066a  
ऋषयश्च महाभागाः पृच्छन्ति स्म पितॄंस्ततः ॥	066c  
पितरः केन तुष्यन्ति मर्त्यानामल्पचेतसाम् ।	067a  
अक्षयं च कथं दानं भवेच्चैवौर्ध्वदेहिकम् ॥	067c  
आनृण्यं वा कथं मर्त्या गच्छेयुः केन कर्मणा ।	068a  
एतदिच्छामहे श्रोतुं परं कौतूहलं हि नः ॥	068c  
पितर ऊचुः 	069  
न्यायतो वै महाभागाः संशयः समुदाहृतः ।	069a  
श्रूयतां येन तुष्यामो मर्त्यानां साधुकर्मणाम् ॥	069c  
नीलषण्डप्रमोक्षेण अमावास्यां तिलोदकैः ।	070a  
वर्षासु दीपकैश्चैव पितॄणामनृणो भवेत् ॥	070c  
अक्षयं निर्व्यलीकं च दानमेतन्महाफलम् ।	071a  
अस्माकं परितोषश्च अक्षयः परिकीर्त्यते ॥	071c  
श्रद्धधानाश्च ये मर्त्या आहरिष्यन्ति सन्ततिम् ।	072a  
दुर्गात्ते तारयिष्यन्ति नरकात्प्रपितामहान् ॥	072c  
पितॄणां भाषितं श्रुत्वा हृष्टरोमा तपोधनः ।	073a  
वृद्धगार्ग्यो महातेजास्तानेवं वाक्यमब्रवीत् ॥	073c  
के गुणा नीलषण्डस्य प्रमुक्तस्य तपोधनाः ।	074a  
वर्षासु दीपदानेन तथैव च तिलोदकैः ॥	074c  
पितर ऊचुः 	075  
नीलषण्डस्य लाङ्गूलं तोयमभ्युद्धरेद्यदि ।	075a  
षष्टिं वर्षसहस्राणि पितरस्तेन तर्पिताः ॥	075c  
यस्तु शृङ्गगतं पङ्क्तं कूलादुद्धृत्य तिष्ठति ।	076a  
पितरस्तेन गच्छन्ति सोमलोकमसंशयम् ॥	076c  
वर्षासु दीपदानेन शशीवच्छोभते नरः ।	077a  
तमोरूपं न तस्यास्ति दीपकं यः प्रयच्छति ॥	077c  
अमावास्यां तु ये मर्त्याः प्रयच्छन्ति तिलोदकम् ।	078a  
पात्रमौदुम्बरं गृह्य मधुमिश्रं तपोधन ।	078c  
कृतं भवति तैः श्राद्धं सरहस्यं यथार्थवत् ॥	078e  
हृष्टपुष्टमनास्तेषां प्रजा भवति नित्यदा ।	079a  
कुलवंशस्य वृद्धिस्तु पिण्डदस्य फलं भवेत् ।	079c  
श्रद्दधानस्तु यः कुर्यात्पितॄणामनृणो भवेत् ॥	079e  
एवमेव समुद्दिष्टः श्राद्धकालक्रमस्तथा ।	080a  
विधिः पात्रं फलं चैव यथावदनुकीर्तितम् ॥] 	080c  

इति श्रीमन्महाभारते अनुशासनपर्वणि दानधर्मपर्वणि अष्टाशीत्यधिकशततमोऽध्यायः ॥ 188 ॥

7-188-5 यमेनप्राप्तमिति शेषः ॥ 7-188-9 दशानां पशूनां सूना वधो यत्र सा पशुघ्नजातिर्दशसूना । चक्रं चक्रवान् तैलिकः । ध्वजः सुरापायी । नृपः क्षुद्रो राजा ॥ 7-188-10 एवं दुष्प्रतिग्रहपराङ्मुखेन त्रिवर्गशास्त्रं धर्मार्थकामशास्त्राणि ज्ञेयानि ॥ 7-188-14 पठन्ति शास्त्रम् । उपतिष्ठति सम्यक् स्फुरत्याचष्टे च यः स स्वयं नारायण एवेति ज्ञातव्यः ॥ 7-188-19 सनरान् सहर्षीन्प्राप्तः प्रष्टुमिति शेषः ॥ 7-188-22 पूज्य सम्पूज्य ॥ 7-188-34 चिरजीविनं मार्कण्डेयम् ॥ 7-188-40 यतः ऋत्विक् श्राद्धभोक्ता यजमानस्य पितृत्वं गच्छति तस्मादन्यात्मतां गतः स्वस्त्रियं न गच्छेत् । पारदार्यदोषतुल्यं ह्येतदित्यर्थः ॥ 7-188-41 एतच्च वरणमारभ्य द्रष्टव्यमित्याशयेनाह शुचिनेति ॥ 7-188-50 वटकषायेण वटजटाकषायेण । प्रियङ्गुः राजसर्षपः षष्टिकान् षष्टिरात्रेण पक्वधान्यम् ॥ 7-188-52 विभावसुं सूर्यम् ॥
