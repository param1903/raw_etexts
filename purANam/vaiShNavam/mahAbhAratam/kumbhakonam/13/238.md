अध्यायः 238

महेश्वरेण पार्वतीं प्रति श्राद्धविधानादिकथनम् ॥ 1 ॥

उमोवाच ।	001  
पितृमेधः कथं देव तन्मे शंसितुमर्हसि ।	001a  
सर्वेषां पितरः पूज्याः सर्वसम्पत्प्रदायिनः ॥	001c  
महेश्वर उवाच ।	002  
पितृमेधं प्रवक्ष्यामि यथावत्तन्मना शृणु ।	002a  
देशकालौ विधानं च तत्क्रियायाः शुभाशुभम् ॥	002c  
लोकेषु पितरः पूज्या देवतानां च देवताः ।	003a  
शुचयो निर्मलाः पुण्या दक्षिणां दिशमाश्रिताः ॥	003c  
यथा वृष्टिं प्रतीक्षन्ते भूमिष्ठाः सर्वजन्तवः ।	004a  
पितरश्च तथा लोके पितृमेधं शुभेक्षणे ॥	004c  
तस्य देशाः कुरुक्षेत्रं गया गङ्गा सरस्वती ।	005a  
प्रभासं पुष्करं चेति तेषु दत्तं महाफलम् ॥	005c  
तीर्थानि सरितः पुण्या विविक्तानि वनानि च ।	006a  
नदीनां पुलिनानीति देशाः श्राद्धस्य पूजिताः ॥	006c  
माघप्रोष्ठपदौ मासौ श्राद्धकर्मणि पूजितौ ।	007a  
पक्षयोः कृष्णपक्षश्च पूर्वपक्षात्प्रशस्यते ॥	007c  
अमावास्यां त्रयोदश्यां नवम्यां प्रतिपत्सु च ।	008a  
तिथिष्वेतासु तुष्यन्ति दत्तेनेह पितामहाः ॥	008c  
पूर्वाह्णे शुक्लपक्षे च रात्रौ जन्मदिनेषु वा ।	009a  
युग्मेष्वहस्सु च श्राद्धं न च कुर्वीत पण्डितः ॥	009c  
एष कालो मया प्रोक्तः पितृमेधस्य पूजितः ।	010a  
यस्मिंश्च ब्राह्म्णं पात्रं पश्येत्कालः स च स्मृतः ॥	010c  
अपाङ्क्तेया द्विजा वर्ज्या ग्राह्यास्ते पङ्क्तिपावनाः ।	011a  
भोजयेद्यदि पापिष्ठाञ्श्राद्धेषु नरकं व्रजेत् ॥	011c  
वृत्तश्रुतकुलोपेतान्सकलत्रान्गुणान्वितान् ।	012a  
तदर्हाञ्श्रोत्रियान्विद्धि ब्राह्मणानयुजः शुभे ॥	012c  
एतान्निमन्त्रयेद्विद्वान्पूर्वेद्युः प्रातरेव वा ।	013a  
तत्र श्राद्धक्रियां पश्चादारभेत यथाविधि ॥	013c  
त्रीणि श्राद्धे पवित्राणि दौहित्रः कुतपस्तिलाः ।	014a  
त्रीणि चात्र प्रशंसन्ति शौचमक्रोधमत्वरा ॥	014c  
कुतपः खङ्गपात्रं च कुशा दर्भास्तिला मधु ।	015a  
कालशाकं गजच्छाया पवित्रं श्राद्धकर्मसु ॥	015c  
तिलानवकिरेत्तत्र नानावर्णान्समन्ततः ।	016a  
अशुद्धं पितृयज्ञश्च तिलैः शुध्यति शोभने ॥	016c  
नीलकाषायवस्त्रं च भिन्नवर्णं नवव्रणम् ।	017a  
हीनाङ्गमशुचिं वाऽपि वर्जयेत्तत्र दूरतः ॥	017c  
कुक्कुटांश्च वराहांश्च नग्नं क्लीबं रजस्वलाम् ।	018a  
आयसं त्रपुसीसं च श्राद्धकर्मणि वर्जयेत् ॥	018c  
मांसैः प्रीणन्ति पितरो मुद्गमाषयवैरिह ।	019a  
शशरौरवमांसेन षण्मासं तृप्तिरिष्यते ॥	019c  
संवत्सरं च गव्येन हविषा पायसेन च ।	020a  
वार्ध्रीणसस्य मांसेन तृप्तिर्द्वादशवार्षिकी ॥	020c  
आनन्त्याय भवेद्दत्तं खङ्गमांसं पितृक्षये ।	021a  
पायसं सतिलं क्षौद्रं खङ्गमांसेन सम्मितम् ॥	021c  
महाशकलिनो मस्याश्छागो वा सर्वलोहितः ।	022a  
कालशाकमितीत्येव तदानन्त्याय कल्पितम् ॥	022c  
सापूपं सामिषं स्निग्धमाहारमुपकल्पयेत् ।	023a  
उपकल्प्य तदाहारं ब्राह्मणानर्चयेत्ततः ॥	023c  
श्मश्रुकर्मशिरः स्नातान्समारोप्यासनं क्रमात् ।	024a  
सुगन्धमाल्याभरणैः स्नग्भिरेतान्विभूषयेत् ॥	024c  
अलङ्कृत्योपविष्टांस्तान्पिण्डावापं निवेदयेत् ॥	025ac  
ततः प्रस्तीर्य दर्भाणां प्रस्तरं दक्षिणामुखम् ।	026a  
तत्समीपेऽग्निमिद्ध्वा च स्वधां च जुहुयात्ततः ।	026c  
समीपे त्वग्नीषोमाभ्यां पितृभ्यो जुहुयात्तदा ॥	026e  
तथा दर्भेषु पिण्डांस्त्रीन्निर्वपेद्दक्षिणामुखः ।	027a  
अपसव्यमपाङ्गुष्ठं नामधेयपुरस्कृतम् ॥	027c  
एतेन विधिना दत्तं पितॄणामक्षयं भवेत् ।	028a  
ततो विप्रान्यथाशक्ति पूजयेन्नियतः शुचिः ।	028c  
सदक्षिणं ससम्भारं यथा तुष्यन्ति ते द्विजाः ॥	028e  
यत्र तत्क्रियते तत्र न जल्पन्न जपेन्मिथः ।	029a  
नियम्य वाच्यं देहं च श्राद्धकर्म समारभेत् ॥	029c  
ततो निर्वपने वृत्ते तान्पिण्डांस्तदनन्तरम् ।	030a  
ब्राह्मणोऽग्निरजो गौर्वा भक्षयेदप्सु वा क्षिपेत् ॥	030c  
पत्नीं वा मध्यमं पिण्डं पुत्रकामो हि प्राशयेत् ।	031a  
आधत्त पितरो गर्भं कुमारं पुष्करस्रजम् ॥	031c  
तृप्तानुत्थाप्य तान्विप्रानन्नशेषं निवेदयेत् ।	032a  
तच्छेषं बहुभिः पश्चात्सभृत्यो भक्षयेन्नरः ॥	032c  
एष प्रोक्तः समासेन पितृयज्ञः सनातनः ।	033a  
पितरस्तेन तुष्यन्ति कर्ता च फलमाप्नुयात् ॥	033c  
अहन्यहनि वा कुर्यान्मासे मासेऽथवा पुनः ।	034a  
संवत्सरं द्विः कुर्याच्च चतुर्वाऽपि स्वशक्तितः ॥	034c  
दीर्घायुश्च भवेत्स्वस्थः पितृमेधेन वा पुनः ।	035a  
सपुत्रो बहुभृत्यश्च प्रभूतधनधान्यवान् ॥	035c  
श्राद्धदः स्वर्गमाप्नोति निर्मलं विविधात्मकम् ।	036a  
अप्सरोगणसङ्घुष्टं विरजस्कमनन्तरम् ॥	036c  
श्राद्धानि पुष्टिकामा वै ये प्रकुर्वन्ति पण्डिताः ।	037a  
तेषां पुष्टिं प्रजां चैव दास्यन्ति पितरः सदा ॥	037c  
धन्यं यशस्यमायुष्यं स्वर्ग्यं शत्रुविनाशनम् ।	038a  
कुलसन्धारकं चेति श्राद्धमाहुर्मनीषिणः ॥	038c  
उमोवाच ।	039  
भगवन्देवदेवेश मृतास्ते भुवि जन्तवः ।	039a  
नानाजातिषु जायन्ते शीघ्रं कर्मवशात्पुनः ॥	039c  
पितरः स्वस्ति ते तत्र कथं तिष्ठन्ति देववत् ।	040a  
पितॄणां कतमो देशः पिण्डानश्नन्ति वै कथम् ॥	040c  
अन्ने दत्ते मृतानां तु कथमाप्यायनं भवेत् ।	041a  
एवं मया संशयितं भगवन्वक्तुमर्हसि ॥	041c  
नारद उवाच ।	042  
एतद्विरुद्धं पृच्छन्त्यां रुद्राण्यां परिषद्भृशम् ।	042a  
बभूव सर्वा मुदिता श्रोतुं हि परमं हितम् ॥	042c  
महेश्वर उवाच ।	043  
स्थाने संशयितं देवि शृणु कल्याणि तत्वतः ।	043a  
गुह्यानां परमं गुह्यं हितानां परमं हितम् ॥	043c  
यथा देवगणा देवि तथा पितृगणाः प्रिये ।	044a  
दक्षिणस्यां दिशि शुभे सर्वे पितृगणाः स्थिताः ॥	044c  
प्रेतानुद्दिश्य या पूजा क्रियते मानुषैरिह ।	045a  
तेन तुष्यन्ति पितरो न प्रेताः पितरः स्मृताः ॥	045c  
उत्तरस्यां यथा देवा रमन्ते यज्ञकर्मभिः ।	046a  
दक्षिणस्यां तथा देवि तुष्यन्ति विविधैर्मखैः ॥	046c  
द्विविधं क्रियते कर्म हव्यकव्यसमाश्रितम् ।	047a  
तयोर्हव्यक्रिया देवान्कव्यमाप्यायते पितॄन् ।	047c  
प्रसव्यं मङ्गलैर्द्रव्यैर्हव्यकर्म विधीयते ।	048a  
अपसव्यममङ्गल्यैः कव्यं चापि विधीयते ॥	048c  
सदेवासुरगन्धर्वाः पितॄनभ्यर्चयन्ति च ।	049a  
आप्यायन्ते च ते श्राद्धैः पुनराप्याययन्ति तान् ॥	049c  
अनिष्ट्वा च पितॄन्पूर्वं यः क्रियां प्रकरोति चेत् ।	050a  
रक्षांसि च पिशाचाश्च फलं भोक्ष्यन्ति तस्य तत् ॥	050c  
हव्यकव्यक्रियास्तस्मात्कर्तव्या भुवि मानुषैः ।	051a  
कर्मक्षेत्रं हि मानुष्यं तदन्यत्र न विद्यते ॥	051c  
कव्येन सन्ततिर्दृष्टा हव्ये भूतिः पृथग्विधाः ।	052a  
इति ते कथितं देवि देवगुह्यं सनातनम् ॥ ॥	052c  

इति श्रीमन्महाभारते अनुशासनपर्वणि दानधर्मपर्वणि अष्टत्रिंशदधिकद्विशततमोऽध्यायः ॥ 238 ॥
