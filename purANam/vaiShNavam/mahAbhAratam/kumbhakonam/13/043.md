अध्यायः 043

बदरीनारायणेन गरुडं प्रति स्वमहिमोक्तिः ॥ 1 ॥ गरुडेन मुनिगणान्प्रति स्वानुभूतनारायणमहिमोक्तिः ॥ 2 ॥

\'भगवानुवाच ।	001  
मां न देवा न गन्धर्वा नासुरा न च राक्षसाः ।	001a  
विदुस्तत्वेन सत्वस्थं सूक्ष्मात्मानमवस्थितम् ॥	001c  
चतुर्धाऽहं विभक्तात्मा लोकानां हितकाम्यया ।	002a  
भूतभव्यभविष्यादिरनादिर्विश्वकृत्तमः ॥	002c  
पृथिवी वायुराकाशमापो ज्योतिश्च पञ्चमम् ।	003a  
मनो बुद्धिश्च चेतश्च तमः सत्वं रजस्तथा ॥	003c  
प्रकृतिर्विकृतिश्चैव विद्याविद्ये शुभाशुभे ।	004a  
मत्त एतानि जायन्ते नाहमेभ्यः कथञ्चन ॥	004c  
यत्किञ्चिच्छ्रेयसा युक्तं श्रेयस्करमनुत्तमम् ।	005a  
धर्मयुक्तं च पुण्यं च सोऽहमस्मि निरामयः ॥	005c  
यत्स्वभावात्मतत्वज्ञैः कारणैरुपलक्ष्यते ।	006a  
अनादिमध्यनिधनः सोन्तरात्माऽस्मि शाश्वतः ॥	006c  
यत्तु मे परमं गुह्यं रूपं सूक्ष्मार्थदर्शिभिः ।	007a  
गृह्यते सूक्ष्मभावज्ञैः सोऽविभाव्योस्मि शाश्वतः ॥	007c  
तत्तु मे परमं गुह्यं येन व्याप्तमिदं जगत् ।	008a  
सोहङ्गतः सर्वसत्वः सर्वस्य प्रभवोऽव्ययः ॥	008c  
मत्तो जायन्ति भूतानि मया धार्यन्त्यहर्निशम् ।	009a  
मय्येव विलयं यान्ति प्रलये पन्नगाशन ॥	009c  
यो मां यथा वेदयति तथा तस्यास्मि काश्यप ।	010a  
मनोबुद्धिगतः श्रेयो विदधामि विहङ्गम ॥	010c  
मां तु ज्ञातुं कृता बुद्धिर्भवता पक्षिसत्तम ।	011a  
शृणु योऽहं यतश्चाहं यदर्थश्चाहमुद्यतः ॥	011c  
ये केचिन्नियतात्मानस्त्रेताग्निपरमार्चिताः ।	012a  
अग्निकार्यपरा नित्यं जपहोमपरायणाः ॥	012c  
आत्मन्यग्नीन्समाधाय नियता नियतेन्द्रियाः ।	013a  
अनन्यमनसस्ते मां सर्वे वै समुपासते ॥	013c  
यजन्तो जपयज्ञैर्मां मानसैश्च सुसंयताः ।	014a  
अग्नीनभ्युद्ययुः शश्वदग्निष्वेवाभिसंश्रिताः ॥	014c  
अनन्यकार्याः शुचयो नित्यमग्निपरायणाः ।	015a  
य एवम्बुद्ध्यो धीरास्ते मां गच्छन्ति तादृशाः ॥	015c  
अकामहतसङ्कल्पा ज्ञाने नित्यं समाहिताः ।	016a  
आत्मन्यग्निं समाधाय निराहारा निराशिषः ॥	016c  
विषयेषु निरारम्भा विमुक्ता ज्ञानचक्षुषः ।	017a  
अनन्यमनसो धीराः स्वभावनियमान्विताः ॥	017c  
यत्तद्वियति दृष्टं तत्सरः पद्मोत्पलायुतम् ।	018a  
तत्राग्नयः सन्निहिता दीप्यन्ते स्म निरिन्धनाः ॥	018c  
ज्ञानामलाशयास्तस्मिन्ये च चन्द्रांशुनिर्मलाः ।	019a  
उपासीना गृणन्तोऽग्निमस्पष्टाक्षरभाषिणः ।	019c  
आकाङ्क्षमाणाः शुचयस्तेष्वग्रिषु विहङ्गम ॥	019e  
ये मया भावितात्मानो मय्येवाभिरताः सदा ।	020a  
उपासते च मामेव ज्योतिर्भूता निरामयाः ॥	020c  
तैर्हि तत्रैव वस्तव्यं नीरागादिभिरच्युतैः ।	021a  
निराहारा ह्यनिष्पन्दाश्चन्द्रांशुसदृशप्रभाः ॥	021c  
निर्मला निरहङ्कारा निरालम्बा निराशिषः ।	022a  
मद्भक्ताः सततं तेवै भक्तांस्तानपि चाप्यहम् ॥	022c  
चतुर्धाऽहं विभक्तात्मा चरामि जगतो हितः ।	023a  
लोकानां धारणार्थाय विधानं विदधामि च ॥	023c  
यथावत्तदशेषेण श्रोतुमर्हति मे भवान् ॥	024ac  
एका मूर्तिर्निर्गुणाख्या योगं परममास्थिता ।	025a  
द्वितीया सृजते तात भूतग्रामं चराचरम् ॥	025c  
सृष्टं संहरते चैका जगत्स्थावरजङ्गमम् ।	026a  
ज्ञातात्मनिष्ठा क्षपयन्मोहयन्तीव मायया ।	026c  
क्षपयन्ती मोहयति आत्मनिष्ठा स्वमायया ॥	026e  
चतुर्थी मे महामूर्तिर्जगद्वृद्धिं ददाति सा ।	027a  
रक्षते चापि नियता सोहमस्मि नभश्चरः ॥	027c  
मया सर्वमिदं व्याप्तं मयि सर्वं प्रतिष्ठितम् ।	028a  
अहं सर्वजगद्बीजं सर्वत्रगतिरव्ययः ॥	028c  
यानि तान्यग्निहोत्राणि ये च चन्द्रांशुराशयः ।	029a  
गृणन्ति वेदं सततं तेष्वग्निषु विहङ्गम ॥	029c  
क्रमेण मां समायान्ति सुखिनो ज्ञानसंयुताः ।	030a  
तेषामहं तपो दीप्तं तेजः सम्यक्समाहितम् ।	030c  
नित्यं ते मयि वर्तन्ते तेषु चाहमतन्द्रितः ॥	031a  
सर्वतो मुक्तसङ्गेन मय्यनन्यसमाधिना ।	031c  
शक्यः समासादयितुमहं वै ज्ञानचक्षुषा ॥	031e  
मां स्थूलदर्शनं विद्धि जगतः कार्यकारणम् ।	032a  
मत्तश्च सम्प्रसूतान्वै विद्धि लोकान्सदैवतान् ॥	032c  
मया चापि चतुर्धात्मा विभक्तः प्राणिषु स्यिथः ।	033a  
आत्मभूतो वासुदेवो ह्यनिरुद्धो मतौ स्यितः ॥	033c  
सङ्कर्षणोऽहङ्कारे च प्रद्युम्नो मनसि स्यितः ।	034a  
अन्यथा च चतुर्धा यत्सम्यक्त्वं श्रोतुमर्हसि ॥	034c  
यत्तत्पद्ममभूत्पूर्वं तत्र ब्रह्मा व्यजायत ।	035a  
ब्रह्मणश्चापि सम्भूतः शिव इत्यवधार्यताम् ॥	035c  
शिवात्स्कन्दः संवभूव एतत्सृष्टिचतुष्टयम् ।	036a  
दैत्यदानवदर्पघ्नमेवं मां विद्धि नित्यशः ॥	036c  
दैत्यदानवरक्षोभिर्यदा धर्मः प्रपीड्यते ।	037a  
तदाऽहं धर्मवृद्ध्यर्थं मूर्तिमान्भविताऽऽशुग ॥	037c  
वेदव्रतपरा ये तु धीरा निश्चितबुद्ध्यः ।	038a  
योगिनो योगयुक्ताश्च ते मां पश्यन्ति नान्यथा ॥	038c  
पञ्चभिः सम्प्रयुक्तोऽहं विप्रयुक्तश्च पञ्चभिः ।	039a  
वर्तमानश्च तेष्वेवं निवृत्तश्चैव तेष्वहम् ॥	039c  
ये विदुर्जातसङ्कल्पास्ते मां पश्यन्ति तादृशाः ॥	040ac  
खं वायुरापो ज्योतिश्च पृथिवी चेति पञ्चमम् ।	041a  
तदात्मकोऽस्मि विज्ञेयो न चान्योस्मीति निश्चितम् ।	041c  
वर्तमानमतीतं च पञ्चवर्गेषु निश्चलम् ।	042a  
शब्दस्पर्शेषु रूपेषु रसगन्धेषु चाप्यहम् ॥	042c  
रजस्तमोभ्यामाविष्टा येषां बुद्धिरनिश्चिता ।	043a  
ते न पश्यन्ति मे तत्वं तपसा महता ह्यपि ॥	043c  
नोपवासैर्न नियमैर्न व्रतैर्विविधैरपि ।	044a  
द्रष्टुं वा वेदितुं वाऽपि न शक्या परमा गतिः ॥	044c  
महामोहार्थपङ्के तु निमग्रानां गतिर्हरिः ।	045a  
एकान्तिनो ध्यानपरा यतिभावाद्व्रजन्ति माम् ॥	045c  
सत्वयुक्ता मतिर्येषां केवलाऽऽत्मविनिश्चिता ।	046a  
ते पश्यन्ति स्वमात्मानं परमात्मानमव्ययम् ॥	046c  
अहिंसा सर्वभूतेषु तेष्ववस्तितमार्जवम् ।	047a  
तेष्वेव च समाधाय सम्यगेति च मामजम् ॥	047c  
यदेतत्परमं गुह्यमाख्यानं परमाद्भुतम् ।	048a  
यत्तेन तदशेषेण यथावच्छ्रोतुमर्हसि ॥	048c  
ये त्वग्निहोत्रनियता जपयज्ञपरायणाः ।	049a  
ते मामुपासते शश्वद्यांस्तांस्त्वं दृष्टवानसि ॥	049c  
शास्त्रदृष्टविधानज्ञा असक्ताः क्वचिदन्यथा ।	050a  
शक्योऽहं वेदितुं तैस्तु यन्मे परममव्ययम् ॥	050c  
ये तु साङ्ख्यं च योगं च ज्ञात्वाऽप्यधृतनिश्चयाः ।	051a  
न ते गच्छन्ति कुशलाः परां गतिमनुत्तमाम् ॥	051c  
तस्माज्ज्ञानेन शुद्धेन प्रसन्नात्माऽऽन्मविच्छुचिः ।	052a  
आसादयति तद्ब्रह्म यत्र गत्वा न शोचति ॥	052c  
शुद्धाभिजनसम्पन्नाः श्रद्धायुक्तेन चेतसा ।	053a  
मद्भक्त्या च द्विजश्रेष्ठा गच्छन्ति परमां गतिं ॥	053c  
यद्गुह्यं परमं बुद्धेरलिङ्गग्रहणं च यत् ।	054a  
तत्सूक्ष्मं गृह्यते विप्रैर्यतिभिस्तत्त्वदर्शिभिः ॥	054c  
न वायुः पवते तत्र न तस्मिञ्ज्योतिषां गतिः ।	055a  
न चापः पृथिवी चैव नाकाशं न मनोगतिः ॥	055c  
तस्माच्चैतानि सर्वाणि प्रजायन्ते विहङ्गम ।	056a  
सर्वेभ्यश्च स तेभ्यश्च प्रभवत्यमलो विभुः ॥	056c  
स्थूलदर्शनमेतन्मे यद्दृष्टं भवताऽनघ ।	057a  
एतत्सूक्ष्मस्य तद्द्वारं कार्याणां कारणं त्वहम् ॥	057c  
दृष्टो वै भवता तस्मात्सरस्यमितविक्रम ।	058a  
ब्रह्मणो यदहोरात्रसङ्ख्याभिज्ञैर्विभाव्यते ॥	058c  
एष कालस्त्वया तत्र सरस्यहमुपागतः ।	059a  
मां यज्ञमाहुर्यज्ञज्ञा वेदं वेदविदो जनाः ।	059c  
मुनयश्चापि मामेव जपयज्ञं प्रचक्षते ॥	059e  
वक्ता मन्ता रसयिता घ्राता द्रष्टा प्रदर्शकः ।	060a  
बोद्धा बोधयिता चाहं गन्ता श्रोता चिदात्मकः ॥	060c  
मामिष्ट्वा स्वर्गमायान्ति तथा चाप्नुवते महत् ।	061a  
ज्ञात्वा मामेव चैवान्ते निःसङ्गेनान्तरात्मना ॥	061c  
अहं तेजो द्विजातीनां मम तेजो द्विजातयः ।	062a  
मम यस्तेजसो देहः सोग्निरित्यवगम्यताम् ॥	062c  
प्राणपालः शरीरेऽहं योगिनामहमीश्वरः ।	063a  
साङ्ख्यानामिदमेवाग्रे मयि सर्वमिदं जगत् ॥	063c  
धर्ममर्थं च कामं च मोक्षं चैवार्जवं जपम् ।	064a  
तमः सत्वं रजश्चैव कर्मजं च भवाप्ययम् ॥	064c  
स तदाऽहं तथारूपस्त्वया दृष्टः सनातनः ।	065a  
ततस्त्वहं परतरः शक्यः कालेन वेदितुम् ॥	065c  
मम यत्परमं गुह्यं शाश्वतं ध्रुवमव्ययम् ।	066a  
तदेवं परमो गुह्यो देवो नारायणो हरिः ।	066c  
न तच्छक्यं भुजङ्गारे वेत्तुमभ्युदयान्वितैः ॥	066e  
निरारम्भनमस्कारा निराशीर्बन्धनास्तथा ।	067a  
गच्छन्ति तं महात्मानः परं ब्रह्म सनातनम् ॥	067c  
स्थूलोऽहमेवं विहग त्वया दृष्टस्तथाऽनघ ।	068a  
एतच्चापि न वेत्त्यन्यस्त्वामृते पन्नगाशन ॥	068c  
मा मतिस्तव गान्नाशमेषा गतिरनुत्तमा ।	069a  
मद्भक्तो भव नित्यं त्वं ततो वेत्स्यसि मे पदम् ॥	069c  
एतत्ते सर्वमाख्यातं रहस्यं दिव्यमानुषम् ।	070a  
एतच्छ्रेयः परं चैतत्पन्थानं विद्धि मोक्षिणाम् ॥	070c  
एवमुक्त्वा स भगवांस्तत्रैवान्तरधीयत ।	071a  
पश्यतो मे महायोगी जगामात्मगतिर्गतिम् ॥	071c  
एतदेवंविधं तस्य महिमानं महात्मनः ।	072a  
अच्युतस्याप्रमेयस्य दृष्टवानस्मि यत्पुरा ॥	072c  
एतद्वः सर्वमाख्यातं चेष्टितं तस्य धीमतः ।	073a  
मयाऽनुभूतं प्रत्यक्षं दृष्ट्वा चाद्भुतकर्मणः ॥\' 	073c  
	
इति श्रीमन्महाभारते अनुशासनपर्वणि दानधर्मपर्वणि त्रिचत्वारिंशोऽध्यायः ॥ 43 ॥	
