अध्यायः 249

पार्वत्या परमेश्वरम्प्रति देवगन्धर्वादियोषितां मध्ये स्त्रीधर्मकथनम् ॥ 1 ॥

नारद उवाच ।	001  
एवं ब्रुवन्त्यां स्त्रीधर्मं देव्यां देवस्य शासनात् ।	001a  
ऋषिगन्धर्वयक्षाणां योषितश्चाप्सरोगणाः ॥	001c  
नागभूतस्त्रियश्चैव नद्यश्चैव समागताः ।	002a  
श्रुतुकामाः परं वाक्यं सर्वाः पर्यवतस्थिरे ॥	002c  
उमादेवी मुदा युक्ता पुज्यमानाऽङ्गनागणैः ।	003a  
आनृशंस्यपरा देवी सततं स्त्रीगणं प्रति ॥	003c  
स्त्रीगणस्य हितार्थाय भवप्रियचिकीर्षया ।	004a  
वक्तुं वचनमारेभे स्त्रीणां धर्माश्रयान्वितम् ॥	004c  
उमोवाच ।	005  
भगवन्सर्वभूतेश श्रूयतां वचनं मम ।	005a  
ऋतुप्राप्ता सुशुद्दा या कन्या सेत्यभिधीयते ॥	005c  
तां तु कन्यां पिता माता भ्राता मातुल एव वा ।	006a  
पितृव्यश्चैव पञ्चैते दातुं प्रभवतां गताः ॥	006c  
विवाहाश्च तथा पञ्च तासां धर्मार्थकारणात् ।	007a  
कामतश्च मिथो दानमितरेतरकाम्यया ॥	007c  
दत्ता यस्य भवेद्भार्या एतेषां येन केन चित् ।	008a  
दातारः सुविमृश्यैव दातुमर्हन्ति नान्यथा ॥	008c  
उत्तमानां तु वर्णानां मन्त्रवत्पाणिसङ्ग्रहः ।	009a  
विवाहकारणं चाहुः शूद्राणां सम्प्रयोगतः ॥	009c  
यदा दत्ता भवेत्कन्या तस्माद्भार्यार्थिने स्वकैः ।	010a  
तदाप्रभृति सा नारी दशरात्रं विलज्जया ।	010c  
मनसा कर्मणा वाचा अनुकूला च सा भवेत् ॥	010e  
इति भर्तृव्रतं कुर्यात्पतिमुद्दिश्य शोभना ।	011a  
तदाप्रभृति सा नारी न कुर्यात्पत्युरप्रियम् ॥	011c  
यद्यदिच्छति वै भर्ता ध्रमकामार्थकारणात् ।	012a  
तथैवानुप्रिया भूत्वा तथैवोपचरेत्पतिम् ।	012c  
पतिव्रतात्वं नारीणामेतदेव सनातनम् ॥	012e  
तादृशी सा भवेन्नित्यं यादृशस्तु भवेत्पतिः ।	013a  
शुभाशुभसमाचार एतद्वृत्तं समासतः ॥	013c  
दैवतं सततं साध्वी भर्तारं या तु पश्यति ।	014a  
दैवमेव भवेत्तस्याः पतिरित्यवगम्यते ॥	014c  
एतस्मिन्कारणं देव पौराणी श्रूयते श्रुतिः ।	015a  
कथयामि प्रसादात्ते शृणु देव समासतः ॥	015c  
कस्य चित्त्वथ विप्रस्य भार्ये द्वे हि बभूवतुः ।	016a  
तयोरेका धर्मकामा देवानुद्दिश्य भक्तितः ॥	016c  
भर्तारमवमत्यैव देवतासु समाहिता ।	017a  
चकार विपुलं धर्मं पूजयानाऽर्चयाऽन्वितम् ॥	017c  
अपरा धर्मकामा च पतिमुद्दिश्य शोभना ।	018a  
भर्तारं दैवतं कृत्वा चकार किल तत्प्रियम् ॥	018c  
एवं विवर्तमाने तु युगपन्मरणेऽध्वनि ।	019a  
गते किल महादेव तत्रैका या पतिव्रता ।	019c  
देवप्रियायां तिष्ठन्त्यां पुण्यलोकं जगाम सा ॥	019e  
देवप्रिया च तिष्ठन्ती विललाप सुदुःखिता ।	020a  
तां यमो लोकपालस्तु बभाषे पुष्कलं वचः ॥	020c  
मा शुचस्त्वं निवर्तस्व न लोकाः सन्ति तेऽनघे ।	021a  
स्वधर्मविमुखा सा त्वं तस्माल्लोका न सन्ति ते ॥	021c  
देवता हि पतिर्नार्याः स्थापिता सर्वदैवतैः ।	022a  
अवमत्य शुभे तत्त्वं कथं लोकान्गमिष्यसि ॥	022c  
मोहेन त्वं वरारोहे न जानीषे स्वदैवतम् ।	023a  
पतिमत्या स्त्रिया कार्यो धर्मः पत्यर्पणस्त्विति ॥	023c  
तस्मात्त्वं हि निवर्तस्व कुरु पत्याश्रितं हितम् ।	024a  
तदा गन्तासि लोकांस्तान्यान्गच्छन्ति पतिव्रताः ।	024c  
नान्यथा शक्यते प्राप्तुं पतीनां लोकमुत्तमम् ॥	024e  
यमेनैवंविधं चोक्ता निवृत्ता पुनरेव सा ।	025a  
बभूव पतिमालम्ब्य पतिप्रियपरायणा ॥	025c  
एवमेतन्महगादेव दैवतं हि स्त्रियाः पतिः ।	026a  
तस्मात्पतिपरा भूत्वा पतीनुपचरेदिति ॥ ॥	026c  

इति श्रीमन्महाभारते अनुशासनपर्वणि दानधर्मपर्वणि एकोनपञ्चाशदधिकद्विशततमोऽध्यायः ॥ 249 ॥


