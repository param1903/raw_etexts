श्रीः
अध्यायः 189

विष्णुनेन्द्रम् प्रति स्वप्रीतिकरधर्मकथनम् ॥ 1 ॥ तथा बलदेवदेवाग्निविश्वामित्रादिभिः पृथक्पृथग्धर्मविशेषकथनम् ॥ 2 ॥

[भीष्म उवाच 	001  
केन ते च भवेत्प्रीतिः कथं तुष्टिं तु गच्छसि ।	001a  
इति पृष्टः सुरेन्द्रेण प्रोवाच हरिरीश्वरः ॥	001c  
ब्राह्मणानां परीवादो मम विद्वेषणं महत् ।	002a  
ब्राह्मणैः पूजितैर्नित्यं पूजितोऽहं न संशयः ॥	002c  
नित्याभिवाद्या विप्रेन्द्रा भुक्त्वा पादौ तथाऽऽत्मनः ।	003a  
तेषां तुष्यामि मर्त्यानां यश्चक्रे च बलिं हरेत् ॥	003c  
वामनं ब्राह्मणं दृष्ट्वा वराहं च जलोत्थितम् ।	004a  
उद्धृतां धरणीं चैव मूर्ध्ना धारयते तु यः ।	004c  
न तेषामशुभं किञ्चित्कल्मषं चोपपद्यते ॥	004e  
अश्वत्थं रोचनां गां च पूजयेद्यो नरः सदा ।	005a  
पूजितं च जगत्तेन सदेवासुरमानुषम् ॥	005c  
तेन रूपेण तेषां च पूजां गृह्णामि तत्त्वतः ।	006a  
पूजा ममैषा नास्त्यन्या यावल्लोकाः प्रतिष्ठिताः ॥	006c  
अन्यथा हि वृथा मर्त्याः पूजयन्त्यल्पबुद्धयः ।	007a  
नाहं तत्प्रतिगृह्णामि न सा तुष्टिकरी मम ॥	007c  
इन्द्र उवाच 	008  
चक्रं पादौ वराहं च ब्राह्मणं चापि वामनम् ।	008a  
उद्धृतां धरणीं चैव किमर्थं त्वं प्रशंससि ॥	008c  
भवान्सृजति भूतानि भावन्संहरति प्रजाः ।	009a  
प्रकृतिः सर्वभूतानां समर्त्यानां सनातनी ॥	009c  
भीष्म उवाच 	010  
सम्प्रहस्य ततो विष्णुरिदं वचनमब्रवीत् ।	010a  
चक्रेण निहता दैत्याः पद्म्यां क्रान्ता वसुन्धरा ॥	010c  
वाराहं रूपमास्थाय हिरण्याक्षो निपातितः ।	011a  
वामनं रूपमास्थाय जितो राजा मया बलिः ||	011c  
परितुष्टो भवाम्येवं मानुषाणां महात्मनाम् ।	012a  
तन्मां ये पूजयिष्यन्ति नास्ति तेषां पराभवः ॥	012c  
अपि वा ब्राह्म्णं दृष्ट्वा ब्रह्मचारिणमागतम् ।	013a  
ब्राह्मणाग्र्याहुतिं दत्त्वा अमृतं तस्य भोजनम् ॥	013c  
ऐन्द्रीं सन्ध्यामुपासित्वा आदित्याभिमुखः स्थितः ।	014a  
सर्वतीर्थेषु स स्नातो मुच्यते सर्वकिल्बिषैः ॥	014c  
एतद्वः कथितं गुह्यमखिलेन तपोधनाः ।	015a  
संशयं पृच्छमानानां किं भूयः कथयाम्यहम् ॥	015c  
बलदेव उवाच 	016  
श्रूयतां परमं गुह्यं मानुषाणां सुखावहम् ।	016a  
अजानन्तो यदबुधाः क्लिश्यन्ते भूतपीडिताः ॥	016c  
कल्य उत्थाय यो मर्त्यः स्पृशेद्गां वै घृतं दधि ।	017a  
सर्षपं च प्रियङ्गुं च कल्मषात्प्रतिमुच्यते ॥	017c  
भूतानि चैव सर्वाणि अग्रतः पृष्ठतोपि वा ।	018a  
उच्छिष्टं वाऽपि च्छिद्रेषु वर्जयन्ति तपोधनाः ॥	018c  
देवा ऊचुः 	019  
प्रगृह्यौदुम्बरं पात्रं तोयपूर्णमुदङ्मुखः ।	019a  
उपवासं तु गृह्णीयाद्यद्वा सङ्कल्पयेद्व्रतम् ॥	019c  
देवतास्तस्य तुष्यन्ति कामिकं चापि सिध्यति ।	020a  
अन्यथा हि वृथा मर्त्याः कुर्वते स्वल्पबुद्धयः ॥	020c  
उपवासे बलौ चापि ताम्रपात्रं विशिष्यते ।	021a  
बलिर्भिक्षा तथाऽर्घ्यं च पितॄणां च तिलोदकम् ||	021c  
ताम्रपात्रेण दातव्यमन्यथाऽल्पफलं भवेत् ।	022a  
गुह्यमेतत्समुद्दिष्टं यथा तुष्यन्ति देवताः ॥	022c  
धर्म उवाच 	023  
राजपौरुषिके विप्रे घाण्टिके परिचारिके ।	023a  
गोरक्षके वाणिजके तथा कारुकुशीलवे ॥	023c  
मित्रद्रुह्यनधीयाने यश्च स्याद्वृषलीपतिः ।	024a  
एतेषु दैवं पित्र्यं वा न देयं स्यात्कथञ्चन ।	024c  
पिण्डदास्तस्य हीयन्ते न च प्रीणाति वै पितॄन् ॥	024e  
अतिथिर्यस्य भग्नाशो गृहात्प्रतिनिवर्तते ।	025a  
पितरस्तस्य देवाश्च अग्नयश्च तथैव हि ।	025c  
निराशाः प्रतिगच्छन्ति अतिथेरप्रतिग्रहात् ॥	025e  
स्त्रीघ्नैर्गोघ्नैः कृतघ्नैश्च ब्रह्मघ्नैर्गुरुतल्पगैः ।	026a  
तुल्यदोषो भवत्येभिर्यस्यातिथिरनर्चितः ॥	026c  
अग्निरुवाच 	027  
पादमुद्यम्य यो मर्त्यः स्पृशेद्गाश्च सुदुर्मतिः ।	027a  
ब्राह्मणं वा महाभागं दीप्यमानं तथाऽनलम् ।	027c  
तस्य दोषान्प्रवक्ष्यामि तच्छृणुध्वं समाहिताः ॥	027e  
दिवं स्पृशत्यशब्दोऽस्य त्रस्यन्ति पितरश्च वै ।	028a  
वैमनस्यं च देवानां कृतं भवति पुष्कलम् ।	028c  
पावकश्च महातेजा हव्यं न प्रतिगृह्णति ॥	028e  
आजन्मनां शतं चैव नरके पच्यते तु सः ।	029a  
निष्कृतिं च न तस्यापि अनुमन्यन्ति कर्हिचित् ॥	029c  
तस्माद्गावो न पादेन स्प्रष्टव्या वै कदाचन ।	030a  
ब्राह्मणश्च महातेजा दीप्यमानस्तथाऽनलः ।	030c  
श्रद्दधानेन मर्त्येन आत्मनो हितमिच्छता ॥	030e  
एते दोषा मया प्रोक्तास्त्रिषु यः पादमुत्सृजेत् ।	031a  
विश्वामित्र उवाच 	031  
श्रूयतां परमं गुह्यं रहस्यं धर्मसंहितम् ।	031c  
परमान्नेन यो दद्यात्पितॄणामौपहारिकम् ॥	031e  
गजच्छायायां पूर्वस्यां कुतपे दक्षिणामुखः ।	032a  
यदा भाद्रपदे मासि भवते बहुले मघा ॥	032c  
श्रूयतां तस्य दानस्य यादृशो गुणविस्तरः ।	033a  
कृतं तेन महच्छ्राद्धं वर्षाणीह त्रयोदश ॥ 	033c  
गाव ऊचुः	034  
बहुले समङ्गे ह्यकुतोभये च क्षेमे च सङ्ख्येव हि भूयसी च ।	034a  
यथा पुरा ब्रह्मपुरे सवत्सा शतक्रतोर्वज्रधरस्य यज्ञे ॥	034c  
भूयश्च या विष्णुपदे स्थिताया विभावसोश्चापि पथे स्थिता या ।	035a  
देवाश्च सर्वे सह नारदेन प्रकुर्वते सर्वसहेति नाम ॥	035c  
मन्त्रेणैतेनाभिवन्देत यो वै विमुच्यते पापकृतेन कर्मणा ।	036a  
लोकानवाप्नोति पुरन्दरस्य गवां फलं चन्द्रमसो द्युतिं च ॥	036c  
एवं हि मन्त्रं त्रिदशाभिजुष्टं पठेत यः पर्वसु गोष्ठमध्ये ।	037a  
न तस्यि पापं न भयं न शोकः सहस्रनेत्रस्य च याति लोकम् ॥	037c  
भीष्म उवाच 	038  
अथ सप्त महाभागा ऋषयो लोकविश्रुताः ।	038a  
वसिष्ठप्रमुखाः सर्वे ब्रह्माणं पद्मसम्भवम् ।	038c  
प्रदक्षिणमभिक्रम्य सर्वे प्राञ्जलयः स्थिताः ॥	038e  
उवाच वचनं तेषां वसिष्ठो ब्रह्मवित्तमः ।	039a  
सर्वप्राणिहितं प्रश्नं ब्रह्मक्षत्रे विशेषतः ॥	039c  
द्रव्यहीनाः कथं मर्त्या दरिद्राः साधुवर्तिनः ।	040a  
प्राप्नुवन्तीह यज्ञस्य फलं केन च कर्मणा ॥	040c  
एतच्छ्रुत्वा वचस्तेषां ब्रह्मा वचनमब्रवीत् ॥	041ac  
अहो प्रश्नो महाभाग गूढार्थः परमः शुभः ।	042a  
सूक्ष्मः श्रेयांश्च मर्त्यानां भवद्भिः समुदाहृतः ॥	042c  
श्रूयतां सर्वमाख्यास्ये निखिलेन तपोधनाः ।	043a  
यथा यज्ञफलं मर्त्यो लभते नात्र संशयः ॥	043c  
पौषमासस्य शुक्ले वै यदा युज्येत रोहिणी ।	044a  
तेन नक्षत्रयोगेन आकाशशयनो भवेत् ॥	044c  
एकवस्त्रः शुचिः स्नातः श्रद्दधानः समाहितः ।	045a  
सोमस्य रश्मयः पीत्वा महायज्ञफलं लभेत् ॥	045c  
एतद्वः परमं गुह्यं कथितं द्विजसत्तमाः ।	046a  
यन्मां भवन्तः पृच्छन्ति सूक्ष्मतत्त्वार्थदर्शिनः] ॥	046c  

इति श्रीमन्महाभारते अनुशासनपर्वणि दानधर्मपर्वणि एकोननवत्यधिकशततमोऽध्यायः ॥ 189 ॥

7-189-3 चक्रे गोमयोपलिप्ते मण्डले सुदर्शनमन्त्रेण पूजिते ॥ 7-189-28 अशब्दः अपशब्दः निन्दारूपः ॥ 7-189-46 रश्मयः रश्मीन् ॥
