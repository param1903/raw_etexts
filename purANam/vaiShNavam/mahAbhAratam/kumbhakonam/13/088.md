अध्यायः 088

अथ दानधर्मपर्व ॥ 1 ॥

पूर्वमन्तर्हितेन च्यवनेन कुशिकम्प्रति पुनः शयने प्रस्वपत आत्मनः प्रदर्शनम् ॥ 1 ॥ पुनरुत्थितेन मुनिना राजानम्प्रति आत्मनस्तैलाभ्यञ्जननियोजनेन स्नानशालायां पुनरन्तर्धानम् ॥ 2 ॥ पुनराविष्कृतात्मना तेन सभार्यस्य राज्ञो रथधुरि संयोजनपूर्वकं याचकेभ्यस्तदीयवित्तादिवितरणेन वीथ्यां रथेन निर्गमनम् ॥ 3 ॥ स्वीयप्रतोदताडनेऽप्यविकृतमानसे सभार्ये कुशिके प्रसीदता मुनिना वरदानेन तस्य स्वगृहप्रेषणम् ॥ 4 ॥

युधिष्ठिर उवाच ।	001  
तस्मिन्नन्तर्हिते विप्रे राजा किमकरोत्तदा ।	001a  
भार्या चास्य महाभागा तन्मे ब्रूहि पितामह ॥	001c  
भीष्म उवाच ।	002  
अदृष्ट्वा स महीपालस्तमृषिं सह भार्यया ।	002a  
परिश्रान्तो निववृते व्रीडितो नष्टचेतनः ॥	002c  
स प्रविश्य पुरीं दीनो नाभ्यभाषत किञ्चन ।	003a  
तदेव चिन्तयामास च्यवनस्य विचेष्टितम् ॥	003c  
अथ शून्येन मनसा प्रविवेश गृहं नृपः ।	004a  
ददर्श शयने तस्मिञ्शयानं भृगुनन्दनम् ॥	004c  
विस्मितौ तमृषिं दृष्ट्वा तदाश्चर्यं विचिन्त्य च ।	005a  
दर्शनात्तस्य तु तदा विश्रान्तौ सम्बभूवतुः ॥	005c  
यथास्थानं ततो गत्वा तत्पादौ संववाहतुः ।	006a  
अथापरेण पार्श्वेन सुष्वाप स महामुनिः ॥	006c  
तेनैव च स कालेन प्रत्यबुद्ध्यत वीर्यवान् ।	007a  
न च तौ चक्रतुः किञ्चिद्विकारं भयशङ्कितौ ॥	007c  
प्रतिबुद्धस्तु स मुनिस्तौ प्रोवाच विशाम्पते ।	008a  
तैलाभ्यङ्गो दीयतां मे स्नास्येऽहमिति भारत ॥	008c  
तौ तथेति प्रतिश्रुत्य क्षुधितौ श्रमकर्शितौ ।	009a  
शतपाकेन तैलेन महार्हेणोपतस्थतुः ॥	009c  
ततः सुखासीनमृषिं वाग्यतौ संववाहतुः ।	010a  
न च पर्याप्तमित्याह भार्गवः सुमहातपाः ॥	010c  
यदा तौ निर्विकारौ तु लक्षमायास भार्गवः ।	011a  
तत उत्थाय सहसा स्नानशालां विवेश ह ॥	011c  
क्लृप्तमेव तु तत्रासीत्स्नानीयं पार्थिवोचितम् ।	012a  
असत्कृत्य च तत्सर्वं तत्रैवान्तरधीयत ॥	012c  
स मुनिः पुनरेवाथ नृपतेः पश्यतस्तदा ।	013a  
नासूयां चक्रतुस्तौ च दम्पती भरतर्षभ ॥	013c  
अथ स्नातः स भगवान्सिंहासनगतः प्रभुः ।	014a  
दर्शयामास कुशिकं सभार्यं कुरुनन्दन ॥	014c  
संहृष्टवदनो राजा सभार्यः कुशिको मुनिम् ।	015a  
सिद्धमन्नमिति प्रह्वो निर्विकारो न्यवेदयत् ॥	015c  
आनीयतामिति मुनिस्तं चोवाच नराधिपम् ।	016a  
स राजा समुपाजह्रे तदन्नं सह भार्यया ॥	016c  
मांसप्रकारान्विविधाञ्शाकानि विविधानि च ।	017a  
लेह्यपिष्टविकारांश्च पानकानि लघूनि च ॥	017c  
रसालापूपकांश्चित्रान्मोदकानथ षड्रसान् ।	018a  
रसान्नानाप्रकारांश्च वन्यं च मुनिभोजनम् ॥	018c  
फलानि च विचित्राणि राजभोज्यानि भूरिशः ।	019a  
बदरेङ्गुदकाश्मर्यभल्लातकफलानि च ॥	019c  
गृहस्थानां च यद्भोज्यं यच्चापि वनवासिनाम् ।	020a  
सर्वमाहारयामास राजा शापभयान्मुनेः ॥	020c  
अथ सर्वमुपन्यस्तमग्रतश्च्यवनस्य तत् ।	021a  
ततः सर्वं समानीय तच्च शय्यासनं मुनिः ॥	021c  
वस्त्रैः शुभैरवच्छाद्य भोजनोपस्करैः सह ।	022a  
सर्वमादीपयामास च्यवनो भृगुनन्दनः ॥	022c  
न च तौ चक्रतुः क्रोधं दम्पती सुमहाव्रतौ ।	023a  
तयोः सम्प्रेक्षतोरेव पुनरन्तर्हितोऽभवत् ॥	023c  
तथैव च स राजर्षिस्तस्थौ तां रजनीं तदा ।	024a  
सभार्यो वाग्यतः श्रीमान्न चकोपं समाविशत् ॥	024c  
नित्यसंस्कृतमन्नं तु विविधं राजवेश्मनि ।	025a  
शयनानि च मुख्यानि परिषेकाश्च पुष्कलाः ॥	025c  
वस्त्रं च विविधाकारमभवत्समुपार्जितम् ।	026a  
न शशाक ततो द्रष्टमन्तरं च्यवनस्तदा ॥	026c  
पुनरेव च विप्रर्षिः प्रोवाच कुशिकं नृपम् ।	027a  
सभार्यो मां रथेनाशु वह यत्र ब्रवीम्यहम् ॥	027c  
तथेति च प्राह नृपो निर्विशङ्कस्तपोधनम् ।	028a  
क्रीडारथोस्तु भगवन्नुत साङ्ग्रामिको रथः ॥	028c  
इत्युक्तः स मुनी राज्ञा तेन हृष्टेन तद्वचः ।	029a  
च्यवनः प्रत्युवाचेदं हृष्टः परपुरञ्जयम् ॥	029c  
सज्जीकुरु रथं क्षिप्रं यस्ते साङ्ग्रामिको मतः ।	030a  
सायुधः सपताकश्च शक्तीकनकयष्टिमान् ॥	030c  
किङ्किणीस्वननिर्घोषो युक्तस्तोरणकल्पनैः ।	031a  
गदास्वङ्गनिबद्धश्च परमेषुशतान्वितः ॥	031c  
ततः स तं तथेत्युक्त्वा कल्पयित्वा महारथम् ।	032a  
भार्यां वामे धुरि तदा चात्मानं दक्षिणे तथा ॥	032c  
त्रिदण्डं वज्रसूच्यग्रं प्रतोदं तत्र चादधत् ।	033a  
सर्वमेतत्तथा दत्त्वा नृपो वाक्यमऽथाब्रवीत् ॥	033c  
भगवन्क्व रथो यातु ब्रवीतु भृगुनन्दन ।	034a  
यत्र वक्ष्यसि विप्रर्षे तत्र यास्यति ते रथः ॥	034c  
एवमुक्तस्तु भगवान्प्रत्युवाचाथ तं नृपम् ।	035a  
इतः प्रभृति यातव्यं पदकम्पदकं शनैः ॥	035c  
श्रमो मम यथा न स्यात्तथा मच्छन्दचारिणौ ।	036a  
सुसुखं चैव वोढव्यो जनः सर्वश्च पश्यतु ॥	036c  
नोत्सार्याः पथिकाः केचित्तेभ्योदास्ये वसु ह्यहम् ।	037a  
ब्राह्मणेभ्यश्च ये कामानर्थयिष्यन्ति मां पथि ॥	037c  
सर्वान्दास्याम्यशेषेण धनं रत्नानि चैव हि ।	038a  
क्रियतां निखिलेनैतन्मा विचारय पार्थिव ॥	038c  
तस्य तद्वचनं श्रुत्वा राजा भृत्यांस्तथाऽब्रवीत् ।	039a  
यद्यद्ब्रूयान्मुनिस्तत्तत्सर्वं देयमशङ्कितैः ॥	039c  
ततो रत्नान्यनेकानि स्त्रियो युग्यमजाविकम् ।	040a  
कृताकृतं च कनकं गजेन्द्राश्चाचलोपमाः ॥	040c  
अन्वगच्छन्त तमृषिं राजामात्याश्च सर्वशः ।	041a  
हाहाभूतं च तत्सर्वमासीन्नगरमार्तवत् ॥	041c  
तौ तीक्ष्णाग्रेण सहसा प्रतोदेन प्रतोदितौ ।	042a  
पृष्ठे विद्धौ कटे चैव निर्विकारौ तमूहतुः ॥	042c  
वेपमानौ निराहारौ पञ्चाशद्रात्रकर्शितौ ।	043a  
कथञ्चिदूहतुर्धैर्याद्दम्पती तं रथोत्तमम् ॥	043c  
बहुशो भृशविद्धौ तौ क्षरमाणौ क्षतोद्भवम् ।	044a  
ददृशाते महाराज पुष्पिताविव किंशुकौ ॥	044c  
तौ दृष्ट्वा पौरवर्गस्तु भृशं शोकसमाकुलः ।	045a  
अभिशापभयत्रस्तो न तं किञ्चिदुवाच ह ॥	045c  
द्वन्द्वशश्चाब्रुवन्सर्वे पश्यध्वं तपसो बलम् ।	046a  
क्रुद्धा अपि मुनिश्रेष्ठं वीक्षितुं नेह शुक्नुमः ॥	046c  
अहो भगवतो वीर्यं महर्षेर्भावितात्मनः ।	047a  
राज्ञश्चापि सभार्यस्य धैर्यं पश्यत यादृशम् ॥	047c  
श्रान्तावपि हि कच्छ्रेण रथमेनं समूहतुः ।	048a  
न चैतयोर्विकारं वै ददर्श भृगुनन्दनः ॥	048c  
भीष्म उवाच ।	049  
ततः स निर्विकारौ तु दृष्ट्वा भृगुकुलोद्वहः ।	049a  
वसु विश्राणयामास यथा वैश्रवणस्तथा ॥	049c  
तत्रापि राजा प्रीतात्मा यथादिष्टमथाकरोत् ।	050a  
ततोऽस्य भगवान्प्रीतो बभूव मुनिसत्तमः ॥	050c  
अवतीर्य रथश्रेष्ठाद्दम्पती तौ मुमोच ह ।	051a  
विमोच्य चैतौ विधिवत्ततो वाक्यमुवाच ह ॥	051c  
स्निग्धगम्भीरया वाचा भार्गवः सुप्रसन्नया ।	052a  
ददामि वां वरं श्रेष्ठं तं ब्रूतामिति भारत ॥	052c  
सुकुमारौ च तौ विद्धौ कराभ्यां मुनिसत्तमः ।	053a  
पस्पर्शामृतकल्पाभ्यां स्नेहाद्भरतसतम ॥	053c  
अथाब्रवीन्नृपो वाक्यं श्रमो नास्त्यावयोरिह ।	054a  
विश्रान्तौ स्वः प्रभावात्ते ध्यानेनैवेह भार्गव ॥	054c  
अथ तौ भगवान्प्राह प्रहृष्टश्च्यनस्तदा ।	055a  
न वृथा व्याहृतं पूर्वं यन्मया तद्भविष्यति ॥	055c  
रमणीयः समुद्देशो गङ्गातीरमिदं शुभम् ।	056a  
किञ्चित्कालं व्रतपरो निवत्स्यामीह पार्थिव ॥	056c  
गम्यतां स्वपुरं पुत्र विश्रान्तः पुनरेष्यसि ।	057a  
इहस्थं मां सभार्यस्त्वं द्रष्टासि श्वो नराधिप ॥	057c  
न च मन्युस्त्वया कार्यः श्रेयस्त्वां समुपस्थितम् ।	058a  
यत्काङ्क्षितं हृदिस्थं ते तत्सर्वं हि भविष्यति ॥	058c  
इत्येवमुक्तः कुशिकः प्रहृष्टेनान्तरात्मना ।	059a  
प्रोवाच मुनिशार्दूलमिदं वचनमर्थवत् ॥	059c  
न मे मन्युर्महाभाग पूतौ स्वो भगवंस्त्वया ।	060a  
संवृतौ यौवनस्थौ स्वो वपुष्मन्तौ बलान्वितौ ॥	060c  
प्रतोदेन व्रणा ये मे सभार्यस्य त्वया कृताः ।	061a  
तान्न पश्यामि गात्रेषु स्वस्थोस्मि सह भार्यया ॥	061c  
इमां च देवीं पश्यामि वपुषाऽप्सरसोपमाम् ।	062a  
श्रिया परमया युक्ता तथा दृष्टा पुरा मया ॥	062c  
तव प्रसादसंवृत्तमिदं सर्वं महामुने ।	063a  
नैतच्चित्रं तु भगवंस्त्वयि सत्यपराक्रम ॥	063c  
इत्युक्तः प्रत्युवाचैनं कुशिकं च्यवनस्तदा ।	064a  
आगच्छेथाः सभार्यश्च त्वमिहेति नराधिप ॥	064c  
इत्युक्तः समनुज्ञातो राजर्षिरभिवाद्य तम् ।	065a  
प्रययौ वपुषा युक्तो नगरं देवराजवत् ॥	065c  
तत एनमुपाजग्मुरमात्याः सपुरोहिताः ।	066a  
बलस्था गणिकायुक्ताः सर्वाः प्रकृतयस्तथा ॥	066c  
तैर्वृतः कुशिको राजा श्रिया परमया ज्वलन् ।	067a  
प्रविवेश पुरं हृष्टः पूज्यमानोऽथ बन्दिभिः ॥	067c  
ततः प्रविश्य नगरं कृत्वा पौर्वाह्णिकीः क्रियाः ।	068a  
भुक्त्वा सभार्यो रजनीमुवास स महाद्युतिः ॥	068c  
ततस्तु तौ नवमभिवीक्ष्य यौवनं परस्परं विगतजराविवामरौ ।	069a  
ननन्दतुः शयनगतौ वपुर्धरौ श्रिया युतौ द्विजवरदत्तया तदा ॥	069c  
अथाप्युषिर्भृगुकुलकीर्तिवर्धनस्तपोधनो वनमभिराममृद्धिमत् ।	070a  
मनीषया बहुविधरत्नभूषितं ससर्ज यन्न पुरि शतक्रतोरपि ॥ ॥	070c  

इति श्रीमन्महाभारते अनुशासनपर्वणि दानधर्मपर्वणि अष्टाशीष्टितमोऽध्यायः ॥ 88 ॥
