अध्यायः 095

भीष्मेण युधिष्ठिरम्प्रति ब्राह्मणमहिमानुवर्णनम् ॥ 1 ॥

युधिष्ठिर उवाच ।	001  
यौ च स्यातां चरणेनोपपन्नौ यौ विद्यया सदृशौ जन्मना च ।	001a  
ताभ्यां दानं कतरस्मै विशिष्टमयाचमानाय च याचते च ॥	001c  
भीष्म उवाच ।	002  
श्रेयो वै याचतः पार्थ दानमाहुरयाचते ।	002a  
अर्हत्तमो वै धृतिमान्कृपणादकृतात्मनः ॥	002c  
क्षत्रियो रक्षणधृतिर्ब्राह्मणोऽनर्थनाधृतिः ।	003a  
ब्राह्मणो धृतिमान्विद्वान्देवान्प्रीणाति तुष्टिमान् ॥	003c  
याच्यमाहुरनीशस्य अतिहारं च भारत ।	004a  
उद्वेजयन्ति याचन्ति यदा भूतानि दस्युवत् ॥	004c  
म्रियते याचमानो वै तमनु म्रियतेऽददत् ।	005a  
ददत्सञ्जीवयत्येनमात्मानं च युधिष्ठिर ॥	005c  
आनृशंस्यं परो धर्मो याचते यत्प्रदीयते ।	006a  
अयाचतः सीदमानान्सर्वोपायैर्निमन्त्रयेत् ॥	006c  
यदि वै तादृशा राष्ट्रे वसेयुस्ते द्विजोत्तमाः ।	007a  
भस्मच्छन्नानिवाग्नींस्तान्बुध्येथास्त्वं प्रयत्नतः ॥	007c  
तपसा दीप्यमानास्ते दहेयुः पृथिवीमपि ।	008a  
अपूज्यमानाः कौरव्य पूजार्हास्तु तथाविधाः ॥	008c  
पूज्या हि ज्ञानविज्ञानतपोयोगसमन्विताः ।	009a  
तेभ्यः पूजां प्रयुञ्जीथा ब्राह्मणेभ्यः परन्तप॥	009c  
ददद्बहुविधान्देयानुपच्छन्दयते च तान् ॥	010ac  
यदग्निहोत्रे सुहुते सायम्प्रातर्भवेत्फलम् ।	011a  
विद्यावेदव्रतवति तद्दानफलमुच्यते ॥	011c  
विद्यावेदव्रतस्नाता न व्यपाश्रयजीविनः ।	012a  
गूढस्वाध्यायतपसो ब्राह्मणान्संशितव्रतान् ॥	012c  
कृतैरावसथैर्हृद्यैः सप्रेष्यैः सपरिच्छदैः ।	013a  
निमन्त्रयेथाः कौरव्य कामैश्चान्यैर्द्विजोत्तमान् ॥	013c  
अपि ते प्रतिगृह्णीयुः श्रद्धोपेतं युधिष्ठिर ।	014a  
कार्यमित्येव मन्वाना धर्मज्ञाः सूक्ष्मदर्शिनः ॥	014c  
अपि ते ब्राह्मणा भुक्त्वा गताः सोद्धरणान्गृहान् ।	015a  
येषां दाराः प्रतीक्षन्ते पर्जन्यमिव कर्षकाः ॥	015c  
अन्नानि प्रातःसवने नियता ब्रह्मचारिणः ।	016a  
ब्राह्मणास्तात भुञ्जानास्त्रेताग्निं प्रीणयन्त्युत ॥	016c  
माध्यन्दिनं ते सवनं ददतस्तात वर्तताम् ।	017a  
गोहिरण्यानि वासांसि तेनेन्द्रः प्रीयतां तव ॥	017c  
तृतीयं सवनं ते वै वैश्वदेवं युधिष्ठिर ।	018a  
यद्देवेभ्यः पितृभ्यश्च विप्रेभ्यश्च प्रयच्छसि ॥	018c  
अहिंसा सर्वभूतेभ्यः संविभागश्च सर्वशः ।	019a  
दमस्त्यागो धृतिः सत्यं भवत्यवभृथाय ते ॥	019c  
एष ते विततो यज्ञः श्रद्धापूतः सदक्षिणः ।	020a  
विशिष्टः सर्वयज्ञानां नित्यं तात प्रवर्तताम् ॥	020c  

इति श्रीमन्महाभारते अनुशासनपर्वणि दानधर्मपर्वणि पञ्चनवतितमोऽध्यायः ॥ 95 ॥

13-95-1 चरणेनाचरणेन ॥ 13-95-2 याचतः याचकात् तद्दानादित्यर्थः ॥ 13-95-3 अनर्थना अयाच्चा । 13-95-4 याच्यं याचनारूपं कर्म । अनीशस्य दरिद्रस्यातिहारं तिरस्कारमाहुः । यदा यतः याचन्ति याचमानानि भूतानि दस्युवल्लोकानुद्वेजयन्ति ॥ 13-95-10 उपच्छन्दयते उपच्छन्दयेत । ददद्बहुविधान्दायानुपागच्छन्नयाचतामिति झ.पाठः । अयाचतां अयाचमानानाम् । उपागच्छन्समीपमुपसर्पन् दायान्धनादीन्ददत् दाता भवेति शेषः ॥ 13-95-15 सोद्धरणान्स्वामिन्यागते दास्यामीति याचमानेभ्यो बालकेभ्य आशाप्रदर्शनमुद्धरणं तत्सहितान् ॥
