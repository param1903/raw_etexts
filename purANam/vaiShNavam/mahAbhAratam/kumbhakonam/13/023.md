अध्यायः 023
	
कद्र्वा स्ववचनतिरस्कारिणः कांश्चन पुत्रान्प्रति जनमेजयसर्पसत्रे निधनरूपशापदानम् ॥ 1 ॥ कैश्चन सर्पैरुच्चैरश्रवसो वाले स्वाङ्गवेष्टनेन नैल्यसम्पादनम् ॥ 2 ॥ ततः कद्रूचोदनया हयवाले नैल्यदर्शिन्या विनतया तद्दास्याङ्गीकरणम् ॥ 3 ॥

भीष्य उवाच ।	001  
श्रुत्वा तु वचनं मातुः क्रुद्धायास्ते भुजङ्गमाः ।	001a  
कृच्छ्रेणैवान्वमोदन्त केचिद्धित्वा दिशो गताः ॥	001c  
ये प्रतस्थुर्दिशस्तत्र क्रुद्धा तानशपद्भृशम् ।	002a  
भुजङ्गमानां माताऽसौ कद्रूर्वैरकरी तदा ॥	002c  
उत्पत्स्यति हि राजन्यः पाण्डवो जनमेजयः ।	003a  
चतुर्थो धन्विनां श्रेष्ठात्कुन्तीपुत्राद्धनञ्जयात् ॥	003c  
स सर्पसत्रमाहर्ता क्रुद्धः कुरुकुलोद्वहः ।	004a  
तस्मिन्सत्रेऽग्निना युष्मान्पञ्चत्वमुपनेष्यति ॥	004c  
एवं क्रुद्धाऽशपन्माता पन्नगान्धर्मचारिणः ।	005a  
गुरोः परित्यागकृतं नैतदन्यद्भविष्यति ॥	005c  
एवं शप्ता दिशः प्राप्ताः पन्नगा धर्मचारिणः ।	006a  
विहाय मातरं क्रुद्धा गता वैरकरीं तदा ॥	006c  
तत्र ये वृजिनं तस्या अनापन्ना भुजङ्गमाः ।	007a  
ते तस्य वाजिनो वाला बभूवुरसितप्रभाः ॥	007c  
तान्दृष्ट्वा वालधिस्थांश्च पुत्रान्कद्रूरथाब्रवीत् ।	008a  
विनतामथ संहृष्टा हयोसौ दृश्यतामिति ॥	008c  
एकवर्णो न वा भद्रे पणो नौ सुव्यवस्थितः ।	009a  
उदकादुत्तरन्तं तं हयं चैव च भामिनि ॥	009c  
सा त्ववक्रमतिर्देवी विनता जिह्मगामिनीम् ।	010a  
अब्रवीद्भगिनीं किञ्चिद्विहसन्तीव भारत ॥	010c  
हन्त पश्याव गच्छावः सुकृतो नौ पणः शुभे ।	011a  
दासी वा ते भविष्यामि त्वं वा दासी भविष्यसि ॥	011c  
एवं स्थिरं पणं कृत्वा हयं ते तं ददर्शतुः ।	012a  
कृत्वा साक्षिणमात्मानं भगिन्यौ कुरुसत्तम ॥	012c  
सा दृष्ट्वैव हयं मन्दं विनता शोककर्शिता ।	013a  
श्वेतं चन्द्रांशुवालं तं कालवालं मनोजवम् ॥	013c  
तत्र सा व्रीलिता वाक्यं विनता साश्रुबिन्दुका ।	014a  
उवाच कालवालोऽयं तुरगो विजितं त्वया ॥	014c  
दासी मां प्रेषय स्वार्थे यथा कामवशां शुभे ।	015a  
दास्यश्च कामकारा हि भर्तृणां नात्र संशयः\' ॥ ॥	015c  
	
इति श्रीमन्महाभारते अनुशासनपर्वणि दानधर्मपर्वणि त्रयोविंशोऽध्यायः ॥ 23 ॥	0  

13-23-9 हयमुद्दिश्य नौ पणः सुव्यवस्थित इति शेषेणान्वयः ॥
