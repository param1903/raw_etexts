श्रीः
अध्यायः 133

भीष्मेण युधिष्ठिरम् प्रति कुमारोत्पत्तिप्रकारस्य देवादिभिस्तस्मै क्रीडनकादिदानस्य तारकासुरवधादेश्च कथनम् ॥ 1 ॥

युधिष्ठिर उवाच 	001  
उक्ताः पितामहेनेह सुवर्णस्य विधानतः ।	001a  
विस्तरेण प्रदानस्य ये गुणाः श्रुतिलक्षणाः ॥	001c  
यत्तु कारणमुत्पत्तेः सुवर्णस्य प्रकीर्तितम् ।	002a  
स कथं तारकः प्राप्तो निधनं तद्ब्रवीहि मे ॥	002c  
उक्तं स दैवतानां हि अवध्य इति पार्थिव ।	003a  
कथं तस्याभवन्मृत्युर्विस्तरेण प्रकीर्तय ॥	003c  
एतदिच्छाम्यहं श्रोतुं त्वत्तः कुरुकुलोद्वह ।	004a  
कार्त्स्न्येन तारकवधं परं कौतूहलं हि मे ॥	004c  
भीष्म उवाच 	005  
विपन्नकृत्या राजेन्द्र देवता ऋषयस्तथा ।	005a  
कृत्तिकाश्चोदयामासुरपत्यभरणाय वै ॥	005c  
न देवतानां काचिद्धि समर्था जातवेदसः ।	006a  
एता हि शक्तास्तं गर्भं सन्धारयितुमोजसा ॥	006c  
षण्णां तासां ततः प्रीतः पावको गर्भधारणात् ।	007a  
स्वेन तेजोविसर्गेण वीर्येण परमेण च ॥	007c  
तास्तु षट् कृत्तिका गर्भं पुपुषुर्जातवेदसः ।	008a  
षट्सु वर्त्मसु तेजोऽग्नेः सकलं निहितं प्रभो ॥	008c  
ततस्ता वर्धमानस्य कुमारस्य महात्मनः ।	009a  
तेजसाऽभिपरीताङ्ग्यो न क्वचिच्छर्म लेभिरे ॥	009c  
ततस्तेजःपरीताङ्ग्यः सर्वाः काल उपस्थिते ।	010a  
समं गर्भं सुषुविरे कृतिकास्ता नरर्षभ ॥	010c  
ततस्तं षडधिष्ठानं गर्भमेकत्वमागतम् ।	011a  
पृथिवी प्रतिजग्राह कृत्तिकानां समीपतः ॥	011c  
स गर्भो दिव्यसंस्थानो दीप्तिमान्पावकप्रभः ।	012a  
दिव्यं शरवणं प्राप्य ववृधे प्रियदर्शनः ॥	012c  
ददृशुः कृत्तिकास्तं तु बालमर्कसमद्युतिम् ।	013a  
जातस्नेहाश्च सौहार्दात्पुपुषुः स्तन्यविस्रवैः ॥	013c  
अभवत्कार्तिकेयः स त्रैलोक्ये सचराचरे ।	014a  
स्कन्नत्वात्स्कन्दतां प्राप्तो गुहावासाद्गुहोऽभवत् ॥	014c  
ततो देवास्त्रयस्त्रिंशद्दिशश्च सदिगीश्वराः ।	015a  
रुद्रो धाता च विष्णुश्च यमः पूषाऽर्यमा भगः ॥	015c  
अंशो मित्रश्च साध्याश्च वासवो वसवोऽश्विनौ ।	016a  
आपो वायुर्नभश्चन्द्रो नक्षत्राणि ग्रहा रविः ॥	016c  
पृथग्भूतानि चान्यानि यानि देवगणानि वै ।	017a  
आजग्मुस्तेऽद्भुतं द्रष्टुं कुमारं ज्वलनात्मजम् ॥	017c  
ऋषयस्तुष्टुवुश्चैव गन्धर्वाश्च जगुस्तथा ।	018a  
षडाननं कुमारं तु द्विषडक्षं द्विजप्रियम् ॥	018c  
पीनांसं द्वादशभुजं पावकादित्यवर्चसम् ।	019a  
शयानं शरगुल्मस्थं दृष्ट्वा देवाः सहर्षिभिः ।	019c  
लेभिरे परमं हर्षं मेनिरे चासुरं हतम् ॥	019e  
ततो देवाः प्रियाण्यस्य सर्व एव समाहरन् ।	020a  
क्रीडतः क्रीडनीयानि ददुः पक्षिगणांश्च ह ॥	020c  
सुपर्णोऽस्य ददौ पुत्रं मयूरं चित्रबर्हिणम् ।	021a  
राक्षसाश्च ददुस्तस्मै वराहमहिषावुभौ ॥	021c  
कुक्कुटं चाग्निसङ्काशं प्रददावरुणः स्वयम् ।	022a  
चन्द्रमाः प्रददौ मेषमादित्यो रुचिरां प्रभाम् ॥	022c  
गवां माता च गा देवी ददौ शतसहस्रशः ।	023a  
छागमग्निर्गुणोपेतमिला पुष्पफलं बहु ॥	023c  
सुधन्वा शकटं चैव रथं चाञ्चितकूबरम् ।	024a  
वरुणो वारुणान्दिव्यान्सगजान्प्रददौ शुभान् ॥	024c  
सिंहान्सुरेन्द्रो व्याघ्रांश्च द्विपानन्यांश्च दंष्ट्रिणः ।	025a  
श्वापदांश्च बहून्घोराञ्शस्त्राणि विविधानि च ॥	025c  
राक्षसासुरसङ्घाश्च अनुजग्मुस्तमीश्वरम् ॥	026ac  
वर्धमानवधोपायं प्रार्थयामास तारकः ।	027a  
उपायैर्बहुभिर्हन्तुं नाशकच्चापि तं विभुम् ॥	027c  
सैनापत्येन तं देवाः पूजयित्वा गुहालयम् ।	028a  
शशंसुर्विप्रकारं तं तस्मै तारककारितम् ॥	028c  
स विवृद्धो महावीर्यो देवसेनापतिः प्रभुः ।	029a  
जघानामोघया शक्त्या दानवं तारकं गुहः ॥	029c  
तेन तस्मिन्कुमारेण क्रीडता निहतेऽसुरे ।	030a  
सुरेन्द्रः स्थापितो राज्ये देवानां पुनरीश्वरः ॥	030c  
स सेनापतिरेवाथ बभौ स्कन्दः प्रतापवान् ।	031a  
ईशो गोप्ता च देवानां प्रियकृच्छङ्करस्य च ॥	031c  
हिरण्यमूर्तिर्भगवानेष एव च पावकिः ।	032a  
सदा कुमारो देवानां सैनापत्यमवाप्तवान् ॥	032c  
तस्मात्सुवर्णं मङ्गल्यं रत्नमक्षय्यमुत्तमम् ।	033a  
सहजं कार्तिकेयस्य वह्नेस्तेजः परं मतम् ॥	033c  
एवं रामाय कौरव्य वसिष्ठोऽकथयत्पुरा ।	034a  
तस्मात्सुवर्णदानाय प्रयतस्व नराधिप ॥	034c  
रामः सुवर्णं दत्त्वा हि विमुक्तः सर्वकिल्बिषैः ।	035a  
त्रिविष्टपे महत्स्थानमवापासुलभं नरैः ॥ 	035c  

इति श्रीमन्महाभारते अनुशासनपर्वणि दानधर्मपर्वणि त्रयस्त्रिंशदधिकशततमोऽध्यायः ॥ 133 ॥

7-133-1 श्रुतिर्वेदो लक्षणं ज्ञापकं येषां ते श्रुतिलक्षणाः । श्रुत्युक्ता इत्यर्थः ॥ 7-133-5 विपन्नं कृत्यं येषां ते गङ्गया गर्भे त्यक्ते सति नष्टकार्याः ॥ 7-133-6 गर्भं सन्धारयितुमित्यपकृष्यते पूर्वार्धेपि ॥ 7-133-7 प्रीतस्ताभिर्गरुडीरूपेण तद्रेतः पीत्वा षोढा गर्भे धृते सतीति शेषः ॥ 7-133-8 वर्त्मसु गर्भागमनमार्गेषु योनिष्वित्यर्थः ॥
