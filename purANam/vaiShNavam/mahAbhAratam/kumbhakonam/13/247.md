अध्यायः 247

महेश्वरेण पार्वतीम्प्रति स्वमाहात्म्यकथनपूर्वकं दीक्षया शिवलिङ्गार्चनाफलकथनम् ॥ 1 ॥

उमोवाच ।	001  
त्रियक्ष त्रिदशश्रेष्ठ त्र्यम्बक त्रिदशाधिप ।	001a  
त्रिपुरान्तक कामाङ्गहर त्रिपथगाधर ॥	001c  
दक्षयज्ञप्रशमन शूलपाणेऽरिसूदन ।	002a  
नमस्ते लोकपालेश लोकपालवरप्रद ॥	002c  
नैकशाखमपर्यन्तमध्यात्मज्ञानमुत्तमम् ।	003a  
अप्रतर्क्यमविज्ञेयं साङ्ख्ययोगसमन्वितम् ॥	003c  
भवता परिपृष्टेन शृण्वन्त्या मम भाषितम् ।	004a  
इदानीं श्रोतुमिच्छामि सायुज्यं त्वद्गतं विभो ॥	004c  
कथं परिचरन्त्येते भक्तास्त्वां परमेष्ठिनम् ।	005a  
आचारः कीदृशस्तेषां केन तुष्टो भवेद्भवान् ।	005c  
वर्ण्यमानं त्वया साक्षात्प्रीणयत्यधिकं हि मा ॥	005e  
महेश्वर उवाच ।	006  
हन्त ते कथयिष्यामि मम सायुज्यमद्भुतम् ।	006a  
येन ते न निवर्तन्ते युक्ताः परमयोगिनः ॥	006c  
अव्यक्तोऽहमचिन्त्योऽहं पूर्वैरपि मुमुक्षुभिः ।	007a  
साङ्ख्ययोगौ मया सृष्टौ सर्वं चापि चराचरम् ॥	007c  
अर्चनीयोऽहमीशोऽहमव्ययोऽहं सनातनः ।	008a  
अहं प्रसन्नो भक्तानां ददाम्यमरतामपि ॥	008c  
न मां विदुः सुरगणा मुनयश्च तपोधनाः ।	009a  
त्वत्प्रियार्थमहं देवि मद्विभूतिं ब्रवीमि ते ॥	009c  
आश्रमेभ्यश्चतुर्भ्योऽहं चतुरो ब्राह्मणाञ्शुभे ।	010a  
मद्भक्तान्निर्मलान्पुण्यान्समानीय तपस्विनः ॥	010c  
व्याचख्येऽहं तथा देवि योगं पाशुपतं महत् ।	011a  
गृहीतं तच्च तैः सर्वं मुखाच्च मम दक्षिणात् ॥	011c  
श्रुत्वा तत्त्रिषु लोकेषु स्थापितं चापि तैः पुनः ।	012a  
इदानीं च त्वया पृष्टो वदाम्येकमनाः शृणु ॥	012c  
अहं पशुपतिर्नाम मद्भक्ता ये च मानवाः ।	013a  
सर्वे पाशुपता ज्ञेया भस्मदिग्धतनूरुहाः ॥	013c  
रक्षार्थं मङ्गलार्थं च पवित्रार्थं च भामिनि ।	014a  
लिङ्गार्थं चैव भक्तानां भस्म दत्तं मया पुरा ॥	014c  
तेन सन्दिग्धसर्वाङ्गा भस्मना ब्रह्मचारिणः ।	015a  
जटिला मुण्डिता वाऽपि नानाकारशिखण्डिनः ॥	015c  
विकृताः पिङ्गलाभिश्च नग्ना नानाप्रकारिणः ।	016a  
भैक्षं चरन्तः सर्वत्र निःस्पृहा निष्परिग्रहाः ॥	016c  
मृत्पात्रहस्ता मद्भक्ता मन्निवेशितबुद्धयः ।	017a  
चरन्तो निखिलं लोकं मम हर्षविवर्धनाः ॥	017c  
मम पाशुपतं दिव्यं योगशास्त्रमनुत्तमम् ।	018a  
सूक्ष्मं सर्वेषु लोकेषु विमृशन्तश्चरन्ति ते ॥	018c  
एवं नित्याभियुक्तानां मद्भक्तानां तपस्विनाम् ।	019a  
उपायं चिन्तयाम्याशु येन मामुपयान्ति ते ॥	019c  
स्थापितं त्रिषु लोकेषु शिवलिङ्गं मया मम ।	020a  
नमस्कारेण वा तस्य मुच्यन्ते सर्वकिल्बिषैः ॥	020c  
इष्टं दत्तमधीतं च यज्ञाश्च बहुदक्षिणाः ।	021a  
शिवलिङ्गप्रणामस्य कलां नार्हन्ति षोडशीम् ॥	021c  
अर्चया शिवलिङ्गस्य परितुष्याम्यहं प्रिये ।	022a  
शिवलिङ्गार्चनायां तु विधानमपि मे शृणु ॥	022c  
गोक्षीरनवनीताभ्यामर्चयेद्यः शिवं मम ।	023a  
इष्टस्य हयमेधस्य यत्फलं तत्फलं भवेत् ॥	023c  
घृतमण्डेन यो नित्यमर्चयेद्यः शिवं मम ।	024a  
स फलं प्राप्नुयान्मर्त्यो ब्राह्मणस्याग्निहोत्रिणः ॥	024c  
केवलेनापि तोयेन स्नापयेद्यः शिवं मम ।	025a  
स चापि लभते पुण्यं प्रियं च लभते नरः ॥	025c  
सघृतं गुग्गुलु सम्यग्धूपयेद्यः शिवान्तिके ।	026a  
गोसवस्य तु यज्ञस्य यत्फलं तस्य तद्भवेत् ॥	026c  
यस्तु गुग्गुलपिण्डेन केवलेनापि धूपयेत् ।	027a  
तस्य रुक्मप्रधानस्य यत्फलं तस्य तद्भवेत् ॥	027c  
यस्तु नानाविधैः पुष्पैर्मम लिङ्गं समर्चयेत् ।	028a  
स हि धेनुसहस्रस्य दत्तस्य फलमाप्नुयात् ।	028c  
यस्तु देशान्तरं गत्वा शिवलिङ्गं समर्चयेत् ।	029a  
तस्मात्सर्वमनुष्येषु नास्ति मे प्रियकृत्तमः ॥	029c  
एवं नानाविधैर्द्रव्यैः शिवलिङ्गं समर्चयेत् ।	030a  
मत्समानो मनुष्येषु न पुनर्जायते नरः ॥	030c  
अर्चनाभिर्नमस्कारैरुपहारैः स्तवैरपि ।	031a  
भक्तो मामर्चयेन्नित्यं शिवलिङ्गेष्वतन्द्रितः ॥	031c  
पलाशबिल्वपत्राणि राजवृक्षस्रजं तथा ।	032a  
अर्कपुष्पाणि मेध्यानि मत्प्रियाणि विशेषतः ॥	032c  
फलं वा यदि वा शाकं पुष्पं वा यदि वा जलम् ।	033a  
दत्तं सम्प्रीणयेद्देवि भक्तैर्मद्गतमानसैः ॥	033c  
ममाभिपरितुष्टस्य नास्ति लोकेषु दुर्लभम् ।	034a  
तस्मात्ते सततं भक्ता मामेवाभ्यर्चयन्त्युत ॥	034c  
मद्भक्ता न विनश्यन्ति मद्भक्ता वीतकल्मषाः ।	035a  
मद्भक्ताः सर्वलोकेषु पूजनीया विशेषतः ॥	035c  
मद्द्वेषिणश्च ये मर्त्या मद्भक्तद्वेषिणश्च वा ।	036a  
यान्ति ते नरकं घोरमिष्ट्वा क्रतुशतैरपि ॥	036c  
एतत्ते सर्वमाख्यातं योगं पाशुपतं महत् ।	037a  
मद्भक्तैर्मनुजैर्देवि श्राव्यमेतद्दिनेदिने ॥	037c  
शृणुयाद्यः पठेद्वाऽपि ममेदं धर्मनिश्चयम् ।	038a  
स्वर्गं कीर्तिं धनं धान्यं स लभेत नरोत्तमः ॥ 	038c  

इति श्रीमन्महाभारते अनुशासनपर्वणि दानधर्मपर्वणि सप्तचत्वारिंशदधिकद्विशततमोऽध्यायः ॥ 247 ॥

