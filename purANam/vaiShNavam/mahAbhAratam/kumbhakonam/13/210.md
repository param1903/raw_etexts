अध्यायः 210

ईश्वरेण पार्वतीं प्रति ऋषीणां कर्मफलविशेषादिकथनम् ॥ 1 ॥

उमोवाच ।	001  
भगवन्देवदेवेश तेषां कर्मफलं प्रभो ।	001a  
श्रोतुमिच्छाम्यहं देव प्रसादात्ते वरप्रद ॥	001c  
महेश्वर उवाच ।	002  
वानप्रस्थगतं सर्वं फलपाकं शृणु प्रिये ॥	002ac  
अग्नियोगं व्रजन्ग्रीष्मे ततो द्वादशवार्षिकम् ।	003a  
रुद्रलोकेऽभिजायेत विधिदृष्टेन कर्मणा ॥	003c  
उपवासव्रतं कुर्वन्वर्षाकाले दृढव्रतः ।	004a  
सोमलोकेऽभिजायेत नरो द्वादशवार्षिकम् ॥	004c  
काष्ठवन्मौनमास्थाय नरो द्वादशवार्षिकम् ।	005a  
मरुतां लोकमास्थाय तत्र भोगैश्च युज्यते ॥	005c  
कुशशर्करसंयुक्ते स्थण्डिले संविशन्मुनिः ।	006a  
यक्षलोकेऽभिजायेत सहस्राणि चतुर्दश ॥	006c  
वर्षाणां भोगसंयुक्तो नरो द्वादशवार्षिकम् ।	007a  
वीरासनगतो यस्तु कण्टकाफलकाश्रितः ।	007c  
गन्धर्वेष्वभिजायेत नरो द्वादशवार्षिकम् ॥	007e  
वीरस्थायी चोर्ध्वबाहुर्नरो द्वादशवार्षिकम् ।	008a  
देवलोकेऽभिजायेत दिव्यभोगसमन्वितः ॥	008c  
पादाङ्गुष्ठेन यस्तिष्ठेदूर्ध्वबाहुर्जितेन्द्रियः ।	009a  
इन्द्रलोकेऽभिजायेत सहस्राणि चतुर्दश ।	009c  
आहारनियमं कृत्वा मुनिर्द्वादशवार्षिकम् ।	010a  
नागलोकेऽभिजायेत संवत्सरगणान्बहून् ॥	010c  
एवं दृढव्रता देवि वानप्रस्थाश्च कर्मभिः ।	011a  
स्थानेषु तत्र तिष्ठन्ति तत्तद्भोगसमन्विताः ॥	011c  
तेभ्यो भ्रष्टाः पुनर्देवि जायन्ते नृषु भोगिनः ।	012a  
वर्णोत्तमकुलेष्वेव धनधान्यसमन्विताः ॥	012c  
एतत्ते कथितं देवि किं भूयः श्रोतुमिच्छसि ॥	013ac  
उमोवाच ।	014  
एषां यथा वराणां तु धर्ममिच्छामि मानद ।	014a  
कृपया परयाऽऽविष्टस्तन्मे ब्रूहि महेश्वर ॥	014c  
महेश्वर उवाच ।	015  
धर्मं यथा वराणां त्वं शृणु भामिनि तत्परा ॥	015ac  
व्रतोपवासशुद्धाङ्गास्तीर्थस्नानपरायणाः ।	016a  
धृतिमन्तः क्षमायुक्ताः सत्यव्रतपरायणाः ॥	016c  
पक्षमासोपवासैश्च कर्शिता धर्मदर्शिनः ।	017a  
वर्षैः शीतातपैश्चैव कुर्वन्तः परमं तपः ॥	017c  
कालयोगेन गच्छन्ति शक्रलोकं शुचिस्मिते ।	018a  
तत्र ते भोगसंयुक्ता दिव्यगन्धसमन्विताः ॥	018c  
दिव्यभूषणसंयुक्ता विमानवरसंयुताः ।	019a  
विचरन्ति यथाकामं दिव्यस्त्रीगणसंयुताः ।	019c  
एतत्ते कथितं देवि किं भूयः श्रोतुमिच्छसि ॥	019e  
उमोवाच ।	020  
तेषां चक्रचराणां च धर्ममिच्छामि वै प्रभो ॥	020ac  
महेश्वर उवाच ।	021  
हन्त ते कथयिष्यामि शृणु शाकटिकं शुभे ॥	021ac  
संवहन्तो धुरं दानैः शकटानां तु सर्वदा ।	022a  
प्रार्थयन्ते यथाकालं शकटैर्भैक्षचर्यया ॥	022c  
तपोर्जनपरा धीरास्तपसा क्षीणकल्मषाः ।	023a  
पर्यटन्तो दिशः सर्वाः कामक्रोधविवर्जिताः ॥	023c  
तेनैव कालयोगेन त्रिदिवं यान्ति शोभने ।	024a  
तत्र प्रमुदिता भोगैर्विचरन्ति यथासुखम् ॥	024c  
एतत्ते कथितं देवि किं भूयः श्रोतुमिच्छसि ॥	025ac  
उमोवाच ।	026  
वैखानसानां वै धर्मं श्रोतुमिच्छाम्यहं प्रभो ॥	026ac  
महेश्वर उवाच ।	027  
ते वै वैखानसा नाम वानप्रस्थाः शुभेक्षणे ।	027a  
तीव्रेण तपसा युक्ता दीप्तिमन्तः स्वतेजसा ।	027c  
सत्यव्रतपरा धीरास्तेषां निष्कल्मषं तपः ॥	027e  
अश्मकुट्टास्तथाऽन्ये च दन्तोलूखलिनस्तथा ।	028a  
शीर्णपर्णाशिनश्चान्ये उञ्छवृत्तास्तथा परे ॥	028c  
कपोतवृत्तयश्चान्ये कापोतीं वृत्तिमाश्रिताः ।	029a  
पशुप्रचारनिरताः फेनपाश्च तथा परे ॥	029c  
मृगवन्मृगचर्यायां सञ्चरन्ति तथा परे ।	030a  
अब्भक्षा वायुभक्षाश्च निराहारास्तथैव च ॥	030c  
केचिच्चरन्ति सद्विष्णोः पादपूजनमुत्तमम् ।	031a  
सञ्चरन्ति तपो घोरं व्याधिमृत्युविवर्जिताः ।	031c  
स्ववशादेव ते मृत्युं भीषयन्ति च नित्यशः ॥	031e  
इन्द्रलोके तथा तेषां निर्मिता भोगसञ्चयाः ।	032a  
अमरैः समतां यान्ति देववद्भोगसंयुताः ॥	032c  
वराप्सरोभिः संयुक्ताश्चिरकालमनिन्दिते ।	033a  
एतत्ते कथितं देवि भूयः श्रोतुं किमिच्छसि ॥	033c  
उमोवाच ।	034  
भगवञ्श्रोतुमिच्छामि वालखिल्यांस्तपोधनान् ॥	034ac  
महेश्वर उवाच ।	035  
धर्मचर्यां तथा देवि वालखिल्यगतां शृणु ॥	035ac  
मृगनिर्मोकवसना निर्द्वन्द्वास्ते तपोधनाः ।	036a  
अङ्गुष्ठमात्राः सुश्रोणि तेष्वेवाङ्गेषु संश्रिताः ॥	036c  
उद्यन्तं सततं सूर्यं स्तुवन्तो विविधैः स्तवैः ।	037a  
भास्करस्येव किरणैः सहसा यान्ति नित्यदा ।	037c  
द्योतयन्तो दिशः सर्वा धर्मज्ञाः सत्यवादिनः ॥	037e  
तेष्वेव निर्मलं सत्यं लोकार्थं तु प्रतिष्ठितम् ।	038a  
लोकोऽयं धार्यते देवि तेषामेव तपोबलात् ॥	038c  
महात्मनां तु तपसा सत्येन च शुचिस्मिते ।	039a  
क्षमया च महाभागे भूतानां संस्थितिं विदुः ॥	039c  
प्रजार्थमपि लोकार्थं महद्भिः क्रियते तपः ।	040a  
तपसा प्राप्यते सर्वं तपसा प्राप्यते फलम् ।	040c  
दुष्प्रापमपि यल्लोके तपसा प्राप्यते हि तत् ॥	040e  
पञ्चभूतार्थतत्वे च लोकसृष्टिविवर्धनम् ।	041a  
एतत्सर्वं समासेन तपोयोगाद्विनिर्मितम् ॥	041c  
तस्मादयं त्वृषिगणस्तपस्तप इति प्रिये ।	042a  
धर्मान्वेषी तपः कर्तुं यतते सततं प्रिये ॥	042c  
अमरत्वं शिवत्वं च तपसा प्रापयेत्सदा ।	043a  
एतत्ते कथितं सर्वं शृण्वन्त्यास्ते श्रुतं प्रिये ।	043c  
प्रियार्थमृषिसङ्घस्य प्रजानां हितकाम्यया ॥	043e  
नारद उवाच ।	044  
एवं ब्रुवन्तं देवेशमृषयश्चापि तुष्टुवुः ।	044a  
भूयः परतरं यत्तु तदाप्रभृति चक्रिरे ॥ ॥	044c  

इति श्रीमन्महाभारते अनुशासनपर्वणि दानधर्मपर्वणि दशाधिकद्विशततमोऽध्यायः ॥ 210 ॥	
