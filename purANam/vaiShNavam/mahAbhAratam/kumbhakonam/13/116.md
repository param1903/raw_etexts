श्रीः
अध्यायः 116

भीष्मेण युधिष्ठिरम् प्रति गवां तपःप्रसन्नाद्ब्रह्मणः शृङ्गप्राप्त्यादिकथनम् ॥ 1 ॥ तथा गोदानप्राप्यपुण्यलोकवर्णनम् ॥ 2 ॥

युधिष्ठिर उवाच 	001  
पवित्राणां पवित्रं यच्छ्रेष्ठं लोके च यद्भवेत् ।	001a  
पावनं परमं चैव तन्मे ब्रूहि पितामह ॥	001c  
भीष्म उवाच 	002  
गावो महार्थाः पुण्याश्च तारयन्ति च मानवान् ।	002a  
धारयन्ति प्रजाश्चेमा हविषा पयसा तथा ॥	002c  
न हि पुण्यतमं किञ्चिद्गोभ्यो भरतसत्तम ।	003a  
एताः पुण्याः पवित्राश्च त्रिषु लोकेषु सत्तमाः ॥	003c  
देवानामुपरिष्टाच्च गावः प्रतिवसन्ति वै ।	004a  
दत्त्वा चैतास्तारयते यान्ति स्वर्गं मनीषिणः ॥	004c  
मान्धाता यौवनाश्वश्च ययातिर्नहुषस्तथा ।	005a  
गा वै ददन्तः सततं सहस्रशतसम्मिताः ॥	005c  
गताः परमकं स्थानं देवैरपि सुदुर्लभम् ।	006a  
अपि चात्र पुरावृत्तं कथयिष्यामि तेऽनघ ॥	006c  
ऋषीणामुत्तमं धीमान्कृष्णद्वैपायनं शुकः ।	007a  
अभिवाद्याह्निकं कृत्वा शुचिः प्रयतमानसः ॥	007c  
पितरं परिपप्रच्छ दृष्टलोकपरावरम् ।	008a  
को यज्ञः सर्वयज्ञानां वरिष्ठोऽभ्युपलक्ष्यते ॥	008c  
किञ्च कृत्वा परं स्थानं प्राप्नुवन्ति मनीषिणः ।	009a  
केन देवाः पवित्रेण स्वर्गमश्नन्ति वा विभो ॥	009c  
किञ्च यज्ञस्य यज्ञत्वं क्व च यज्ञः प्रतिष्ठितः ।	010a  
दानानामुत्तमं किञ्च किञ्च सत्रमितः परम् ।	010c  
पवित्राणां पवित्रं च यत्तद्ब्रूहि महामुने ॥	010e  
एतच्छ्रुत्वा तु वचनं व्यासः परमधर्मवित् ।	011a  
पुत्रायाकथयत्सर्वं तत्त्वेन भरतर्षभ ॥	011c  
गावः प्रतिष्ठा भूतानां तथा गावः परायणम् ।	012a  
गावः पुण्याः पवित्राश्च गोधनं पावनं तथा ॥	012c  
पूर्वमासन्नशृङ्गा वै गाव इत्यनुशश्रुम ।	013a  
शृङ्गार्थे समुपासन्त ताः किल प्रभुमव्ययम् ॥	013c  
ततो ब्रह्मा तु गाः सत्रमुपविष्टाः समीक्ष्य ह ।	014a  
ईप्सितं प्रददौ ताभ्यो गोभ्यः प्रत्येकशः प्रभुः ॥	014c  
तासां शृङ्गाण्यजायन्त तस्या यादृङ्मनोगतम् ।	015a  
नानावर्णाः शृङ्गवन्त्यस्ता व्यरोचन्त पुत्रक ॥	015c  
ब्रह्मणा वरदत्तास्ता हव्यकव्यप्रदाः शुभाः ।	016a  
पुण्याः पवित्राः सुभगा दिव्यसंस्थानलक्षणाः ॥	016c  
गावस्तेजो महद्दिव्यं गवां दानं प्रशस्यते ।	017a  
ये चैताः सम्प्रयच्छन्ति साधवो वीतमत्सराः ॥	017c  
ते वै सुकृतिनः प्रोक्ताः सर्वदानप्रदाश्च ते ।	018a  
गवां लोकं तथा पुण्यमाप्नुवन्ति च तेऽनघ ॥	018c  
यत्र वृक्षा मधुफला दिव्यपुष्पफलोपगाः ।	019a  
पुष्पाणि च सुगन्धीनि दिव्यानि द्विजसत्तम ॥	019c  
सर्वा मणिमयी भूमिः सर्वकाञ्चनवालुकाः ।	020a  
सर्वर्तुसुखसंस्पर्शा निष्पङ्का निरजाः शुभाः ॥	020c  
रक्तोत्पलवनैश्चैव मणिखण्डैर्हिरण्मयैः ।	021a  
तरुणादित्यसङ्काशैर्भान्ति तत्र जलाशयाः ॥	021c  
महार्हमणिपत्रैश्च काञ्चनप्रभकेसरैः ।	022a  
नीलोत्पलविमिश्रैश्च सरोभिर्बहुपङ्कजैः ॥	022c  
करवीरवनैः फुल्लैः सहस्रावर्तसंवृतैः ।	023a  
सन्तानकवनैः फुल्लैर्वृक्षेश्च समलङ्कृताः ॥	023c  
निर्मिलाभिश्च मुक्ताभिर्मणिभिश्च महाप्रभैः ।	024a  
उद्भूतपुलिनास्तत्र जातरूपैश्चि निम्नगाः ॥	024c  
सर्वरत्नमयैश्चित्रैरवगाढा द्रुमोत्तमैः ।	025a  
जातरूपमयैश्चान्यैर्हुताशनसमप्रभैः ॥	025c  
सौवर्णा गिरयस्तत्र मणिरत्नशिलोच्चयाः ।	026a  
सर्वरत्नमयैर्भान्ति शृङ्गैश्चारुभिरुच्छ्रितैः ॥	026c  
नित्यपुष्पफलास्तत्र नगाः पत्ररथाकुलाः ।	027a  
दिव्यगन्धरसैः पुष्पैः फलैश्च भरतर्षभ ॥	027c  
रमन्ते पुण्यकर्माणस्तत्र नित्यं युधिष्ठिर ।	028a  
सर्वकामसमृद्धार्था निःशोका गतमन्यवः ॥	028c  
विमानेषु विचित्रेषु रमणीयेषु भारत ।	029a  
मोदन्ते पुण्यकर्माणो विरहन्तो यशस्विनः ॥	029c  
उपक्रीडन्ति तान्राजञ्शुभाश्चाप्सरसां गणाः ।	030a  
एतान्लोकानवाप्नोति गां दत्त्वा वै युधिष्ठिर ॥	030c  
यासामधिपतिः पूषा मारुतो बलवान्बले ।	031a  
ऐश्वर्ये वरुणो राजा ता मां पान्तु युगन्धराः ॥	031c  
सुरूपा बहुरूपाश्च विश्वरूपाश्च मातरः ।	032a  
प्राजापत्या इति ब्रह्मञ्जपेन्नित्यं यतव्रतः ॥	032c  
गाश्च शुश्रूषते यश्च समन्वेति च सर्वशः ।	033a  
तस्मै तुष्टाः प्रयच्छन्ति वरानपि सुदुर्लभान् ॥	033c  
द्रुह्येन्न मनसा वाऽपि गोषु ता हि सुखप्रदाः ।	034a  
अर्चयेत सदा चैव नमस्कारैश्च पूजयेत् ॥	034c  
दान्तः प्रीतमना नित्यं गवां व्युष्टिं तथाऽश्नुते ।	035a  
त्र्यहमुष्णं पिबेन्मूत्रं त्र्यहमुष्णं पिबेत्पयः ॥	035c  
गवामुष्णं पयः पीत्वा त्र्यहमुष्णं घृतं पिबेत् ।	036a  
त्र्यहमुष्णं घृतं पीत्वा वायुभक्षो भवेत्त्र्यहम् ॥	036c  
येन देवाः पवित्रेण भुञ्जते लोकमुत्तमम् ।	037a  
यत्पवित्रं पवित्राणां तद्घृतं शिरसा वहेत् ॥	037c  
घृतेन जुहुयादग्निं घृतेन स्वस्ति वाचयेत् ।	038a  
घृतं प्राशेद्घृतं दद्याद्गवां पुष्टिं तथाऽश्नुते ॥	038c  
निर्हृतैश्च यवैर्गोभिर्मासं प्रश्रितयावकः ।	039a  
ब्रह्महत्यासमं पापं सर्वमेतेन शुध्यते ॥	039c  
पराभवार्थं दैत्यानां देवैः शौचमिदं कृतम् |	040a  
ते देवत्वमपि प्राप्ताः संसिद्धाश्च महाबलाः ॥	040c  
गावः पवित्राः पुण्याश्च पावनं परमं महत् ।	041a  
ताश्च दत्त्वा द्विजातिभ्यो नरः स्वर्गमुपाश्नुते ॥	041c  
गवां मध्ये शुचिर्भूत्वा गोमतीं मनसा जपेत् ।	042a  
पूताभिरद्भिराचम्य शुचिर्भवति निर्मलः ॥	042c  
अग्निमध्ये गवां मध्ये ब्राह्मणानां च संसदि ।	043a  
विद्यावेदव्रतस्नाता ब्राह्मणाः पुण्यकर्मिणः ॥	043c  
अध्यापयेरञ्शिष्यान्वै गोमतीं यज्ञसम्मिताम् ।	044a  
त्रिरात्रोपोषितो भूत्वा गोमतीं लभते वरम् ॥	044c  
पुत्रिकामश्च लभते पुत्रं धनमथापि वा ॥	045a  
पतिकामा च भर्तारं सर्वकामांश्च मानवः ॥	045c  
गावस्तुष्टाः प्रयच्छन्ति सेविता वै न संशयः ।	046a  
एवमेतां महाभागा यज्ञियाः सर्वकामदाः ।	046c  
रोहिण्य इति जानीहि नैताभ्यो विद्यते परम् ॥	046e  
इत्युक्तः स महातेजाः शुकः पित्रा महात्मना ।	047a  
पूजयामास तां नित्यं तस्मात्त्वमपि पूजय ॥ 	047c  

इति श्रीमन्महाभारते अनुशासनपर्वणि दानधर्मपर्वणि षोडशाधिकशततमोऽध्यायः ॥ 116 ॥

7-116-13 अशृङ्गा इत्यखुरा इत्यस्याप्युपलक्षणम् ॥ 7-116-14 गाः प्रायमुपविष्टा इति झ. पाठः ॥ 7-116-27 गनाः वृक्षाः । पत्ररथाः पक्षिणः ॥ 7-116-39 निर्हृतैः गोमयनिर्गतैः ॥ 7-116-44 गोमतीं गोमत्या ऋचा प्रकाशितमर्थं वरं लभते ॥
