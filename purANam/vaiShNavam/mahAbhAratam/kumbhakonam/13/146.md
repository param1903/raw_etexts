श्रीः
अध्यायः 146

भीष्मेण युधिष्ठिरम् प्रति शूद्रधर्माणां मृत्तिकाशौचादीनां च निरूपणम् ॥ 1 ॥
	
*युधिष्ठिर उवाच 	001  
शूद्राणामिह शुश्रूषा नित्यमेवानुवर्णिता ।	001a  
कैः कारणैः कतिविधा शुश्रूषा समुदाहृता ॥	001c  
के च शुश्रूषया लोका विहिता भरतर्षभ ।	002a  
शुद्राणां भरतश्रेष्ठ ब्रूहि मे धर्मलक्षणम् ॥	002c  
भीष्म उवाच 	003  
अत्राप्युदाहरन्तीममितिहासं पुरातनम् ।	003a  
शूद्राणामनुकम्पार्थं यदुक्तं ब्रह्मवादिना ॥	003c  
वृद्धः पराशरः प्राह धर्मं शुभ्रमनामयम् ।	004a  
अनुग्रहार्थं वर्णानां शौचाचारसमन्वितम् ॥	004c  
धर्मोपदेशमखिलं यथावदनुपूर्वशः ।	005a  
शिष्यानध्यापयामास शास्त्रमर्थवदर्थवित् ॥	005c  
क्षान्तेन्द्रियेण मानेन शुचिनाऽचापलेन वै ।	006a  
अदुर्बलेन धीरेण शान्तेनोत्तरवादिना ॥	006c  
अलुब्धेनानृशंसेन ऋजुना ब्रह्मवादिना ।	007a  
चारित्रतत्परेणैव सर्वभूतहितात्मना ॥	007c  
अरयः षड्विजेतव्या नित्यं स्वं देहमाश्रिताः ।	008a  
कामक्रोधौ च लोभश्च मानमोहौ मदस्तथा ॥	008c  
विधिना धृतिमास्थाय शुश्रूषुरनहङ्कृतः ।	009a  
वर्णत्रयस्यानुमतो यथाशक्ति यथाबलम् ॥	009c  
कर्मणा मनसा वाचा चक्षुषा च चतुर्विधम् ।	010a  
आस्थाय नियमं धीमाञ्शान्तो दान्तो जितेन्द्रियः ॥	010c  
रक्षोयक्षजनद्वेषी शेषान्नकृतभोजनः ।	011a  
वर्णत्रयान्मधु यथा भ्रमरो धर्ममाचरेत् ॥	011c  
यदि शूद्रस्तपः कुर्याद्वेददृष्टेन कर्मणा |	012a  
इह चास्य परिक्लेशः प्रेत्य चास्याशुभागतिः ॥	012c  
अधर्म्यमयशस्यं च तपः शूद्रे प्रतिष्ठितम् ।	013a  
अमार्गेण तपस्तप्त्वा म्लेच्छेषु फलमश्नुते ॥	013c  
अन्यथा वर्तमानो हि न शूद्रो धर्ममर्हति ।	014a  
अमार्गेणि प्रयातानां प्रत्यक्षादुपलभ्यते ।	014c  
चातुर्वर्ण्यव्यपेतानां जातिमूर्तिपरिग्रहः ॥	014e  
तथा ते हि शकाश्चीनाः काम्भोजाः पारदास्तथा ।	015a  
शबराः पप्लवाश्चैव तुषारयवनास्तथा ॥	015c  
दार्वाश्च दरदाश्चैव उज्जिहानास्तथेतराः ।	016a  
वेणाश्च कङ्कणाश्चैव सिंहला मद्रकास्तथा ॥	016c  
किष्किन्धकाः पुलिन्दाश्च कह्वाश्चान्ध्राः सनीरगाः ।	017a  
गन्धिका द्रमिडाश्चैव बर्बराश्चूचुकास्तथा ॥	017c  
किराताः पार्वतेयाश्च कोलाश्चोलाः सखाषकाः ।	018a  
आरूकाश्चैव दोहाश्च याश्चान्याम्लेच्छजातयः ॥	018c  
विकृता विकृताचारा दृश्यन्ते क्रूरबुद्धयः ।	019a  
अमार्गेणाश्रिता धर्मं ततो जात्यन्तरं गताः ॥	019c  
अमार्गोपार्जितस्यैतत्तपसो विदितं फलम् ।	020a  
न नश्यति कृतं कर्म शुभं वा यदि वाऽशुभम् ॥	020c  
अत्राप्येते वसु प्राप्य विकर्म तपसार्जितम् ।	021a  
पाषण्डानर्चयिष्यन्ति धर्मकामा वृथा श्रमाः ॥	021c  
एवं चतुर्णां वर्णानामाश्रमाणां च पार्थिव ।	022a  
विपरीतं वर्तमाना म्लेच्छा जायन्त्यबुद्धयः ॥	022c  
अध्यायधनिनो विप्राः क्षत्रियाणां बलं धनम् ।	023a  
वणिक्कृषिश्च वैश्यानां शूद्राणां परिचारिका ॥	023c  
व्युच्छेदात्तस्य धर्मस्य निरयायोपपद्यते ।	024a  
ततो म्लेच्छा भवन्त्येते निर्घृणा धर्मवर्जिताः ।	024c  
पुनश्च निरयं तेषां तिर्यग्योनिश्च शाश्वती ॥	024e  
ये तु सत्यथमास्थाय वर्णाश्रमकृतं पुरा ।	025a  
सर्वान्विमार्गानुत्सृज्य स्वधर्मविधिमाश्रिताः ॥	025c  
सर्वभूतदयावन्तो दैवतद्विजपूजकाः ।	026a  
शास्त्रदृष्टेन विधिना श्रद्धया जितमन्यवः ॥	026c  
तेषां विधिं प्रवक्ष्यामि यथावदनुपूर्वशः ।	027a  
उपादानविधिं कृत्स्नं शुश्रूषाधिगमं तथा ॥	027c  
शिष्टोपनयनं चैव मन्त्राणि विविधानि च |	028a  
तथा शिष्यपरीक्षां च शास्त्रप्रामाण्यदर्शनात् ॥	028c  
प्रवक्ष्यामि यथातत्वं यथावदनुपूर्वशः ।	029a  
शौचकृत्यस्य शौचार्थान्सर्वानेव विशेषतः ॥	029c  
महाशौचप्रभृतयो दृष्टास्तत्वार्थदर्शिभिः ।	030a  
तत्रापि शूद्रो भिक्षूणामिदं शेषं च कल्पयेत् ॥	030c  
भिक्षुभिः सुकृतप्रज्ञैः केवलं धर्ममाश्रितैः ।	031a  
सम्यद्गर्शनसम्पन्नैर्गताध्वनि हितार्थिभिः ।	031c  
अवकाशमिमं मेध्यं निर्मितं कामवीरुधम् ॥	031e  
निर्जनं संवृतं बुद्ध्वा नियतात्मा जितेन्द्रियः ।	032a  
सजलं भाजनं स्थाप्य मृत्तिकां च परीक्षिताम् ॥	032c  
परीक्ष्य भूमिं मूत्रार्थी तत आसीत वाग्यतः ।	033a  
उदङ्मुखो दिवा कुर्याद्रात्रौ चेद्दक्षिणामुखः ॥	033c  
अन्तर्हितायां भूमौ तु अन्तर्हितशिरास्तथा ।	034a  
असमाप्ते तथा शौचे न वाचं किञ्चिदीरयेत् ॥	034c  
कृतकृत्यस्तथाऽऽचम्य गच्छन्नोदीरयेद्वचः ।	035a  
शौचार्थमुपविष्टस्तु मृद्भाजनपुरस्कृतः ॥	035c  
स्थाप्यं कमण्डलुं गृह्य पार्श्वोरुभ्यामथान्तरे ।	036a  
शौचं कुर्याच्छनैर्वीरो बुद्धिपूर्वमसङ्करम् ॥	036c  
पाणिना शुद्धमुदकं सङ्गृह्य विधिपूर्वकम् ।	037a  
विप्रुषश्च यता न स्युर्यथा चोरू न संस्पृशेत् ॥	037c  
अपाने मृत्तिकास्तिस्रः प्रदेयास्त्वनुपूर्वशः ।	038a  
हस्ताभ्यां च तथा विप्रो हस्तं हस्तेन संस्पृशेत् ||	038c  
अपाने नव देयाः स्युरिति वृद्धानुशासनम् ।	039a  
मृत्तिका दीयमाना हि शोधयेद्देशमञ्जसा ॥	039c  
तस्मात्पाणितले देया मृत्तिकास्तु पुनः पुनः ।	040a  
बृद्धिपूर्वं प्रयत्नेन यथा नैव स्पृशेत्स्फिजौ ॥	040c  
यथा घातो हि न भवेत्क्लेदजः परिधानके ।	041a  
तथा गुदं प्रमार्जेत शौचार्थं तु पुनःपुनः ॥	041c  
प्रतिपादं ततस्त्यक्त्वा शौचमुत्थाय कारयेत् ।	042a  
सव्ये द्वादश देयाः स्युस्तिस्रस्तिस्रः पुनः पुनः ||	042c  
देया कूर्परके हस्ते पृष्ठे बन्धे पुनः पनः ।	043a  
तथैवादर्शके दद्याच्चतस्रस्तूभयोरपि ।	043c  
उभयोर्हस्तयोरेवं सप्तसप्त प्रदापयेत् ॥	043e  
ततोऽन्यां मृत्तिकां गृह्य कार्यं शौचं पुनस्तयोः ।	044a  
हस्तयोरेवमेतद्धि महाशौचं विधीयते ।	044c  
ततोऽन्यथा न कुर्वीत विधिरेष सनातनः ॥	044e  
उपस्थे मूत्रशौचं स्यादत ऊर्ध्वं विधीयते ।	045a  
अतोऽन्यथा तु यः कुर्यात्प्रायश्चित्तीयते तु सः ॥	045c  
मलोपहतचेलस्य द्विगुणं तु विधीयते ।	046a  
सहपादमथोरुभ्यां हस्तशौचमसंशयम् ॥	046c  
अवधीरयमाणस्य सन्देह उपजायते ।	047a  
यथायथा विशुद्ध्येत तत्तथा तदुपक्रमे ॥	047c  
सकर्दमं तु वर्षासु गृहमाविश्य सङ्कटम् ।	048a  
हस्तयोर्मृत्तिकास्तिस्रः पादयोः षट् प्रदापयेत् ॥	048c  
कामं दत्त्वा गुदे दद्यात्तिस्रः पद्भ्यां तथैव च |	049a  
हस्तशौचं प्रकर्तव्यं मूत्रशौचविधेस्तथा ॥	049c  
मूत्रशौचे तथा हस्तौ पादाभ्यां चानुपूर्वशः ।	050a  
नैष्ठिके स्थानशौचे तु महाशौचं विधीयते ॥	050c  
क्षारौषराभ्यां वस्त्रस्य कुर्याच्छौचं मृदा सह ।	051a  
लेपगन्धापनयनममेध्यस्य विधीयते ॥	051c  
स्नानशाट्यां मृदस्तिस्रो हस्ताभ्यां चानुपूर्वशः ।	052a  
शौचं प्रयत्नतः कृत्वा कम्पमानः समुद्धरेत् ॥	052c  
देयाश्चतस्रस्तिस्रो वा द्वे वाऽप्येकां तथाऽऽपदि ।	053a  
कालमासाद्य देशं च शौचस्य गुरुलाघवम् ॥	053c  
विधिनाऽनेन शौचं तु नित्यं कुर्यादतन्द्रितः ।	054a  
अविप्रेक्षन्नसम्भ्रान्तः पादौ प्रक्षाल्य तत्परः ॥	054c  
अप्रक्षालितपादस्तु पाणिमामणिबन्धनात् ।	055a  
अधस्तादुपरिष्टाच्च ततः पाणिमुपस्पृशेत् ॥	055c  
मनोगतास्तु निश्शब्दा निश्शब्दं त्रिरपः पिबेत् ।	056a  
द्विर्मुखं परिमृज्याच्च खानि चोपस्पृशेद्बुधः ॥	056c  
ऋग्वेदं तेन प्रीणाति प्रथमं यः पिबेदपः ।	057a  
द्वितीयं तु यजुर्वेदं तृतीयं साम एव च ॥	057c  
मृज्यते प्रथमं तेन अथर्वा प्रीतिमाप्नुयात् ।	058a  
द्वितीयेनेतिहासं च पुराणस्मृतिदेवताः ॥	058c  
यच्चक्षुषि समाधत्ते तेनादित्यं तु प्रीणयेत् ।	059a  
प्रीणाति वायुं घ्राणं च दिशश्चाप्यथ श्रोत्रयोः ॥	059c  
ब्रह्माणं तेन प्रीणाति यन्मूर्धनि समापयेत् ।	060a  
समुत्क्षिपति चापोर्ध्वमाकाशं तेन प्रीणयेत् ॥	060c  
प्रीणाति विष्णुः पद्भ्यां तु सलिलं वै समादधत् ॥	061ac  
प्राङ्मुखोदङ्मुखो वाऽपि अन्तर्जानुरुपस्पृशेत् ।	062a  
सर्वत्र विधिरित्येष भोजनादिषु नित्यशः ॥	062c  
अन्नेषु दन्तलग्नेषु उच्छिष्टः पुनराचमेत् ।	063a  
विधिरेष समुद्दिष्टः शौचे चाभ्युक्षणं स्मृतम् ॥	063c  
शूद्रस्यैष विधिर्दृष्टो गृहान्निष्क्रमतस्ततः ।	064a  
नित्यं त्वलुप्तशौचेन वर्तितव्यं कृतात्मना ।	064c  
यशस्कामेन भिक्षुभ्यः शूद्रेणात्महितार्थिना ॥\' 	064e  

इति श्रीमन्महाभारते अनुशासनपर्वणि दानधर्मपर्वणि षट्चत्वारिंशदधिकशततमोऽध्यायः ॥

* एतदाद्यष्टाध्याया दाक्षिण्यत्यकोशेष्वेव दृश्यन्ते । 7-146-2 शुश्रूषां भरतश्रेष्ठति ट. पाठः ॥ 7-146-11 नित्यं रक्ष जनाद्वेषीति क. पाठः ॥ 7-146-12 विकृताकारा इति थ. पाठः ॥ 7-146-25 स्वधर्मपथमाश्रिताः इति क. ट. थ. पाठः ॥ 7-146-48 पदमाविश्य सङ्कटम् इति थ. पाठः ॥
