अध्यायः 265

अथ दानधर्मपर्व ॥ 1 ॥

कृष्णेन युधिष्ठिरम्प्रति दक्षाध्वरविध्वंसनत्रिपुरदहनादिरूपरुद्रचरित्रपरिकीर्तनम् ॥ 1 ॥

युधिष्ठिर उवाच ।	001  
दुर्वाससः प्रसादात्ते शङ्करांशस्य माघव ।	001a  
अवाप्तमिह विज्ञानं तन्मे व्याख्यातुमर्हसि ॥	001c  
महाभाग्यं च यत्तस्य नामानि च महात्मनः ।	002a  
तत्त्वमो ज्ञातुमिच्छामि सर्वं मतिमतांवर ॥	002c  
वासुदेव उवाच ।	003  
हन्ति ते कीर्तयिष्यामि नमस्कृत्य कपर्दिने ।	003a  
यदवाप्तं मया राजञ्श्रेयो यच्चार्जितं यशः ॥	003c  
प्रयतः प्रातरुत्थाय यस्त्वधीयेद्विशाम्पते ।	004a  
प्राञ्जलिः शतरुद्रीयं नास्य किञ्चन दुर्लभम् ॥	004c  
\'शिवः सर्वगतो रुद्रः स्रष्टा यस्त्वं शृणुष्व मे ।\'	005a  
प्रजापतिस्तमसृजत्तमसोऽन्ते महातपाः ।	005c  
शङ्करस्त्वसृजत्तात प्रजाः स्थावरजङ्गमाः ॥	005e  
नास्ति किञ्चित्परं भूतं महादेवाद्विशाम्पते ।	006a  
इह त्रिष्वपि लोकेषु भूतानां प्रभवो हि सः ॥	006c  
न चैवोत्सहते स्थातुं कश्चिदग्रे महात्मनः ।	007a  
न हि भूतं समं तेन त्रिषु लोकेषु विद्यते ॥	007c  
गन्धेनापि हि सङ्ग्रामे तस्य क्रुद्धस्य शत्रवः ।	008a  
विसञ्ज्ञा हतभूयिष्ठा वेपन्ते च पतन्ति च ॥	008c  
घोरं च निनदं तस्य पर्जन्यनिनदोपम् ।	009a  
श्रुत्वा विशीर्येद्धृदयं देवानामपि संयुगे ।	009c  
यं चाक्ष्णा घोररूपेण पश्येद्दग्धः पतेदधः ॥	009e  
न सुरा नासुरा लोके न गन्धर्वा न पन्नगाः ।	010a  
कुपिते सुखमेधन्ते तस्मिन्नपि गुहागताः ॥	010c  
प्रजापतेश्च दक्षस्य यजतो वितते क्रतौ ।	011a  
विव्याध कुपितो यज्ञं निर्भयस्तु भवस्तदा ॥	011c  
धनुषा वाणमुत्सृज्य सुघोरं विननाद च ॥	012ac  
ते न शर्म कुतः शान्तिं विषादं लेभिरे सुराः ।	013a  
विद्धे च सहसा यज्ञे कुपिते च महेश्वरे ॥	013c  
तेन ज्यातलघोषेण सर्वे लोकाः समाकुलाः ।	014a  
बभूवुरवशाः पार्थ विषेदुश्च सुरासुराः ॥	014c  
आपश्चुक्षुभिरे चैव चकम्पे च वसुन्धरा ।	015a  
व्यद्रवन्गिरयश्चापि द्यौः पफाल च सर्वशः ॥	015c  
अन्धेन तमसा लोकाः प्रावृता न चकाशिरे ।	016a  
प्रनष्टा ज्योतिषां भाश्च सह सूर्येण भारत ॥	016c  
भृशं भीतास्ततः शान्तिं चत्रुः स्वस्त्ययनानि च ।	017a  
ऋषयः सर्वभूतानामात्मनश्च हितैषिणः ॥	017c  
ततः सोऽभ्यद्रवद्देवान्रुद्रो रौद्रपराक्रमः ।	018a  
भगस्य नयने क्रुद्धः प्रहारेण व्यशातयत् ॥	018c  
पूषणं चाभिदुद्राव घोरेण वपुषाऽन्वितः ।	019a  
पुरोडाशं भक्षयतो दशनान्वै व्यशातयत् ॥	019c  
ततः प्रणेमुर्देवास्ते वेपमानाः स्म शङ्करम् ।	020a  
पुनश्च सन्दधे रुद्रो दीप्तं सुनिशितं शरम् ॥	020c  
रुद्रस्य विक्रमं दृष्ट्वा भीता देवाः सहर्षिभिः ।	021a  
ततः प्रसादयामासुः शर्वं ते विबुधोत्तमाः ॥	021c  
जेषुश्च शतरुद्रीयं देवाः कृत्वाञ्जलिं तदा ।	022a  
संस्तूयमानस्त्रिदशैः प्रससाद महेश्वरः ॥	022c  
रुद्रस्य भागं यज्ञे च विशिष्टं ते त्वकल्पयन् ।	023a  
भयेन त्रिदशा राजञ्शरणं च प्रपेदिरे ॥	023c  
तेन चैव हि तुष्टेन स यज्ञः सन्धितोऽभवत् ।	024a  
यद्यच्चापहृतं तत्र तत्तथैवान्वजीवयत् ॥	024c  
असुराणां पुराण्यासंस्त्रीणि वीर्यवतां दिवि ।	025a  
आयसं राजतं चैव सौवर्णमपि चापरम् ॥	025c  
नाशकत्तानि मघवा भेत्तुं सर्वायुधैरपि ।	026a  
अथ सर्वेऽमरा रुद्रं जग्मुः शरणमर्दिताः ॥	026c  
तत ऊचुर्महात्मानो देवाः सर्वे समागताः ।	027a  
रुद्र रौद्रा भविष्यन्ति पशवः सर्वकर्मसु ॥	027c  
जहि दैत्यान्सह पुरैर्लोकांस्त्रायस्व मानद ।	028a  
स तथोक्तस्तथेत्युक्त्वा कृत्वा विष्णुं शरोत्तमम् ॥	028c  
शल्यमग्निं तथा कृत्वा पुङ्खं वैवस्वतं यमम् ।	029a  
ओङ्कारं च धनुः सर्वाञ्ज्यां च सावित्रिमुत्तमां ॥	029c  
ब्रह्माणं सारथिं कृत्वा विनियुज्य च सर्वशः ।	030a  
त्रिपर्वणा त्रिशल्येन तेन तानि बिभेद सः ॥	030c  
शरेणादित्यवर्णेन कालाग्निसमतेजसा ।	031a  
तेऽसुराः सपुरास्तत्र दग्धा रुद्रेण भारत ॥	031c  
तं चैवाङ्कगतं दृष्ट्वा बालं पञ्चशिखं पुनः ।	032a  
उमा जिज्ञासमाना वै कोऽयमित्यब्रवीत्तदा ॥	032c  
असूयतश्च शक्रस्य वज्रेणि प्रहरिष्यतः ।	033a  
सवज्रं स्तम्भयामास तं बाहुं परिघोपमम् ॥	033c  
न संयुयुधिरे चैव देवास्तं भुवनेश्वरम् ।	034a  
सप्रजापतयः सर्वे तस्मिन्मुमुहुरीश्वरे ॥	034c  
ततो ध्यात्वा च भगवान्ब्रह्मा तममितौजसम् ।	035a  
अयं श्रेष्ठ इति ज्ञात्वा ववन्दे तमुमापतिम् ॥	035c  
ततः प्रसादयामासुरुमां रुद्रं च ते सुराः ।	036a  
बभूव स तदा बालः प्रययौ तु यथापुरम् ॥	036c  
स चापि ब्राह्मणो भूत्वा दुर्वासा नाम वीर्यवान् ।	037a  
द्वारवत्यां मम गृहे चिरं कालमुपावसन् ॥	037c  
विप्रकारान्प्रयुङ्क्ते स्म सुबहून्मम वेश्मनि ।	038a  
तानुदारतया चाहं चक्षमे चातिदुःसहान् ॥	038c  
स वै रुद्रः स च शिवः सोग्निः सर्वः स सर्वजित् ।	039a  
स चैवेन्द्रश्च वायुश्च सोऽस्विनौ स च विद्युतः ॥	039c  
स चन्द्रमाः स चेशानः स सूर्यो वरुणश्च सः ।	040a  
स कालः सोन्तको मृत्युः स यमो रात्र्यहानि च ॥	040c  
मासार्धमासा ऋतवः सन्ध्ये संवत्सरश्च सः ।	041a  
स धाता स विधाता च विश्वकर्मा स सर्ववित् ॥	041c  
नक्षत्राणि ग्रहाश्चैव दिशोऽथ प्रदिशस्तथा ।	042a  
विश्वमूर्तिरमेयात्मा भगवान्परमद्युतिः ॥	042c  
एकधा च द्विधा चैव बहुधा च स एव हि ।	043a  
शतधा सहस्रधा चैव तथा शतसहस्रधा ॥	043c  
ईदृशः स महादेवो भूयश्च भगवानतः ।	044a  
न हि शक्या गुणा वक्तुमपि वर्षशतैरपि ॥ ॥	044c  

इति श्रीमन्महाभारते अनुशासनपर्वणि दानधर्मपर्वणि पञ्चषष्ट्यदिकद्विशततमोऽध्यायः ॥ 265 ॥
