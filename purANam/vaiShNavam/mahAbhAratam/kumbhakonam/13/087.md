अध्यायः 087

अथ दानधर्मपर्व ॥ 1 ॥

भीष्मेण युधिष्ठिरम्प्रति रामविश्वामित्रयोरुत्पत्तिप्रकारकथनारम्भः ॥ 1 ॥ च्यवनेन कुशिकराजमेत्य सभार्यं तम्प्रति स्वशुश्रूषाविधानम् ॥ 2 ॥ सभार्येण कुशिकेन एकविंशतिदिवसाननवरतमेकपार्श्वेन प्रसुप्तस्य च्यवनस्य पादसंवाहनेन पर्युपासनम् ॥ 3 ॥ ततः शयनादुत्थितेन मुनिना किञ्चिद्दूरं गत्वा पुनरन्तर्धानम् ॥ 4 ॥

युधिष्ठिर उवाच ।	001  
संशयो मे महाप्राज्ञ सुमहान्सागरोपम ।	001a  
तं मे शृणु महाबाहो श्रुत्वा व्याख्यातुमर्हसि ॥	001c  
कौतूहलं मे सुमहज्जामदग्न्यं प्रति प्रभो ।	002a  
रामं धर्मभृतां श्रेष्ठं तन्मे व्याख्यातुमर्हसि ॥	002c  
\'ब्राह्मे बले सुपूर्णानामेतेषां च्यवनादिनाम् ।\'	003a  
कथमेष समुत्पन्नो रामः सत्यपराक्रमः ।	003c  
कथं ब्रह्मर्षिवंशोऽयं क्षत्रधर्मा व्यजायत ॥	003e  
तदस्य सम्भवं राजन्निखिलेनानुकीर्तय ।	004a  
कौशिकश्च कथं वंशात्क्षात्राद्वै ब्राह्मणोऽभवत् ॥	004c  
अहो प्रभावः सुमहानासीद्वै सुमहात्मनोः ।	005a  
रामस्य च नरव्याघ्र विश्वामित्रस्य चैव हि ॥	005c  
कथं पुत्रानतिक्रम्य तेषां नप्तृष्वथाभवत् ।	006a  
एष दोषो महाप्राज्ञ तत्त्वं व्याख्यातुमर्हसि ॥	006c  
भीष्म उवाच ।	007  
अत्राप्युदाहरन्तीममितिहासं पुरातनम् ।	007a  
च्यवनस्य च संवादं कुशिकस्य च भारत ॥	007c  
एतं दोषं पुरा दृष्ट्वा भार्गवश्च्यवनस्तदा ।	008a  
आगामिनं महाबुद्धिः स्ववंशे मुनिसत्तमः ॥	008c  
निश्चित्य मनसा सर्वं गुणदोषबलाबलम् ।	009a  
दग्धुकामः कुलं सर्वं कुशिकानां तपोधनः ॥	009c  
च्यवनस्तमनुप्राप्य कुशिकं वाक्यमब्रवीत् ।	010a  
वस्तुमिच्छा समुत्पन्ना त्वया सह ममानघ ॥	010c  
कुशिक उवाच ।	011  
भगवन्सहधर्मोऽयं पण्डितैरिह चर्यते ।	011a  
प्रदानकाले कन्यानामुच्यते च सदा बुधैः ॥	011c  
यत्तु तावदतिक्रान्तं धर्मद्वारं तपोधन ।	012a  
तत्कार्यं प्रकरिष्यामि तदनुज्ञातुमर्हसि ॥	012c  
भीष्म उवाच ।	013  
अथासनमुपादाय च्यवनस्य महामुनेः ।	013a  
कुशिको भार्यया सार्धमाजगाम यतो मुनिः ॥	013c  
प्रगृह्य राजा भृङ्गारं पाद्यमस्मै न्यवेदयत् ।	014a  
कारयामास सर्वाश्च क्रियास्तस्य महात्मनः ॥	014c  
ततः स राजा च्यवनं मधुपर्कं यथाविधि ।	015a  
ग्राहयामास चाव्यग्रो महात्मा नियतव्रतः ॥	015c  
सत्कृत्य तं तथा विप्रमिदं पुनरथाब्रवीत् ।	016a  
भगवन्परवन्तौ स्वो ब्रूहि किं करवावहे ॥	016c  
यदि राज्यं यदि धनं यदि गाः संशितव्रत ।	017a  
यज्ञदानानि च तथा ब्रूहि सर्वं ददामि ते ॥	017c  
इदं गृहमिदं राज्यमिदं धर्मासनं च ते ।	018a  
राजा त्वमसि शाध्युर्वीं भृत्योऽहं परवान्स्त्रिया ॥	018c  
एवमुक्ते ततो वाक्ये च्यवनो भार्गवस्तदा ।	019a  
कुशिकं प्रत्युवाचेदं मुदा परमया युतः ॥	019c  
न राज्यं कामये राजन्न धनं न च योषितः ।	020a  
न च गा न च वै देशान्न यज्ञं श्रूयतामिदम् ॥	020c  
नियमं किञ्चिदारप्स्ये युवयोर्यदि रोचते ।	021a  
परिचर्योस्मि यत्ताभ्यां युवाभ्यामविशङ्कया ॥	021c  
एवमुक्ते तदा तेन दम्पती तौ जहर्षतुः ।	022a  
प्रत्यब्रूतां च तमृषिमेवमस्त्विति भारत ॥	022c  
अथ तं कुशिको हृष्टः प्रावेशयदनुत्तमम् ।	023a  
गृहोद्देशं ततस्तस्य दर्शनीयमदर्शयत् ॥	023c  
इयं शय्या भगवतो यथाकाममिहोष्यताम् ।	024a  
प्रयतिष्यावहे प्रीतिमाहर्तुं ते तपोधन ॥	024c  
अथ सूर्योतिचक्राम तेषां संवदतां तथा ।	025a  
अथर्षिश्चोदयामास पानमन्नं तथैव च ॥	025c  
तमपृच्छत्ततो राजा कुशिकः प्रणतस्तदा ।	026a  
किमन्नजातमिष्टं ते किमुपस्थापयाम्यहम् ॥	026c  
ततः स परया प्रीत्या प्रत्युवाच नराधिपम् ।	027a  
औपपत्तिकमाहारं प्रयच्छस्वेति भारत ॥	027c  
तद्वचः पूजयित्वा तु तथेत्याह स पार्थिवः ।	028a  
यथोपपन्नमाहारं तस्मै प्रादाज्जनाधिप ॥	028c  
ततः स भुक्त्वा भगवन्दम्पती प्राह धर्मवित् ।	029a  
स्वप्तुमिच्छाम्यहं निद्रा बाधते मामिति प्रभो ॥	029c  
ततः शय्यागृहं प्राप्य भगवानृषिसत्तमः ।	030a  
संविवेश नरेशस्तु सपत्नीकः स्थितोऽभवत् ॥	030c  
न प्रबोध्योस्मि संसुप्त इत्युवाचाथ भार्गवः ।	031a  
संवाहितव्यौ मे पादौ जागर्तव्यं च वां निशि ॥	031c  
अविशङ्कस्तु कुशिकस्तथेत्येवाह धर्मवित् ।	032a  
न प्राबोधयतां तौ च दम्पती रजनीक्षये ॥	032c  
यथादेशं महर्षेस्तु शुश्रूषापरमौ तदा ।	033a  
बभूवतुर्महाराज प्रयतावथ दम्पती ॥	033c  
ततः स भगवान्विप्रः समादिश्य नराधिपम् ।	034a  
सुष्वापैकेन पार्श्वेन दिवसानेकविंशतिम् ॥	034c  
स तु राजा निराहारः सभार्यः कुरुनन्दन ।	035a  
पर्युपासत तं हृष्टश्च्यवनाराधने रतः ॥	035c  
भार्गवस्तु समुत्तस्थौ स्वयमेव तपोधनः ।	036a  
अकिञ्चिदुक्त्वा तु गृहान्निश्चक्राम महातपाः ॥	036c  
तमन्वगच्छतां तौ च क्षुधितौ श्रमकर्शितौ ।	037a  
भार्यापती मुनिश्रेष्ठस्तावेतौ नावलोकयत् ॥	037c  
तयोस्तु प्रेक्षतोऽरेव भार्गवाणां कुलोद्वहः ।	038a  
अन्तर्हितोभूद्राजेन्द्र ततो राजाऽपतत्क्षितौ ॥	038c  
ततो मुहूर्तादाश्वस्य सह देव्या महामुनेः ।	039a  
पुनरन्वेषणे यत्नमकरोत्स महीपतिः ॥ ॥	039c  

इति श्रीमन्महाभारते अनुशासनपर्वणि दानधर्मपर्वणि सप्ताशीतितमोऽध्यायः ॥ 87 ॥

13-87-11 अतिथिसेवाधर्म एव सहधर्मः स्त्रीसहितधर्मः ॥ 13-87-37 मुनिश्रेष्ठो नच तावभ्यवारयदिति ट.थ.ध.पाठः ॥
