अध्यायः 243
	
महेश्वरेण पार्वतीम्प्रति नानाधर्मामामपि प्रत्येकं साफल्यकथनेन तेषु मोक्षधर्मस्यैव श्रैष्ठ्यप्रतिपादनम् ॥ 1 ॥ तथा ज्ञानस्य मोक्षसाधनत्वकथनपूर्वकं तत्प्राप्त्युपायकथनम् ॥ 2 ॥

उमोवाच ।	001  
देवदेव नमस्तेऽस्तु कालसूदन शङ्कर ।	001a  
लोकेषु विविधा धर्मास्त्वत्प्रसादान्मया श्रुताः ॥	001c  
विशिष्टं सर्वधर्मेभ्यः शाश्वतं ध्रुवमव्ययम् ।	002a  
श्रुतुमिच्छाम्यहं सर्वमत्र मुह्यति मे मनः ॥	002c  
केचिन्मोक्षं प्रशंसन्ति केचिद्यज्ञफलं द्विजाः ।	003a  
वानप्रस्थं पुनः केचिद्गार्हस्थ्यं केचिदाश्रमम् ॥	003c  
राजधर्माश्रयं केचित्केचित्स्वाध्यायमेव च ।	004a  
ब्रह्मचर्याश्रमं केचित्केचिद्वाक्संयमाश्रयम् ॥	004c  
मातरं पितरं केचित्सेवमाना दिवं गताः ।	005a  
अहिंसया परः स्वर्गे सत्येन च महीयते ॥	005c  
आहवेऽभिमुखाः केचिन्निहतास्त्रिदिवं गताः ।	006a  
केचिदुञ्छवृत्ते सिद्धाः स्वर्गमार्गं समाश्रिताः ॥	006c  
आर्जवेनापरे युक्ता महतां पूजते रताः ।	007a  
ऋजवो नाकपृष्ठे तु शुद्धात्मानः प्रतिष्ठिताः ॥	007c  
एवं बहुविधैर्लोके धर्मद्वारैः सुसंवृतैः ।	008c  
ममापि मतिराविद्धा मेघलेखेव वायुना ॥	008c  
एतस्मिन्संशयस्थाने संशयच्छेदकारि यत् ।	009a  
वचनं ब्रूहि देवेश निश्चयज्ञानसञ्ज्ञितम् ॥	009c  
नारद उवाच ।	010  
एवं पृष्टः स्वया देव्या महादेवः पिनाकधृक् ।	010a  
प्रोवाच मधुरं वाक्यं सूक्ष्ममध्यात्मसंश्रितम् ॥	010c  
महेश्वर उवाच ।	011  
न्यायतस्त्वं महाभागे श्रोतुकामाऽसि निश्चयम् ।	011a  
एतदेव विशिष्टं ते यत्त्वं पृच्छसि मां प्रिये ॥	011c  
सर्वत्र विहितो धर्मः स्वर्गलोकफलाश्रितः ।	012a  
बहुद्वारस्य धर्मस्य नेहास्ति विफलाः क्रियाः ॥	012c  
यस्मिन्यस्मिंश्च विषये योयो याति विनिश्चयम् ।	013a  
तं तमेवाभिजानाति नान्यं धर्मं शुचिस्मिते ॥	013c  
शृणु देवि समासेन मोक्षद्वारमनुत्तमम् ।	014a  
एतद्धि सर्वधर्माणां विशिष्टं शुभमव्ययम् ॥	014c  
नास्ति मोक्षात्परं देवि मोक्ष एव परा गतिः ।	015a  
सुखमात्यन्तिकं श्रेष्ठमनिवृत्तं च तद्विदुः ॥	015c  
नात्र देवि जरा मृत्युः शोको वा दुःखमेव वा ।	016a  
अनुत्तममचिन्त्यं च तद्देवि परमं सुखम् ॥	016c  
ज्ञानानामुत्तमं ज्ञानं मोक्षज्ञानं विदुर्बुधाः ।	017a  
ऋषिभिर्देवसङ्घैश्च प्रोच्यते परमं पदम् ॥	017c  
नित्यमक्षरमक्षोभ्यमजेयं शाश्वतं शिवम् ।	018a  
विशन्ति तत्पदं प्राज्ञाः स्पृहणीयं सुरोत्तमैः ॥	018c  
दुःखादिश्च दुरन्तश्च संसारोयं प्रकीर्तितः ।	019a  
शोकव्याधिजरादोषैर्मरणेन च संयुतः ॥	019c  
यथा ज्योतिर्गणा व्योम्नि विवर्तन्ते पुनःपुनः ।	020a  
तस्य मोक्षस्य मार्गोऽयं श्रुयतां शुभलक्षणे ॥	020c  
ब्रह्मादिस्थावरान्तश्च संसारो यः प्रकीर्तितः ।	021a  
संसारे प्राणिनः सर्वे निवर्तन्ते यथा पुनः ॥	021c  
तत्र संसारचक्रस्य मोक्षो ज्ञानेन दृश्यते ।	022a  
अध्यात्मतत्वविज्ञानं ज्ञानमित्यभिधीयते ॥	022c  
ज्ञानस्य ग्रहणोपायमाचारं ज्ञानिनस्तथा ।	023a  
यथावत्सम्प्रवक्ष्यामि तत्त्वमेकमनाः शृणु ॥	023c  
ब्राह्मणः क्षत्रियो वाऽपि भूत्वा पूर्वं गृहे स्थितः ।	024a  
आनृण्यं सर्वतः प्राप्य ततस्तान्सन्त्यजेद्गृहान् ॥	024c  
ततः सन्त्यज्य गार्हस्थ्यं निश्चितो वनमाश्रयेत् ॥	025ac  
वने गुरुं समाज्ञाय दीक्षितो विधिपूर्वकम् ।	026a  
दीक्षां प्राप्य यथान्यायं स्ववृत्तं परिपालयेत् ॥	026c  
गृह्णीयादप्युपाध्यायान्मोक्षज्ञानमनिन्दितः ।	027a  
द्विविधं च पुनर्मोक्षं साङ्ख्ययोगमिति स्मृतिः ॥	027c  
पञ्चविंशतिविज्ञानं साङ्ख्यमित्यभिधीयते ।	028a  
ऐश्वर्यं देवसारूप्यं योगशास्त्रस्य निर्णयः ।	028c  
तयोरन्यतरं ज्ञानं शृणुयाच्छिष्यतां गतः ॥	028e  
नाकालो नाप्यकाषायी नाप्यसंवत्सरोषितः ।	029a  
नासाङ्ख्ययोगो नाश्राद्धं गुरुणा स्नेहपूर्वकम् ।	029c  
समः शीतोष्णहर्षादीन्विषहेत स वै मुनिः ॥	029e  
अमृष्यः क्षुत्पिपासाभ्यामुचितेभ्यो निवर्तयेत् ।	030a  
त्यजेत्सङ्कल्पजान्ग्रन्थीन्सदा ध्यानपरो भवेत् ॥	030c  
कुण्डिकाचमसं शिक्यं छत्रं यष्टिमुपानहौ ।	031a  
चेलमित्येव नैतेषु स्थापयेत्साम्यमात्मनः ॥	031c  
गुरोः पूर्वं समुत्तिष्ठेज्जघन्यं तस्य संविशेत् ।	032a  
नैवाविज्ञाप्य भर्तारमावश्यकमपि व्रजेत् ॥	032c  
द्विरह्नि स्नानशाटेन सन्ध्ययोरभिषेचनम् ।	033a  
एककालाशनं चास्य विहितं यतिभिः पुरा ॥	033c  
भैक्षं सर्वत्र गृह्णीयाच्चिन्तयेत्सततं निशि ।	034a  
कारणे चापि सम्प्राप्ते न ज्ञाप्येत कदाचन ॥	034c  
ब्रह्मिचर्यं वने वासं शौचमिन्द्रियसंयमः ।	035a  
दया च सर्वभूतेषु तस्य धर्मः सनातनः ॥	035c  
विमुक्तः सर्वपापेभ्यो लघ्वाहारो जितेन्द्रियः ।	036a  
आत्मयुक्तः परां बुद्धिं लभते पापनाशिनीम् ॥	036c  
यदा भावं न कुरुते सर्वभूतेषु पापकम् ।	037a  
कर्मणा मनसा वाचा ब्रह्म सम्पद्यते तदा ॥	037c  
अनिष्ठुरोऽनहङ्कारो निर्द्वन्द्वो वीतमत्सरः ।	038a  
वीतशोकभयाबाधं पदं प्राप्नोत्यनुत्तमम् ॥	038c  
तुल्यनिन्दास्तुतिर्मौनी समलोष्टाश्मकाञ्चनः ।	039a  
समः शत्रौ च मित्रे च निर्वाणमधिगच्छति ॥	039c  
एवं युक्तसमाचारस्तत्परोऽध्यात्मचिन्तकः ।	040a  
ज्ञानाभ्यासेन तेनैव प्राप्नोति परमां गतिम् ॥ ॥	040c  
	
इति श्रीमन्महाभारते अनुशासनपर्वणि दानधर्मपर्वणि त्रिचत्वारिंशदधिकद्विशततमोऽध्यायः ॥ 243 ॥

