अध्यायः 079

भीष्मेण युधिष्ठिरं प्रति विवाहविभागकथनम् ॥ 1 ॥ तथा कन्यानां भार्यात्वप्रापकविध्यादिनिरूपणम् ॥ 2 ॥
	
युधिष्ठिर उवाच ।	001  
यन्मूलं सर्वधर्माणां प्रजनस्य गृहस्य च ।	001a  
पितृदेवातिथीनां च तन्मे ब्रूहि पितामह ॥	001c  
अयं हि सर्वधर्माणां धर्मश्चिन्त्यतमो मतः ।	002a  
कीदृशाय प्रदेया स्यात्कन्येति वसुधाधिप ॥	002c  
भीष्म उवाच ।	003  
शीलवृत्ते समाज्ञाय विद्यां योनिं च कर्म च ।	003a  
अद्भिरेव प्रदातव्या कन्या गुणवते भवेत् ।	003c  
ब्राह्मणानां सतामेष नित्यं धर्मो युधिष्ठिर ॥	003e  
आवाह्यमावहेदेवं यो दद्यादनुकूलतः ।	004a  
शिष्टानां क्षत्रियाणां च धर्म एष सनातनः ॥	004c  
आत्माभिप्रेतमुत्सृज्य कन्याभिप्रेत एष यः ।	005a  
अभिप्रेता च या यस्य तस्मै देया युधिष्ठिर ।	005c  
गान्धर्वमिति तं धर्मं प्राहुर्वेदविदो जनाः ॥	005e  
धनेन बहुधा क्रीत्वा सम्प्रलोभ्य च बान्धवान् ।	006a  
असुराणां नृपैतं वै धर्ममाहुर्मनीषिणः ॥	006c  
हत्वा छित्त्वा च शीर्षाणि रुदतां रुदतीं गृहात् ।	007a  
प्रसह्य हरणं तात राक्षसो विधिरुच्यते ॥	007c  
\'सुप्तां मत्तां प्रमत्तां वा रहो रात्रौ च गच्छति ।	008a  
स पापिष्ठो विवाहानां पैशाचः कथितोऽधमः ॥	008c  
पञ्चानां तु त्रयो धर्म्या द्वावधर्म्यौ युधिष्ठिर ।	009a  
पैशाचश्चासुरश्चैव न कर्तव्यौ कथञ्चन ॥	009c  
ब्राह्मः क्षात्रोऽथ गान्धर्व एते धर्म्या नरर्षभ ।	010a  
पृथग्वा यदि वा मिश्राः कर्तव्या नात्र संशयः ॥	010c  
तिस्त्रो भार्या ब्राह्मणस्य द्वे भार्ये क्षत्रियस्य तु ।	011a  
वैश्यः स्वजात्यां विन्देत तास्वपत्यं हिताय हि ॥	011c  
द्विजस्य ब्राह्मणी श्रेष्ठा क्षत्रिया क्षत्रियस्य तु ।	012a  
रत्यर्थमपि शूद्रा स्यान्नेत्याहुरपरे जनाः ॥	012c  
अपत्यजन्म शूद्रायां न प्रशंसन्ति साधवः ।	013a  
शूद्रायां जनयविन्प्रः प्रायश्चित्ती विधीयते ॥	013c  
\'नातिबालां वहन्त्यन्ते अनित्यत्वात्प्रजार्थिनः ।	014a  
वहन्ति कर्मिणस्तस्यामन्तः शुद्धिव्यपेक्षया ॥	014c  
अपरान्वयसम्भूतां संस्वप्नादिविवर्जिताम् ।	015a  
कामो यस्यां निषिद्धश्च केचिदिच्छन्ति चापदि ॥	015c  
त्रिंशद्वर्षो दशवर्षां भार्यां विन्देत नग्निकाम् ।	016a  
एकविंशतिवर्षो वा सप्तवर्षामवाप्नुयात् ॥	016c  
यस्यास्तु न भवेद्भ्राता पिता वा भरतर्षभ ।	017a  
नोपयच्छेत तां जातु पुत्रिकाधर्मिणी हि सा ॥	017c  
त्रीणि वर्षाण्युदीक्षेत कन्या ऋतुमती सती ।	018a  
चतुर्थेऽत्वथ सम्प्राप्ते स्वयं भर्तारमर्जयेत् ॥	018c  
प्रजा न हीयते तस्या रतिश्च भरतर्षभ ।	019a  
अतोऽन्यथा वर्तमाना भवेद्वाच्या प्रजापतेः ॥	019c  
असपिण्डा च या मातुरसगोत्रा च या पितुः ।	020a  
इत्येतामुपयच्छेत तं धर्मं मनुरब्रवीत् ॥	020c  
युधिष्ठिर उवाच ।	021  
शुल्कमन्येन दत्तं स्याद्ददानीत्याह चापरः ।	021a  
बलादन्यः प्रभाषेत धनमन्यः प्रदर्शयेत् ॥	021c  
पाणिग्रहीता चान्यः स्यात्कस्य भार्या पितामह ।	022a  
तत्त्वं जिज्ञासमानानां चक्षुर्भवतु नो भवान् ॥	022c  
भीष्म उवाच ।	023  
यत्किञ्चित्कर्म मानुष्यं संस्थानाय प्रदृश्यते ।	023a  
मन्त्रवन्मन्त्रितं तस्य मृषावादस्तु पातकः ॥	023c  
भार्यापत्यृत्विगाचार्याः शिष्योपाध्याय एव च ।	024a  
मृषोक्ते दण्डमर्हन्ति नेत्याहुरपरे जनाः ॥	024c  
नह्यकामेन संवादं मनुरेवं प्रशंसति ।	025a  
अयशस्यमधर्म्यं च यन्मृषा धर्मगोपनम् ॥	025c  
नैकान्तो दोष एकस्मिंस्तदा केनोपपद्यते ।	026a  
धर्मतो यां प्रयच्छन्ति यां च क्रीणन्ति भारत ॥	026c  
बन्धुभिः समनुज्ञाते मन्त्रहोमौ प्रयोजयेत् ।	027a  
तथा सिध्यन्ति ते मन्त्रा नादत्तायाः कथञ्चन ॥	027c  
यस्त्वत्र मन्त्रसमयो भार्यापत्योर्मिथः कृतः ।	028a  
तमेवाहुर्गरीयांसं यश्चासौ ज्ञातिभिः कृतः ॥	028c  
देवदत्तां पतिर्भार्यां वेत्ति धर्मस्य शासनात् ।	029a  
स दैवीं मानुषीं वाचमनृतां पर्युदस्यति ॥	029c  
युधिष्ठिर उवाच ।	030  
कन्यायां प्राप्तसुल्कायां ज्यायांश्चेदाव्रजेद्वरः ।	030a  
धर्मकामार्थसम्पन्नो वाच्यमत्रानृतं न वा ॥	030c  
तस्मिन्नुभयतो दोषे कुर्वञ्श्रेयः समाचरेत् ।	031a  
अयं नः सर्वधर्माणां धर्मश्चिन्त्यतमो मतः ॥	031c  
तत्त्वं जिज्ञासमानानां चक्षुर्भवतु नो भवान् ।	032a  
तदेतत्सर्वमाचक्ष्व न हि तृप्यामि कथ्यताम् ॥	032c  
भीष्म उवाच ।	033  
नैव निष्ठाकरं शुल्कं ज्ञात्वाऽऽसीत्तेन नानृतम् ।	033a  
न हि शुल्कपराः सन्तः कन्यां ददति कर्हिचित् ।	033c  
अन्यैर्गुणैरुपेतं तु शुल्कं याचन्ति बान्धवाः ॥	033e  
अलङ्कृत्वा वहस्वेति यो दद्यादनुकूलतः ।	034a  
यच्च तां च ददत्येवं न शुल्कं विक्रयो न सः ।	034c  
प्रतिगृह्य भवेद्देमेव धर्मः सनातनः ॥	034e  
दास्यामि भवते कन्यामिति पूर्वं न भाषितम् ।	035a  
ये चाहुर्ये च नाहुर्ये ये चावश्यं वदन्त्युत ॥	035c  
तस्मादाग्रहणात्पाणेर्याचयन्ति परस्परम् ।	036a  
कन्यावरः पुरा दत्तो मरुद्भिरिति नः श्रुतम् ॥	036c  
नानिष्टाय प्रदातव्या कन्या इत्यृषिचोदितम् ।	037a  
तन्मूलं काममूलस्य प्रजनस्येति मे मतिः ॥	037c  
समीक्ष्य च बहून्दोषान्संवासाद्विद्धि पाणयोः ।	038a  
यथा निष्ठाकरं शुल्कं न जात्वासीत्तथा शृणु ॥	038c  
अहं विचित्रवीर्यस्य द्वे कन्ये समुदावहम् ।	039a  
जित्वाऽङ्गमागधान्सर्वान्काशीनथ च कोसलान् ॥	039c  
गृहीतपाणिरेकाऽऽसीत्प्राप्तशुल्काऽपराऽभवत् ।	040a  
कन्याऽगृहीता तत्रैव विसर्ज्या इति मे पिता ।	040c  
अब्रवीदितरां कन्यामावहेति स कौरवः ॥	040e  
अप्यन्याननुपप्रच्छ शङ्कमानः पितुर्वचः ।	041a  
अतीव ह्यस्य धर्मेच्छा पितुर्मेऽभ्यधिकाऽभवत् ॥	041c  
ततोहमब्रवं राजन्नाचारेप्सुरिदं वचः ।	042a  
आचारं तत्त्वतो वेत्तुमिच्छामि च पुनः पुनः ॥	042c  
ततो मयैवमुक्ते तु वाक्ये धर्मभृतांवरः ॥	043a  
पिता मम महाराज बीह्लीको वाक्यमब्रवीत् ॥	043c  
यदि व शुल्कतो निष्ठा न पाणिग्रहणात्तथा ।	044a  
लाजान्तरमुपासीत प्राप्तशुल्क इति स्मृतिः ॥	044c  
न हि धर्मविदः प्राहुः प्रमाणं वाक्यतः स्मृतम् ।	045a  
येषां वै शुल्कतो निष्ठा न पाणिग्रहणात्तथा ॥	045c  
प्रसिद्धं भाषितं दाने नैषां प्रत्यायकं पुनः ।	046a  
ये मन्यन्ते क्रयं शुल्कं न ते धर्मविदो नराः ॥	046c  
न चैतेभ्यः प्रदातव्या न वोढव्या तथा विधा ।	047a  
न ह्येव भार्या क्रेतव्या न विक्रय्यां कथञ्चन ॥	047c  
ये च क्रीणन्ति दासीवद्विक्रीणन्ति तथैव च ।	048a  
भवेत्तेषां तथा निष्ठा लुब्धानां पापचेतसाम् ॥	048c  
अस्मिन्नर्थे सत्यवन्तं पर्यपृच्छन्त वै जनाः ।	049a  
कन्यायाः प्राप्तशुल्कायाः शुल्कदः प्रशमं गतः ॥	049c  
पाणिग्रहीता वाऽन्यः स्यादत्र नो धर्मसंशयः ।	050a  
तन्नश्छिन्धि महाप्राज्ञ त्वं हि वै प्राज्ञसम्मतः ॥	050c  
तत्त्वं जिज्ञासमानानां चक्षुर्भवतु नो भवान् ।	051a  
तानेवं ब्रुवतः सर्वान्सत्यवान्वाक्यमब्रवीत् ॥	051c  
यत्रेष्टं तत्र देया स्यान्नात्र कार्या विचारणा ।	052a  
कुर्वते जीवतोप्येवं मृते नैवास्ति संशयः ॥	052c  
देवरं प्रविशेत्कन्या तप्येद्वाऽपि तपः पुनः ।	053a  
तमेवानुगता भूत्वा पाणिग्राहस्य नाम सा ॥	053c  
लिखन्त्येव तु केषाञ्चिदपरेषां शनैरपि ।	054a  
इति ये संवदन्त्यत्र त एतं निश्चयं विदुः ॥	054c  
तत्पाणिग्रहणात्पूर्वमन्तरं यत्र वर्तते ।	055a  
सर्वमङ्गलमन्त्रं वै मृषावादस्तु पातकः ॥	055c  
पाणिग्रहणमन्त्राणां निष्ठा स्यात्सप्तमे पदे ।	056  
पाणिग्रहस्य भार्या स्याद्यस्य चाद्भिः प्रदीयते ॥	056  
इति देयं वदन्त्यत्र त एतं निश्चयं विदुः ।	057  
अनुकूलामनुवशां भ्रात्रा दत्तामुपाग्निकाम् ।	057  
परिक्रम्य यथान्यायं भार्यां विन्देद्द्विजोत्तमः ॥ ॥	057  

इति श्रीमन्महाभारते अनुशासनपर्वणि दानधर्मपर्वणि एकोनाशीतितमोऽध्यायः ॥

13-79-3 योनि मातृतः पितृतश्च शुद्धिम् । अयं ब्राह्मः प्रथमो विवाहः ॥ 13-79-4 एवं उक्तगुणवन्तं आवाह्यं विवाहयोग्यं आवहेत् आकारयेत् । ततश्च अनुकूलतो धनदानादिना अभिमुखीकृताय दद्यात् । अयं प्राजापत्यो नाम द्वितीयो विप्राणां क्षत्रियाणां च प्रशस्ततरः ॥ 13-79-6 आसुरं चतुर्थमाह धनेनेति ॥ 13-79-7 हत्वेति राक्षसः पञ्चमः । अत्रैव प्रमत्तानां बन्धूनां कन्याहरणात् पैशाचो हरणसामान्यादन्तर्भवति ॥ 13-79-13 नग्निकां एकवाससम् । अजातस्त्रीव्यञ्जनामिति यावत् ॥ 13-79-17 पुत्रिकाधर्मिणी यस्याः पिता इयमेव दुहिता मम पुत्रस्थाने इत्यभिप्रायवान्न वेति न ज्ञायते सा ॥ 13-79-19 वाच्या निन्द्या । प्रजनो हीयते इति ध. पाठः ॥ 13-79-23 संस्थानाय व्यवस्थार्थं मन्त्रवन्मन्त्रितं विचारवद्भिः सर्वैरेकीभूय मन्त्रितमियमस्मै देयेति विचारितम् । तस्य मृषाकरणं पातकः पातयितुं भवतीत्यर्थः । मृषावादस्त्वपातकमिति थ. ध. पाठः ॥ 13-79-25 तत्र नेति पक्षं निन्दति नहीति ॥ 13-79-28 यद्यपि ज्ञातिभिः कृतः समयो गुरुस्तथापि मन्त्रपूर्वकः समयो गुरुतर इत्यर्थः ॥ 13-79-29 देवः प्राक्कर्म ईश्वरो वा । वेत्ति लभते ॥ 13-79-31 दोषे सति कुर्वन् कर्ता श्रेयः प्रशस्ततरं किं समाचरेदित्यध्याहृत्य योज्यम् ॥ 13-79-32 कथ्यतामित्यादरसूचनार्था पुनरुक्तिः ॥ 13-79-33 गुणैर्वयोधिकत्वादिभिः ॥ 13-79-34 कन्यार्थालङ्कारग्रहणे न दोषोऽस्तीत्याह अलङ्कृत्वेति ॥ 13-79-35 नभाषितमित्येकपदम् । ये पूर्वं दास्यामीत्याहुर्ये च नदास्यामीत्याहुर्ये च अवश्यं दास्यामीति वदन्ति तत्सर्वं नभाषितं अनुक्तवदेवेत्यर्थः ॥ 13-79-36 यस्मादेवं तस्मात् आपाणिग्रहणात्कन्यां याचेतेति मरुतां वरस्तेन ततः पूर्वं विशिष्टवरार्थमपहारेपि न दोष इति भावः ॥ 13-79-37 तत्कन्या कामो मूलं यस्य । तस्मादुत्तमदौहित्रार्थिना श्रेयसे एव कन्या प्रदेयेति भावः ॥ 13-79-38 संवासाच्चिरपरिचयात् । पाणयोः क्रयविक्रययोः संवादे विद्विषाणयोरिति ध.पाठः ॥ 13-79-39 वीर्यमपि शुल्कं भवतीत्यभिप्रायेणाह अहमिति । अम्बिकाम्बालिकयोरेकत्वविवक्षयां द्वे इत्युक्तम् ॥ 13-79-40 प्राप्तशुल्का वीर्येण निर्जितापि कन्या अगृहीता अप्राप्तपाणिग्रहेयं अम्बा विसर्ज्या उत्स्रष्टुं योग्या इति पिता पितृव्यो बाह्लीकोऽब्रवीत् ॥ 13-79-41 अनुपप्रच्छ अनुपृष्टवानहम् ॥ 13-79-44 प्राप्तं शुल्कं येन । पाठान्तरे यस्याः सा । कन्यापिता कन्या वा लाजान्तरं वरान्तरमुपासीत इति या स्मृतिस्तर्हि बाध्येतेत्यध्याहृत्य योजना । लाजा विद्यन्ते ह्यौम्यद्रव्यमस्य स इति लाजशब्दोऽर्शआद्यच्प्रत्ययान्तः । लाजोप्तारमुपासीतेति थ.ध.पाठः ॥ 13-79-45 येषां शुल्कतो निष्ठा तेषां वाक्यतो वाक्यं प्रमाणं स्मृतमिति धर्मविदो नह्याहुरित्यन्वयः 13-79-46 लोकविरोधमप्याहार्धेन । प्रसिद्धमिति कन्याया दानमित्येवोच्यते नतु क्रयो जयो वेति । एषां शुल्कवादिनां प्रत्यायकं भार्यात्वज्ञापकं किमपि नास्ति । परिणयनादेव भार्या भवति न शुल्कमात्रादिति लोकव्यवहारस्य स्पष्टत्वादित्यर्थः ॥ 13-79-52 जीवत इत्यनादरे षष्ठी । जीवन्तमपि शुल्कदमनादृत्य शिष्टा एवं यथेष्टदानं कुर्वत इत्यर्थः ॥ 13-79-53 देवरमिति युगान्तरधर्मः ॥ 13-79-54 केषाञ्ञ्चिन्मते देवरादयः अलिखितां भ्रातृभार्या लिखन्त्येव सुरतेन योजयन्त्येव । अपरेषां मते शनैर्मन्थरा इयं प्रवृत्तिः । ऐच्छिकी नतु वैधीत्यर्थः ॥ 13-79-55 सङ्कल्पपूर्वकं दत्ताया अपि कन्याया योऽपहारस्तज्जन्यो मृषावादः पातको भवति दातुर्नतु तावन्मात्रेण तस्यां भार्यात्वमुत्पन्नमित्यर्थः ॥
	
