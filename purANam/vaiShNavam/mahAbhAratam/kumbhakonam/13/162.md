श्रीः
अध्यायः 162

भीष्मेण युधिष्ठिरम् प्रति ज्येष्ठकनिष्ठयोः परस्परस्मिन्वर्तनप्रकारादिकथनम् ॥ 1 ॥

युधिष्ठिर उवाच 	001  
कथं ज्येष्ठः कनिष्ठेषु वर्तेत भरतर्षभ ।	001a  
कनिष्ठाश्च यथा ज्येष्ठे वर्तेरंस्तद्ब्रवीहि मे ॥	001c  
भीष्म उवाच 	002  
ज्येष्ठवत्तात वर्तस्व ज्येष्ठोसि हि तथा भवान् ।	002a  
गुरोर्गरीयसी वृत्तिर्या च शिष्यस्य भारत ॥	002c  
न गुरावकृतप्रज्ञे शक्यं शिष्येण वर्तितुम् ।	003a  
गुरौ हि सदृशी वृत्तिर्यथा शिष्यस्य भारत ॥	003c  
अन्धः स्यादन्धवेलायां जडः स्यादपि वा बुधः ।	004a  
परिहारेण तद्ब्रूयाद्यस्तेषां स्याद्व्यतिक्रमः ॥	004c  
प्रत्यक्षं भिन्नहृदया भेदयेयुर्यथाऽहिताः ।	005a  
\'श्रियाऽभितप्तास्तद्भेदान्नभिन्नाः स्युः समाहिताः\'	005c  
श्रियाऽभितप्ताः कौन्तेय भेदकामास्तथाऽरयः ॥	005e  
ज्येष्ठः कुलं वर्धयति विनाशयति वा पुनः ।	006a  
हन्ति सर्वमपि ज्येष्ठः प्रायो दुर्विनयादिह ॥	006c  
अथ यो विनिकुर्वीत ज्येष्ठो भ्राता यवीयसः ।	007a  
अज्येष्ठः स्यादभागश्च नियम्यो राजभिश्च सः ॥	007c  
निकृती हि नरो लोकान्पापान्गच्छत्यसंशयम् ।	008a  
विफलं तस्य पुत्रत्वं मोघं जनयितुः स्मृतम् ॥	008c  
पित्रोरनर्थाय कुले जायते पापपूरुषः ।	009a  
अकीर्तिं जनयत्येव कीर्तिमन्तर्दधाति च ॥	009c  
सर्वे चापि विकर्मस्था भागं नार्हन्ति सोदराः ।	010a  
ज्येष्ठोऽपि दुर्विनीतस्तु कनिष्ठस्तु विशेषतः ।	010c  
नाप्रदाय कनिष्ठेभ्यो ज्येष्ठः कुर्वीत वेतनम् ॥	010e  
अनुजस्य पितुर्दायो जङ्घाश्रमफलोऽध्वगः ।	011a  
स्वयमीहेत लब्धं तु नाकामो दातुमर्हति ॥	011c  
भ्रातॄणामविभक्तानामुत्थानमपि चेत्सह ।	012a  
न पुत्रभागं विषमं पिता दद्यात्कदाचन ||	012c  
न ज्येष्ठो वाऽवमन्येत दुष्कृतः सुकृतोऽपि वा ।	013a  
गुरूणामपराधो हि शक्यः क्षन्तव्य एव च ॥	013c  
यदि स्त्री यद्यवरज श्रेयः पश्येत्तदाचरेत् ।	014a  
धर्मार्थः श्रेय इत्याहुस्त्रयो ज्ञाता विधायकाः ॥	014c  
दशाचार्यानुपाध्याय उपाध्यायान्पिता दश ।	015a  
दश चैव पितॄन्माता सर्वां वा पृथिवीमपि ।	015c  
गौरवेणाभिभवति नास्ति मातृसमो गुरुः ॥	015e  
माता गरीयसी यच्च तेनैतां मन्यते गुरुम् ।	016a  
ज्येष्ठो भ्राता पितृसमो मृते पितरि भारत ॥	016c  
स ह्येषां वृत्तिदाता स्यात्स चैतान्प्रतिपालयेत् ।	017a  
कनिष्ठास्तं नमस्येरन्सर्वे छन्दानुवर्तिनः ॥	017c  
तमेव चोपजीवेरन्यथैव पितरं तथा ।	018a  
शरीरमेतौ सृजतः पिता मता च भारत ॥	018c  
आचार्यशिष्टा या जातिः सा सत्या साऽजरामरा ।	019a  
ज्येष्ठा मातृसमा चापि भगिनी भरतर्षभ ।	019c  
भ्रातुर्भार्या च तद्वत्स्याद्यस्या बाल्ये स्तनं पिबेत् ॥ 	019e  

इति श्रीमन्महाभारते अनुशासनपर्वणि दानधर्मपर्वणि द्विषष्ट्यधिकशततमोऽध्यायः ॥

7-162-2 या च शिष्यस्य गुरौ वृत्तिस्तां वर्तस्व ॥ 7-162-4 तेषां गुरूणाम् ॥ 7-162-7 यवीयसः कनिष्ठान् ॥ 7-162-8 विदुलस्येव तत्पुष्पं मोघमिति झ. पाठः ॥ 7-162-10 ज्येष्ठः कुर्वीत यौतकमिति झ. पाठः ॥ 7-162-11 जङ्घाश्रम एव फलं धनं यस्य । अध्वगः प्रवासी । अनुपघ्नन्पितुर्दायम् इति झ. पाठः ॥ 7-162-12 उत्थानं भोजनादौ विभागे वा ॥ 7-162-14 यदि स्त्री यदि वा कनिष्ठो दुष्कृतस्तथापि तस्य श्रेय आचरेत् ॥
