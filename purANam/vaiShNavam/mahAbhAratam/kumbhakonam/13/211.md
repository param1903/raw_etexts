अध्यायः 211

महेश्वरेण पार्वतीं प्रति निवृत्तिधर्मफलकथनम् ॥ 1 ॥ तथा गार्हस्थ्यप्रशंसनपूर्वकं तद्धर्मफलादिकथनम् ॥ 2 ॥

उमोवाच ।	001  
उक्तस्त्वया त्रिवर्गस्य धर्मश्च परमः शुभः ।	001a  
सर्वव्यापी तु यो धर्मो भगवंस्तं ब्रवीतु मे ।	001c  
महेश्वर उवाच ।	002  
ब्रह्मणा लोकसंसारे सृष्टा धात्रा गुणार्थिना ।	002a  
लोकांस्तारयितुं युक्ता मर्त्येषु क्षितिदेवताः ॥	002c  
तेषु तावत्प्रवक्ष्यामि धर्मं शुभफलोदयम् ।	003a  
ब्राह्मणेष्वभयो धर्मः परमः शुभलक्षणः ॥	003c  
इमे च धर्मा लोकानां पूर्वं सृष्टाः स्वयम्भुवा ।	004a  
पृथिव्यां सद्द्विजैर्नित्यं कीर्त्यमानं निबोध मे ॥	004c  
स्वदारनिरतिर्धर्मो नित्यं जप्यं तथैव च ।	005a  
सर्वातिथ्यं त्रिवर्गस्य यथाशक्ति दिवानिशम् ॥	005c  
शूद्रो धर्मपरो नित्यं शुश्रूषानिरतो भवेत् ॥	006ac  
त्रैविद्यो ब्राह्मणो वृद्धो न चाध्ययनजीवकः ।	007a  
त्रिवर्गस्य व्यतिक्रान्तं तस्य धर्मः सनातनः ॥	007c  
षट् कर्माणि च प्रोक्तानि सृष्टानि ब्रह्मणा पुरा ।	008a  
धर्मिष्ठानि वरिष्ठानि तानि तानि शृणूत्तमे ॥	008c  
यजनं याजनं चैव दानं पात्रे प्रतिग्रहः ।	009a  
अध्यापनमध्ययनं षट्कर्मा धर्मभागृजुः ॥	009c  
नित्यः स्वाध्यायतो धर्मः नित्ययज्ञः सनातनः ।	010a  
दानं प्रशंसते नित्यं ब्राह्मणेषु त्रिकर्मसु ॥	010c  
अयमेव परो धर्मः संवृतः सत्सु विद्यते ।	011a  
गर्भस्थाने विशुद्धानां धर्मस्य नियमो महान् ॥	011c  
पञ्चयज्ञविशुद्धात्मा ऋतुनित्योऽनसूयकः ।	012a  
दान्तो ब्राह्मणसत्कर्ता सुसम्मृष्टनिवेशनः ॥	012c  
चक्षुःश्रोत्रमनोजिह्वास्निग्धवर्णप्रदः सदा ।	013a  
अतिथ्यभ्यागतरतः शेषान्नकृतभोजनः ॥	013c  
पाद्यमर्घ्यं यथान्यायमासनं शयनं तथा ।	014a  
दीपं प्रतिश्रयं चैव यो ददाति स धार्मिकः ॥	014c  
प्रातरुत्थाय वै पश्चाद्भोजने तु निमन्त्रयेत् ।	015a  
सत्कृत्याऽनुव्रजेद्यश्च तस्य धर्मः सनातनः ॥	015c  
प्रवृत्तिलक्षणो धर्मो गृहस्थेषु विधीयते ।	016a  
तदहं कीर्तयिष्यामि त्रिवर्गेषु च यद्यथा ॥	016c  
एकेनांशेन धर्मार्थः कर्तव्यो हितमिच्छता ।	017a  
एकेनांशेन कामार्थमेकमंशं विवर्धयेत् ॥	017c  
निवृत्तिलक्षणः पुण्यो धर्मो मोक्षो विधीयते ।	018a  
तस्य वृत्तिं प्रवक्ष्यामि तां शृणुष्व समाहिता ॥	018c  
सर्वभूतदया धर्मो निवृत्तेः परम सदा ।	019a  
बुभुक्षितं पिपासार्तमतिथिं श्रान्तमागतम् ।	019c  
अर्चयन्ति वरारोहे तेषामपि फलं महत् ॥	019e  
पात्रमित्येव दातव्यं सर्वस्मै धर्मकाङ्क्षिभिः ।	020a  
आगमिष्यति यत्पात्रं तत्पात्रं तारयिष्यति ॥	020c  
काले सम्प्राप्तमतिथिं भोक्तुकाममुपस्थितम् ।	021a  
यस्तं सम्भावयेत्तत्र व्यासोऽयं समुपस्थितः ॥	021c  
तस्य पूजां यथाशक्त्या सौम्यचित्तः प्रयोजयेत् ।	022a  
चित्तमूलो भवेद्धर्मो धर्ममूलं भवेद्यशः ॥	022c  
तस्मात्सौम्येन चित्तेन दातव्यं देवि सर्वथा ।	023a  
सौम्यचित्तस्तु यो दद्यात्तद्धि दानमनुत्तमम् ॥	023c  
यथाम्बुबिन्दुभिः सूक्ष्मैः पतद्भिर्मेदिनीतले ।	024a  
केदाराश्च तटाकानि सरांसि सरितस्तथा ॥	024c  
तोयपूर्णानि दृश्यन्ते अप्रतर्क्योऽतिशोभने ।	025a  
अल्पमल्पमपि ह्येकं दीयमानं विवर्धते ॥	025c  
पीडयाऽपि च भृत्यानां दानमेव विशिष्यते ।	026a  
पुत्रदारधनं धान्यं न मृताननुगच्छति ॥	026c  
श्रेयो दानं च भोगश्च धनं प्राप्य यशस्विनि ।	027a  
दानेन हि महाभागा भवन्ति मनुजाधिपाः ॥	027c  
नास्ति भूमौ दानसमं नास्ति दानसमो निधिः ।	028a  
नास्ति सत्यात्परो धर्मो नानृतात्पातकं परम् ॥	028c  
आश्रमे यस्तु तप्येत तपो मूलफलाशनः ।	029a  
आदित्याभिमुखो भूत्वा जटावल्कलसंवृतः ।	029c  
मण्डूकशायी हेमन्ते ग्रीष्मे पञ्चतपा भवेत् ॥	029e  
सम्यक्तपश्चरन्तीह श्रद्दधाना वनाश्रमे ।	030a  
गृहाश्रमस्य ते देवि कलां नार्हन्ति षोडशीम् ॥	030c  
उमोवाच ।	031  
गृहाश्रमस्य या चर्या व्रतानि नियमाश्च ये ।	031a  
तथा च देवताः पूज्याः सततं गृहमेधिना ॥	031c  
यद्यच्च परिहर्तव्यं गृहीणातिथिपर्वसु ।	032a  
तत्सर्वं श्रोतुमिच्छामि कथ्यमानं त्वया विभो ॥	032c  
महेश्वर उवाच ।	033  
गृहाश्रमस्य यन्मूलं फलं धर्मोऽयमुत्तमम् ।	033a  
पादैश्चतुर्भिः सततं धर्मो यत्र प्रतिष्ठितः ॥	033c  
सारभूतं वरारोहे दध्नो घृतमिवोद्धृतम् ।	034a  
तदहं ते प्रवक्ष्यामि श्रूयतां धर्मचारिणि ॥	034c  
\'दम्पत्यलङ्करिष्णुश्च गृहदानरतिर्नरः ।	035a  
कलत्रसौख्यं विन्देत नास्ति तत्र विचारणा ॥	035c  
मनोभिलषितान्कामान्प्राप्नुवन्ति न संशयः ॥\'	036a	स्त्रियो वा पुरुषो वाऽपि दम्पतीन्पूजयन्ति ते ।036c  
शुश्रूषन्ते ये पितरं मातरं च गृहाश्रमे ।	037a  
भर्तारं चैव या नारी अग्निहोत्रं च ये द्विजाः ॥	037c  
तेषु तेषु च प्रीणन्ति देवा इन्द्रपुरोगमाः ।	038a  
पितरः पितृलोकस्थाः स्वधर्मेण स रज्यते ॥	038c  
उमोवाच ।	039  
मातापितृवियुक्तानां का चर्या गृहमेधिनाम् ।	039a  
विधवानां च नारीणां भवानेव ब्रवीतु मे ॥	039c  
महेश्वर उवाच ।	040  
देवतातिथिशुश्रूषा गुरुवृद्धाभिवादनम् ।	040a  
अहिंसा सर्वभूतानामलोभः सत्यसन्धता ॥	040c  
ब्रह्मचर्यं शरण्यत्वाशौचं पूर्वाभिभाषणम् ।	041a  
कृतज्ञत्वमपैशुन्यं सततं धर्मशीलता ॥	041c  
दिने द्विरभिषेकं च पितृदैवतपूजनम् ।	042a  
गवाह्निकप्रदानं च संविभागोऽतिथिष्वपि ॥	042c  
दीपप्रतिश्रयं चैव दद्यात्पाद्यासनं तथा ।	043a  
पञ्चमेऽहनि षष्ठे वा द्वादशेऽप्यष्टमेऽथवा ।	043c  
चतदुर्दशे पञ्चदशे ब्रह्मचारी सदा भवेत् ॥	043e  
श्मश्रुकर्म शिरोभ्यङ्गमञ्जनं दन्तधावनम् ।	044a  
नैतेष्वहस्सु कुर्वीत तेषु लक्ष्मीः प्रतिष्ठिता ॥	044c  
व्रतोपवासनियमस्तपो दानं च शक्तितः ।	045a  
भरणं भृत्यवर्गस्य दीनानामनुकम्पनम् ॥	045c  
परदारान्निवृत्तिश्च स्वदारेषु रतिः सदा ।	046a  
शरीरमेकं दम्पत्योर्विधात्रा पूर्वनिर्मितम् ।	046c  
तस्मात्स्वदारनिरतो ब्रह्मचारी विधीयते ॥	046e  
शीलवृत्तविनीतस्य निगृहीतेन्द्रियस्य च ।	047a  
आर्जवे वर्तमानस्य सर्वभूतहितैषिणः ॥	047c  
प्रियातिथेश्च क्षान्तस्य धर्मार्जितधनस्य च ।	048a  
गृहाश्रमपदस्थस्य किमन्यैः कृत्यमाश्रमैः ॥	048c  
यथा मातरमाश्रित्य सर्वे जीवन्ति जन्तवः ।	049a  
तथा गृहाश्रमं प्राप्य सर्वे जीवन्ति चाश्रमाः ॥	049c  
राजानः सर्वपाषण्डाः सर्वे रङ्गोपजीविनः ।	050a  
व्यालग्रहाश्च डम्याश्च चोरा राजभटास्तथा ॥	050c  
सविद्याः सर्वजीवज्ञाः सर्वे वै विचिकित्सकाः ।	051a  
दूराध्वानं प्रपन्नाश्च क्षीणपथ्योदना नराः ।	051c  
एते चान्ये च बहवस्तर्कयन्ति गृहाश्रमम् ॥	051e  
मार्जारा मूषिकाः श्वानः सूकराश्च शुकास्तथा ।	052a  
कपोतका कावटकाः सरीसृपनिषेवणाः ।	052c  
अरण्यवासिनश्चान्ये सङ्घा ये मृगपक्षिणाम् ॥	052e  
एवं बहुविधा देवि लोकेऽस्मिन्सचराचराः ।	053a  
गृहे क्षेत्रे बिले चैव शतशोऽथ सहस्रशः ॥	053c  
गृहस्थेन कृतं कर्म सर्वैस्तैरिह भुज्यते ।	054a  
उपयुक्तं च यत्तेषां मतिमान्नानुशोचति ॥	054c  
धर्म इत्येव सङ्कल्प्य यस्तु तस्य फलं शृणु ।	055a  
सर्वयज्ञप्रणीतस्य हयमेधेन यत्फलम् ।	055c  
वर्षे स द्वादशे देवि फलेनैतेन युज्यते ॥	055e  
आशापाशविमोक्षं च विधिधर्ममनुत्तमम् ।	056a  
वृक्षमूलचरो नित्यं शून्यागारनिवेशनमम् ॥	056c  
नदीपुलिनशायी च नदीतीरमनुव्रजन् ।	057a  
विमुक्तः सर्वसङ्गेभ्यः स्नेहबन्धेन वै द्विजः ।	057c  
आत्मन्येवात्मना भावं समायोज्येह तेन वै ।	058a  
आत्मभूतो यताहारो मोक्षदृष्टेन कर्मणा ॥	058c  
पवित्रनित्यो युक्तश्च तस्य धर्मः सनातनः ।	059a  
नैकत्र रमते सक्तो न चैकग्रामगोचरः ।	059c  
युक्तोऽप्यटति यो युक्तो न चैकपुलिनाश्रयः ॥	059e  
एष मोक्षविदां धर्मो वेदोक्तः सत्पथे स्थितः ॥ ॥	060ac  

इति श्रीमन्महाभारते अनुशासनपर्वणि दानधर्मपर्वणि एकादशाधिकद्विशततमोऽध्यायः ॥ 211 ॥
