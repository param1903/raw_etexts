अध्यायः 266

अथ दानधर्मपर्व ॥ 1 ॥

कृष्णेन युधिष्ठिरम्प्रति महेश्वरादिनामनिर्वचनपूर्वकं शिवमहिमोक्तिः ॥ 1 ॥

वासुदेव उवाच ।	001  
युधिष्ठिर महाबाहो महाभाग्यं महात्मनः ।	001a  
रुद्राय बहुरूपाय बहुनाम्ने निबोध मे ॥	001c  
वदन्त्युग्रं महादेवं तथा स्थाणुं महेश्वरम् ।	002a  
एकाक्षं त्र्यम्बकं चैव विश्वरूपं शिवं तथा ॥	002c  
द्वे तनू तस्य देवस्य वेदज्ञा ब्राह्मणा विदुः ।	003a  
घोरामन्यां शिवामन्यां ते तनू बहुधा पुनः ॥	003c  
उग्रा घोरा तनुर्याऽस्य सोऽग्निर्विद्युत्स भास्करः ।	004a  
शिवा सौम्या च या त्वस्य धर्मस्त्वापोथ चन्द्रमाः ॥	004c  
आत्मनोऽर्धं तु तस्याग्निः सोमोऽर्धं पुनरुच्यते ।	005a  
ब्रह्मचर्यं चरत्येका शिवा चास्य तनुस्तथा ॥	005c  
याऽस्य घोरतमा मूर्तिर्जगत्संहरते तथा ।	006a  
ईश्वरत्वान्महत्त्वाच्च महेश्वर इति स्मृतः ॥	006c  
यन्निर्दहति यत्तीक्ष्णो यदुग्रो यत्प्रतापवान् ।	007a  
मांसशोणितमज्जादो यत्ततो रुद्र उच्यते ॥	007c  
देवानां सुमहान्यच्च यच्चास्य विषयो महान् ।	008a  
यच्च विश्वं जगत्पाति महादेवस्ततः स्मृतः ॥	008c  
धूम्ररूपा जटा यस्माद्धूर्जटीत्यत उच्यते ॥	009ac  
स मेधयति यन्नित्यं सर्वान्वै सर्वकर्मभिः ।	010a  
शिवमिच्छन्मनुष्याणां तस्मादेष शिवः स्मृतः ॥	010c  
दहत्यूध्वं स्थितो यच्च प्राणान्नॄणां स्थिरश्च यत् ।	011a  
स्थिरलिङ्गश्च यन्नित्यं तस्मात्स्थाणुरिति स्मृतः ॥	011c  
यदस्य बहुधा रूपं भूतं भव्यं भवत्तथा ।	012a  
स्थावरं जङ्गमं चैव बहुरूपस्ततः स्मृतः ॥	012c  
विश्वेदेवाश्च यत्तस्मिन्विश्वरूपस्ततः स्मृतः ।	013a  
सहस्राक्षोऽयुताक्षो वा सर्वतोक्षिमयोपि वा ।	013c  
चक्षुषः प्रभवं तेजः सर्वतश्चक्षुरेव तत् ॥	013e  
सर्वथा यत्पशून्पाति तैश्च यद्रमते सह ।	014a  
तेषामधिपतिर्यच्च तस्मात्पशुपतिः स्मृतः ॥	014c  
नित्येन ब्रह्मचर्येण लिङ्गमस्य यदा स्थितम् ।	015a  
\'भक्तानुग्रहणार्थाय गूढलिङ्गस्ततः स्मृतः ।\'	015c  
महयत्यस्य लोकश्च प्रियं ह्येतन्महात्मनः ॥	015e  
विग्रहं पूजयेद्यो वै लिङ्गं वाऽपि महात्मनः ।	016a  
लिङ्गं पूजयिता नित्यं महतीं श्रियमश्नुते ॥	016c  
ऋषयश्चापि देवाश्च गन्धर्वाप्सरसस्तथा ।	017a  
लिङ्गमेवार्चयन्ति स्म यत्तदूर्ध्वं समास्थितम् ।	017c  
पूज्यमाने ततस्तस्मिन्मोदते स महेश्वरः ।	018a  
सुखं ददाति प्रीतात्मा भक्तानां भक्तवत्सलः ॥	018c  
एष एव श्मशानेषु देवो वसति निर्दहन् ।	019a  
यजन्ते ये जनास्तत्र वीरस्थाननिषेविणः ॥	019c  
विषमस्थः शरीरेषु स मृत्युः प्राणिनामिह ।	020a  
स च वायुः शरीरेषु प्राणपालः शरीरिणाम् ॥	020c  
तस्य घोराणि रूपाणि दीप्तानि च बहुनि च ।	021a  
लोके यान्यस्य पूज्यन्ते विप्रास्तानि विदुर्बुधाः ॥	021c  
नामधेयानि देवेषु बहून्यस्य यथार्थवत् ।	022a  
निरुच्यन्ते महत्त्वाच्च विभुत्वात्कर्मभिस्तथा ॥	022c  
वेदे चास्य विदुर्विप्राः शतरुद्रीयमुत्तमम् ।	023a  
व्यासेनोक्तं च यच्चापि उपस्थानं महात्मनः ॥	023c  
प्रदाता सर्वलोकानां विश्वसाक्षी निरामयः ।	024a  
ज्येष्ठभूतं वदन्त्येनं ब्राह्मणा ऋषयोऽपरे ॥	024c  
प्रथमो ह्येष देवानां मुखादग्निमजीजनत् ।	025a  
ग्रहैर्बहुविधैः प्राणान्संरुद्धानुत्सृजत्यपि ॥	025c  
विमोक्षयति तुष्टात्मा शरण्यः शरणागतान् ।	026a  
आयुरारोग्यमैश्वर्यं हितं कामांश्च पुष्कलान् ॥	026c  
स ददाति मनुष्येभ्यः स एवाक्षिपते पुनः ।	027a  
शक्रादिषु च देवेषु तस्य चैश्वर्यमुच्यते ॥	027c  
स एव स्थापको नित्यं त्रैलोक्यस्य शुभाशुभे ।	028a  
ऐश्वर्याच्चैव कामानामीश्वरः पुनरुच्यते ॥	028c  
महेश्वरश्च लोकानां महतामीश्वरश्च सः ।	029a  
बहुभिर्विविधै रूपैर्विश्वं व्याप्तमिदं जगत् ।	029c  
तस्य देवस्य यद्वक्त्रं समुद्रे वडवामुखम् ॥ ॥	029e  

इति श्रीमन्महाभारते अनुशासनपर्वणि दानधर्मपर्वणि षट्षष्ट्यधिकद्विशततमोऽध्यायः ॥ 266 ॥

13-266-4 सा अग्निविद्युत्समप्रभेति क.ट.थ.पाठः ॥
