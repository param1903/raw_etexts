श्रीः
अध्यायः 120

भीष्मेण युधिष्ठिरम् प्रति पेनपोपाख्यानकथनारम्भः ॥ 1 ॥ त्रिशिखरगिर्याश्रमवासिने सुमित्रनाम्ने विप्रवराय आङ्गिरसेनैकस्या गोर्दानम् ॥ 2 ॥ तस्या वंशेऽसङ्ख्येयानां गवां सम्भवः ॥ 3 ॥ सुमित्रेण वत्समुखोद्गतक्षीरफेनपानात्फेनप इति नामाधिगमः ॥ 4 ॥

\'युधिष्ठिर उवाच 	001  
कः फेनपेति नाम्नाऽसौ कथं वा भक्षितः पुरा ।	001a  
मृत उज्जीवितः कस्मात्कथं गोलोकमाश्रितः ॥	001c  
विरुद्धे मानुषे लोके तथा समयवर्त्मसु ।	002a  
ऋते दैवं हि दुष्प्रापं मानुषेषु विशेषतः ।	002c  
संशयो मे महानत्र तन्मे व्याख्यातुमर्हसि ॥	002e  
 भीष्म उवाच 	003  
श्रूयते भार्गवे वंशे सुमित्रो नाम भारत ।	003a  
वेदाध्ययनसम्पन्नो विपुले तपसि स्थितः ॥	003c  
वानप्रस्थाश्रमे युक्तः स्वकर्मनिरतः सदा ।	004a  
विनयाचारतत्वज्ञः सर्वधर्मार्थकोविदः ॥	004c  
यत्नात्त्रिषवणस्नायी सन्ध्योपासनतत्परः ।	005a  
अग्निहोत्ररतः क्षान्तो जपञ्जुह्वच्च नित्यदा ॥	005c  
पितृदेवांश्च नियतमतिथींश्च स पूजयन् ।	006a  
प्राणसन्धारणार्थं च यत्किञ्चिदुपहारयन् ॥	006c  
गिरिस्त्रिशिखरो नाम यतः प्रभवते नदी ।	007a  
कुलजेति पुराणेषु विश्रुता रुद्रनिर्मिता ॥	007c  
तस्यास्तीरे समे देशे पुष्पमालासमाकुले ।	008a  
वन्यौषधिद्रुमोपेते नानापक्षिमृगायुते ॥	008c  
व्यपेतदंशमशके ध्वाङ्क्षगृध्रैरसेविते ।	009a  
कृष्णदर्भतृणप्राये सुरम्ये ज्योतिरश्मिनि ॥	009c  
सर्वोन्नतैः समैः श्यामैर्याज्ञीयैस्तरुभिर्वृते ।	010a  
तत्राश्रमपदं पुण्यं भृगूणामभवत्पुरा ||	010c  
उवास तत्र नियतः सुमित्रो नाम भार्गवः ।	011a  
यथोद्दिष्टेन पूर्वेषां भृगूणां साधुवर्त्मना ॥	011c  
तस्मा आङ्गिरसः कश्चिद्ददौ गां शर्करीं शुभाम् ।	012a  
वर्षासु पश्चिमे मासि पौर्णमास्यां शुचिव्रतः ॥	012c  
स तां लब्ध्वा धर्मशीलश्चिन्तयामास तत्परः ।	013a  
सुमित्रः परया भक्त्या जननीमिव मातरम् ॥	013c  
तेन सन्धुक्ष्यमाणा सा रोहिणी कामरूपिणी ।	014a  
प्रवृद्धिमगमच्छ्रेष्ठा प्राणतश्च सुदर्शना ॥	014c  
सिराविमुक्तपार्श्वान्ता विपुलां कान्तिमुद्वहत् ।	015a  
श्यामपार्श्वान्तपृष्ठा सा सुरभिर्मधुपिङ्गला ॥	015c  
बृहती सूक्ष्मरोमान्ता रूपोदग्रा तनुत्वचा ।	016a  
कृष्णपुच्छा श्वेतवक्त्रा समवृत्तपयोधरा ॥	016c  
पृष्ठोन्नता पूर्वनता शङ्कुकर्णी सुलोचना ।	017a  
दीर्घजिह्वा ह्रस्वशृङ्गी सम्पूर्णदशनान्तरा ॥	017c  
मांसाधिकगलान्ता सा प्रसन्ना शुभदर्शना ।	018a  
नित्यं शमयुता स्निग्धा सम्पूर्णोदात्तनिस्वना ॥	018c  
प्राजापत्यैर्गवां नित्यं प्रशस्तैर्लक्षणैर्युता ।	019a  
यौवनस्थेव वनिता शुशुभे रूपशोभया ॥	019c  
वृषेणोपगता सा तु कल्या मधुरदर्शना ।	020a  
मिथुनं जनयामास तुल्यरूपमिवात्मनः ॥	020c  
संवर्धयामास स तां सवत्सां भार्गवो मुनिः ।	021a  
तयोः प्रजाधिसंसर्गात्सहस्रं च गवामभूत् ॥	021c  
गवां जातिसहस्राणि सम्भूतानि परस्परम् ।	022a  
ऋषभाणां च राजेन्द्र नैवान्तः प्रतिदृश्यते ॥	022c  
तैराश्रमपदं रम्यमरण्यं चैव सर्वशः ।	023a  
समाकुलं समभवन्मेघैरिव नभस्थलम् ॥	023c  
कानि चित्पद्मवर्णानि किंशुकाभानि कानिचित् ।	024a  
रुक्मवर्णानि चान्यानि चन्द्रांशुसदृशानि च ॥	024c  
तथा राजतवर्णानि कानिचिल्लोहितानि वै ।	025a  
नीललोहितताम्राणि कृष्णानि कपिलानि च ।	025c  
नानारागविचित्राणि यूथानि कुलयूथप ॥	025e  
न च क्षीरं सुतस्नेहाद्वत्सानामुपजीवति ।	026a  
भार्गवः केवलं चासीद्गवां प्राणायने रतः ॥	026c  
तथा शुश्रूषतस्तस्य गवां हितमवेक्षतः ।	027a  
व्यतीयात्सुमाहान्कालो वत्सोच्छिष्टेन वर्ततः ॥	027c  
क्षुत्पिपासापरिश्रान्तः सततं प्रस्रवं गवाम् ।	028a  
वत्सैरुच्छिष्टमुदितं बहुक्षीरतया बहु ॥	028c  
पीतवांस्तेन नामास्य फेनपेत्यभिविश्रुतम् ।	029a  
गौतमस्याभिनिष्पन्नमेवं नाम युधिष्ठिर ॥ 	029c  

इति श्रीमन्महाभारते अनुशासनपर्वणि दानधर्मपर्वणि विंशत्यधिकशततमोऽध्यायः ॥ 120 ॥

7-120-7 कूलहेति पुराणेष्विति ट. ध. पाठः ॥
