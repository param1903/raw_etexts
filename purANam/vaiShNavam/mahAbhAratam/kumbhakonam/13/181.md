श्रीः
अध्यायः 181

कीटेन व्यासचोदनया राज्यपालनपूर्वकं जन्मान्तरे ब्राह्मण्यलाभेन तपश्चर्यादिना ब्रह्मसालोक्याधिगमः ॥ 1 ॥

भीष्म उवाच 	001  
क्षत्रधर्ममनुप्राप्तः स्मरन्नेव च वीर्यवान् ।	001a  
त्यक्त्वा हि कीटतां राजंश्चचार विपुलं तपः ॥	001c  
तस्य धर्मार्थविदुषो दृष्ट्वा तद्विपुलं तपः ।	002a  
आजगाम द्विजश्रेष्ठः कृष्णद्वैपायनस्तदा ॥	002c  
व्यास उवाच 	003  
क्षात्रादेव व्रतात्कीट भूतानां परिपालय ।	003a  
क्षात्रं देवव्रतं ध्यासंस्ततो विप्रत्वमेष्यसि ॥	003c  
पाहि सर्वाः प्रजाः सम्यक् शुभाशुभविदात्मवान् ।	004a  
शुभैः संविभजन्कामैरशुभानां च भावनैः ॥	004c  
आत्मवान्भव सुप्रीतः स्वधर्माचरणे रतः ।	005a  
क्षात्रीं तनुं समुत्सृज्य ततो विप्रत्वमेष्यसि ॥	005c  
भीष्म उवाच 	006  
सोऽप्यरण्यादभिप्रेत्य पुनरेव युधिष्ठिर ।	006a  
महर्षेर्वचनं श्रुत्वा प्रजा धर्मेण पालयन् ॥	006c  
अचिरेणैव कालेन कीटः पार्थिवसत्तम ।	007a  
प्रजापालनधर्मेण प्रेत्य विप्रत्वमागतः ॥	007c  
ततस्तं ब्राह्मणं द्रष्टुं पुनरेव महायशाः ।	008a  
आजगाम महाप्राज्ञः कृष्णद्वैपायनस्तदा ॥	008c  
व्यास उवाच 	009  
भोभो ब्रह्मर्षभ श्रीमन्मा व्यथिष्ठाः कथञ्चन ।	009a  
शुभकृच्छुभयोनीषु पापकृत्पापयोनिषु ॥	009c  
उपपद्यति धर्मज्ञ यथाधर्मं यथाव्रतम् ।	010a  
तस्मान्मृत्युभयात्कीट मा व्यथिष्ठाः कथञ्चन ।	010c  
धर्मलाभात्परं न स्यात्तस्माद्धर्मं चरोत्तमम् ॥	010e  
कीट उवाच 	011  
सुखात्सुखतरं प्राप्तो भगवंस्त्वत्कृते ह्यहम् ।	011a  
धर्ममूलं शुभं प्राप्य पाप्मा नष्ट इहाद्य मे ॥	011c  
भीष्म उवाच 	012  
भगवद्वचनात्कीटो ब्राह्मण्यं प्राप्य दुर्लभम् ।	012a  
अकरोत्पृथिवीं राजन्यज्ञयूपशताङ्किताम् ।	012c  
ततः सालोक्यमगमद्ब्रह्मणो ब्रह्मवित्तमः ॥	012e  
अथ पापहरं कीटः पार्थ ब्रह्म सनातनम् ।	013a  
स्वकर्मफलनिर्वृत्तं व्यासस्य वचनात्तदा ॥	013c  
कुरुक्षेत्रे युद्धहताः पुण्ये क्षत्रियपुङ्गवाः ।	014a  
सम्प्राप्तास्ते गतिं पुण्यां तन्मा त्वं शोच पुत्रक ॥ 	014c  

इति श्रीमन्महाभारते अनुशासनपर्वणि दानधर्मपर्वणि एकाशीत्यधिकशततमोऽध्यायः ॥ 181 ॥
