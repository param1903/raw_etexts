श्रीः
अध्यायः 176

भीष्मेण युधिष्ठिरम् प्रति हिंसाया मांसभक्षणस्य च गर्हणम् ॥ 1 ॥

वैशम्पायन उवाच 	001  
ततो युधिष्ठिरो राजा शरतल्पे पितामहम् ।	001a  
पुनरेव महाराज पप्रच्छ वदतांवरः ॥	001c  
युधिष्ठिर उवाच 	002  
ऋषयो ब्राह्मणा देवाः प्रशंसन्ति महामते ।	002a  
अहिंसालक्षणं धर्मं वेदप्रामाण्यदर्शनात् ॥	002c  
कर्मणा न नरः कुर्वन्हिंसां पार्थिवसत्तम ।	003a  
वाचा च मनसा चैव ततो दुःखात्प्रमुच्यते ॥	003c  
भीष्म उवाच 	004  
चतुर्विधेयं निर्दिष्टा ह्यहिंसा ब्रह्मवादिभिः ।	004a  
एकैकतोऽपि विभ्रष्टा न भवत्यरिसूदन ॥	004c  
यथा सर्वश्चतुष्पाद्वै त्रिभिः पादैर्न तिष्ठति ।	005a  
तथैवेयं महीपाल कारणैः प्रोच्यते त्रिभिः ॥	005c  
यथा नागपदेऽन्यानि पदानि पदगामिनाम् ।	006a  
सर्वाण्येवापिधीयन्ते पदजातानि कौञ्जरे ॥	006c  
एवं लोकेष्वहिंसा तु निर्दिष्टा धर्मतः पुरा ।	007a  
कर्म्णा लिप्यते जन्तुर्वाचा च मनसाऽपि च ॥	007c  
पूर्वं तु मनसा त्यक्त्वा त्यजेद्वाचाऽथ कर्मणा ।	008a  
\'हिंसां तु नोपयुञ्जीत तथा हिंसा चतुर्विधा ॥	008c  
काये मनसि वाक्येऽपि दोषा ह्येते प्रकीर्तिताः ।\'	009a  
[न भक्षयति यो मांसं त्रिविधं स विमुच्यते ॥	009c  
त्रिकारणं तु निर्दिष्टं श्रूयते ब्रह्मवादिभिः ।	010a  
मनो वाचि तथाऽऽस्वादे दोषा ह्येषु प्रतिष्ठिताः ॥]	010c  
न भक्षयन्त्यतो मांसं तपोयुक्ता मनीषिणः ।	011a  
दोषांस्तु भक्षणे राजन्मांसस्येह निबोध मे ॥	011c  
पुत्र मांसोपमं जानन्खादते यो विचेतनः ।	012a  
मांसं मोहसमायुक्तः पुरुषः सोऽधमः स्मृतः ॥	012c  
पितृमातृसमायोगे पुत्रत्वं जायते यथा ।	013a  
हिंसां कृत्वाऽवशः पापो भूयिष्ठं जायते तथा ॥	013c  
रसश्च हृदि जिह्वाया ज्ञानं प्रज्ञायते यथा ।	014a  
तथा शास्त्रेषु नियतं रागो ह्यास्वादिताद्भवेत् ॥	014c  
संस्कृतासंस्कृताः पक्वा लवणालवणास्तथा ।	015a  
प्रजायन्ते यथा भावास्तथा चित्तं निरुध्यते ॥	015c  
भेरीमृदङ्गशब्दांश्च तन्त्रीशब्दांश्च पुष्कलान् ।	016a  
निषेविष्यन्ति वै मन्दा मांसभक्षाः कथं नराः ॥	016c  
\'परेषां धनधान्यानां हिंसकाः स्तावकास्तथा ।	017a  
प्रशंसकाश्च मांसस्य नित्यं स्वर्गे बहिष्कृताः ॥\'	017c  
अचिन्तितमनिर्दिष्टमसङ्कल्पितमेव च ।	018a  
रसगृद्ध्याऽभिभूता ये प्रशंसन्ति फलार्थिनः ॥	018c  
प्रशंसा ह्येव मांसस्य दोषकल्पफलान्विता ॥	019ac  
\'भस्म विष्ठा कृमिर्वाऽपि निष्ठा यस्येदृशी ध्रुवा ।	020a  
स कायः परपीडाभिः कथं धार्यो विपश्चिता ॥\'	020c  
जीवितं हि परित्यज्य बहवः साधवो जनाः ।	021a  
स्वमांसैः परमांसानि परिपाल्य दिवं गताः ॥	021c  
एवमेषा महाराज चतुर्भिः कारणैः स्मृता ।	022a  
अहिंसा तव निर्दिष्टा सर्वधर्मानुसंहिता ॥ 	022c  

इति श्रीमन्महाभारते अनुशासनपर्वणि दानधर्मपर्वणि षट्सप्तत्यधिकशततमोऽध्यायः ॥ 176 ॥

7-176-4 मनसा वचसा कर्मणा भक्षणेनेति चतुर्विधा हिंसा । तत्र एकेन त्यक्ता सर्वात्मना त्यक्ता न भवति ॥ 7-176-6 नागपदे गजपदे क्षुद्रपदानामिव सर्वेषां धर्माणां समावेशो भवति अहिंसायाम् । कौञ्जरे पदे दत्ते सति सर्वाणि पदानि यथा पिधीयन्ते एवं हिंसायां सर्वे धर्माः पिधीयन्ते ॥ 7-176-13 यथा त्रीपुंयोगे नान्तरीयकं पुत्रजन्म एवं हिंसकस्य भूयिष्ठं पापयोनौ जन्मेत्यर्थः ॥
