अध्यायः 241

महेश्वरेण पार्वतीम्प्रति प्राणिनां शुभाशुभत्वनिश्चायकलिङ्गकथनम् ॥ 1 ॥

उमोवाच ।	001  
मानुषेष्वेव जीवत्सु गतिर्विज्ञायते न वा ।	001a  
यथा शुभगतिर्जीवो नासौ त्वशुभभागिति ॥	001c  
एतदिच्छाम्यहं श्रोतुं तन्मे शंसितुमर्हसि ॥	002ac  
महेश्वर उवाच ।	003  
तदहं ते प्रवक्ष्यामि जीवितं विद्यते यथा ।	003a  
द्विविधाः प्राणिनो लोके दैवमासुरमाश्रिताः ॥	003c  
मनसा कर्मणा वाचा प्रतिकला भवन्ति ये ।	004a  
तादृशानासुरान्विद्धि मर्त्यास्ते नरकालयाः ॥	004c  
हिंस्राश्चोराश्च धूर्ताश्च परदाराभिमर्शकाः ।	005a  
नीचकर्मरता ये च शौचमङ्गलवर्जिताः ॥	005c  
शुचिविद्वेषिणः पापा लोकचारित्रदूषकाः ।	006a  
एवं युक्तसमाचारा जीवन्तो नरकालयाः ॥	006c  
लोकोद्वेगकराश्चान्ये पशवश्च सरीसृपाः ।	007a  
वृक्षाः कण्टकिनो रूक्षास्तादृशान्विद्धि चासुरान् ॥	007c  
अपरान्देवपक्षांस्तु शृणु देवि समाहिता ॥	008ac  
मनोवाक्कर्मभिर्नित्यमनुकूला भवन्ति ये ।	009a  
तादृशानमरान्विद्धि ते नराः स्वर्गगामिनः ॥	009c  
शौचार्जवपरा धीराः परार्थं नाहरन्ति ये ।	010a  
ये समाः सर्वभूतेषु ते नराः स्वर्गगामिनः ॥	010c  
भयाद्वा वृत्तिहेतोर्वा अनृतं न वदन्ति ये ।	011a  
सत्यं वदन्ति सततं ते नराः स्वर्गगामिनः ॥	011c  
धार्मिकाः शौचसम्पन्नाः शुक्ला मधुरवादिनः ।	012a  
नाकार्यं मनसेच्छन्ति ते नराः स्वर्गगामिनः ॥	012c  
स्वदुःखमिव मन्यन्ते परेषां दुःखवेदनम् ।	013a  
दरिद्रा अपि ये केचिद्याचिताः प्रीतिपूर्वकम् ।	013c  
ददत्येव च यत्किञ्चित्ते नराः स्वर्गगामिनः ॥	013e  
आस्तिका मङ्गलपराः सततं वृद्धसेविनः ।	014a  
पुण्यकर्मपरा नित्यं ते नराः स्वर्गगामिनः ॥	014c  
व्रतिनो दानशीलाश्च धर्मशीलाश्च मानवाः ।	015a  
ऋजवो मृदवो नित्यं ते नराः स्वर्गगामिनः ॥	015c  
गुरुशुश्रूषणपरा देवब्राह्मणपूजकाः ।	016a  
कृजज्ञाः कृतविद्याश्च ते नराः स्वर्गगामिनः ॥	016c  
जितेन्द्रिया जितक्रोधा जितमानमदाः स्मृताः ।	017a  
लोभमात्सर्यहीना ये ते नराः स्वर्गगामिनः ॥	017c  
निर्मा निरहङ्कारः सानुक्रोशाः स्वबन्धुषु ।	018a  
दीनानुकम्पिनो नित्यं ते नराः स्वर्गगामिनः ॥	018c  
ऐहिकेन तु वृत्तेन पारत्रमनुमीयते ।	019a  
एवंविधा नरा लोके जीवन्तः स्वर्गगामिनः ॥	019c  
यदन्यच्च शुभं लोके प्रजानुग्रहकारि च ।	020a  
पशवश्चैव वृक्षाश्च प्रजानां हितकारिणः ।	020c  
तादृशान्देवपक्षस्थानिति विद्धि शुभानने ॥	020e  
शुभाशुभमयं लोके सर्वं स्थावरजङ्गमम् ।	021a  
दैवं शुभमिति प्राहुरासुरं चाशुभं प्रिये ॥ ॥	021c  

इति श्रीमन्यहाभारते अनुशासनपर्वणि दानधर्मपर्वणि एकचत्वारिंशदधिकद्विशततमोऽध्यायः ॥ 241 ॥


