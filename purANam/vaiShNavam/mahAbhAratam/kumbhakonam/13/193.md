श्रीः
अध्यायः 193

भीष्मेण युधिष्ठिरम् प्रत्यरुन्धतीचित्रगुप्तोदितधर्मरहस्यकथनम् ॥ 1 ॥

[भीष्म उवाच 	001  
ततस्त्वृषिगणाः सर्वे पितरश्च सदेवताः ।	001a  
अरुन्धतीं तपोवृद्धामपृच्छन्त समाहिताः ॥	001c  
समानशीलां वीर्येण वसिष्ठस्य महात्मनः ।	002a  
त्वत्तो धर्मरहस्यानि श्रोतुमिच्छामहे वयम् ।	002c  
यत्ते गुह्यतमं भद्रे तत्प्रभाषितुमर्हसि ॥	002e  
अरुन्धत्युवाच 	003  
तपोवृद्धिर्मया प्राप्ता भवतां स्मरणेन वै ।	003a  
भवतां च प्रसादेन धर्मान्वक्ष्यामि शाश्वतान् ॥	003c  
सगुह्यान्सरहस्यांश्च ताञ्शृणुध्वमशेषतः ।	004a  
श्रद्दधाने प्रयोक्तव्या यस्य शुद्धं तथा मनः ॥	004c  
अश्रद्दधानो मानी च ब्रह्महा गुरुतल्पगः ।	005a  
असम्भाष्या हि चत्वारो नैषां धर्मं प्रकाशयेत् ॥	005c  
अहन्यहनि यो दद्यात्कपिलां द्वादशीः समाः ।	006a  
मासिमासि च सत्रेण यो यजेत सदा नरः ॥	006c  
गवां शतसहस्रं च यो दद्याज्ज्येष्ठपुष्करे ।	007a  
न तद्धर्मफलं तुल्यमतिथिर्यस्य तुष्यति ॥	007c  
श्रूयतां चापरो धर्मो मनुष्याणां सुखावहः ।	008a  
श्रद्दधानेन कर्तव्यः सरहस्यो महाफलः ॥	008c  
कल्यमुत्थाय गोमध्ये गृह्य दर्भान्सहोदकान् ।	009a  
निषिञ्चेत गवां शृङ्गे मस्तकेन च तज्जलम् ।	009c  
प्रतीच्छेत निराहारस्तस्य धर्मफलं शृणु ॥	009e  
श्रूयन्ते यानि तीर्थानि त्रिषु लोकेषु कानिचित् ।	010a  
सिद्धचारणजुष्टानि सेवितानि महर्षिभिः ।	010c  
अभिषेकः समस्तेषां गवां शृङ्गोदकस्य च ॥	010e  
साधुसाध्विति चोद्दिष्टं दैवतैः पितृभिस्तथा ।	011a  
भूतैश्चैव सुसंहृष्टैः पूजिता साऽप्यरुन्धती ॥	011c  
पितामह उवाच 	012  
अहो धर्मो महाभागे सरहस्य उदाहृतः ।	012a  
वरं ददामि ते धन्ये तपस्ते वर्दतां सदा ॥	012c  
यम उवाच 	013  
रमणीया कथा दिव्या युष्मत्तो या मया श्रुता ।	013a  
श्रूयतां चित्रगुप्तस्य भाषितं मम च प्रियम् ॥	013c  
रहस्यं धर्मसंयुक्तं शक्यं श्रोतुं महर्षिभिः ।	014a  
श्रद्दधानेन मर्त्येन आत्मनो हितमिच्छाता ॥	014c  
न हि पुण्यं तथा पापं कृतं किञ्चिद्विनश्यति ।	015a  
पर्वकाले च यत्किञ्चिदादित्यं चाधितिष्ठति ॥	015c  
प्रेतलोकं गते मर्त्ये तत्तत्सर्वं विभावसुः ।	016a  
प्रतिजानाति पुण्यात्मा तच्च तत्रोपयुज्यते ॥	016c  
किञ्चिद्धर्मं प्रवक्ष्यामि चित्रगुप्तमतं शुभम् ।	017a  
पानीयं चैव दीपं च दातव्यं सततं तथा ॥	017c  
उपानहौ च च्छत्रं च कपिला च यथातथम् ।	018a  
पुष्करे कपिला देया ब्राह्मणे वेदपारगे ॥	018c  
अग्निहोत्रं च यत्नेन सर्वशः प्रतिपालयेत् ।	019a  
अयं चैवापरो धर्मश्चित्रगुप्तेन भाषितः ॥	019c  
फलमस्य पृथक्त्वेन श्रोतुमर्हन्ति सत्तमाः ।	020a  
प्रलयं सर्वभूतैस्तु गन्तव्यं कालपर्ययात् ॥	020c  
तत्र दुर्गमनुप्राप्ताः क्षुत्तृष्णापरिपीडिताः ।	021a  
दह्यमाना विपच्यन्ते न तत्रास्ति पलायनम् ॥	021c  
अन्धकारं तमो घोरं प्रविशन्त्यल्पबुद्धयः ।	022a  
तत्र धर्मं प्रवक्ष्यामि येन दुर्गाणि सन्तरेत् ॥	022c  
अल्पव्ययं महार्थं च प्रेत्य चैव सुखोदयम् ।	023a  
पानीयस्य गुणा दिव्याः प्रेतलोके विशेषतः ॥	023c  
तत्र पुण्योदका नाम नदी तेषां विधीयते ।	024a  
अक्षयं सलिलं तत्र शीतलं ह्यमृतोपमम् ॥	024c  
स तत्र तोयं पिबति पानीयं यः प्रयच्छति ।	025a  
प्रदीपस्य प्रदानेन श्रूयतां गुणविस्तरः ॥	025c  
तमोन्धकारं नियतं दीपदो न प्रपश्यति ।	026a  
प्रभां चास्य प्रयच्छन्ति सोमभास्करपावकाः ।	026c  
देवताश्चानुमन्यन्ते विमलाः सर्वतो दिशः ॥	026e  
द्योततें च यथाऽऽदित्यः प्रेतलोकगतो नरः ।	027a  
तस्माद्दीपः प्रदातव्यः पानीयं च विशेषतः ॥	027c  
कपिलां ये प्रयच्छन्ति ब्राह्मणे वेदपारगे ।	028a  
पुष्करे च विशेषेण श्रूयतां तस्य यत्फलम् ॥	028c  
गोशतं सवृषं तेन दत्तं भवति शाश्वतम् ।	029a  
पापं कर्म च यत्किञ्चिद्ब्रह्महत्यासमं भवेत् ।	029c  
शोधयेत्कपिला ह्येका प्रदत्तं गोशतं यथा ॥	029e  
तस्मात्तु कपिला देया कौमुद्यां ज्येष्ठपुष्करे ।	030a  
न तेषां विषमं किञ्चिन्न दुःखं न च कण्टकाः ॥	030c  
उपानहौ च यो दद्यात्पात्रभूते द्विजोत्तमे ।	031a  
छत्रदाने सुखां छायां लभते परलोकगः ॥	031c  
न हि दत्तस्य दानस्य नाशोऽस्तीह कदाचन ।	032a  
चित्रगुप्तमतं श्रुत्वा हृष्टरोमा विभावसुः ॥	032c  
उवाच देवताः सर्वाः पितॄंश्चैव महाद्युतिः ।	033a  
श्रुतं हि चित्रगुप्तस्य धर्मगुह्यं महात्मनः ॥	033c  
श्रद्दधानाश्च ये मर्त्या ब्राह्मणेषु महात्मसु ।	034a  
दानमेतत्प्रयच्छन्ति न तेषां विद्यते भयम् ॥	034c  
धर्मदोषास्त्विमे पञ्च येषां नास्तीह निष्कृतिः ।	035a  
असम्भाष्या अनाचारा वर्जनीया नराधमाः ॥	035c  
ब्रह्महा चैव गोघ्नश्च परदाररतश्च यः ।	036a  
अश्रद्दधानश्च नरः स्त्रियं यश्चोपजीवति ॥	036c  
प्रेतलोकगता ह्येते नरके पापकर्मिणः ।	037a  
पच्यन्ते वै यथा मीनाः पूयशोणितभोजनाः ॥	037c  
असम्भाष्याः पितॄणां च देवानां चैव पञ्च ते ।	038a  
स्नातकानां च विप्राणां ये चान्ये च तपोधनाः ॥ 	038c  

इति श्रीमन्महाभारते अनुशासनपर्वणि दानधर्मपर्वणि त्रिनवत्यधिकशततमोऽध्यायः ॥ 193 ॥

13-193-4 प्रयोक्तव्या धर्मा वाच्याः ॥ 13-193-16 प्रतीजानात्यर्पयति । उपयुज्यते पुण्यपापकर्ता ॥ 13-193-20 प्रकृष्टो लयोऽदर्शनं यस्मात्तत्प्रलयं मरणम् ॥
