अध्यायः 070

भीष्मेण युधिष्ठिरं प्रति ब्राह्मणमाहात्म्यकथनम् ॥ 1 ॥

भीष्म उवाच ।	001  
जन्मनैव महाभागो ब्राह्मणो नाम जायते ।	001a  
नमस्यः सर्वभूतानामतिथिः प्रश्रिताग्रभुक् ॥	001c  
सर्वेषां सुहृदस्तात ब्राह्मणाः सुमनोमुखाः ।\' 	002a  
सर्वानेते हनिष्यन्ति ब्राह्मणा जातमन्यवः ।\'	002c  
गीर्भिर्मङ्गलयुक्ताभिरनुध्यायन्ति पूजिताः ॥	002e  
सर्वान्नो द्विषतस्तात ब्राह्मणा जातमन्यवः ।	003a  
गीर्भिर्दारुणयुक्ताभिर्हन्युश्चैते ह्यपूजिताः ॥	003c  
अत्र गाथाः पुरा गीताः कीर्तयन्ति पुराविदः ।	004a  
सृष्ट्वा द्विजातीन्धाता हि यथापूर्वं समादधत् ॥	004c  
न वोऽन्यदिह कर्तव्यं किञ्चिदूर्ध्वायनं विधि ।	005a  
गुप्तो गोपायते ब्रह्मा श्रेयो वस्तेन शोभनम् ॥	005c  
स्वमेव कुर्वतां कर्म श्रीर्वो ब्राह्मी भविष्यति ।	006a  
प्रमाणं सर्वभूतानां प्रग्रहाश्च भविष्यथ ॥	006c  
न शौद्रं कर्म कर्तव्यं ब्राह्मणेन विपश्चिता ।	007a  
शौद्रं हि कुर्वतः कर्म ब्राह्मी श्रीरुपरुध्यते ॥	007c  
श्रीश्च बुद्धिश्च तेजश्च विभूतिश्च प्रतापिनी ।	008a  
स्वाध्यायेनैव महात्म्यं विपुलं प्रतिपत्स्यथ ॥	008c  
हुत्वा चाहवनीयस्थं महाभाग्ये प्रतिष्ठिताः ।	009a  
अग्रभोज्याः प्रसूतीनां श्रिया ब्राह्माऽनुकल्पिताः	009c  
श्रद्धया परया युक्ता ह्यनभिद्रोहलब्धया ।	010a  
दमस्वाध्यायनिरताः सर्वान्कामानवाप्स्यथ ॥	010c  
यच्चैव मानुषे लोके यच्च देवेषु किञ्चन ।	011a  
सर्वं वस्तपसा साध्यं ज्ञानेन नियमेन च ॥	011c  
\'युष्मत्सम्माननां प्रीतिं पावनैः क्षत्रिया भृशम् ।\'	012a  
अमुत्रेह समायान्ति वैश्यशूद्राधिकास्तथा ॥	012c  
अरक्षिताश्च युष्माभिर्विरुद्धा यान्ति विप्लवम् ।	013a  
युष्मत्तेजोधृता लोकास्तद्रक्ष्यथ जगत्त्रयम् ॥\'	013c  
इत्येवं ब्रह्मगीतास्ते समाख्याता मयाऽनघ ।	014a  
विप्रानुकम्पार्थमिदं तेन प्रोक्तं हि धीमता ॥	014c  
भूयस्तेषां बलं मन्ये यथा राज्ञस्तपस्विनः ।	015a  
दुरासदाश्च चण्डाश्च तपसा क्षिप्रकारिणः ॥	015c  
सन्त्येषां सिंहसत्वाश्च व्याघ्रसत्वास्तथाऽपरे ।	016a  
वराहमृगसत्वाश्च गजसत्वास्तथाऽपरे ॥	016c  
सर्पस्पर्शसमाः केचित्तथाऽन्ये मकरस्पृशः ।	017a  
विभाष्य घातिनः केचित्तथा चक्षुर्हणोऽपरे ॥	017c  
सन्ति चाशीविषसमाः सन्ति मन्दास्तथाऽपरे ।	018a  
विविधानीह वृत्तानि ब्राह्मणानां युधिष्ठिर ॥	018c  
मेकला द्राविडा लाटाः पौण्ड्राः कान्वशिरास्तथा ।	019a  
शौण्डिका दरदा दार्वाश्चोराः शबरबर्बराः ॥	019c  
किराता यवनाश्चैव तास्ताः क्षत्रियजातयः ।	020a  
वृषत्वमनुप्राप्ता ब्राह्मणानामदर्शनात् ॥	020c  
ब्राह्मणानां परिभवादसुराः सलिलेशयाः ।	021a  
ब्राह्मणानां प्रसादाच्च देवाः स्वर्गनिवासिनः ॥	021c  
अशक्यं स्प्रष्टुमाकाशमचाल्यो हिमवान्गिरिः ।	022a  
अवार्या सेतुना गङ्गा दुर्जया ब्राह्मणा भुवि ॥	022c  
न ब्राह्मणविरोधेन शक्या शास्तुं वसुन्धरा ।	023a  
ब्राह्मणा हि महात्मानो देवानामपि देवताः ॥	023c  
तान्पूजयस्व सततं दानेन परिचर्यया ।	024a  
यदीच्छसि महीं भोक्तुमिमां सागरमेखलाम् ॥	024c  
प्रतिग्रहेण तेजो हि विप्राणां शाम्यतेऽनघ ।	025a  
प्रतिग्रहं ये नेच्छेयुस्तेऽपि रक्ष्यास्त्वया नृप ॥ ॥	025c  

इति श्रीमन्महाभारते अनुशासनपर्वणि दानधर्मपर्वणि सप्ततितमोऽध्यायः ॥ 70 ॥

13-70-1 जन्मनैव संस्काराद्यभावेऽपि ब्राह्मणो नमस्य एव । प्रश्रितं पक्वमन्नं तत्स्वाग्रे भोक्तुमर्हः प्रश्रिताग्रभुक् ॥ 13-70-2 सुमनसां देवानां मुखमिव भूताः सुमनोमुखाः ॥ 13-70-3 नोऽस्माकं द्विषतः शत्रून् । तैरपूजिता ब्राह्मणा हन्युरिति सम्बन्धः ॥ 13-70-4 समादधत् समाधिं नियमं कृतवान् ॥ 13-70-5 ब्रह्मा ब्राह्मणः । वः शोभनं श्रेयस्तेनैव ॥ 13-70-6 प्रग्रहाः दमनक्षभा रज्जव इव ॥ 13-70-7 शौद्रं कर्म सेवा ॥ 13-70-8 श्रीश्चेत्यादेः श्रियमित्यादिरर्थः ॥ 13-70-9 आहवनीयस्थं देवतागणं प्रसूतीनां शिशुभ्योऽप्यग्रे भोज्यं येषान्ते । ब्राह्म्या श्रिया विद्ययाऽनुकल्पिताः पात्रीभूताः ॥ 13-70-15 चण्डत्वादिदोषवन्तोपि पूज्या एवेत्यर्थः ॥ 13-70-17 कार्पासमृदवः केचिदिति थ. पाठः ॥ 13-70-20 अदर्शनात् अननुग्रहात् ॥
