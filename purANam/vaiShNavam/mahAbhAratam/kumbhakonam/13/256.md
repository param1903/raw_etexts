अध्यायः 256

अथ दानधर्मपर्व ॥ 1 ॥

भीष्मेण युधिष्ठिरम्प्रति ब्राह्मणमहिमप्रशंसनपूर्वकं तेषां पूज्यत्वादिकथनम् ॥ 1 ॥

युधिष्ठिर उवाच ।	001  
के पूज्याः के नमस्कार्याः कथं वर्तेत केषु च ।	001a  
किमाचारः कीदृशेषु पितामह न रिष्यते ॥	001c  
भीष्म उवाच ।	002  
ब्राह्मणानां परिभवः सादयेदपि देवताः ।	002a  
ब्राह्मणांस्तु नमस्कृत्य युधिष्ठिर न रिष्यते ॥	002c  
ते पूज्यास्ते नमस्कार्या वर्तेथास्तेषु पुत्रवत् ।	003a  
ते हि लोकानिमान्सर्वान्धारयन्ति मनीषिणः ॥	003c  
ब्राह्मणाः सर्वलोकानां महान्तो धर्मसेतवः ॥	004a  
धनत्यागाभिरामाश्च वाक्सङ्गमधुराश्च ये ॥	004c  
रमणीयाश्च भूतानां नियमेन धृतव्रताः ।	005a  
प्रणेतारश्च कोशानां शास्त्राणां च यशस्विनः ॥	005c  
तपो येषां धनं नित्यं वाक्चैव विपुलं बलम् ।	006a  
प्रसवाश्चैव धर्माणां धर्मज्ञाः सूक्ष्मदर्शिनः ॥	006c  
धर्मकामाः स्थिता धर्मे सुकृतैर्धर्मसेवतः ।	007a  
यान्समाश्रित्य तिष्ठन्ति प्रजाः सर्वाश्चतुर्विधाः ॥	007c  
पन्थानः सर्वनेतारो यज्ञवाहाः सनातनाः ।	008a  
पितृपैतामहीं गुर्वीमुद्वहन्ति धुरं सदा ॥	008c  
धुरि ये नावसीदन्ति विषमे सद्धया इव ।	009a  
पितृदेवातिथिमुखा हव्यकव्याग्रभोजिनः ॥	009c  
भोजनादेव लोकांस्त्रींस्त्रायन्ते महतो भयात् ।	010a  
दीपः सर्वस्य लोकस्य चक्षुश्चक्षुष्मतामपि ॥	010c  
सर्वशिल्पादिनिधयो निपुणाः सूक्ष्मदर्शिनः ।	011a  
गतिज्ञाः सर्वभूतानामध्यात्मगतिचिन्तकाः ॥	011c  
आदिमध्यावसानानां ज्ञातारश्छिन्नसंशयाः ।	012a  
परावरविशेषज्ञा गन्तारः परमां गतिम् ॥	012c  
विमुक्ता धूतपाप्मानो निर्द्वन्द्वा निष्परिग्रहाः ।	013a  
मानार्हा मानिता नित्यं ज्ञानविद्भिर्महात्मभिः ॥	013c  
चन्दने मलपङ्के च भोजनेऽभोजने समाः ।	014a  
समं येषां दुकूलं च शाणक्षौमाजिनानि च ॥	014c  
तिष्ठेयुरप्यभुञ्जाना बहूनि दिवसान्यपि ।	015a  
शोषयेयुश्च गात्राणि स्वाध्यायैः संयतेन्द्रियाः ॥	015c  
अदैवं दैवतं कुर्युर्दैवतं चाप्यदैवतम् ।	016a  
लोकानन्यान्सृजेयुस्ते लोकपालांश्च कोपिताः ॥	016c  
अपेयः सागरो येषामपि शापान्महात्मनाम् ।	017a  
येषां कोपाग्निरद्यापि दण्डके नोपशाम्यति ॥	017c  
देवानामपि ये देवाः कारणं कारणस्य च ।	018a  
प्रमाणस्य प्रमाणं च तस्मान्नाभिभवेद्बुधः ॥	018c  
तेषां वृद्धाश्च बालाश्च सर्वे सन्मार्गदर्शिनः ।	019a  
तपोविद्याविशेषात्तु मानयन्ति परस्परम् ॥	019c  
अविद्वान्ब्राह्मणो देवः पात्रं वै पावनं महत् ।	020a  
विद्वान्भूयस्तरो देवः पूर्णसागरसन्निभः ॥	020c  
अविद्वांश्चैव विद्वांश्च ब्राह्मणो दैवतं महत् ।	021a  
प्रणीतश्चाप्रणीतश्च यथाऽग्निर्दैवतं महत् ॥	021c  
श्मशाने ह्यपि तेजस्वी पावको नैव दुष्यति ।	022a  
हविर्यज्ञे च विधिवद्भूय एवाभिशोभते ॥	022c  
एवं यद्यप्यनिष्टेषु वर्तते सर्वकर्मसु ।	023a  
सर्वथा ब्राह्मणो मान्यो दैवतं विद्धि तत्परम् ॥ ॥	023c  

इति श्रीमन्महाभारते अनुशासनपर्वणि दानधर्मपर्वणि षट्पञ्चाशदधिकद्विशततमोऽध्यायः ॥ 256 ॥

13-256-1 किमाचारः कथं धर्मः कीदृशेषु न रिष्यते इति क.पाठः ॥ 13-256-16 अदैवं दैवतं कुर्युर्भस्म कुर्युश्च ते जगत् इति क.थ.पाठः ॥
