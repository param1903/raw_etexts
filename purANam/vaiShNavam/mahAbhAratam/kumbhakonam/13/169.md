श्रीः
अध्यायः 169

सनत्कुमारेण रुद्रम् प्रति प्राणिनाम् मरणसूचकदुर्निमित्तकथनपूर्वकं जिजीविषोस्तत्परिहारोपायकथनम् ॥ 1 ॥ तथाऽनिच्छोर्भगवद्ध्यानेन शरीरत्यागस्य पारत्रिकसुखसाधनत्वोक्तिः ॥ 2 ॥ तथा भगवज्ज्ञानप्रशंसनपूर्वकं तदुपदेशपरम्पराकथनम् ॥ 3 ॥

\'सनत्कुमार उवाच 	001  
अरिष्टानि प्रवक्ष्यामि तत्वेन शृणु तद्भवान् ।	001a  
मध्य उत्तरतस्तात दक्षिणामुखनिष्ठितम् ॥	001c  
विद्युत्संस्थानपुरुषं यदि पश्येत मानवः ।	002a  
वर्षत्रयेण जानीयाद्देहन्यासमुपस्थितम् ||	002c  
एतत्फलमरिष्टस्य शङ्कराहुर्मनीषिणः ।	003a  
शुद्धमण्डमादित्यमरश्मिमथ पश्यतः ।	003c  
वर्षार्धकेन जानीयाद्देहन्यासमुपस्थितम् ॥	003e  
छिद्रां चन्द्रमसश्छायां पादावप्यनपश्यतः ।	004a  
संवत्सरेण जानीयाद्देहन्यासमुपस्थितम् ॥	004c  
कनीनिकायामशिरःपुरुषं यदि पश्यति ।	005a  
जानीयात्षट्सु मासेषु देहन्यासमुपस्थितम् ॥	005c  
कर्णौ पिधाय हस्ताभ्यां शब्दं न शृणुयाद्यदि ।	006a  
विजानीयात्तु मासेन देहन्यासमुपस्थितम् ॥	006c  
आमगन्धमुपाघ्राति सुरभिं प्राप्य भास्वरम् ।	007a  
देवतायतनस्थोपि सप्तरात्रेण मृत्युभाक् ॥	007c  
सर्वाङ्गधारणावस्थां धारयेत समाहितः ।	008a  
यथा स मृत्युं जयति नान्यथेह महेश्वर ।	008c  
यदि जीवितुमिच्छेत चिरकालं महामुने ॥	008e  
अथ नेच्छेच्चिरं कालं त्यजेदात्मानमात्मना ।	009a  
केवलं चिन्तयानस्तु निष्कलं स निरामयम् ॥	009c  
अथ तं निर्विकारं तु प्रकृते परमं शुचिः ।	010a  
पुरुषं देहसाधर्म्यं देहन्यासमुपाश्नुयात् ॥	010c  
जाग्रतो हि मयोक्तानि तवारिष्टानि तत्वतः ।	011a  
धारणाच्चैव सर्वाङ्गे मृत्युं जीयात्सुरर्षभ ॥	011c  
एकत्वदर्शनं भूयो नानात्वं च निबोध मे ।	012a  
अक्षरं च क्षरं चैव चतुष्टयविधानतः ॥	012c  
अव्यक्तादीनि तत्वानि सर्वाण्येव महाद्युते ।	013a  
आहुश्चतुर्विंशतितमं विकारपुरुषान्वितम् ॥	013c  
एकत्वदर्शनं चैव नानात्वेन वरं स्मृतम् ।	014a  
पञ्चविंशतिवर्गः स्यादपवर्गोऽजरामरः ॥	014c  
स निर्विकारः पुरुषस्तत्वेनैवोपदिश्यते ।	015a  
स एव पञ्चविंशस्तु विकारः पुरुषः स्मृतः ॥	015c  
यद्येष निर्विकारः स्यात्तत्वं न तु भवेद्भव ।	016a  
विकारो विद्यमानस्तु तत्वसञ्ज्ञकमुच्यते ॥	016c  
यद्येषोऽव्यक्ततां नैति व्यतिरेकान्न संशयः ।	017a  
तथा भवति निस्तत्वस्तथा सत्वस्तथागुणः ॥	017c  
विकारगुणसन्त्यागात्प्रकृत्यन्यत्वता शुचिः ।	018a  
तदा नानात्वतामेति सर्गहीनोऽपवर्गभाक् ॥	018c  
बोध्यमानः प्रबुध्येत समो भवति बुद्धिमान् ।	019a  
अक्षरश्च भवत्येष यथावा च्युतवान्क्षणात् ॥	019c  
अव्यक्ताव्यक्तिरुक्ता स्यान्निर्गुणस्य गुणाकरात् ।	020a  
एतदेकत्वनानात्वमक्षरः क्षर एव च ॥	020c  
व्याख्यातं तव शूलाङ्क तथारिष्टानि चैव हि ।	021a  
विमोक्षलक्षणं शेषं तदपीह ब्रवीमि ते ।	021c  
यं ज्ञात्वा यतयः प्राप्ताः केवलत्वमनामयम् ॥	021e  
साङ्ख्याश्चाप्यथ योगाश्च दग्धपङ्का गतज्वराः ।	022a  
अमूर्तित्वमनुप्राप्ता निर्गुणा निर्भया भव ॥	022c  
विपाप्मानो महादेव मुक्ताः संसारसागरात् ।	023a  
सरणे प्रजनादाने गुणानां प्रकृतिः सदा ।	023c  
परा प्रमत्ता सततमेतावत्कार्यकारणम् ॥	023e  
असच्चैव च सच्चैव कुरुते स पुनः पुनः ।	024a  
चैतन्येन पुराणेन चेतनाचेतनात्परः ॥	024c  
यस्तु चेतयते चेतो मनसा चैकबुद्धिकम् ।	025a  
स नैव सन्न चैवासन्सदसन्न च संस्मृतः ॥	025c  
व्यतिरिक्तश्च शुद्धश्च सोऽन्यश्चाप्रकृतिस्तथा ।	026a  
उपेक्षकश्च प्रकृतेर्विकारपुरुषः स्मृतः ॥	026c  
विकारपुरुषेणैषा संयुक्ता सृजते जगत् ।	027a  
पुनराददते चैव गुणानामन्यथात्मनि ॥	027c  
मत्स्योदकात्ससञ्ज्ञातः प्रकृतेरेव कर्मणः ।	028a  
तद्वत्क्षेत्रसहस्राणि स एव प्रकरिष्यति ॥	028c  
क्षेत्रप्रलयतज्ज्ञस्तु क्षेत्रज्ञ इति चोच्यते ।	029a  
सयोगो नित्य इत्याहुर्ये जनास्तत्वदर्शिनः ॥	029c  
एवमेष ह्यसत्सच्च विकारपुरुषः स्मृतः ।	030a  
विकारापद्यमानं तु विकृतिं प्रवदन्ति नः ॥	030c  
यदा त्वेष विकारस्य प्रकृतानिति मन्यते ।	031a  
तदा विकारतामेति विकारान्यत्वतां व्रजेत् ॥	031c  
प्रकृत्या च विकारैश्च व्यतिरिक्तो यदा भवेत् ।	032a  
शुचि यत्परमं शुद्धं प्रतिबुद्धं सनातनम् ।	032c  
अयुक्तं निष्कलं शुद्धमव्ययं चाजरामरम् ॥	032e  
समेत्य तेन शुद्धेन बुध्यमानः स भास्वरः ।	033a  
विमोक्षं भजते व्यक्तादप्रबुद्धादचेतनात् ॥	033c  
उदुम्बराद्वा मशकः प्रलयान्निर्गतो यथा ।	034a  
तथाऽव्यक्तस्य सन्त्यागान्निर्ममः पञ्चविंशकः ॥	034c  
यथा पुष्करपर्णस्थो जलबिन्दुर्न संश्लिषेत् ।	035a  
तथैवाव्यक्तविषये न लिप्येत्पञ्चविंशकः ॥	035c  
आकाश इव निःसङ्गस्तथा सङ्गस्त्था वरः ।	036a  
पञ्चविंशतिमो बुद्धो बुद्धेन समतां गतः ॥	036c  
एतद्धि प्रकृतं ज्ञानं तत्वतश्च समुत्थितम् ।	037a  
पूर्वजेभ्यस्तथोत्पन्नं ब्रह्मजेभ्यस्तथानघ ॥	037c  
आदिसर्गो महाबाहो तामसेनावृतं परम् ।	038a  
प्रतिष्टावयवं देवमभेद्यमजरामरम् ॥	038c  
सनकः सनन्दनश्चैव तृतीयश्च सनातनः ।	039a  
ते विदुः परमं धर्ममव्ययं व्ययधर्षणम् ॥	039c  
अव्यक्तात्परमात्सूक्ष्मादव्रणान्मूर्तिसञ्ज्ञकात् ।	040a  
क्षेत्रज्ञो भगवानास्ते नारायणपरायणः ॥	040c  
अस्माकं सहजातानामुत्पन्नं ज्ञानमुत्तमम् ।	041a  
एते हि मूर्तिमन्तो वै लोकान्प्रविचरामहे ॥	041c  
पुनःपुनः प्रजाता वै तत्रतत्र पिनाकधृक् ।	042a  
द्वन्द्वैर्विरज्यमानस्य ज्ञानमुत्पन्नमुत्तमम् ॥	042c  
कपिलान्मूलआचार्यात्तत्वबुद्धिविनिश्चयम् ।	043a  
योगसाङ्ख्यमवाप्तं मे कार्त्स्न्येन मुनिसत्तमात् ॥	043c  
तेन सम्बोधिताः शिष्या बहवस्तत्वदर्शिनः ।	044a  
तद्बुद्ध्वा बहवः शिष्या मयाप्येतन्निदर्शिताः ॥	044c  
जन्ममृत्युहरं तथ्यं ज्ञानं ज्ञेयं सनातनम् ।	045a  
यज्ज्ञात्वा नानुशोचन्ति तत्वज्ञाना निरिन्द्रियाः ॥	045c  
शुद्धबीजमलाश्चैव विपङ्का वै निरक्षराः ।	046a  
स्वतन्त्रास्ते स्वतन्त्रेण सम्मिता निष्कलाः स्मृताः ॥	046c  
शाश्वताश्चाव्ययाश्चैव तमोग्राह्याश्च भास्वर ।	047a  
विपाप्मानस्तथा सर्वे सत्वस्थाश्चापि निर्व्रणाः ॥	047c  
विमुक्ताः केवलाश्चैव वीतमोहभयास्तथा ।	048a  
अमूर्तास्ते महाभाग सर्वे च विगतज्वराः ॥	048c  
हिरण्यनाभस्त्रिशिरास्तथा प्रह्लादभास्करौ ।	049a  
वसुर्विश्वावसुश्चैव सार्धं पञ्चशिखस्तथा ॥	049c  
गार्ग्योऽथासुरिरावन्त्यो गौतमो वृत एव च ।	050a  
कात्यायनोऽथ नमुचिर्हरिश्च दमनश्च ह ॥	050c  
एते चान्ये च बहवस्तत्वमेवोपदर्शिताः ।	051a  
केचिन्मुक्ताः स्थिताः केचिच्छन्दतश्चापरे मृताः ॥	051c  
दर्शितास्त्रिविधं बन्धं विमोक्षं त्रिविधं तथा ।	052a  
अज्ञानं चैव रागश्च संयोगं प्राकृतं तथा ॥	052c  
एतेभ्यो बन्धनं प्रोक्तं विमोक्षमपि मे शृणु ।	053a  
परितस्तावता सम्यक्सम्बन्धो यावता कृतः ॥	053c  
कृत्स्नक्षयपरित्यागाद्विमोक्ष इति नः श्रुतिः ।	054a  
निवृत्तः सर्वसङ्गेभ्यः केवलः पुरुषोऽमलः ॥	054c  
भीष्म उवाच 	055  
इत्येवमुक्त्वा भगवानीश्वराय महात्मने ।	055a  
सनत्कुमारः प्रययावाकाशं समुपाश्रितः ॥\'	055c  

इति श्रीमन्महाभारते अनुशासनपर्वणि दानधर्मपर्वणि एकोनसप्तत्यधिकशततमोऽध्यायः ॥ 169 ॥
