श्रीः
अध्यायः 137

भीष्मेण युधिष्ठिरम् प्रति श्राद्धे निमन्त्रणार्हानर्हाणां लक्षणनिरूपणम् ॥ 1 ॥
	
युधिष्ठिर उवाच 	001  
कीदृशेभ्यः प्रदातव्यं भवेच्छ्राद्धं पितामह ।	001a  
द्विजेभ्यः कुरुशार्दूल तन्मे व्याख्यातुमर्हसि ॥	001c  
भीष्म उवाच 	002  
ब्राह्मणान्न परीक्षेत क्षत्रियो दानधर्मवित् ।	002a  
दैवे कर्मणि पित्र्ये तु न्यायमाहुः परीक्षणम् ॥	002c  
देवताः पावयन्तीह दैवेनैवेह तेजसा ।	003a  
उपेत्य तस्माद्देवेभ्यः सर्वेभ्यो दापयेन्नरः ॥	003c  
श्राद्धे त्वथ महाराज परीक्षेद्ब्राह्मणान्बुधः ।	004a  
कुलशीलवयोरूपैर्विद्ययाऽभिजनेन च ॥	004c  
तेषामन्ये पङ्क्तिदूष्यास्तथाऽन्ये पङ्क्तिपावनाः ।	005a  
अपाङ्क्तेयास्तु ये राजन्कीर्तयिष्यामि ताञ्शृणु ॥	005c  
कितवो भ्रूणहा यक्ष्मी पशुपालो निराकृतिः ।	006a  
ग्रामप्रेष्यो वार्धुषिको गायनः सर्वविक्रयी ॥	006c  
अगारदाही गरदः कुण्डाशी सोमविक्रयी ।	007a  
सामुद्रिको राजभृत्यस्तैलिकः कूटकारकः ॥	007c  
पित्रा विभजमानश्च यस्य चोपपतिर्गृहे ।	008a  
अभिशस्तस्तथा स्तेनः शिल्पं यश्चोपजीवति ॥	008c  
पर्वकारश्च सूची च मित्रध्रुक् पारदारिकः ।	009a  
अव्रतानामुपाध्यायः काण्डपृष्ठस्तथैव च ॥	009c  
श्वभिश्च यः परिक्रामेद्यः शुना दष्ट एव च ।	010a  
परिवित्तिश्च यश्च स्याद्दुश्चर्मा गुरुतल्पगः ।	010c  
कुशीलवो देवलको नक्षत्रैर्यश्च जीवति ॥	010e  
ईदृशैर्ब्राह्मणैर्भुक्तमपाङ्क्तेयैर्युधिष्ठिर ।	011a  
रक्षांसि गच्छते हव्यमित्याहुर्ब्रह्मवादिनः ॥	011c  
श्राद्धं भुक्त्वा त्वधीयीत वृषलीतल्पगश्च यः ।	012a  
पुरीषे तस्य ते मासं पितरस्तस्य शेरते ।	012c  
सोमविक्रयिणे विष्ठा भिषजे पूयशोणितम् ॥	013ac  
नष्टं देवलके दत्तमप्रतिष्ठं च वार्धुषे ।	014a  
यत्तु वाणिजके दत्तं नेह नामुत्र तद्भवेत् ।	014c  
भस्मनीव हुतं हव्यं तथा पौनर्भवे द्विजे ॥	014e  
ये तु धर्मव्यपेतेषु चारित्रापगतेषु च ।	015a  
हव्यं कव्यं प्रयच्छन्ति येषां तत्प्रेत्य नश्यति ॥	015c  
ज्ञानपूर्वं तु ये तेभ्यः प्रयच्छन्त्यल्पबुद्धयः ।	016a  
पुरीषं भुञ्जते तस्य पितरः प्रेत्य निश्चयः ॥	016c  
एतानिमान्विजानीयादपाङ्क्तेयान्द्विजाधमान् ।	017a  
शूद्राणामुपदेशं च ये कुर्वन्त्यल्पचेतसः ॥	017c  
षष्टिं काणः शतं षण्डः श्वित्री यावत्प्रपश्यति ।	018a  
पङ्क्त्यां समुपविष्टायां तावद्दूषयते नृप ॥	018c  
यद्वेष्टितशिरा भुङ्क्ते यद्भुङ्क्ते दक्षिणामुखः ।	019a  
सोपानत्कश्च यद्भुङ्क्ते सर्वं विद्यात्तदासुरम् ॥	019c  
असूयता च यदत्तं यच्च श्रद्धाविवर्जितम् ।	020a  
सर्वं तदसुरेन्द्राय ब्रह्मा भागमकल्पयत् ॥	020c  
श्वानश्च पङ्क्तिदूषाश्च नावेक्षेरन्कथञ्चन ।	021a  
तस्मात्परिसृते दद्यात्तिलांश्चान्ववकीरयेत् ॥	021c  
तिलैर्विरहितं श्राद्धं कृतं क्रोधवशेन च ।	022a  
यातुधानाः पिशाचाश्च विप्रलुम्पन्ति तद्धविः ॥	022c  
अपाङ्क्तो यावतः पाङ्क्तान्भुञ्जानाननुपश्यति ।	023a  
तावत्फलाद्भ्रंशयति दातारं तस्य बालिशम् ॥	023c  
इमे तु भरतश्रेष्ठ विज्ञेयाः पङ्क्तिपावनाः ।	024a  
हेतुतस्तान्प्रवक्ष्यामि परीक्षस्वेह तान्द्विजान् ॥	024c  
विद्यावेदव्रतस्नाता ब्राह्मणाः सर्व एव हि ।	025a  
सदाचारपराश्चैव विज्ञेयाः सर्वपावनाः ॥	025c  
पाङ्क्तेयांस्तु प्रवक्ष्यामि ज्ञेयास्ते पङ्क्तिपावनाः ।	026a  
त्रिणाचिकेतः पञ्चाग्निस्त्रिसुपर्णः षडङ्गवित् ॥	026c  
ब्रह्मदेयानुसन्तानश्छन्दोगो ज्येष्ठसामगः ।	027a  
मातापित्रोर्यश्च वश्यः श्रोत्रियो दशपूरुषः ॥	027c  
ऋतुकालाभिगामी च धर्मपत्नीषु यः सदा ।	028a  
वेदविद्याव्रतस्नातो विप्रः पङ्क्तिं पुनात्युत ॥	028c  
अथर्वशिरसोऽध्येता ब्रह्मचारी यतव्रतः ।	029a  
सत्यवादी धर्मशीलः स्वकर्मनिरतश्च सः ॥	029c  
ये च पुण्येषु तीर्थेषु अभिषेककृतश्रमाः ।	030a  
मखेषु च समन्त्रेषु भवन्त्यवभृथप्लुताः ॥	030c  
अक्रोधना ह्यचपलाः क्षान्ताः दान्ता जितेन्द्रियाः ।	031a  
सर्वभूतहिता ये च श्राद्धेष्वेतान्निमन्त्रयेत् ॥	031c  
एतेषु दत्तमक्षय्यमेते वै पङ्क्तिपावनाः ।	032a  
इमे परे महाभागा विज्ञेयाः पङ्क्तिपावनाः ॥	032c  
यतयो मोक्षधर्मज्ञा योगिनश्चरितव्रताः ।	033a  
\'पञ्चरात्रविदो मुख्यास्तथा भागवताः परे ॥	033c  
वैखानसाः कुलश्रेष्ठा वैदिकाचारचारिणः ।\'	034a  
ये चेतिहासं प्रयताः श्रावयन्ति द्विजोत्तमान् ॥	034c  
ये च भाष्यविदः केचिद्ये च व्याकरणे रताः ।	035a  
अधीयते पुराणं ये धर्मशास्त्राण्यथापि च ॥	035c  
अधीत्य च यथान्यायं विधिवत्तस्य कारिणः ।	036a  
उपपन्नो गुरुकुले सत्यवादी सहस्रशः ॥	036c  
अग्र्याः सर्वेषु वेदेषु सर्वप्रवचनेषु च ।	037a  
यावदेते प्रपश्यन्ति पङ्क्त्यास्तावत्पुनन्त्युत ॥	037c  
ततो हि पावनात्पङ्क्त्याः पङ्क्तिपावन उच्यते ।	038a  
क्रोशादर्धतृतीयाच्च पावयेदेक एव हि ।	038c  
ब्रह्मदेयानुसन्तान इति ब्रह्मविदो विदुः ॥	038e  
अनृत्विगनुपाध्यायः स चेदग्रासनं व्रजेत् ।	039a  
ऋत्विग्भिरभ्यनुज्ञातः पङ्क्त्या हरति दुष्कृतम् ॥	039c  
अथ चेद्वेदवित्सर्वैः पङ्क्तिदोषैर्विवर्जितः ।	040a  
न च स्यात्पतितो राजन्पङ्क्तिपावन एव सः ॥	040c  
तस्मात्सर्वप्रयत्नेन परीक्ष्यामन्त्रयेद्द्विजान् ।	041a  
स्वकर्मनिरतान्दान्तान्कुले जातान्बहुश्रतान् ॥	041c  
यस्य मित्रप्रधानानि श्राद्धानि च हवींषि च ।	042a  
न प्रीणन्ति पितॄन्देवान्स्वर्गं च न स गच्छति ॥	042c  
यश्च श्राद्धे कुरुते सङ्गतानि न देवयानेन पथा स याति ।	043a  
स वै मुक्तः पिप्पलं बन्धनाद्वा स्वर्गाल्लोकच्च्यवते श्राद्धमित्रः ॥	043c  
तस्मान्मित्रं श्राद्धकृन्नाद्रियेत दद्यान्मित्रेभ्यः सङ्ग्रहार्थं धनानि ।	044a  
यन्मन्यते नैव शत्रुं न मित्रं तं मध्यस्थं भोजयेद्धव्यकव्ये ॥	044c  
यथोषरे बीजमुप्तं न रोहेन्नचावप्ता प्राप्नुयाद्बीजभागम् ।	045a  
एवं श्राद्धं भुक्तमनर्हमाणैर्न चेह नामुत्र फलं ददाति ॥	045c  
ब्राह्मणो ह्यनधीयानस्तृणाग्निरिव शाम्यति ।	046a  
तस्मै श्राद्धं न दातव्यं न हि भस्मनि हूयते ॥	046c  
सम्भोजनी नाम पिशाचदक्षिणा सा नैव देवान्न पितॄनुपैति ।	047a  
इहैव सा भ्राम्यति हीनपुण्या शालान्तरे गौरिव नष्टवत्सा ॥	047c  
यथाऽग्नौ शान्ते घृतमाजुहोति तन्नैव देवान्न पितॄनुपैति ।	048a  
तथा दत्तं नर्तके गायके च यां चानृते दक्षिणामावृणोति ॥	048c  
उभौ हिनस्ति न भुनक्ति चैषा या चानृते दक्षिणा दीयते वै ।	049a  
आघातिनी गर्हितैषा पतन्ती तेषां प्रेतान्पातयेद्देवयानात् ॥	049c  
ऋषीणां समये नित्यं ये चरन्ति युधिष्ठिर ।	050a  
निश्चिताः सर्वधर्मज्ञास्तान्देवा ब्राह्मणान्विदुः ॥	050c  
स्वाध्यायनिष्ठा ऋषयो ज्ञाननिष्ठास्तथैव च ।	051a  
तपोनिष्ठाश्च बोद्धव्याः कर्मनिष्ठाश्च भारत ॥	051c  
कव्यानि ज्ञाननिष्ठेभ्यः प्रतिष्ठाप्यानि भारत ।	052a  
तत्र ये ब्राह्मणान्केचिन्न सीदन्ति हि ते नराः ॥	052c  
ये तु निन्दन्ति जल्पेषु न ताञ्श्राद्धेषु भोजयेत् ।	053a  
ब्राह्मणा निन्दिता राजन्हन्युस्त्रैपुरुषं कुलम् ॥	053c  
वैखानसानां वचनमृषीणां श्रूयते नृप ।	054a  
दूरादेव परीक्षेत ब्राह्मणान्वेदपारगान् ॥	054c  
प्रियो वा यदि वा द्वेष्यस्तेषां तु श्राद्धमावपेत् ॥	055ac  
यः सहस्रं सहस्राणां भोजयदेनृचो नरः ।	056a  
एकस्तान्मन्त्रवित्प्रीतः सर्वानर्हति भारत ॥ 	056c  

इति श्रीमन्महाभारते अनुशासनपर्वणि दानधर्मपर्वणि सप्तत्रिंशदधिकशततमोऽध्यायः ॥ 137 ॥

7-137-3 देवेभ्यो देवानुद्दिश्य । सर्वेभ्यो विप्रेभ्यः ॥ 7-137-5 तेषामन्ये पङ्क्तिदूषा इति झ. पाठः ॥ 7-137-6 निराकृतिरध्ययनादिशून्यः । वार्धुषिको वृद्ध्यर्थं धनप्रयोक्ता ॥ 7-137-7 कुण्डाशी भगभक्षः । तैलिकस्तत्कर्मकृत् । कूटसाक्षिक इति ट. पाठः ॥ 7-137-8 पित्रा विवदमानश्चेति झ. पाठः ॥ 7-137-9 पर्वकारो वेषान्तरधारी । सूची पिशुनः । अव्रतानां शूद्राणाम् । काण्डपृष्ठः शस्त्राजीवी ॥ 7-137-10 श्वभिः परिक्रामेन्मृगयां कुर्वन् ॥ 7-137-18 षष्टिंशतं पुरुषानिति शेषः ॥ 7-137-20 असुरेन्द्राय बलये ॥ 7-137-21 परिसृते आवृतदेशे ॥ 7-137-22 तिलदानेप्यदायादा ये च क्रोधवशा गणाः । यातुधानाः पिशाचाश्च न प्रलुम्पन्ति तद्धविरिति थ. ध. पाठः ॥ 7-137-26 त्रिसुपर्णं चतुष्कपर्दा युवतिः सुपेशा इति बह्वृचानां मन्त्रत्रयं वा ब्रह्ममेतुमाम् इत्यादितैत्तिरीयप्रसिद्धं वा । षडङ्गानि शिक्षादीनि ॥ 7-137-27 ब्रह्म देवः परविद्या वा तदेव देयं येषां तेषामनुसन्तानः परम्परायामुत्पन्नः ब्रह्मदेयानुसन्तानः ॥ 7-137-30 मुखेषु च सहस्रेष्विति थ. पाठः ॥ 7-137-42 मित्रमेव प्रधानं न योग्यत्वादिकं येषु तानि ॥ 7-137-43 श्राद्धेन निमित्तेन सङ्गतानि सख्यानि ॥ 7-137-47 सम्भोजनी अन्योन्यं दीयमाना ॥ 7-137-48 यां च दक्षिणामनृते अपात्रे आवृणोति प्रयच्छति ॥ 7-137-49 न भुनक्ति न पालयति । आघातिनी हन्त्री ॥
