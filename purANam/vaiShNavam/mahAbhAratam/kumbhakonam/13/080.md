
अध्यायः 080	0  

भीष्मेण युधिष्ठिरम्प्रति वैवाहिकविध्यादेर्दायार्हतादेश्च कथनम् ॥ 1 ॥	0  
	
युधिष्ठिर उवाच	001  
कन्यायां प्राप्तशुल्कायां पतिश्चेन्नास्ति कश्चन ।	001a  
तत्र का प्रतिपत्तिः स्यात्तन्मे ब्रूहि पितामह ॥	001c  
भीष्म उवाच ।	002  
या पुत्रकस्य ऋद्धस्य प्रतिपाल्या तदा भवेत् ।	002a  
अथवा सा हरेच्छुल्कं क्रीता शुल्कप्रदस्य सा ॥	002c  
तस्यार्थेऽपत्यमीहेत येन न्यायेन शक्नुयात् ।	003a  
न तस्मान्मन्त्रवत्कार्यं कश्चित्कुर्वीत किञ्चन ॥	003c  
स्वयंवृतेन साज्ञप्ता पित्रा वै प्रत्यपद्यत ।	004a  
तत्तस्यान्ये प्रशंसन्ति धर्मज्ञा नेतरे जनाः ॥	004c  
एतत्तु नापरे चक्रुरपरे जातु साधवः ।	005a  
साधूनां पुनराचारो गरीयान्धर्मलक्षणः ॥	005c  
अस्मिन्नेव प्रकारे तु सुक्रतुर्वाक्यमब्रवीत् ।	006a  
नप्ता विदेहराजस्य जनकस्य महात्मनः ॥	006c  
असदाचरिते मार्गे कथं स्यादनुकीर्तनम् ।	007a  
अनुप्रश्नः संशयो वा सतामेवमुपालभेत् ॥	007c  
असदेव हि धर्मस्य प्रदानं धर्म आसुरः ।	008a  
नानुशुश्रुम जात्वेनामिमां पूर्वेषु कर्मसु ॥	008c  
भार्यापत्योर्हि सम्बन्धः स्त्रीपुंसोस्तुल्य एव तु ।	009a  
रतिः साधारणो धर्म इति चाह स पार्थिवः ॥	009c  
युधिष्ठिर उवाच ।	010  
अथ केन प्रमाणेन पुंसामादीयते धनम् ।	010a  
पुत्रवद्धि पितुस्तस्य कन्या भवितुमर्हति ॥	010c  
भीष्म उवाच ।	011  
यथैवात्मा तथा पुत्रः पुत्रेण दुहिता समा ।	011a  
तस्यामात्मनि तिष्ठन्त्यां कथमन्यो धनं हरेत् ॥	011c  
मातुश्च यौतकं यत्स्यात्कुमारीभाग एव सः ।	012a  
दौहित्र एव तद्रिक्थमपुत्रस्य पितुर्हरेत् ॥	012c  
ददाति हि स पिण्डान्वै पितुर्मातामहस्य च ।	013a  
पुत्रदौहित्रयोरेव विशेषो नास्ति धर्मतः ॥	013c  
अन्यत्र जामया सार्धं प्रजानां पुत्र ईहते ।	014a  
दुहिताऽन्यत्र जातेन पुत्रेणापि विशिष्यते ॥	014c  
दौहित्रकेण धर्मेण तत्र पश्यामि कारणम् ।	015a  
विक्रीतासु हि ये पुत्रा भवन्ति पितुरेव ते ॥	015c  
असूयवस्त्वधर्मिष्ठाः परस्वादायिनः शठाः ।	016a  
आसुरादधिसम्भूता धर्माद्विषमवृत्तयः ॥	016c  
अत्र गाथा यमोद्गीताः कीर्तयन्ति पुराविदः ।	017a  
धर्मज्ञा धर्मशास्त्रेषु निबद्धा धर्मसेतुषु ॥	017c  
यो मनुष्यः स्वकं पुत्रं विक्रीय धनमिच्छति ।	018a  
कन्यां वा जीवितार्थाय यः शुल्केन प्रयच्छति ॥	018c  
सप्तावरे महाघोरे निरये कालसाह्वये ।	019a  
स्वेदं मूत्रं पुरीषं च तस्मिन्मूढः समश्नुते ॥	019c  
आर्षे गोमिथुनं शुल्कं केचिदाहुर्मृषैव तत् ।	020a  
अल्पो वा बहु वा राजन्विक्रयस्तावदेव सः ॥	020c  
यद्यप्याचरितः कैश्चिन्नैष धर्मः सनातनः ।	021a  
अन्येषामपि दृश्यन्ते लोभतः सम्प्रवृत्तयः ॥	021c  
वश्यां कुमारीं बलतो ये तां समुपभुञ्जते ।	022a  
एते पापस्य कर्तारस्तमस्यन्धे च शेरते ॥	022c  
अन्योप्यथ न विक्रेयो मनुष्यः किं पुनः प्रजाः ।	023a  
अधर्ममूलैर्हि धनैस्तैर्न धर्मोऽथ कश्चन ॥ ॥	023c  

इति श्रीमन्महाभारते अनुशासनपर्वणि दानधर्मपर्वणि अशीतितमोऽध्यायः ॥ 80 ॥

13-80-1 शुल्कदश्चेत्प्रोषितस्तद्भयादन्यश्च न वृणुते तदा तत्पित्रा किं कर्तव्यमिति प्रश्नार्थः ॥ 13-80-2 या कन्या पितुः प्रतिपाल्या पिता च यदि तत् शुल्कं परपक्षीयेभ्यः परावृत्य न दद्यात्तर्हि सा कन्या शुल्कप्रदस्यैव ज्ञेया ॥ 13-80-4 स्वयंवृतेति सावित्रीति धर्मज्ञानपरा जना इति च.ध.पाठः ॥ 13-80-8 धर्मस्य स्त्रीणामस्वातन्त्र्यलक्षणस्य धर्मस्य प्रदानं खण्डनं यत्स आसुरो धर्मः एतां पद्धतिम् । पूर्वेषु वृद्धेषु । कर्मसु विवाहेषु । जात्वेव तदिदं पूर्वजन्मस्विति ध.पाठः ॥ 13-80-14 जामया कन्ययापि तामपेक्ष्येत्यर्थः । अन्यत्र जायते सोपि प्रजया पुत्र ईयते इति ट.थ.ध.पाठः ॥ 13-80-19 कालसाह्नये कालसूत्राख्ये ॥ 13-80-22 बलतो वश्यां नतु स्वच्छन्दत इत्यर्थः ॥ 13-80-23 अन्योपि पशुरपि ॥
