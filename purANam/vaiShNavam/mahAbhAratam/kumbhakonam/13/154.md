श्रीः
अध्यायः 154

भीष्मेण युधिष्ठिरम् प्रति गृहस्थधर्मप्रतिपादकपृथिवीवासुदेवसंवादानुवादः ॥ 1 ॥
	
\'युधिष्ठिर उवाच 	001  
गार्हस्थ्यं धर्ममखिलं प्रब्रूहि भरतर्षभ ।	001a  
ऋद्धिमाप्नोति किं कृत्वा मनुष्य इह पार्थिव ॥	001c  
भीष्म उवाच 	002  
अत्र ते वर्तयिष्यामि पुरावृत्तं जनाधिप ।	002a  
वासुदेवस्य संवादं पृथिव्याश्चैव भारत ॥	002c  
संस्तुत्य पृथिवीं देवीं वासुदेवः प्रतापवान् ।	003a  
पप्रच्छ भरतश्रेष्ठ मां त्वं यत्पृच्छसेऽद्य वै ॥	003c  
वासुदेव उवाच 	004  
गार्हस्थ्यं धर्ममाश्रित्य मया वा मद्विधेन वा ।	004a  
किमवश्यं धरे कार्यं किं वा कृत्वा सुखं भवेत् ॥	004c  
पृथिव्युवाच 	005  
ऋषयः पितरो देवा मनुष्याश्चैव माधव ।	005a  
पूज्याश्चैवार्चनीयाश्च यथा चैव निबोध मे ॥	005c  
सदा यज्ञेन देवांश्च सदाऽऽतिथ्येन मानुषान् ।	006a  
छन्दतस्तर्पणेनापि पितॄन्युञ्जन्ति नित्यशः ॥	006c  
तेन ह्यृषिगणाः प्रीता ब्रह्मचर्येण चानघ ।	007a  
नित्यमग्निं परिचरेदभुक्त्वा बलिकर्म च ॥	007c  
कुर्यात्तथैव देवान्वै प्रियं मे मधुसूदन ।	008a  
कुर्यादहरहः श्राद्धमन्नाद्येनोदकेन च ॥	008c  
पयोमूलफलैर्वाऽपि पितॄणां प्रीतिमावहेत् ।	009a  
सिद्धान्नाद्वैश्वदेवं वै कुर्यादग्नौ यथाविधि ॥	009c  
आग्नीषोमं वैश्वदेवं धान्वन्तर्यमनन्तरम् ।	010a  
प्रजानां पतये चैव पृथग्घोमो विधीयते ॥	010c  
तथैव चानुपूर्व्येण बलिकर्म प्रयोजयेत् ।	011a  
दक्षिणायां यमायेति प्रतीच्यां वरुणाय च ॥	011c  
सोमाय चाप्युदीच्यां वै वास्तुमध्ये प्रजापतेः ।	012a  
धन्वन्तरेः प्रागुदीच्यां प्राच्यां शक्राय माधव ॥	012c  
मनुष्येभ्य इति प्राहुर्बलिं द्वारि गृहस्य वै ।	013a  
मरुद्भ्यो दैवतेभ्यश्च बलिमन्तर्गृहे हरेत् ॥	013c  
तथैव विश्वेदेवेभ्यो बलिमाकाशतो हरेत् ।	014a  
निशाचरेभ्यो भूतेभ्यो बलिं नक्तं यथा हरेत् ॥	014c  
एवं कृत्वा बलिं सम्यग्दद्याद्भिक्षां द्विजाय वै ।	015a  
अलाभे ब्राह्मणस्याग्नावग्रमुद्धृत्य निक्षिपेत् ॥	015c  
यदा श्राद्धं पितृभ्योपि दातुमिच्छेत मानवः ।	016a  
तदा पश्चात्प्रकुर्वीत निवृत्ते श्राद्धकर्मणि ॥	016c  
पितॄन्सन्तर्पयित्वा तु बलिं कुर्याद्विधानतः ।	017a  
वैश्वदेवं ततः कुर्यात्पश्चाद्ब्राह्म्णभोजनम् ॥	017c  
ततोऽन्नेनावशेषेण भोजयेदतिथीनपि ।	018a  
अर्घ्यपूर्वं महाराज ततः प्रीणाति मानवान् ।	018c  
अनित्यं हि स्थितो यस्मात्तस्मादतिथिरुच्यते ॥	018e  
आचार्यस्य पितुश्चैव सख्युराप्तस्य चातिथेः ।	019a  
इदमस्ति गृहे मह्यमिति नित्यं निवेदयेत् ॥	019c  
ते यद्वदेयुस्तत्कुर्यादिति धर्मो विधीयते ।	020a  
गृहस्थः पुरुषः कृष्ण शिष्टाशी च सदा भवेत् ॥	020c  
राजर्त्विजं स्नातकं च गुरुं श्वशुरमेव च ।	021a  
अर्चयेन्मधुपर्केण परिसंवत्सरोषितान् ॥	021c  
श्वभ्यश्च श्वपचेभ्यश्च वयोभ्यश्चावपेद्भुवि ||	022ac  
वैश्वदेवं हि नामैतत्सायं प्रातर्विधीयते ॥	023ac  
एतांस्तु धर्मान्गार्हस्थ्यान्यः कुर्यादनसूयकः ।	024a  
स इहर्द्धिं परां प्राप्य प्रेत्य लोके महीयते ॥	024c  
भीष्म उवाच 	025  
इति भूमेर्वचः श्रुत्वा वासुदेवः प्रतापवान् ।	025a  
तथा चकार सततं त्वमप्येवं सदाऽऽचर ॥	025c  
एतद्गृहस्थधर्मं त्वं चेष्टमानो जनाधिप ।	026a  
इह लोके यशः प्राप्य प्रेत्य स्वर्गमवाप्स्यसि ॥ 	026c  

इति श्रीमन्महाभारते अनुशासनपर्वणि दानधर्मपर्वणि चतुःपञ्चाशदधिकशततमोऽध्यायः ॥ 154 ॥

7-154-1 गार्हस्थ्यं गृहस्थयोग्यम् ॥ 7-154-7 बलिकर्म वैश्वदेवः तत्र प्रागन्नमेव ग्राह्यम् ॥ 7-154-15 भिक्षाद्वयं तथेति थ. ध. पाठः ॥
