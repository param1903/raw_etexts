श्रीः
अध्यायः 174

बृहस्पतिना युधिष्ठिरम् प्रति पश्चात्तापादेर्ब्राह्मणेभ्योऽन्नदानस्य च पापपरिहारोपायत्वकथनम् ॥ 1 ॥

युधिष्ठिर उवाच 	001  
अधर्मस्य गतिर्ब्रह्मन्कथिता मे त्वयाऽनघ ।	001a  
धर्मस्य तु गतिं श्रोतुमिच्छामि वदतांवर ॥	001c  
कृत्वा कर्माणि पापानि कथं यान्ति शुभां गतिम् ।	002a  
कर्मणा च कृतेनेह केन यान्ति शुभां गतिम् ॥	002c  
बृहस्पतिरुवाच 	003  
कृत्वा पापानि कर्माणि अधर्मवशमागतः ।	003a  
मनसा विपरीतेन निरयं प्रतिपद्यते ॥	003c  
मोहादधर्मं यः कृत्वा पुनः समनुतप्यते ।	004a  
मनःसमाधिसंयुक्तो न स सेवेत दुष्कृतम् ॥	004c  
[यथायथा मनस्तस्य दुष्कृतं कर्म गर्हते ।	005a  
तथातथा शरीरं तु तेनाधर्मेण मुच्यते ॥	005c  
यदि व्याहरते राजन्विप्राणां धर्मवादिनाम् ।	006a  
ततोऽधर्मकृतात्क्षिप्रमपवादात्प्रमुच्यते ॥]	006c  
यथायथा नरः सम्यगधर्ममनुभाषते ।	007a  
समाहितेन मनसा विमुच्येत तथातथा ।	007c  
भुजङ्ग इव निर्मोकात्पूर्वभुक्ताज्जरान्वितात् ॥	007e  
दत्त्वा विप्रस्य दानानि विविधानि समाहितः ।	008a  
मनःसमाधिसंयुक्तः सुगतिं प्रतिपद्यते ॥	008c  
प्रदानानि तु वक्ष्यामि यानि दत्त्वा युधिष्ठिर ।	009a  
नरः कृत्वाऽप्यकार्याणि ततो धर्मेण युज्यते ॥	009c  
सर्वेषामेव दानानामन्नं श्रेष्ठमुदाहृतम् ।	010a  
पूर्वमन्नं प्रदातव्यमृजुना धर्ममिच्छता ॥	010c  
प्राणा ह्यन्नं मनुष्याणां तस्माज्जन्तुश्च जायते ।	011a  
अन्ने प्रतिष्ठितो लोकस्तस्मादन्नं प्रशस्यते ॥	011c  
अन्नमेव प्रशंसन्ति देवर्षिपितृमानवाः ।	012a  
अन्नस्य हि प्रदानेन स्वर्गमाप्नोति मानवः ॥	012c  
न्यायलब्धं प्रदातव्यं द्विजातिभ्योऽन्नमुत्तमम् ।	013a  
स्वाध्यायसमुपेतेभ्यः प्रहृष्टेनान्तरात्मना ॥	013c  
यस्य ह्यन्नमुपाश्नन्ति ब्राह्मणानां शतं दश ।	014a  
हृष्टेन मनसा दत्तं न स तिर्यग्गतिर्भवेत् ॥	014c  
ब्राह्मणानां सहस्राणि दश भोज्य नरर्षभ ।	015a  
नरोऽधर्मात्प्रमुच्येत योगेष्वभिरतः सदा ॥	015c  
भैक्ष्येणान्नं समाहृत्य दद्यादन्नं द्विजेषु वै ।	016a  
सुवर्णदानात्पापानि नश्यन्ति सुबहून्यपि ॥	016c  
दत्त्वा वृत्तिकरीं भूमिं पातकेनापि मुच्यते ।	017a  
पारायणैश्च वेदानां मुच्यते पातकैर्द्विजः ॥	017c  
गायत्र्याश्चैव लक्षेण गोसहस्रस्य तर्पणात् ।	018a  
वेदार्थं ज्ञापयित्वा तु शुद्धान्विप्रान्यथार्थतः ॥	018c  
सर्वत्यागादिभिश्चैव मुच्यते पातकैर्द्विजः ।	019a  
सर्वातिथ्यं परं ह्येषां तस्माद्दानं परं स्मृतम् ॥	019c  
अहिंसन्ब्राह्मणस्वानि न्यायेन परिपाल्य च ।	020a  
क्षत्रियस्तरसा प्राप्तमन्नं यो वै प्रयच्छति ॥	020c  
द्विजेभ्यो वेदवृद्धेभ्यः प्रयतः सुसमाहितः ।	021a  
तेनापोहति धर्मात्मन्दुष्कृतं कर्म पाण्डव ॥	021c  
षड्भागपरिशुद्धं च कृषेर्भागमुपार्जितम् ।	022a  
वैश्योऽददद्द्विजातिभ्यः पापेभ्यः परिमुच्यते ॥	022c  
अवाप्य प्राणसन्देहं कार्कश्येन समार्जितम् ।	023a  
अन्नं दत्त्वा द्विजातिभ्यः शूद्रः पापात्प्रमुच्यते ॥	023c  
औरसेन बलेनान्नमर्जयित्वाऽविहिंसकः ।	024a  
यः प्रयच्छति विप्रेभ्यो न स दुर्गाणि पश्यति ॥	024c  
न्यायेनैवाप्तमन्नं तु नरो हर्षसमन्वितः ।	025a  
द्विजेभ्यो वेदवृद्धेभ्यो दत्त्वा पापात्प्रमुच्यते ॥	025c  
अन्नमूर्जस्करं लोके दत्त्वोर्जस्वी भवेन्नरः ।	026a  
सतां पन्थानमावृत्य सर्वपापैः प्रमुच्यते ॥	026c  
\'शूद्रान्नं नैव भोक्तव्यं विप्रैर्धर्मपरायणैः ।	027a  
आपद्येव स्वदासानां भोक्तव्यं स्वयमुद्यतैः ॥	027c  
दानवद्भिः कृतः पन्था येन यान्ति मनीषिणः ।	028a  
ते हि प्राणस्य दातारस्तेभ्यो धर्मः सनातनः ॥	028c  
सर्वावस्थं मनुष्येण न्यायेनान्नमुपार्जितम् ।	029a  
कार्यं पात्रागतं नित्यमन्नं हि परमा गतिः ॥	029c  
अन्नस्य हि प्रदानेन नरो रौद्रं न सेवते ।	030a  
तस्मादन्नं प्रदातव्यमन्यायपरिवर्जितम् ॥	030c  
यतेद्ब्राह्मणपूर्वं हि भोक्तुमन्नं गृही सदा ।	031a  
अवन्ध्यं दिवसं कुर्यादन्नपानीयदानतः ॥	031c  
भोजयित्वा दशशतं नरो वेदविदां नृप ।	032a  
न्यायविद्धर्मविदुषामितिहासविदां तथा ॥	032c  
न याति नरकं घोरं संसारांश्च न सेवते ।	033a  
सर्वकामसमायुक्तः प्रेत्य चाप्यश्नुते सुखम् ॥	033c  
एवं सुखसमायुक्तो रमते विगतज्वरः ।	034a  
रूपवान्कीर्तिमांश्चैव धनवांश्चोपपद्यते ॥	034c  
एतत्ते सर्वमाख्यातमन्नदानफलं महत् ।	035a  
मूलमेतत्तु धर्माणां प्रदानानां च भारत ॥ 	035c  

इति श्रीमन्महाभारते अनुशासनपर्वणि दानधर्मपर्वणि चतुःसप्तत्यधिकशततमोऽध्यायः ॥ 117 ॥

7-174-12 प्रदानेन रन्तिदेवो दिवं गतः इति झ. पाठः ॥
