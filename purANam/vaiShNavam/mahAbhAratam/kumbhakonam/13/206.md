अध्यायः 206

ईश्वरेण पार्वतीं प्रति स्वस्य चतुर्मुखत्वस्य नीलकण्ठतायाः पिनाककार्मुकताया वृषभवाहनत्वस्य च कारणाभिधानम् ॥ 1 ॥

नारद उवाच ।	001  
क्षणज्ञा देवदेवस्य श्रोतुकामा प्रियं हितम् ।	001a  
उमादेवी महादेवमपृच्छत्पुनरेव तु ॥	001c  
भगवन्देवदेवेश सर्वदेवनमस्कृत ।	002a  
चतुर्मुखो वै भगवानभवत्केन हेतुना ॥	002c  
भगवन्केन ते वक्त्रमैन्द्रमद्भुतदर्शनम् ।	003a  
उत्तरं चापि भगवन्पश्चिमं शुभदर्शनम् ।	003c  
दक्षिणं च मुखं रौद्रं केनोर्ध्वं जटिलावृतम् ॥	003e  
यथादृशं महाभाग श्रोतुमिच्छामि कारणम् ।	004a  
एष मे संशयो देव तन्मे शंसितुमर्हसि ॥	004c  
महादेव उवाच ।	005  
तदहं ते प्रवक्ष्यामि यत्त्वमिच्छसि भामिनि ।	005a  
पुराऽसुरो महाघोरौ लोकोद्वेगकरौ भृशम् ॥	005c  
सुन्दोपसुन्दनामानावासतुर्बलगर्वितौ ।	006a  
अशस्त्रवध्यौ बलिनौ परस्परहितैषिणौ ॥	006c  
तयोरेव विनाशाय निर्मिता विश्वकर्मणा ।	007a  
सर्वतः सारमुद्धृत्य तिलशो लोकपूजिता ।	007c  
तिलोत्तमेति विख्याता अप्सराः सा बभूव ह ॥	007e  
देवकार्यं करिष्यन्ती हासभावसमन्विता ।	008a  
सा तपस्यन्तमागम्य रूपेणाप्रतिमा भुवि ॥	008c  
मया बहुमता चेयं देवकार्यं करिष्यति ।	009a  
इति मत्वा तदा चाहं कुर्वन्तीं मां प्रदक्षिणम् ।	009c  
तथैव तां दिदृक्षुश्च चतुर्वक्त्रोऽभवं प्रिये ॥	009e  
ऐन्द्रं मुखमिदं पूर्वं तपश्चर्यापरं सदा ।	010a  
दक्षिणं मे मुखं दिव्यं रौद्रं संहरति प्रजाः ॥	010c  
लोककार्यपरं नित्यं पश्चिमं मे मुखं प्रिये ।	011a  
वेदानधीते सततमद्भुतं चोत्तरं मुखम् ।	011c  
एतत्ते सर्वमाख्यातं किं भूयः श्रोतुमिच्छसि ॥	011e  
उमोवाच ।	012  
भगवञ्श्रोतुमिच्छामि शूलपाणे वरप्रद ।	012a  
किमर्थं नीलता कण्ठे भाति बर्हिनिभा तव ॥	012c  
महेश्वर उवाच।	013  
एतत्ते कथयिष्यामि शृणु देवि समाहिता ॥	013ac  
पुरा युगान्तरे यत्नादमृतार्थं सुरासुरैः ।	014a  
बलवद्भिर्विमथितश्चिरकालं महोदधिः ॥	014c  
रज्जुना नागराजेन मथ्यमाने महोदधौ ।	015a  
विषं तत्र समुद्भूतं सर्वलोकविनाशनम् ॥	015c  
तद्दृष्ट्वा विबुधाः सर्वे तदा विमनसोऽभवन् ।	016a  
ग्रस्तं हि तन्मया देवि लोकानां हितकारणात् ॥	016c  
तत्कृता नीलता चासीत्कण्ठे बर्हिनिभा शुभे ।	017a  
तदाप्रभृति चैवाहं नीलकण्ठ इति स्मृतः ।	017c  
एतत्ते सर्वमाख्यातं किं भूयः श्रोतुमिच्छसि ॥	017e  
उमोवाच ।	018  
नीलकण्ठ नमस्तेऽस्तु सर्वलोकसुखावह ।	018a  
बहूनामायुधानां त्वं पिनाकं धर्तुमिच्छसि ।	018c  
किमर्थं देवदेवेश तन्मे शंसितुमर्हसि ॥	018e  
महेश्वर उवाच ।	019  
शस्त्रागमं ते वक्ष्यामि शृणु धर्म्यं शुचिस्मिते ।	019a  
युगान्तरे महादेवि कण्वो नाम महामुनिः ॥	019c  
स हि दिव्यां तपश्चर्यां कर्तुमेवोपचक्रमे ।	020a  
तथा तस्य तपो घोरं चरतः कालपर्ययात् ।	020c  
वल्मीकं पुनरुद्भूतं तस्यैव शिरसि प्रिये ॥	020e  
वेणुर्वल्मीकसंयोगान्मूर्ध्नि तस्य बभूव ह ।	021a  
धरमाणश्च तत्सर्वं तपश्चर्यां तथाऽकरोत् ॥	021c  
तस्मै ब्रह्मा वरं दातुं जगाम तपसार्चितः ।	022a  
दत्त्वा तस्मै वरं देवो वेणुं दृष्ट्वा त्वचिन्तयत् ॥	022c  
लोककार्यं समुद्दिश्य वेणुनाऽनेन भामिनि ।	023a  
चिन्तयित्वा तमादाय कार्मुकार्थे न्ययोजयत् ॥	023c  
विष्णोर्मम च सामर्थ्यं ज्ञात्वा लोकपितामहः ।	024a  
धनुषी द्वे तदा प्रादाद्विष्णवे च ममैव च ॥	024c  
पिनाकं नाम मे चापं शार्ङ्गं नाम हरेर्धनुः ।	025a  
तृतीयमवशेषेण गाण्डीवमभवद्धनुः ॥	025c  
तच्च सोमाय निर्दिश्य ब्रह्मा लोकं गतः पुनः ।	026a  
एतत्ते सर्वमाख्यातं शस्त्रागममनिन्दिते ॥	026c  
उमोवाच ।	027  
भगवन्देवदेवेश पिनाकपरमप्रिय ।	027a  
वाहनेषु तथाऽन्येषु सत्सु भूतपते तव ॥	027c  
अयं तु वृषभः कस्माद्वाहनं स यथाऽभवत् ।	028a  
एष मे सशयो देव तन्मे शंसितुमर्हसि ॥	028c  
महादेव उवाच ।	029  
तदहं ते प्रवक्ष्यामि वाहनं स यथाऽभवत् ॥	029ac  
आदिसर्गे पुरा गावः श्वेतवर्णाः शुचिस्मिते ।	030a  
बलसंहनना गावो दर्पयुक्ताश्चरन्ति ताः ॥	030c  
अहं तु तप आतिष्ठं तस्मिन्काले शुभानने ।	031a  
एकपादश्चोर्ध्वबाहुर्लोकार्थं हिमवद्गिरौ ॥	031c  
गावो मे पार्श्वमागम्य दर्पोत्सिक्ताः समन्ततः ।	032a  
स्थानभ्रंशं तदा देवि चक्रिरे बहुशस्तदा ॥	032c  
अपचारेण वै तासां मनःक्षोभोऽभवन्मम ।	033a  
तस्माद्दग्धा यदा गावो रोषाविष्टेन चेतसा ॥	033c  
तस्मिंस्तु व्यसने घोरे वर्तमाने पशून्प्रति ।	034a  
अनेन वृषभेणाहं शमितः सम्प्रसादनैः ॥	034c  
तदाप्रभृति शान्ताश्च वर्णभेदत्वमागताः ।	035a  
श्वेतोऽयं वृषभो देवि पूर्वसंस्कारसंयुतः ।	035c  
वाहनत्वे ध्वजत्वे मे तदाप्रभृति योजितः ॥	035e  
तस्मान्मे गोपतित्वं च देवैर्गोभिश्च कल्पितम् ।	036a  
प्रसन्नश्चाभवं देवि तदा गोपतितां गतः ॥	036c  

इति श्रीमन्महाभारते अनुशासनपर्वणि दानधर्मपर्वणि षडधिकद्विशततमोऽध्यायः ॥ 206 ॥
