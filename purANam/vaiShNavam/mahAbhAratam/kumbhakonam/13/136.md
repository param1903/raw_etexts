श्रीः
अध्यायः 136

भीष्मेण युधिष्ठिरम्प्रत्यश्विन्यादिनक्षत्रेषु श्राद्धकरणस्य फलविशेषकथनम् ॥ 1 ॥

भीष्म उवाच 	001  
यमस्तु यानि श्राद्धानि प्रोवाच शशबिन्दवे ।	001a  
तानि मे शृणु काम्यानि नक्षत्रेषु पृथक्पृथक् ॥	001c  
श्राद्धं यः कृत्तिकायोगे कुर्वीत सततं नरः ।	002a  
अग्नीनाधाय सापत्यो यजेत विगतज्वरः ॥	002c  
अपत्यकामो रोहिण्यां तेजस्कामो मृगोत्तमे ।	003a  
क्रूरकर्मा ददच्छ्राद्धमार्द्रायां मानवो भवेत् ॥	003c  
कृषिभागी भवेन्मर्त्यः कुर्वञ्श्राद्धं पुनर्वसौ ।	004a  
पुष्टिकामोऽथ पुष्येण श्राद्धमीहेत मानवः ॥	004c  
आश्लेषायां ददच्छ्राद्धं धीरान्पुत्रान्प्रजायते ।	005a  
ज्ञातीनां तु भवेच्छ्रेष्ठो मघासु श्राद्धमावपन् ॥	005c  
फल्गुनीषु ददच्छ्राद्धं सुभगः श्राद्धदो भवेत् ।	006a  
अपत्यभागुत्तरासु हस्तेन फलभाग्भवेत् ॥	006c  
चित्रायां तु ददच्छ्राद्धं लभेद्रूपवतः सुतान् ।	007a  
स्वातियोगे पितॄनर्च्य वाणिज्यमुपजीवति ॥	007c  
बहुपुत्रो विशाखासु पुत्रमीहन्भवेन्नरः ।	008a  
अनुराधासु कुर्वाणो राज्यचक्रं प्रवर्तयेत् ॥	008c  
आधिपत्यं व्रजेन्मर्त्यो ज्येष्ठायामपवर्जयन् ।	009a  
नरः कुरुकुलश्रेष्ठ ऋद्धो दमपुरःसरः ॥	009c  
मूले त्वारोग्यमृच्छेत यशोऽषाढासु चोत्तमम् ।	010a  
उत्तरासु त्वषाढासु वीतशोकश्चरेन्महीम् ॥	010c  
श्राद्धं त्वभिजितौ कुर्वन्विद्यां श्रेष्ठामवाप्नुयात् ।	011a  
श्रवणेषु ददच्छ्राद्धं प्रेत्य गच्छेत्स तद्गतिम् ॥	011c  
राज्यभागी धनिष्ठायां भवेत नियतं नरः ।	012a  
नक्षत्रे वारुणे कुर्वन्भिषक्सिद्धिमवाप्नुयात् ॥	012c  
पूर्वप्रोष्ठपदाः कुर्वन्बहून्विन्दत्यजाविकान् ।	013a  
उत्तरासु प्रकुर्वाणो विन्दते गाः सहस्रशः ॥	013c  
बहुकुप्यकृतं वित्तं विन्दते रेवतीं श्रितः ।	014a  
अश्विनीष्वश्वान्विन्देत भरणीष्वायुरुत्तमम् ॥	014c  
इमं श्राद्धविधिं श्रुत्वा शशबिन्दुस्तथाऽकरोत् ।	015a  
अक्लेसेनाजयच्चापि महीं सोऽनुशशास ह ॥ 	015c  

इति श्रीमन्महाभारते अनुशासनपर्वणि दानधर्मपर्वणि षट्त्रिंशदधिकशततमोऽध्यायः ॥ 136 ॥

7-136-3 आर्द्रायां मानदो भवेदिति थ. पाठः ॥ 7-136-6 फलभाक् इष्टार्थभाक् ॥ 7-136-12 वारुणे शतभिषजि ॥ 7-136-14 अश्वांश्चाश्वयुजे वेत्तीति ध. पाठः ॥
