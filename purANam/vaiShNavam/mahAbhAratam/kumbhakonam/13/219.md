अध्यायः 219

महेश्वरेण पार्वतीं प्रति शुभाशुभकर्मणोः सुखदुःखहेतुत्वकथनम् ॥ 1 ॥
	
उमोवाच ।	001  
भगवन्देवदेवेश मानुषेष्वेव केचन ।	001a  
ज्ञानविज्ञानसम्पन्ना बुद्धिमन्तो विचक्षणाः ॥	001c  
दुर्गतास्तु प्रदृश्यन्ते यतमाना यथाविधि ।	002a  
केन कर्मविपाकेन तन्मे शंसितुमर्हसि ॥	002c  
महेश्वर उवाच ।	003  
तदहं ते प्रवक्ष्यामि शृणु कल्याणि कारणम् ॥	003ac  
ये पुरा मनुजा देवि श्रुतवन्तोपि केवलम् ।	004a  
निराश्रया निरन्नाद्या भृशमात्मपरायणाः ॥	004c  
ते पुनर्जन्मनि शुभे ज्ञानबुद्धियुता अपि ।	005a  
निष्किञ्चना भवन्त्येव अनुप्तं हि न रोहति ॥	005c  
उमोवाच ।	006  
मूर्खा लोके प्रदृश्यन्ते वृथा मूढा विचेतसः ।	006a  
ज्ञानविज्ञानरहिताः समृद्धाश्च समन्ततः ।	006c  
केन कर्मविपाकेन तन्मे शंसितुमर्हसि ॥	006e  
महेश्वर उवाच ।	007  
ये पुरा मनुजा देवि बालिशा अपि सर्वतः ।	007a  
समाचरन्ति दानानि दीनानुग्रहकारणात् ॥	007c  
अबुद्धिपूर्वं वा दानं ददत्येव यतस्ततः ।	008a  
ते पुनर्जन्मनि शुभे प्राप्नुवन्त्येव तत्तथा ॥	008c  
पण्डितोऽपण्डितो वाऽपि भुङ्क्ते दानफलं नरः ।	009a  
बुद्ध्याऽनपेक्षितं दानं सर्वथा तत्फलत्युत ॥	009c  
उमोवाच ।	010  
भगवन्देवदेवेश मानुषेष्वेव केचन ।	010a  
मेधाविनः श्रुतधरा भवन्ति विशदाक्षराः ।	010c  
केन कर्मविपाकेन तन्मे शंसितुमर्हसि ॥	010e  
महेश्वर उवाच ।	011  
ये पुरा मनुजा देवि गुरुशुश्रूषका भृशम् ।	011a  
ज्ञानार्थं ते तु सङ्गृह्य तीर्थतो विधिपूर्वकम् ॥	011c  
विधिनैव परांश्चैव ग्राहयन्ति च नान्यथा ।	012a  
अश्लाघमाना ज्ञानेन प्रशान्ता यतवाचकाः ।	012c  
विद्यास्थानानि ये लोके स्थापयन्ति च यत्नतः ॥	012e  
तादृश मरणं प्राप्ताः पुनर्जन्मनि शोभने ।	013a  
मेधाविनः श्रुतधरा भवन्ति विशदाक्षराः ॥	013c  
उमोवाच ।	014  
अपरे मानुषा देव यतन्तोपि यतस्ततः ।	014a  
बहिष्कृताः प्रदृश्यन्ते श्रुतविज्ञानबुद्धितः ।	014c  
केन कर्मविपाकेन तन्मे शंसितुमर्हसि ॥	014e  
महेश्वर उवाच ।	015  
ये पुरा मनुजा देवि ज्ञानदर्पसमन्विताः ।	015a  
श्लाघमानाश्च तत्प्राप्य ज्ञानाहङ्कारमोहिताः ॥	015c  
वदन्ति ये परान्नित्यं ज्ञानाधिक्येन दर्पिताः ।	016a  
ज्ञानादसूयां कुर्वन्ति न सहन्ते च चापरान् ॥	016c  
तादृशा मरणं प्राप्ताः पुनर्जन्मनि शोभने ।	017a  
मानुष्यं सुचिरात्प्राप्य तत्र बोधविवर्जिताः ।	017c  
भवन्ति सततं देवि यतन्तो हीनमेधसः ॥	017e  
उमोवाच ।	018  
भगवन्मानुषाः केचित्सर्वकल्याणसंयुताः ।	018a  
पुत्रैर्दारैर्गुणयुतैर्दासीदासपरिच्छदैः ॥	018c  
परमं बुद्धिसंयुक्ताः स्थानैश्वर्यपरिग्रहैः ।	019a  
व्याधिहीना नबाधाश्च रूपारोग्यबलैर्युताः ॥	019c  
धनधान्येन सम्पन्नाः प्रासादैर्यानवाहनैः ।	020a  
सर्वोपभोगसंयुक्ता नानाचित्रैर्मनोहरैः ॥	020c  
ज्ञातिभिः सह मोदन्ते अविघ्नं तु दिनेदिने ।	021a  
केन कर्मविपाकेन तन्मे शंसितुमर्हसि ॥	021c  
महेश्वर उवाच ।	022  
तदहं ते प्रवक्ष्यामि शृणु सर्वं समाहिता ॥	022ac  
ये पुरा मनुजा देवि आढ्या वा इतरेऽपि वा ।	023a  
श्रुतवृत्तसमायुक्ता दानकामाः श्रुतप्रियाः ॥	023c  
परेङ्गितपरा नित्यं दातव्यमिति निश्चिताः ।	024a  
सत्यसन्धाः क्षमाशीला लोभमोहविवर्जिताः ॥	024c  
दातारः पात्रतो दानं व्रतैर्नियमसंयुताः ।	025a  
स्वदुःखमिव संस्मृत्य परदुःखविवर्जिताः ।	025c  
सौम्यशीलाः शुभाचारा देवब्राह्मणपूजकाः ॥	025e  
एवंशीलसमाचाराः पुनर्जन्मनि शोभने ।	026a  
दिवि वा भुवि वा देवि जायन्ते कर्मभोगिनः ॥	026c  
मानुषेष्वपि ये जातास्तादृशाः सम्भवन्ति ते ।	027a  
यादृशास्तु तथा प्रोक्ताः सर्वे कल्याणसंयुताः ॥	027c  
रूपं द्रव्यं बलं चायुर्भोगैश्वर्यं बलं श्रुतम् ।	028a  
इत्येतत्सर्वसाद्गुण्यं दानाद्भवति नान्यथा ।	028c  
तपोदानमयं सर्वमिति विद्धि शुभानने ॥	028e  
उमोवाच ।	029  
अथ केचित्प्रदृश्यन्ते मानुषेष्वेव मानुषाः ।	029a  
दुर्गताः क्लेशभूयिष्ठा दानभोगविवर्जिताः ॥	029c  
भयैस्त्रिभिः समाजुष्टा व्याधिक्षुद्भयसंयुताः ।	030a  
दुष्कलत्राभिभूताश्च सततं विघ्नदर्शकाः ।	030c  
केन कर्मविपाकेन तन्मे शंसितुमर्हसि ॥	030e  
महेश्वर उवाच ।	031  
ये पुरा मनुजा देवि आसुरं भावमाश्रिताः ।	031a  
क्रोधलोभसमायुक्ता निरन्नाद्याश्च निष्क्रियाः ॥	031c  
नास्तिकाश्चैव धूर्ताश्च मूर्खाश्चात्मपरायणाः ।	032a  
परोपतापिनो देवि प्रायशः प्राणिनिर्दयाः ॥	032c  
एवंयुक्तसमाचाराः पुनर्जन्मनि शोभने ।	033a  
कथञ्चित्प्राप्य मानुष्यं तत्र ते दुःखपीडिताः ॥	033c  
सर्वतः सम्भवन्त्येव पूर्वमात्मप्रमादतः ।	034a  
यथा ते पूर्वकथितास्तथा ते सम्भवन्त्युत ॥	034c  
शुभाशुभं कृतं कर्म सुखदुःखफलोदयम् ।	035a  
इति ते कथितं देवि भूयः श्रोतुं किमिच्छसि ॥ ॥	035c  

इति श्रीमन्महाभारते अनुशासनपर्वणि दानधर्मपर्वणि एकोनविंशत्यधिकद्विशततमोऽध्यायः ॥ 219 ॥
