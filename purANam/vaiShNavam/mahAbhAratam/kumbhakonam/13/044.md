अध्यायः 044
	
भीष्मेण युधिष्ठिरं प्रति ब्रह्मणा देवान्प्रत्यनूदितसुपर्णोपाख्यानकथनसमापनम् ॥ 1 ॥
	
ऋषय ऊचुः ।	001  
अहो श्रावितमाख्यानं भवताऽत्यद्भुतं महत् ।	001a  
पुण्यं यशस्यमायुष्यं स्वर्ग्यं स्वस्त्ययनं महत् ॥	001c  
एतत्पवित्रं देवानामेतद्गुह्यं परन्तप ।	002a  
एतज्ज्ञानवता ज्ञेयमेषा गतिरनुत्तमा ॥	002c  
य इमां श्रावयेद्विद्वान्कथां पर्वसु पर्वसु 	003a  
स लोकान्प्राप्नुयात्पुण्यान्देवर्षिभिरभिष्टुतान् ॥	003c  
श्राद्धकाले च विप्राणां य इमां श्रावयेच्छुचिः ।	004a  
न तत्र रक्षसां भागो नासुराणां च विद्यते ॥	004c  
अनसूयुर्जितक्रोधः सर्वसत्वहिते रतः ।	005a  
यः पठेत्सततं युक्तः स व्रजेत्तत्सलोकताम् ॥	005c  
वेदान्पारयते विप्रो राजा विजयवान्भवेत् ।	006a  
वैश्यस्तु धनधान्याढ्यः शूद्रः सुखमवाप्नुयात् ॥	006c  
भीष्म उवाच ।	007  
ततस्ते मुनयः सर्वे सम्पूज्य विनतासुतम् ।	007a  
स्वानेव चाश्रमाञ्जग्मुर्बभूवुः शान्तितत्पराः ॥	007c  
स्थूलदर्शिभिराकृष्टो दुर्ज्ञेयो ह्यकृतात्मभिः ।	008a  
एषा श्रुतिर्महाराज धर्म्या धर्मभृतांवर ॥	008c  
सुराणां ब्रह्मणा प्रोक्ता विस्मितानां परन्तप ।	009a  
मयाप्येषा कथा तात कथिता मातुरन्तिके ।	009c  
वसुभिः सत्त्वसम्पन्नैस्तवाप्येषा मयोच्यते ॥	009e  
तदग्निहोत्रपरमा जपयज्ञपरायणाः ।	010a  
निराशीर्बन्धनाः सन्तः प्रयान्त्यक्षरसात्मतां ॥	010c  
आरम्भयज्ञानुत्सृज्य जपहोमपरायणाः ।	011a  
ध्यायन्तो मनसा विष्णुं गच्छन्ति परमां गतिम् ॥	011c  
तदेष परमो मोक्षो मोक्षद्वारं च भारत ।	012a  
यथा विनिश्चितात्मानो गच्छन्ति परमां गतिम् ॥ ॥	012c  

इति श्रीमन्महाभारते अनुशासनपर्वणि दानधर्मपर्वणि चतुश्चत्वारिंशोऽध्यायः ॥ 44 
