अध्यायः 025

कद्र्वाऽमृताहरणं चोदितेन गरुडेन स्वपितरि कश्यपे तन्निवेदनम् ॥ 1 ॥ तेन तस्य दुष्करत्वकथने गरुडेन स्वेन तस्य सुकरत्वोक्तिः ॥ 2 ॥ कश्यपेन गरुडं प्रति गजकच्छपवृत्तान्तकथनपूर्वकं तयोर्भक्षणाद्बलाप्यायनसम्पादनेनामृताहरणचोदना ॥ 3 ॥
	
भीष्म उवाच ।	001  
तथेत्युक्त्वा तु विहगः प्रतिज्ञाय महाद्युतिः ।	001a  
अमृताहरणे वाचं ततः पितरमब्रवीत् ॥	001c  
कामं वै सूनृता वाचो विसृज्य च मुहुर्मुहुः ।	002a  
यच्चाप्यनुज्ञां मातुर्वै न च सा ह्यनुमन्यते ॥	002c  
सा मा बहुविधा वाचो वज्रकल्पा विसृज्य वै ।	003a  
भगवन्विनता दासी मम माता महाद्युते ॥	003c  
कद्रूः प्रेषयते चैव दासीयमिति चाब्रवीत् ।	004a  
आहरामृतमित्येव मोक्ष्यते विनता ततः ॥	004c  
सोहं मातृविमोक्षार्थमाहरिष्य इति ब्रुवन् ।	005a  
अमृतं प्रार्थितस्तूर्णमाहर्तुं प्रतिनन्द्य वै ॥	005c  
पितोवाच ।	006  
अमृतं तात दुष्प्रापं देवैरपि कुतस्त्वया ।	006a  
रक्ष्यते हि भृशं पुत्र रक्षिभिस्तन्निबोध मे ॥	006c  
गुप्तमद्भिर्भृशं साधु सर्वतः परिवारितम् ।	007a  
अनन्तरमथो गुप्तं ज्वलता जातवेदसा ॥	007c  
ततः शतसहस्राणि अयुतान्यर्बुदानि च ।	008a  
रक्षन्त्यमृतमत्यन्तं किङ्करा नाम राक्षसाः ॥	008c  
तेषां शक्त्यृष्टिशूलांश्च शतघ्न्यः पट्टसास्तथा ।	009a  
आयुधा रक्षिणां तात वज्रकल्पाः शिलास्तथा ॥	009c  
ततो जालेन महता अवनद्धं समन्ततः ।	010a  
अयस्मयेन वै तात वृत्रहन्तुः स्म शासनात् ॥	010c  
तत्त्वमेवंविधं तात कथं प्रार्थयसेऽमृतम् ।	011a  
सुरक्षितं वज्रभृतां वैनतेय विहङ्गम ।	011c  
इन्द्रेण देवैर्नागैश्च खड्गैर्गिरिजलादिभिः ॥	011e  
गरुड उवाच ।	012  
पुत्रगृद्ध्या ब्रवीष्येतच्छृणु तात विनिश्चयम् ।	012a  
बलवानुपायवानस्मि भूयः किं करवाणि ते ॥	012c  
तमब्रवीत्पिता हृष्टः प्रहसन्वै पुनः पुनः ।	013a  
यदि तौ भक्षयेस्तात क्रूरौ कच्छपवारणौ ॥	013c  
तथा बलममेयं ते भविता तन्न संशयः ।	014a  
अमृतस्यैव चाहर्ता भविष्यसि न संशयः ॥	014c  
गरुड उवाच ।	015  
क्व तौ क्रूरौ महाभाग वर्तेते हस्तिकच्छपौ ।	015a  
भक्षयिष्याम्यहं तात बलस्याप्यायनं प्रति ॥	015c  
कश्यप उवाच ।	016  
पर्वतो वै समुद्रान्ते नभः स्तब्ध्वेव तिष्ठति ।	016a  
उरगो नाम दुष्प्रापः पुरा देवगणैरपि ॥	016c  
गोरुतानि स विस्तीर्णः पुष्पितद्रुमसानुमान् ।	017a  
तत्र पन्थाः कृतस्तात कुञ्जरेण बलीयसा ॥	017c  
गोरुतान्युच्छ्रयस्तस्य नव सप्त च पुत्रक ।	018a  
गच्छताऽगच्छता चैव क्षपितः स महागिरिः ॥	018c  
तावान्भूमिसमस्तात कृतः पन्थाः समुत्थितः ।	019a  
तेन गत्वा स मातङ्गः पिपासुर्युद्धमिच्छति ॥	019c  
तमतीत्य तु शैलेन्द्रं ह्रदः कोकनदायुतः ।	020a  
कनकेति च विख्यातस्तत्र कूर्मो महाबलः ॥	020c  
गोरुतानि स विस्तीर्णः कच्छपः कुञ्जरश्च सः ।	021a  
आयामतश्चापि समौ तेजोबलसमन्वितौ ॥	021c  
पुनरावृत्तिमापन्नौ तावेतौ मधुकैटभौ ।	022a  
जन्मान्तरे विप्रमूढौ परस्परवधैषिणौ ॥	022c  
यदा स नागो व्रजति पिपासुस्तं जलाशयम् ।	023a  
तदैनं कच्छपो रोषात्प्रतियाति महाबलः ॥	023c  
नखैश्च दशनैश्चापि निमज्योन्मज्य वाऽसकृत् ।	024a  
विददाराग्रहस्तेन कुञ्जरं तं जलेचरः ॥	024c  
नागराडपि तोयार्थी पिपासुश्चरणैरपि ।	025a  
अग्रहस्तेन दन्ताभ्यां निवारयति वारिजम् ॥	025c  
स तु तोयादनुत्तिष्ठन्वारिजो गजयूथपम् ।	026a  
नखैश्च दशनैश्चैव द्विरदं प्रतिषेधति ॥	026c  
निवारितो गजश्रेष्ठः पुनर्गच्छति स्वं वनम् ।	027a  
पिपासुः क्लिन्नहस्ताग्रो रुधिरेण समुक्षितः ॥	027c  
तौ गच्छ सहितौ पुत्र यदि शक्नोषि भक्षय ।	028a  
न तौ पृथक्तया शक्यावप्रमत्तौ बले स्थितौ\' ॥ ॥	028c  

इति श्रीमन्महाभारते अनुशासनपर्वणि दानधर्मपर्वणि पञ्चविंशोऽध्यायः ॥ 25 ॥

13-25-17 गोरुतानि गव्यूतीः ॥
