श्रीः
अध्यायः 158

भीष्मेण युधिष्ठिरम् प्रति ब्रह्मस्वापहारस्यानर्थहेतुताया प्रमाणतया नृपचण्डालसंवादानुवादः ॥ 1 ॥

युधिष्ठिर उवाच 	001  
ब्राह्मणस्वानि ये मन्दा हरन्ति भरतर्षभ ।	001a  
नृशंसकारिणो योनिं कां ते गच्छन्ति मानवाः ॥	001c  
भीष्म उवाच 	002  
पातकानां परं ह्येतद्ब्रह्मस्वहरणं बलात् ।	002a  
सान्वयास्ते विनश्यन्ति चण्डालाः प्रेत्य चेह च ॥	002c  
अत्राप्युदाहरन्तीममितिहासं पुरातनम् ।	003a  
चण्डालस्य च संवादं क्षत्रबन्धोश्च भारत ॥	003c  
राजोवाच 	004  
वृद्धरूपोऽसि चण्डाल बालवच्च विचेष्टसे ।	004a  
श्वखराणां रजःसेवी कस्मादुद्विजसे गवाम् ॥	004c  
साधुभिर्गर्हितं कर्म चण्डालस्य विधीयते ।	005a  
कस्माद्गोरजसा ध्वस्तमङ्गं तोयेन सिञ्चसि ॥	005c  
चण्डाल उवाच 	006  
ब्राह्मणस्य गवां राजन्प्रयान्तीनां रजः पुरा ।	006a  
सोममुद्ध्वंसयामास तं सोममपिबन्द्विजाः ॥	006c  
भृत्यानामपि राज्ञस्तु रजसा ध्वंसितं मखे ।	007a  
तत्पानाच्च द्विजाः सर्वे क्षिप्रं नरकमाविशन् ॥	007c  
दीक्षितश्च स राजाऽपि क्षिप्रं नरकमाविशत् ।	008a  
सह तैर्याजकैः सर्वैर्ब्रह्मस्वमुपजीव्य तत् ॥	008c  
येऽपि तत्रापिबन्क्षीरं घृतं दधि च मानवाः ।	009a  
ब्राह्मणाः सहराजन्याः सर्वे नरकमाविशन् ॥	009c  
जघ्नुस्ताः पयसा पुत्रांस्तथा पौत्रान्विधूय तान् ।	010a  
पशूनवेक्षमाणश्च साधुवृत्तेन दम्पती ॥	010c  
अहं तत्रावसं राजन्ब्रह्मचारी जितेन्द्रियः ।	011a  
तासां मे रजसा ध्वस्तं भैक्षमासीन्नराधिप ||	011c  
चण्डालोऽहं ततो राजन्भुक्त्वा तदभवं नृप ।	012a  
ब्रह्मस्वहारी न नृपः सोऽप्रतिष्ठां गतिं ययौ ॥	012c  
तस्माद्धरेन्न विप्रस्वं कदाचिदपि किञ्चन ।	013a  
न पश्येन्नानुमोदेच्च न हर्तुं किञ्चिदाहरेत् ॥	013c  
ब्रह्मस्वं रजसा ध्वस्तं भुक्त्वा मां पश्य यादृशम् ।	014a  
तस्मात्सोमोऽप्यविक्रेयः पुरुषेण विपश्चिता ॥	014c  
एतद्धि धनमुत्कृष्टं द्विजानामविशेषतः ।	015a  
विक्रयं त्विह सोमस्य गर्हयन्ति मनीषिणः ॥	015c  
ये चैनं क्रीणते तात ये च विक्रीणते जनाः ।	016a  
ते तु वैवस्वतं प्राप्य रौरवं यान्ति सर्वशः ॥	016c  
सोमं तु रजसा ध्वस्तं विक्रीणन्विधिपूर्वकम् ।	017a  
श्रोत्रियो वार्धुषी भूत्वा नचिरं स विनश्यति ॥	017c  
नरकं त्रिंशतं प्राप्य स्वविष्ठामुपजीवति ।	018a  
ब्रह्मस्वहारी नरकान्यातनाश्चानुभूय तु ।	018c  
मलेषु च कृमिर्भूत्वा श्वविष्ठामुपजीवती ॥	018e  
श्वचर्यामतिमानं च सखिदारेषु विप्लवम् ।	019a  
तुलयाधारयद्धर्मो ह्यतिमानोऽतिरिच्यते ॥	019c  
म्लानं मां विकलं पश्य विवर्णं हरिणं कृशम् ।	020a  
अतिमानेन मां पश्य पापां गतिमुपागतम् ॥	020c  
अहं वै विपुले तात कुले धनसमन्विते ।	021a  
पौराणे जन्मनि विभो ज्ञानविज्ञानपारगः ॥	021c  
अभवं तत्र जानानो ह्येतान्दोषान्मदात्सदा ।	022a  
संरब्ध एव भूतानां पृष्ठमांसमभक्षयम् ॥	022c  
सोऽहं वै विदितः सर्वैर्दूरगो वनिनो वने ।	023a  
साधूनां परिभावेप्सुर्विप्राणां गर्वितो धनैः ।	023c  
इमामवस्थां सम्प्राप्तः पश्य कालस्य पर्ययम् ॥	023e  
आदीप्तमिव चैलान्तं भ्रमरैरिव चार्दितम् ।	024a  
धावमानं सुसंरब्ध पश्य मां रजसाऽन्वितम् ॥	024c  
स्वाध्यायैस्तु महात्पापं हरन्ति गृहमेधिनः ।	025a  
दानैः पृथग्विधैश्चापि विप्रजात्यां मनीषिणः ॥	025c  
तथा पापकृतं विप्रमाश्रमस्थं महीपते ।	026a  
सर्वसङ्गविनिर्मुक्तं छन्दांस्युत्तारयन्त्युत ॥	026c  
अहं हि पापयोन्यां वै प्रसूतः क्षत्रियर्षभ ।	027a  
निश्चयं नाधिगच्छामि कथं मुच्येयमित्युत ॥	027c  
जातिस्मरत्वं च मम केनचित्पूर्वकर्मणा ।	028a  
शुभने येन मोक्षं वै प्राप्तुमिच्छाम्यहं नृप ॥	028c  
त्वमिमं सम्प्रपन्नाय संशयं ब्रूहि पृच्छते ।	029a  
चण्डालत्वात्कथमहं मुच्येयमिति सत्तम ॥	029c  
राजोवाच 	030  
चण्डाल प्रतिजानीहि येन मोक्षमवाप्स्यसि ।	030a  
ब्राह्मणार्थे त्यजन्प्राणान्गतिमिष्टामवाप्स्यसि ॥	030c  
दत्त्वा शरीरं क्रव्याद्भ्यो रणाग्नौ द्विजहेतुकम् ।	031a  
हित्वा प्राणान्प्रमोक्षस्ते नान्यथा मोक्षमर्हसि ॥	031c  
भीष्म उवाच 	032  
इत्युक्तः स तदा तेन ब्रह्मस्वार्थे परन्तप ।	032a  
हित्वा रणमुखे प्राणान्गतिमिष्टामवाप ह ॥	032c  
तस्माद्रक्ष्यं त्वया पुत्र ब्रह्मस्वं भरतर्षभ ।	033a  
यदीच्छसि महाबाहो शाश्वतीं गतिमात्मनः ॥ 	033c  

इति श्रीमन्महाभारते अनुशासनपर्वणि दानधर्मपर्वणि अष्टपञ्चाशदधिकशततमोऽध्यायः ॥ 158 ॥

7-158-4 रजःसेवी रजोगुण्ठितः ॥ 7-158-5 गोरजसा गोपरागेण प्रचलत्या धेनोरूधसः सकाशात्प्रसरन्त्यः क्षीरविप्रुषोऽत्र परागपर्यायेण रजःपदेनोच्यन्ते । ध्वस्तं व्याप्तं विप्रुण्मात्रेणापि ब्रह्मस्वेन देहस्निग्धत्वं माभूदिति भावः ॥ 7-158-6 रजः क्षीरं कर्तृ मार्गस्थवल्लीरूपं सोममुद्ध्वंसयामास नाशितवत् ॥ 7-158-10 ता गावः परैः पीतेन स्वपयसा तेषां पुत्रपौत्रान् पशून् दम्पती च जघ्नुः सद्योऽल्पायुषश्चक्रुः ॥ 7-158-16 एनं ब्रह्मस्वसृष्टम् ॥ 7-158-19 श्वचर्यां नीचसेवाम् । अतिमानी इतरद्वयापेक्षया अत्यन्तं पापीत्यर्थः । स्वस्वदारेषु विप्लवमिति ध. पाठः ॥ 7-158-22 भूतानामुपरि सदा संरब्ध एव कुपित एवेत्यन्वयः ॥ 7-158-24 भ्रमरैस्तीक्ष्णतुण्डैरर्द्यमानमिव चेलान्तवद्दह्यमानमिव क्लिश्यन्तं मां पश्य । आदीप्तमिव चालातमिति थ. पाठः ॥
