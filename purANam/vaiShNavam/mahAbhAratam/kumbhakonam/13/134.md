श्रीः
अध्यायः 134

भीष्मेण युधिष्ठिरम् प्रति प्रतिपदादितिथिषु श्राद्धकरणस्य प्रत्येकम् फलकथनम् ॥ 1 ॥

युधिष्ठिर उवाच 	001  
चातुर्वर्ण्यस्य धर्मात्मन्धर्माः प्रोक्ता यथा त्वया ।	001a  
तथैव मे श्राद्धविधिं कृत्स्नं प्रब्रूहि पार्थिव ॥	001c  
वैशम्पायन उवाच 	002  
युधिष्ठिरेणैवमुक्तो भीष्मः शान्तनवस्तदा ।	002a  
इमं श्राद्धविधिं कृत्स्नं वक्तुं समुपचक्रमे ॥	002c  
भीष्म उवाच 	003  
शृणुष्वावहितो राजञ्श्राद्धकर्मविधिं शुभम् ।	003a  
धन्यं यशस्यं पुत्रीयं पितृयज्ञं परन्तप ॥	003c  
देवासुरमनुष्याणां गन्धर्वोरगरक्षसाम् ।	004a  
पिशाचकिन्नराणां च पूज्या वै पितरः सदा ॥	004c  
पितॄन्पूज्यादितः पश्चाद्देवतास्तर्पयन्ति वै ।	005a  
तस्मात्तान्सर्वयत्नेन पुरुषः पूजयेत्सदा ॥	005c  
अन्वाहार्यं महाराज पितॄणां श्राद्धमुच्यते ।	006a  
तस्माद्विशेषविधिना विधिः प्रथमकल्पितः ॥	006c  
सर्वेष्वहःसु प्रीयन्ते कृते श्राद्धे पितामहाः ।	007a  
\'पिण्डान्वाहार्यकं श्राद्धं कुर्यान्मासानुमासिकम् ।	007c  
पितृयज्ञं तु निर्वर्त्य विप्रश्चन्द्रक्षयेऽग्निमान् ॥	007e  
पिण्डानां मासिकश्राद्धमन्वाहार्यं विदुर्बुधाः ।	008a  
तदामिषेण कुर्वीत प्रयतः प्राञ्जलिः शुचिः ॥\'	008c  
प्रवक्ष्यामि तु ते सर्वांस्तिथ्यान्तिथ्यां दिने गुणान् ।	009a  
येष्वहःसु कृतैः श्राद्धैर्यत्फलं प्राप्यतेऽनघ ।	009c  
तत्सर्वं कीर्तयिष्यामि यथावत्तन्निबोध मे ॥	009e  
पितॄनर्च्य प्रतिपदि प्राप्नुयात्स्वगृहे स्त्रियः ।	010a  
अभिरूपप्रजायिन्यो दर्शनीया बहुप्रजाः ॥	010c  
स्त्रियो द्वितीयां जायन्ते तृतीयायां तु वाजिनः ।	011a  
चतुर्थ्यां क्षुद्रपशवो भवन्ति बहवो गृहे ॥	011c  
पञ्चम्यां बहवः पुत्रा जायन्ते कुर्वतां नृप ।	012a  
कुर्वाणास्तु नराः षष्ठ्यां भवन्ति द्युतिभागिनः ॥	012c  
कृषिभागी भवेच्छ्राद्धं कुर्वाणः सप्तमीं नृप ।	013a  
अष्टम्यां तु प्रकुर्वाणो वाणिज्ये लाभमाप्नुयात् ॥	013c  
नवम्यां कुर्वतः श्राद्धं भवत्येकशफं बहु ।	014a  
विवर्धन्ते तु दशमीं गावः श्राद्धानि कुर्वतः ॥	014c  
कुप्यभागी भवेन्मर्त्यः कुर्वन्नेकादशीं नृप ।	015a  
ब्रह्मवर्चस्विनः पुत्रा जायन्ते तस्य वेश्मनि ॥	015c  
द्वादश्यामीहमानस्य नित्यमेव प्रदृश्यते ।	016a  
रजतं बहुवित्तं च सुवर्णं च मनोरमम् ॥	016c  
ज्ञातीनां तु भवेच्छ्रेष्ठः कुर्वञ्श्राद्धं त्रयोदशीम् ॥	017ac  
अवश्यं तु युवानोऽस्य प्रमीयन्ते नरा गृहे ।	018a  
युद्धभागी भवेन्मर्त्यः कुर्वञ्श्राद्धं चतुर्दशीम् ॥	018c  
अमावास्यां तु निवपन्सर्वकामानवाप्नुयात् ॥	019ac  
कृष्णपक्षे दशम्यादौ वर्जयित्वा चतुर्दशीम् ।	020a  
श्राद्धकर्मणि तिथ्यस्तु प्रशस्ता न तथेतराः ॥	020c  
यथा चैवापरः पक्षः पूर्वपक्षाद्विशिष्यते ।	021a  
तथा श्राद्धस्य पूर्वाह्णादपराह्णो विशिष्यते ॥ 	021c  

इति श्रीमन्महाभारते अनुशासनपर्वणि दानधर्मपर्वणि चतुस्त्रिंशदधिकशततमोऽध्यायः ॥ 134 ॥

7-134-5 आदितः अमावास्यायाम् । पश्चात्प्रतिपदि ॥ 7-134-6 तच्चामिषेण विधिनेति क. ट. थ. ध. पाठः ॥ 7-134-10 गृहे स्त्रियो भार्याः ॥ 7-134-11 स्त्रियो दुहितरः ॥ 7-134-12 भवन्ति द्यूतभागिन इति ट. थ. ध. पाठः ॥ 7-134-15 कुप्यं वस्त्रपात्रादि ॥
