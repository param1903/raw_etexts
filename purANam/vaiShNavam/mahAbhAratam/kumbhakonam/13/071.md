अध्यायः 071

भीष्मेण युधिष्ठिरम्प्रति ब्राह्मणमाहात्म्यप्रतिपादकशक्रशम्बरसंवादानुवादः ॥ 1 ॥

भीष्म उवाच ।	001  
अत्राप्युदाहरन्तीममितिहासं पुरातनम् ।	001a  
शक्रशम्बरसंवादं तन्निवोध युधिष्ठिर ॥	001c  
शक्रो ह्यज्ञातरूपेण जटी भूत्वा सुवारुणः ।	002a  
विप्ररूपं समास्थाय प्रश्नं पप्रच्छ शम्बरम् ॥	002c  
केन शम्बर वृत्तेन स्वजात्यानधितिष्ठसि ।	003a  
श्रेष्ठं त्वां केन मन्यन्ते तद्वै प्रब्रूहि तत्त्वतः ॥	003c  
शम्बर उवाच ।	004  
नासूयामि सदा विप्रान्ब्राह्ममेव च मे मतम् ।	004a  
शास्त्राणि वदतो विप्रान्सम्मन्यामि यथासुखम् ॥	004c  
श्रुत्वा च नावजानामि नापराध्यामि कर्हिचित् ।	005a  
अभ्यर्च्याभ्यनुपृच्छामि पादौ गृह्णामि धीमताम् ॥	005c  
ते विस्रब्धाः प्रभाषन्ते संयच्छन्ति च मां सदा ।	006a  
प्रमत्तेष्वप्रमत्तोऽस्मि सदा सुप्तेषु जागृमि ॥	006c  
ते मां शास्त्रपथे युक्तं ब्रह्मण्यमनसूयकम् ।	007a  
समासिञ्चति शास्तारः क्षौद्रं मध्विव मक्षिकाः ॥	007c  
यच्च भाषन्ति सन्तुष्टास्तच्च गृह्णाम्यमायया ।	008a  
समाधिमात्मनो नित्यमनुलोममचिन्तयम् ॥	008c  
सोहं वागग्रमृष्टानां रसानामवलेहकः ।	009a  
स्वजात्यानधितिष्ठामि नक्षत्राणीव चन्द्रमाः ॥	009c  
एतत्पृथिव्याममृतमेतच्चक्षुरनुत्तमम् ।	010a  
यद्ब्राह्मणमुखाच्छास्त्रमिह श्रुत्वा प्रवर्तते ॥	010c  
एतत्कारणमाज्ञाय दृष्ट्वा देवासुरं पुरा ।	011a  
युद्धं पिता मे हृष्टात्मा विस्मितः समपद्यत ॥	011c  
दृष्ट्वा च ब्राह्मणानां तु महिमानं महात्मनाम् ।	012a  
पर्यपृच्छत्कथममी सिद्धा इति निशाकरम् ॥	012c  
सोम उवाच ।	013  
ब्राह्मणास्तपसा सर्वे सिध्यन्ते वाग्बलाः सदा ।	013a  
भुजवीर्याश्च राजानो वागस्त्राश्च द्विजातयः ॥	013c  
प्रवसन्वाप्यधीयीत ब्राह्मीर्दुर्वसतीर्वसन् ।	014a  
निर्मन्युरपि निर्वाणो यतिः स्यात्समदर्शनः ॥	014c  
अपि च ज्ञानसम्पन्नः सर्वान्वेदान्पितुर्गृहे ।	015a  
श्लाघमान इवाधीयाद्ग्राम्य इत्येव तं विदुः ॥	015c  
भूमिरेतौ निगिरति सर्पो बिलशयानिव ।	016a  
राजानं चाप्ययोद्धारं ब्राह्मणं चाप्रवासिनम् ॥	016c  
अभिमानः श्रियं हन्ति पुरुषस्याल्पमेधसः ।	017a  
गर्भेण दुष्यते कन्या गृहवासेन च द्विजः ॥	017c  
\'विद्याविदो लोकविदस्तपोदमसमन्विताः ।	018a  
नित्यपूज्याश्च वन्द्याश्च द्विजा लोकद्वयेच्छुभिः ॥	018c  
इत्येतन्मे पिता श्रुत्वा सोमादद्भुतदर्शनात् ।	019a  
ब्राह्मणान्पूजयामास तथैवाहं महाव्रतान् ॥	019c  
भीष्म उवाच ।	020  
श्रुत्वैतद्वचनं शक्रो दानवेन्द्रमुखाच्च्युतम् ।	020a  
द्विजान्सम्म्पूजयामास महेन्द्रत्वमवाप च ॥ ॥	020c  

इति श्रीमन्महाभारते अनुशासनपर्वणि दानधर्मपर्वणि एकसप्ततितमोऽध्यायः ॥ 71 ॥

13-71-7 मां मयि । मधु अमृततुल्यां विद्यां समासिञ्चन्ति क्षौद्रं मधुपटलम् मक्षिका मध्विवेत्यावृत्त्या योज्यम् ॥ 13-71-8 समाधिं ब्राह्मणेषु निष्ठाम् ॥ 13-71-9 वागग्रे जिह्वाग्रे मृष्टं विद्यामृतं येषां ब्राह्मणानाम् । रसानामुक्तिसुधानाम् ॥ 13-71-14 ब्राह्मीर्वेदार्थाः दुर्वसतीः गुरुकुलवासक्लेशात् । अपि अपि वा । सति वैराग्ये यतिः स्यात् ॥ 13-71-15 पितुर्गृहे वेदाध्ययनं निन्दति अपीति ॥ 13-71-16 अप्रवासिनं वेदार्थं ग्रामान्तरे वा समकुर्वाणम् ॥
