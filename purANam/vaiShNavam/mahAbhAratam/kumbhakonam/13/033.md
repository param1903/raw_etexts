	अध्यायः 033

भीष्मेण युधिष्टिरं प्रति कृतघ्नस्य प्रायश्चित्तविषये दृष्टान्ततया वत्सनाभमुनिचरित्रकथनम् ॥ 1 ॥

युधिष्ठिर उवाच ।	001  
प्रायश्चित्तं कृतघ्नानां प्रति ब्रूहि पितामह ।	001a  
मातॄः पितॄन्गुरुंश्चैव येऽवमन्यन्ति मोहिताः ॥	001c  
ये चाप्यन्ते परे तात कृतघ्ना निरपत्रपाः ।	002a  
तेषां गतिं महाबाहो श्रोतुमिच्छामि तत्वतः ॥	002c  
भीष्म उवाच ।	003  
कृतघ्नानां गतिस्तात नरके शाश्वतीः समाः ।	003a  
मातापितृगुरूणां च ये न तिष्ठन्ति शासने ।	003c  
क्रिमिकीटपिपीलेषु जायन्ते स्थावरेषु च ॥	003e  
दुर्लभो हि पुनस्तेषां मानुष्ये पुनरुद्भवः ।	004a  
अत्राप्युदाहरन्तीममितिहासं पुरातनम् ॥	004c  
वत्सनाभो महाप्राज्ञो महर्षिः संशितव्रतः ।	005a  
वल्मीकभूतो ब्रह्मर्षिस्तप्यते सुमहत्तपः ॥	005c  
तस्मिंश्च तप्यति तपो वासवो भरतर्षभ ।	006a  
ववर्ष समुहद्वर्षं सविद्युत्स्तनयित्नुमान् ॥	006c  
तत्र सप्ताहवर्षन्तु मुमुचे पाकशासनः ।	007a  
निमीलिताक्षस्तद्वर्षं प्रत्यगृह्यत वै द्विजः ॥	007c  
तस्मिन्पतति वर्षे तु शीतवातसमन्विते ।	008a  
विशीर्णध्वस्तशिखरो वल्मीकोऽशनिताडितः ॥	008c  
ताड्यमाने ततस्तस्मिन्वत्सनाभे महात्मनि ।	009a  
कारुण्यात्तस्य धर्मः स्वमानृशंस्यमथाकरोत् ॥	009c  
चिन्तयानस्य ब्रह्मर्षि तपन्तमतिधार्मिकम् ।	010a  
अनुरूपा मतिः क्षिप्रमुपजाता स्वभावजा ॥	010c  
स्वं रूपं माहिषं कृत्वा सुमहान्तं मनोहरम् ।	011a  
रक्षार्थं वत्सनाभस्य चतुष्पादुपरिस्थितः ॥	011c  
यदा त्वपगतं वर्षं वृष्टिवातसमन्वितम् ।	012a  
ततो महिषरुपेण धर्मो धर्मभृतांवर ।	012c  
शनैर्वल्मीकमुत्सृज्य प्राद्रवद्भरतर्षभ ॥	012e  
स्थितेऽस्मिन्वृष्टिसम्पाते वीक्षते स्म महातपाः ।	013a  
दिशश्च विपुलास्तत्र गिरीणां शिखराणि च ॥	013c  
दृष्ट्वा च पृथिवीं सर्वां सलिलेन परिप्लुताम् ।	014a  
जलाशयान्स तान्दृष्ट्वा विप्रः प्रमुदितोऽभवत् ॥	014c  
अचिन्तयद्विस्मितश्च वर्षात्केनाभिरक्षितः ।	015a  
ततोऽपश्यत्स महिषमवस्थितमदूरतः ॥	015c  
तिर्यग्योनावपि कथं दृश्यते धर्मवत्सलः ॥	016ac  
अतो नु भद्रमहिषः शिलापट्टमवस्थितः ।	017a  
पीवरश्चैव बल्यश्च बहुमांसो भवेदयम् ॥	017c  
तस्य बुद्धिरियं जाता धर्मसंसक्तजा मुनेः ।	018a  
कृतघ्ना नरकं यान्ति ये च विश्वस्तघातिनः ॥	018c  
निष्कृतिं नैव पश्यामि कृतघ्नानां कथञ्चन ।	019a  
ऋते प्राणिपरित्यागाद्धर्मज्ञानां वचो यथा ॥	019c  
अकृत्वा भरणं पित्रोरदत्त्वा गुरुदक्षिणाम् ।	020a  
कृतघ्नतां च सम्प्राप्य मरणान्ता च निष्कृतिः ॥	020c  
आकाङ्क्षायामुपेक्षायां चोपपातकमुत्तमम् ।	021a  
तस्मात्प्राणान्परित्यक्ष्ये प्रायश्चित्तार्थमित्युत ॥	021c  
स मेरुशिखरं गत्वा निस्सङ्गेनान्तरात्मना ।	022a  
प्रायश्चित्तं कर्तुकामः शरीरं त्यक्तुमुद्यतः ।	022c  
निगृहीतश्च धर्मात्मा हस्ते धर्मेण धर्मवित् ॥	022e  
धर्म उवाच ।	023  
वत्सनाभ महाप्राज्ञ बहुवर्षशतायुष ।	023a  
परितुष्टोस्मि त्यागेन निस्सङ्गेन तथाऽऽत्मनः ॥	023c  
एवं धर्मभृतः सर्वे विमृशन्ति कृताकृतम् ।	024a  
न कश्चिद्वत्सनाभस्य यस्य नोपहतं मनः ॥	024c  
यश्चानवद्यश्चरति शक्तो धर्मं च सर्वशः ।	025a  
निवर्तस्व महाप्राज्ञ पूतात्मा ह्यसि शाश्वतः\' ॥ ॥	025c  
	
इति श्रीमन्महाभारते अनुशासनपर्वणि दानधर्मपर्वणि त्रयस्त्रिंशोऽध्यायः ॥ 33 ॥

		13-33-17 बल्यः बलिकर्मार्हः । पीवरश्चैव वध्यश्वेति पाठान्तरम् ॥  
