अध्यायः 093

भीष्मेण युधिष्ठिरम्प्रति तटाकादिप्रतिष्ठाया वृक्षाद्यारोपणस्य च फलनिरूपणम् ॥ 1 ॥

युधिष्ठिर उवाच ।	001  
आरामाणां तटाकानां यत्फलं कुरुपुङ्गव ।	001a  
तदहं श्रोतुमिच्छामि त्वत्तोऽद्य भरतर्षभ ॥	001c  
भीष्म उवाच ।	002  
सुप्रदर्शा बलवती चित्रा धातुविभूषिता ।	002a  
उपेता सर्वभूतैश्च श्रेष्ठा भूमिरिहोच्यते ॥	002c  
तस्याः क्षेत्रविशेषाश्च तटाकानां च बन्धनम् ।	003a  
औदकानि च सर्वाणि प्रवक्ष्याम्यनुपूर्वशः ॥	003c  
तटाकानां च वक्ष्यामि कृतानां चापि ये गुणाः ।	004a  
त्रिषु लोकेषु सर्वत्र पूजनीयस्तटाकवान् ॥	004c  
अथवा मित्रसदनं मैत्रं मित्रविवर्धनम् ।	005a  
कीर्तिसञ्जननं श्रेष्ठं तटाकानां निवेशनम् ॥	005c  
धर्मस्यार्थस्य कामस्य फलमाहुर्मनीषिणः ।	006a  
तटाकसुकृतं देशे क्षेत्रमेकं महाश्रयम् ॥	006c  
चतुर्विधानां भूतानां तटाकमुपलक्षयेत् ।	007a  
तटाकानि च सर्वाणि दिशन्ति श्रियमुत्तमाम् ॥	007c  
देवा मनुष्यगन्धर्वाः पितरोरगराक्षसाः ।	008a  
स्थावराणि च भूतानि संश्रयन्ति जलाशयम् ॥	008c  
तस्मात्तांस्ते प्रवक्ष्यामि तटाके ये गुणाः स्मृताः ।	009a  
या च तत्र फलावाप्तिर्ऋषिभिः समुदाहृताः ॥	009c  
वर्षाकाले तटाके तु सलिलं यस्य तिष्ठति ।	010a  
अग्निहोत्रफलं तस्य फलमाहुर्मनीषिणः ॥	010c  
शरत्काले तु सलिलं तटाके यस्य तिष्ठति ।	011a  
गोसहस्रस्य स प्रेत्य लभते फलमुत्तमम् ॥	011c  
हेमन्तकाले सलिलं तटाके यस्य तिष्ठति ।	012a  
स वै बहुसुवर्णस्य यज्ञस्य लभते फलम् ॥	012c  
यस्य वै शैशिरे काले तटाके सलिलं भवेत् ।	013a  
तस्याग्निष्टोमयज्ञस्य फलमाहुर्मनीषिणः ॥	013c  
तटाकं सुकृतं यस्य वसन्ते तु महाश्रयम् ।	014a  
अतिरात्रस्य यज्ञस्य फलं स समुपाश्नुते ॥	014c  
निदाघकाले पानीयं तटाके यस्य तिष्ठति ।	015a  
वाजिमेधफलं तस्य फलं वै मुनयो विदुः ॥	015c  
स कुलं तारयेत्सर्वं यस्य खाते जलाशये ।	016a  
गावः पिबन्ति सलिलं साधवश्च नराः सदा ॥	016c  
तटाके यस्य गावस्तु पिबन्ति तृषिता जलम् ।	017a  
मृगपक्षिमनुष्याश्च सोऽश्वमेधफलं लभेत ॥	017c  
यत्पिबन्ति जलं तत्र स्नायन्ते विश्रमन्ति च ।	018a  
तटाके यस्य तत्सर्वं प्रेत्यानन्त्याय कल्पते ॥	018c  
दुर्लभं सलिलं तात विशेषेण परत्र वै ।	019a  
पानीयस्य प्रदानेन प्रीतिर्भवति शाश्वती ॥	019c  
तिलान्ददत पानीयं दीपान्ददत जागृत ।	020a  
ज्ञातिभिः सह मोदध्वमेतत्प्रेत्य सुदुर्लभम् ॥	020c  
सर्वदानैर्गुरुतरं सर्वदानैर्विशिष्यते ।	021a  
पानीयं नरशार्दूल तस्माद्दातव्यमेव हि ॥	021c  
एवमेतत्तटाकस्य कीर्तितं फलमुत्तमम् ।	022a  
अत ऊर्ध्वं प्रवक्ष्यामि वृक्षाणामवरोपणम् ॥	022c  
स्थावराणां च भूतानां जातयः षट् प्रकीर्तिताः ।	023a  
वृक्षगुल्मलतावल्ल्यस्त्वक्सारास्तृणजातयः ॥	023c  
एता जात्यस्तु वृक्षाणां तेषां रोपे गुणास्त्विमे ।	024a  
कीर्तिश्च मानुषे लोके प्रेत्य चैव फलं शुभम् ॥	024c  
लभते नाम लोके च पितृभिश्च महीयते ।	025a  
देवलोके गतस्यापि नाम तस्य न नश्यति ॥	025c  
अतीतानागते चोभे पितृवंशं च भारत ।	026a  
तारयेद्वृक्षरोपी च तस्माद्वृक्षांश्च रोपयेत् ॥	026c  
तस्य पुत्रा भवन्त्येते पादपा नात्र संशयः ।	027a  
परलोकगतः स्वर्गं लोकांश्चाप्नोति सोऽव्ययान् ॥	027c  
पुष्पैः सुरगणान्वृक्षाः फलैश्चापि तथा पितॄन् ।	028a  
छायया चातिथिं तात पूजयन्ति महीरुहः ॥	028c  
किन्नरोरगरक्षांसि देवगन्धर्वमानवाः ।	029a  
तथा ऋषिगणाश्चैव संश्रयन्ति महीरुहान् ॥	029c  
पुष्पिताः फलवन्तश्च तर्पयन्तीह मानवान् ।	030a  
वृक्षदं पुत्रवद्वृक्षास्तारयन्ति परत्र तु ॥	030c  
तस्मात्तटाके सद्वृक्षा रोप्याः श्रेयोर्थिना सदा ।	031a  
पुत्रवत्परिपाल्याश्च पुत्रास्ते धर्मतः स्मृताः ॥	031c  
तटाककृद्वृक्षरोपी इष्टयज्ञश्च यो द्विजः ।	032a  
एते स्वर्गे महीयन्ते ये चान्ये सत्यवादिनः ॥	032c  
तस्मात्तटाकं कुर्वीत आरामांश्चैव रोपयेत् ।	033a  
यजेच्च विविधैर्यज्ञैः सत्यं च सततं वदेत् ॥ ॥	033c  

इति श्रीमन्महाभारते अनुशासनपर्वणि दानधर्मपर्वणि त्रिनवतितमोऽध्यायः ॥ 93 ॥

13-93-2 बलवती बहुसस्योत्पादिका ॥ 13-93-4 औदकानि खातानि तटाकानि ॥ 13-93-4 तटाकवान् तटाककृत् ॥ 13-93-5 मित्राणां सदनमिवोपकारकं सस्योत्पादनादिना । मैत्रं मित्रस्य सूर्यस्येदं प्रीतिकरम् । मित्राणां देवानां विवर्धनं पोषकम् ॥
