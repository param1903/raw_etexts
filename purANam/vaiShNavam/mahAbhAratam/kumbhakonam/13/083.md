अध्यायः 083

भीष्मेण युधिष्ठिरं प्रति सङ्करजातीनां शीलविभागादिनिरूपणम् ॥ 1 ॥
	
युधिष्ठिर उवाच ।	001  
अर्थाश्रयाद्वा कामाद्वा वर्णानां चाप्यनिश्चयात् ।	001a  
अज्ञानाद्वापि वर्णानां जायते वर्णसङ्करः ॥	001c  
तेषामेतेन विधिना जातानां वर्णसङ्करे ।	002a  
को धर्मः कानि कर्माणि तन्मे ब्रूहि पितामह ॥	002c  
भीष्म उवाच ।	003  
चातुर्वर्ण्यस्य कर्माणि चातुर्वर्ण्यं च केवलम् ।	003a  
असृजत्स हि यज्ञार्थे पूर्वमेव प्रजापतिः ॥	003c  
भार्याश्चतस्रो विप्रस्य द्वयोरात्मा प्रजायते ।	004a  
आनुपूर्व्याद्द्वयोर्हीनौ मातृजात्यौ प्रसूयतः ॥	004c  
परं शवाद्ब्राह्मणस्यैव पुत्रः शूद्रापुत्रं पारशवं तमाहुः ।	005a  
शुश्रूषकः स्वस्य कुलस्य स स्यात्स्वचारित्रं नित्यमथो न जह्यात् ॥	005c  
सर्वानुपायानथ सम्प्रधार्य समुद्धरेत्स्वस्य कुलस्य तन्त्रम् ।	006a  
ज्येष्ठो यवीयानपि यो द्विजस्यशुश्रूषया दानपरायणः स्यात् ॥	006c  
तिस्रः क्षत्रियसम्बन्धाद्द्वयोरात्माऽस्य जायते ।	007a  
हीनवर्णास्तृतीयायां शूद्रा उग्रा इति स्मृतिः ॥	007c  
द्वे चापि भार्ये वैश्यस्य द्वयोरात्माऽस्य जायते ।	008a  
शूद्रा शूद्रस्य चाप्येका शूद्रमेव प्रजायते ॥	008c  
अतोऽविशिष्टस्त्वधमो गुरुदारप्रधर्षकः ।	009a  
ब्राह्यं वर्णं जनयति चातुर्वर्ण्यविगर्हितम् ॥	009c  
अयाज्यं क्षत्रियो व्रात्यं सूतं स्तोत्रक्रियापरम् ।	010a  
वैश्यो वैदेहकं चापि मौद्गल्यमपवर्जितम् ॥	010c  
शूद्रश्चण्डालमत्युग्रं वध्यघ्नं बाह्यवासिनम् ।	011a  
ब्राह्मण्यां सम्प्रजायन्त इत्येते कुलपांसनाः ।	011c  
एते मतिमतांश्रेष्ठ वर्णसङ्करजाः प्रभो ॥	011e  
बन्दी तु जायते वैश्यान्मागधो वाक्यजीवनः ।	012a  
शूद्रान्निषादो मत्स्यघ्नः क्षत्रियायां व्यतिक्रमात् ॥	012c  
शूद्रादायोगवश्चापि वैश्यायां ग्राम्यधर्मिणः ।	013a  
ब्राह्मणैरप्रतिग्राह्यस्तक्षा स्वधनजीवनः ॥	013c  
एतेऽपि सदृशान्वर्णाञ्जनयन्ति स्वयोनिषु ।	014a  
मातृजात्या प्रसूयन्ते ह्यवरा हीनयोनिषु ॥	014c  
यथा चतुर्षु वर्णेषु द्वयोरात्माऽस्य जायते ।	015a  
आनन्तर्यात्प्रजायन्ते यथा बाह्या प्रधानतः ॥	015c  
ते चापि सदृशं वर्णं जनयन्ति स्वयोनिषु ।	016a  
परस्परस्य दारेषु जनयन्ति विगर्हितान् ॥	016c  
यथा शूद्रोऽपि ब्राह्मण्यां जन्तुं बाह्यं प्रसूयते ।	017a  
एवं बाह्यतराद्बाह्यश्चातुर्वर्ण्यात्प्रजायते ॥	017c  
प्रतिलोमं तु वर्धन्ते बाह्योद्बाह्यतरात्पुनः ।	018a  
हीनाद्धीनाः प्रसूयन्ते वर्णाः पञ्चदशैव तु ॥	018c  
अगम्यागमनाच्चैव जायते वर्णसङ्करः ।	019a  
बाह्यानामनुजायन्ते सैरन्ध्र्यां मागधेषु च ।	019c  
प्रसाधनोपचारज्ञमदासं दासजीवनम् ॥	019e  
क्षत्रा ह्यायोगवं सूते वागुराबन्धजीवनम् ।	020a  
मैरेयकं च वैदेहः सम्प्रसूतेऽथ माधुकम् ॥	020c  
निषादो मद्गुरं सूते दासं नावोपजीविनम् ।	021a  
मृतपं चापि चाण्डालः श्वपाकमिति विश्रुतम्	021c  
चतुरो मागधी सूते क्रूरान्मायोपजीविनः ।	022a  
मांसं स्वादुकरं क्षौद्रं सौगन्धमिति विश्रुतम् ॥	022c  
वैदेहकाच्च पापिष्ठा क्रूरं मायोपजीविनम् ।	023a  
निषादान्मद्रनाभं च खरयानप्रयायिनम् ॥	023c  
चण्डालात्पुल्कसं चापि खराश्वगजभोजिनम् ।	024a  
भृतचैलप्रतिच्छन्नं भिन्नभाजनभोजिनम् ॥	024c  
आयोगवीषु जायन्ते हीनवर्णास्तु ते त्रयः ।	025a  
क्षुद्रो वैदेहकादन्धो बहिर्ग्रामप्रतिश्रयः ॥	025c  
कारावरो निषाद्यां तु चर्मकारः प्रसूयते ।	026a  
चाण्डालात्पाण्डुसौपाकस्त्वक्सारव्यवहारवान् ॥	026c  
आहिण्डको निषादेन वैदेह्यां सम्प्रसूयते ।	027a  
चण्डालेन तु सौपाकश्चण्डालसमवृत्तिमान् ॥	027c  
निषादी चापि चण्डालात्पुत्रमन्तेवसायिनम् ।	028a  
श्मशानगोचरं सूते बाह्यैरपि बहिष्कृतम् ॥	028c  
इत्येते सङ्करे जाताः पितृमातृव्यतिक्रमात् ।	029a  
प्रच्छन्नान्वा प्रकाशा वा वेदितव्याः स्वकर्मभिः ॥	029c  
चतुर्णामेव वर्णानां धर्मो नान्यस्य विद्यते ।	030a  
वर्णानां धर्महीनेषु सङ्ख्या नास्तीह कस्यचित् ॥	030c  
यदृच्छयोपसम्पन्नैर्यज्ञसाधुबहिष्कृतैः ।	031a  
बाह्या बाह्यैश्च जायन्ते यथावृत्ति यथाश्रयम् ॥	031c  
चतुष्पथश्मशानानि शैलांश्चान्यान्वनस्पतीन् ।	031e  
कार्ष्णायसमलङ्कारं परिगृह्य च नित्यशः ।	032a  
वसेयुरेते विज्ञाता वर्तयन्तः स्वकर्मभिः ॥	032c  
युञ्जन्तो वाऽप्यलङ्कारांस्तथोपकरणानि च ।	033a  
गोब्राह्मणाय साहय्यं कुर्वाणा वै न संशयः ॥	033c  
आनृशंस्यमनुक्रोशः सत्यवाक्यं तथा क्षमा ।	034a  
स्वशरीरैरपि त्राणं बाह्यानां सिद्धिकारणम् ।	034c  
भवन्ति मनुजव्याघ्र तत्र मे नास्ति संशयः ॥	034e  
यथोपदेशं परिकीर्तितासु नरः प्रजायेत विचार्य बुद्धिमान् ।	035a  
निहीनयोनिर्हि सुतोऽवसादये-त्तितीर्षमाणं हि यथोपलो जले ॥	035c  
अविद्वांसमलं लोके विद्वांसमपि वा पुनः ।	036a  
नयन्ति ह्यपथं नार्यः कामक्रोधवशानुगम् ॥	036c  
स्वभावश्चैव नारीणां नराणामिह दूषणम् ।	037a  
अत्यर्थं न प्रसज्जन्ते प्रमदासु विपश्चितः ॥	037c  
युधिष्ठिर उवाच ।	038  
वर्णापेतमविज्ञाय नरं कलुषयोनिजम् ।	038a  
आर्यरूपमिवानार्यं कथं विद्यामहे वयम् ॥	038c  
भीष्म उवाच ।	039  
योनिसङ्कलुषे जातं नानाभावसमन्वितम् ।	039a  
कर्मभिः सज्जनाचीर्णैर्विज्ञेयाः शुद्धयोनिकाः ॥	039c  
अनार्यत्वमनाचारः क्रूरत्वं निष्क्रियात्मता ।	040a  
पुरुषं व्यञ्जयन्तीह लोके कलुषयोनिजम् ॥	040c  
पित्र्यं वा भजते शीलं मातृजं वा तथोभयम् ।	041a  
न कथञ्चन सङ्कीर्णः प्रवृतिं स्वां नियच्छति ॥	041c  
यथैव सदृसो रूपे मातावित्रोर्हि जायते ।	042a  
व्याघ्रबिन्दोस्तथा योनिं पुरुषः स्वां नियच्छति ॥	042c  
कुले स्रोतसि सञ्च्छन्ने यस्य स्याद्योनिसङ्करः ।	043a  
संश्रयत्येव तच्छीलं नरोऽल्पमथवा बहु ॥	043c  
आर्यरूपसमाचारं चरन्तं कृतके पथि ।	044a  
सवर्णमन्यवर्णं वा स्वशीलं शास्ति निश्चये ॥	044c  
नानावृत्तेषु भूतेषु नानाक्रमरतेषु च ।	045a  
जन्मवृत्तसमं लोके सुश्लिष्टं न विरज्यते ॥	045c  
शरीरमिह सत्वेन न तस्य परिकृष्यते ।	046a  
ज्येष्ठमध्यावरं सत्वं तुल्यसत्वं प्रमोदते ॥	046c  
ज्यायांसमपि शीलेन विहीनं नैव पूजयेत् ।	047a  
अपि शूद्रं च धर्मज्ञं सद्वृत्तमभिपूजयेत् ॥	047c  
आत्मानमाख्याति हि कर्मभिर्नरः सुशीलचारित्रकुलैः शुभाशुभैः ।	048a  
प्रनष्टमप्यात्मकुलं तथा नरः पुनः प्रकाशं कुरुते स्वकर्मतः ॥	048c  
योनिष्वेतासु सर्वासु सङ्कीर्णास्वितरासु च ।	049a  
यत्रात्मानं न जनयेद्बुधस्तां परिवर्जयेत् ॥ ॥	049c  

इति श्रीमन्महाभारते अनुशासनपर्वणि दानधर्मपर्वणि त्र्यशीतितमोऽध्यायः ॥ 83 ॥

13-83-2 एतेन उक्तेन । विधिना प्रकारेण ॥ 13-83-3 शूद्राणां सेवाद्वारा यज्ञार्थत्वं न तु साक्षात् ॥ 13-83-4 मातृजात्यौ वैश्यायां वैश्योऽम्बष्ठो नाम । शूद्रायां शूद्रो निषादो नाम पारशवाख्यो भवति ॥ 13-83-5 शवस्थानतुल्याच्छूद्रात्परमुत्कृष्टम् । परोंशभाग्ब्राह्मणस्यैव पुत्र इति थ.ध.पाठः ॥ 13-83-6 तन्त्रमुपकरणम् । वयसा ज्येष्ठोऽपि पारशवो द्विजस्य त्रिवर्णजस्य यवीयान् कनीयानेवेति सम्बन्धः ॥ 13-83-9 अतः स्वपितुरविशिष्ठो नाधिकः सन्नधमः शूद्रो गुरूणां ब्राह्मणादीनां दारप्रधर्षकश्चेत् बाह्यं चाण्डालादिम् ॥ 13-83-10 विप्रायां क्षत्रियो बाह्यं सूतं स्तोमक्रियापरमिति झ.पाठः ॥ 13-83-11 वध्यानां चोरादीनां शिरश्छेदादिकार्यकारिणं वद्यघ्नम् ॥ 13-83-30 चातुर्वर्ण्यस्यैव धर्माः शास्त्रे विहिताः इतरेषां इतरेषां तु जातिभेदानां धर्मनियम इयत्ता च नास्ति ॥ 13-83-35 निहीनासु रेतःसेक न कुर्यादिति भावः ॥ 13-83-38 कलुषयोनिजं सङ्करयोनिजम् ॥ 13-83-39 नानाभावैरार्येभ्यः पृथग्भूताभिश्चेष्टाभिः समन्वितं नरं सङ्करयोनिजं जानीयात् ॥ 13-83-41 प्रकृतिं योनिम् । नियच्छति गूहितुं न शक्नोतीत्यर्थः ॥ 13-83-42 यथा तिर्यक्स्थावरादिकं बीजगुणं न त्यजत्येवं मनुष्योऽपीत्यर्थः ॥ 13-83-43 सञ्चन्ने सुगुप्तेऽपि यस्य जन्मनीति शेषः । सः तच्छीलं सङ्करकर्तुः स्वभावम् ॥ 13-83-46 तस्य सङ्करजस्य शरीरं सत्वेन शास्त्रीयबुद्ध्या न परिकृष्यते न नीचमार्गादपकृष्यते । बीजगुणस्य प्राबल्यात् ॥
