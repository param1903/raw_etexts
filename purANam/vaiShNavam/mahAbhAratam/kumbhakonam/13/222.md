अध्यायः 222

महेश्वरेणोमां प्रति स्त्रीणां पुंश्चलीत्वादिदोषहेतुभूतदुष्कर्मकथनम् ॥ 1 ॥ तथा प्राणिसाधारण्येन दास्यादिप्रयोजकदुष्कर्मकथनम् ॥ 2 ॥
	
उमोवाच ।	001  
भगवन्देवदेवेश शूलपाणे वृषध्वज ।	001a  
पुंश्चल्य इव या स्त्रीषु नीचवृत्तिरताः स्मृताः ।	001c  
केन कर्मविपाकेन तन्मे शंसितुमर्हसि ॥	001e  
महेश्वर उवाच ।	002  
याः पुरा मनुजा देवि बुद्धिमोहसमन्विताः ।	002a  
कामरागसमायुक्ताः पतीनतिचरन्ति वै ॥	002c  
प्रतिकूलपरा यास्तु पतीन्प्रति यथा तथा ।	003a  
शौचं लज्जां तु विस्मृत्य यथेष्टपरिचारणाः ॥	003c  
एवंयुक्तसमाचारा यमलोके सुदण्डिताः ।	004a  
यदि वै मानुषं जन्म लभेरंस्तास्तथाविधाः ।	004c  
बहुसाधारणा एव पुंश्चल्यश्च भवन्ति ताः ॥	004e  
पौश्चल्यं यत्तु तद्वृत्तं स्त्रीणां कष्टतमं स्मृतम् ।	005a  
ततःप्रभृति ता देवि पतन्त्येव न संशयः ॥	005c  
शोचन्ति चेत्तु तद्वृत्तं मनसा हितमाप्नुयुः ॥	006ac  
उमोवाच ।	007  
भगवन्देवदेवेश प्रमदा विधवा भृशम् ।	007a  
दृश्यन्ते मानुषा लोके सर्वकल्याणवर्जिताः ।	007c  
केन कर्मविपाकेन तन्मे शंसितुमर्हसि ॥	007e  
महेश्वर उवाच ।	008  
याः पुरा मनुजा देवि बुद्धिमोहसमन्विताः ।	008a  
कुटुम्बं तत्र वै पत्युर्नाशयन्ति वृथा तथा ॥	008c  
विषदाश्चाग्निदाश्चैव पतीन्प्रति सुनिर्दयाः ।	009a  
अन्यासां हि पतीन्यान्ति स्वपतिद्वेषकारणात् ॥	009c  
एवं युक्तसमाचारा यमलोके सुदण्डिताः ।	010a  
निरयस्थाश्चिरं कालं कथञ्चित्प्राप्य मानुषम् ।	010c  
तत्र ता भोगरहिता विधवास्तु भवन्ति वै ॥	010e  
उमोवाच ।	011  
भगवन्प्रमदा लोके पत्यौ ज्ञातिषु सत्सु च ।	011a  
लिङ्गिन्यः सम्प्रदृश्यन्ते पाषण्डं मतमाश्रिताः ।	011c  
केन कर्मविपाकेन तन्मे शंसितुमर्हसि ॥	011e  
महेश्वर उवाच ।	012  
याः पुरा भावदोषेणि लोभमोहसमन्विताः ।	012a  
परद्रव्यपरा लोभात्परेषां द्रव्यहारकाः ॥	012c  
अभ्यसूयापरा यास्तु सपत्नीनां प्रदूषकाः ।	013a  
ईर्ष्यापराः कोपनाश्च बन्धूनां विफलाः सदा ॥	013c  
एवंयुक्तसमाचाराः पुनर्जन्मनि ताः स्त्रियः ।	014a  
अलक्षणसमायुक्ताः पाषण्डं धर्ममाश्रिताः ।	014c  
स्त्रियः प्रव्राजशीलाश्च भवन्त्येव न संशयः ॥	014e  
उमोवाच ।	015  
भगवन्मानुषाः केचित्कारुवृत्तिसमाश्रिताः ।	015a  
प्रदृश्यन्ते मनुष्येषु नीचकर्मरतास्तथा ।	015c  
केन कर्मविपाकेन तन्मे शंसितुमर्हति ॥	0015e  
महेश्वर उवाच ।	016  
ये पुरा मनुजा देवि स्तब्धमानयुता भृशम् ।	016a  
दर्पाहङ्कारसंयुक्ताः केवलात्मपरायणाः ॥	016c  
तादृशा मानुषा देवि पुनर्जन्मनि शोभने ।	017a  
कारवो नटगन्धर्वाः सम्भवन्ति यथा तथा ॥	017c  
नापिता बन्दिनश्चैव तथा वैतालिकाः प्रिये ।	018a  
एवम्भूतास्त्वधोवृत्तिं जीवन्त्याश्रित्य मानवाः ॥	018c  
परप्रसाधनकरास्ते परैः कृतवेतनाः ।	019a  
परावमानस्य फलं भुञ्जते पौर्वदैहिकम् ॥	019c  
उमोवाच ।	020  
भगवन्देवदेवेश मानुषेष्वेव केचन ।	020a  
दासभूताः प्रदृश्यन्ते सर्वकर्मपरा भृशम् ॥	020c  
आघातभर्त्सनसहाः पीड्यमानाश्च सर्वशः ।	021a  
केन कर्मविपाकेन तन्मे शंसितुमर्हसि ॥	021c  
महेश्वर उवाच ।	022  
तदहं ते प्रवक्ष्यामि शृणु कल्याणि कारणम् ॥	022ac  
ये पुरा मनुजा देवि परेषां वित्तहारकाः ।	023a  
ऋणवृद्धिकरं कृष्या न्यासदत्तं तथैव च ॥	023c  
निक्षेपकारणाद्दत्तपरद्रव्यापहारिणः ।	024a  
प्रमादाद्विस्मृतं नष्टं परेषां धनहारकाः ॥	024c  
वधबन्धपरिक्लेशैर्दासत्वं कुर्वते परान् ।	025a  
तादृशा मरणं प्राप्ता दण्डिता यमशासनैः ॥	025c  
कथञ्चित्प्राप्य मानुष्यं तत्र ते देवि सर्वथा ।	026a  
दासभूता भविष्यन्ति जन्मप्रभृति मानवाः ॥	026c  
तेषां कर्माणि कुर्वन्ति येषां ते धनहारकाः ।	027a  
आसमाप्तेः स्वपापस्य कुर्वन्तीति विनिश्चयः ॥	027c  
पशुभूतास्तथा चान्ये भवन्ति धनहारकाः ।	028a  
तत्तथा क्षीयते कर्म तेषां पूर्वापराधजम् ।	028c  
अतोऽन्यथा न तच्छक्यं कर्म भोक्तुं सुरासुरैः ॥	028e  
किन्तु मोक्षविधिस्तेषां सर्वता तत्प्रसादनम् ।	029a  
अयथावन्मोक्षकामः पुनर्जन्मनि चेष्यते ॥	029c  
मोक्षकामी यथान्यायं कुर्वन्कर्माणि सर्वशः ।	030a  
भर्तुः प्रसादमाकाङ्क्षेदायासान्सर्वथा सहन् ॥	030c  
प्रीतिपूर्वं तु यो भर्त्रा मुक्तो मुक्तः स्वपापतः ।	031a  
तथाभूतान्कर्मकरान्सदा सन्तोषयेत्पतिः ॥	031c  
यथार्हं कारयेत्कर्म दण्डकारणतः क्षिपेत् ।	032a  
वृद्धान्बालांस्तथा क्षीणान्पालयन्धर्ममाप्नुयात् ॥	032c  
इति ते कथितं देवि भूयः श्रोतुं किमिच्छसि ॥ ॥	033ac  

इति श्रीमन्महाभारते अनुशासनपर्वणि दानधर्मपर्वणि द्वाविंशत्यधिकद्विशततमोऽध्यायः ॥ 222 ॥
