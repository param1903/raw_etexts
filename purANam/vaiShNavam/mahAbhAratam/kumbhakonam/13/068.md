अध्यायः 068

भीष्मेण युधिष्ठिरं प्रति ब्राह्मणमहिमाकथनम् ॥ 1 ॥

युधिष्ठिर उवाच ।	001  
किं राज्ञः सर्वकृत्यानां गरीयः स्यात्पितामह ।	001a  
कुर्वन्किं कर्म नृपतिरुभौ लोकौ समश्नुते	001c  
भीष्म उवाच ।	002  
एतद्राज्ञः कृत्यतममभिषिक्तस्य भारत ।	002a  
ब्राह्मणानां रक्षणं च पूजा च सुखमिच्छतः ॥	002c  
कर्तव्यं पार्थिवेन्द्रेण तथैव भरतर्षभ ।	003a  
श्रोत्रियान्ब्राह्मणान्वृद्धान्नित्यमेवाभिपूजयेत् ॥	003c  
पौरजानपदांश्चापि ब्राह्मणांश्च बहुश्रुतान् ।	004a  
सान्त्वेन भोगदानेन नमस्कारैः सदाऽर्चयेत् ॥	004c  
एतत्कृत्यतमं राज्ञो नित्यमेवोपलक्षयेत् ।	005a  
यथाऽऽत्मानं यथा पुत्रांस्तथैतान्प्रतिपालयेत् ॥	005c  
ये चाप्येषां पूज्यतमास्तान्दृढं प्रतिपूजयेत् ।	006a  
तेषु शान्तेषु तद्राष्ट्रं सर्वमेव विराजते ॥	006c  
ते पूज्यास्ते नमस्कार्या मान्यास्ते पितरो यथा ।	007a  
तेष्वेव यात्रा लोकानां भूतानामिव वासवे ॥	007c  
अभिचारैरुपायैश्च दहेयुरपि चेतसा ।	008a  
निःशेषं कुपिताः कुर्युरुग्राः सत्यपराक्रमाः ।	008c  
नान्तमेषां प्रपश्यामि न दिशश्चाप्यपावृताः ।	009a  
कुपिताः समुदीक्षन्ते दावेष्वग्निशिखा इव ॥	009c  
\'मान्यास्तेषां साधवो ये न निन्द्याश्चाप्यसाधवः\' ।	010a  
बिभ्यत्येषां साहसिका गुणास्तेषामतीव हि ।	010c  
कूपा इव तृणच्छन्ना विशुद्धा द्यौरिवापरे ॥	010e  
प्रसह्यकारिणः केचित्कार्पासमृदवोऽपरे ।	011a  
सन्ति चैषामतिशठास्तथैवान्ये तपस्विनः ॥	011c  
कृषिगोरक्ष्यमप्येके भैक्ष्यमन्येऽप्यनुष्ठिताः ।	012a  
चोराश्चान्येऽनृताश्चान्ये तथाऽन्ये नटनर्तकाः ॥	012c  
सर्वकर्मसहाश्चान्ये पार्थिवेष्वितरेषु च ।	013a  
विविधाचारयुक्ताश्च ब्राह्मणा भरतर्षभ ॥	013c  
नानाकर्मसु रक्तानां बहुकर्मोपजीविनाम् ।	014a  
धर्मज्ञानां सतां तेषां नित्यमेवानुकीर्तयेत्	014c  
पितॄणां देवतानां च मनुष्योरगरक्षसाम् ।	015a  
पुराऽप्येते महाभागा ब्राह्मणा वै जनाधिप ॥	015c  
नैते देवैर्न पितृभिर्न गन्धर्वैर्न राक्षसैः ।	016a  
नासुरैर्न पिशाचैश्च शक्या जेतुं द्विजातयः ॥	016c  
अदैवं दैवतं कुर्युर्दैवतं चाप्यदैवतम् ।	017a  
यमिच्छेयुः स राजा स्याद्यं द्विष्युः स पराभवेत् ॥	017c  
परिवादं च ये कुर्युर्ब्राह्मणानामचेतसः ।	018a  
सत्यं ब्रवीमि ते राजन्विनश्येयुर्न संशयः ॥	018c  
निन्दाप्रशंसाकुशलाः कीर्त्यकीर्तिपरायणाः ।	019a  
परिकुप्यन्ति ते राजन्सततं द्विषतां द्विजाः ॥	019c  
ब्राह्मणा यं प्रशंसन्ति पुरुषः स प्रवर्धते ।	020a  
ब्राह्मणैर्यः पराकृष्टः पराभूयात्क्षणाद्धि सः ॥	020c  
शका यवनकाम्भोजास्तास्ताः क्षत्रियजातयः ।	021a  
वृषलत्वं परिगता ब्राह्मणानामदर्शनात् ॥	021c  
द्राविडाश्च कलिङ्गाश्च पुलिन्दाश्चाप्युशीनराः ।	022a  
कोलिसर्पा महिपकास्तास्ताः क्षत्रियजातयः ॥	022c  
वृषलत्वं परिगता ब्राह्मणानामदर्शनात् ।	023a  
श्रेयान्पराजयस्तेभ्यो न जयो जयतांवर ॥	023c  
यस्तु सर्वमिदं हन्याद्ब्राह्मणं च न तत्समम् ।	024a  
ब्रह्मवध्या महान्दोष इत्याहुः परमर्षयः ॥	024c  
परिवादो द्विजातीनां न श्रोतव्यः कथञ्चन ।	025a  
आसीताधोमुखस्तूष्णीं समुत्थाय व्रजेत वा ॥	025c  
न स जातो जनिष्यो वा पृथिव्यामिह कश्चन ।	026a  
यो ब्राह्मणविरोधेन सुखं जीवितुमुत्सहेत् ॥	026c  
दुर्ग्राह्यो मुष्टिना वायुर्दुःस्पर्शः पाणिना शशी ।	027a  
दुर्धरा पृथिवी मूर्ध्ना दुर्जया ब्राह्मणा भुवि ॥ ॥	027c  

इति श्रीमन्महाभारते अनुशासनपर्वणि दानधर्मपर्वणि अष्टषष्टितमोऽध्यायः ॥ 68 ॥

13-68-6 एषां ब्राह्मणानां मध्ये ॥ 13-68-7 वासवे पर्जन्ये ॥ 13-68-8 अभिचारैः श्येनयागादिभिः । उपायैः कौलिकशास्त्रप्रसिद्धैः । चेतसा सङ्कल्पमात्रेण ॥ 13-68-10 एषां एभ्यः साहसिका अकार्यकारिणोऽपि बिभ्यति किमुत विवेकिनः ॥ 13-68-15 एते पूज्या इति शेषः । यतो महाभागाः ॥ 13-68-19 परायणाः हेतवः ॥13-68-21 अदर्शनात् अननुग्रहात् ॥	
