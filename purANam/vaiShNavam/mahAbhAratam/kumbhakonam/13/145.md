श्रीः
अध्यायः 145

जमदग्निना सौरातपतापनिवारणोपायकल्पनं चोदितेन सूर्येण तस्मै छत्रोपानत्प्रदानम् ॥ 1 ॥ एवं भीष्मेण युधिष्ठिरम् प्रति तत्प्रवृत्तिकथनपूर्वकं तद्वानप्रशंसनम् ॥ 2 ॥
	
युधिष्ठिर उवाच 	001  
एवं प्रयाचति तदा भास्करे मुनिसत्तमः ।	001a  
जमदग्निर्महातेजाः किं कार्यं प्रत्यपद्यत ॥	001c  
भीष्म उवाच 	002  
स तथा याचमानस्य मुनिरग्निसमप्रभः ।	002a  
जमदग्निः शमं नैव जगाम कुरुनन्दन ॥	002c  
ततः सूर्यो मधुरया वाचा तमिदमब्रवीत् ।	003a  
कृताञ्जलिर्विप्ररूपी प्रणम्यैनं विशाम्पते ॥	003c  
चलं निमित्तं विप्रर्षे सदा सूर्यस्य गच्छतः ।	004a  
कथं चलं भेत्स्यसि त्वं सदा यान्तं दिवाकरम् ॥	004c  
जमदग्निरुवाच 	005  
स्थिरं चापि चलं चापि जाने त्वां ज्ञानचक्षुषा ।	005a  
अवश्यं विनयाधानं कार्यमद्य मया तव ॥	005c  
मध्याह्ने वै निमेषार्धं तिष्टसि त्वं दिवाकर ।	006a  
तत्र भेत्स्यामि सूर्य त्वां न मेऽत्रास्ति विचारणा ॥	006c  
सूर्य उवाच 	007  
असंशयं मां विप्रर्षे भेत्स्यसे धन्विनांवर ।	007a  
अपकारिणं मां विद्धि भगवञ्शरणागतम् ॥	007c  
भीष्म उवाच 	008  
ततः प्रहस्य भगवाञ्जमदग्निरुवाच तम् ।	008a  
न भीः सूर्य त्वया कार्या प्रणिपातगतो ह्यसि ॥	008c  
ब्राह्मणेष्वार्जवं यच्च स्थैर्यं च धरणीतले ।	009a  
सौम्यतां चैव सोमस्य गाम्भीर्यं वरुणस्य च ॥	009c  
दीप्तिमग्नेः प्रभां मेरोः प्रतापं धनदस्य च ।	010a  
एतान्यतिक्रमेद्यो वै स हन्याच्छरणागतम् ॥	010c  
भवेत्स गुरुतल्पी च ब्रह्महा च स वै भवेत् ।	011a  
सुरापानं स कुर्याच्च यो हन्याच्छरणागतम् ॥	011c  
एतस्य त्वपनीतस्य समाधिं तात चिन्तय ।	012a  
यथा सुखगमः पन्था भवेत्त्वद्रश्मितापितः ॥	012c  
भीष्म उवाच 	013  
एतावदुक्त्वा स तदा तूष्णीमासीद्भृगूत्तमः ।	013a  
अथ सूर्योऽददत्तस्मै छत्रोपानहमाशु वै ॥	013c  
सूर्य उवाच 	014  
महर्षे शिरसस्त्राणां छत्रं मद्रश्मिवारणम् ।	014a  
प्रतिगृह्णीष्व पद्भ्यां च त्राणार्थं चर्मपादुके ||	014c  
अद्यप्रभृति चैवेह लोके सम्प्रचरिष्यति ।	015a  
पुण्यकेषु च सर्वेषु परमक्षय्यमेव च ॥	015c  
भीष्म उवाच 	016  
उपानहौ च च्छत्रं च सूर्येणैतत्प्रवर्तितम् ।	016a  
पुण्यमेतदभिख्यातं त्रिषु लोकेषु भारत ॥	016c  
तस्मात्प्रयच्छ विप्रेषु छत्रोपानहमुत्तमम् ।	017a  
धर्मस्ते सुमहान्भावी न मेऽत्रास्ति विचारणा ॥	017c  
छत्रं हि भरतश्रेष्ठः यः प्रदद्याद्द्विजातये ।	018a  
शुभ्रं शतशलाकं वै स प्रेत्य सुखमेधते ॥	018c  
स शक्रलोके वसति पूज्यमानो द्विजातिभिः ।	019a  
अप्सरोभिश्च सततं देवैश्च भरतर्षभ ॥	019c  
उपानहौ च यो दद्याच्छ्लक्ष्णौ स्नेहसमन्वितौ ।	020a  
स्नातकाय महाबाहो संशिताय द्विजातये ॥	020c  
सोपि लोकानवाप्नोति देवतैरभिपूजितान् ।	021a  
गोलोके स मुदा युक्तो वसति प्रेत्य भारत ॥	021c  
एतत्ते भरतश्रेष्ठ मया कार्त्स्न्येन कीर्तितम् ।	022a  
छत्रोपानहदानस्य फलं भरतसत्तम ॥ 	022c  

इति श्रीमन्महाभारते अनुशासनपर्वणि दानधर्मपर्वणि पञ्चचत्वारिंशदधिकशततमोऽध्यायः ॥ 145 ॥

7-145-4 निमित्तं लक्ष्यम् ॥ 7-145-9 ब्राह्मणेष्वपि यज्झानमिति ट. ध. पाठः ॥ 7-145-12 अपनीतस्यापनयस्य सन्तापनरूपस्य समाधिं समाधानम् ॥
