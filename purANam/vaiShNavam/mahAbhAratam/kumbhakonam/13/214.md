अध्यायः 214

महेश्वरेण पार्वतीं प्रति सदृष्टान्तप्रदर्शनं सर्वैर्विधेर्दुरतिक्रमत्वनिरूपणम् ॥ 1 ॥ तथा योधधर्मकथनपूर्वकं राज्ञां योधानां च प्राणयज्ञप्रशंसनम् ॥ 2 ॥

महेश्वर उवाच ।	001  
श्रूयतां कारणं देवि यथा हि दुरतिक्रमः ।	001a  
विधिः सर्वेषु भूतेषु मर्तव्ये समुपस्थिते ॥	001c  
आयुःक्षयेणोपहिताः समागम्य वरानने ।	002a  
कीटाः पतङ्गा बहवः स्थूलाः सूक्ष्माश्च मध्यमाः । 	002c  
प्रज्वलत्सु प्रदीपेषु स्वयमेव पतन्ति ते ॥	 002e  
बहूनां मृगयूथानां नानावननिषेविणाम् ।	003a  
यस्तु कालं गतस्तेषां स वै पाशेन बध्यते ॥	003c  
सूनार्थं देवि बद्धानां क्षीणायुर्यो निबध्यते ।	004a  
अवशो घातकस्याथ हस्तं तदहरेति सः ॥	004c  
यथा पक्षिगणाः क्षिप्रं विस्तीर्णाकाशगामिनः ।	005a  
क्षीणायुषो निबध्यन्ते शक्ता अपि पलायितुम् ॥	005c  
यथा वारिचरा मीना बहवोऽम्बुजजातयः ।	006a  
जालं समधिरोहन्ति स्वयमेव विधेर्वशात् ॥	006c  
शल्यकस्य च जिह्वाग्रं स्वयमारुह्य शोभने ।	007a  
आयुःक्षयेणोपहता निबध्यन्ते सरीसृपाः ॥	007c  
कृषतां कर्षकाणां च नास्ति बुद्धिर्विहिंसने ।	008a  
अथैषां लाङ्गलाग्राद्यैर्हन्यन्ते जन्तवोऽक्षयाः ॥	008c  
पादाग्रेणैव चैकेन यां हिंसां कुरुते नरः ।	009a  
मातङ्गोपि न तां कुर्यात्क्रूरो जन्मशतैरपि ॥	009c  
म्रियन्ते यैर्हि मर्तव्यं न तान्घ्नन्ति कृषीवलाः ।	010a  
कृषामीति मनस्तस्य नास्ति चिन्ता विहिंसने ॥	010c  
तस्माज्जीवसहस्राणि हत्वाऽपि न स लिप्यते ।	011a  
विधिना स हतः पूर्वं पश्चात्प्राणि विपद्यते ।	011c  
एवं सर्वेषु भूतेषु विधिर्हि दुरतिक्रमः ॥	011e  
गतायुषा मुहूर्तं तु न शक्यमुपजीवितुम् ।	012a  
जीवितव्ये न मर्तव्यं न भूतं न भविष्यति ॥	012c  
शुभाशुभं कर्मफलं न शक्यमतिवर्तितुम् ।	013a  
तथा ताभिश्च मर्तव्यं मोक्तव्याश्चैव तास्तथा ॥	013c  
रन्तिदेवस्य गावो वै विधेर्हि वशमागताः ।	014a  
स्वयमायान्ति गावो वै हन्यन्ते यत्र सुन्दरि ॥	014c  
गवां वै हन्यमानानां रुधिरप्रभवा नदी ।	015a  
चर्मण्वतीति विख्याता खुरशृङ्गास्थिदुर्गमा ॥	015c  
रुधिरं तां नदीं प्राप्य तोयं भवति शोभने ।	016a  
मेध्यं पुण्यं पवित्रं च गन्धवर्णरसैर्युतम् ॥	016c  
तत्राऽभिषेकं कुर्वन्ति कृतजप्याः कृताह्निकाः ।	017a  
द्विजा देवगणाश्चापि लोकपाला महेश्वराः ॥	017c  
तस्य राज्ञः सदा सत्रे स्वयमागम्य सुन्दरि ।	018a  
विधिना पूर्वदृष्टेन तन्मांसमुपकल्पितम् ।	018c  
मन्त्रवत्प्रतिगृह्णन्ति यथान्यायं यथाविधि ॥	018e  
समांसं च सदा ह्यन्नं शतशोऽथ सहस्रशः ।	019a  
भुञ्जानानां द्विजातीनामस्तमेति दिवाकरः ॥	019c  
गावो यास्तत्र हन्यन्ते राज्ञस्तस्य क्रतूत्तमे ।	020a  
पठ्यमानेषु मन्त्रेषु यथान्यायं यथाविधि ॥	020c  
ताश्च स्वर्गं गता गावो रन्तिदेवश्च पार्थिवः ।	021a  
सदा सत्रविधानेन सिद्धिं प्राप्तो नरोत्तमः ॥	021c  
अथ यस्तु सहायार्थमुक्तः स्यात्पार्थिवैर्नरैः ।	022a  
भोगानां संविभागेन वस्त्राभरणभूषणैः ॥	022c  
सहभोजनसम्बद्धैः सत्कारैर्विविधैरपि ।	023a  
सहायकाले सम्प्राप्ते सङ्ग्रामे शस्त्रमुद्धरेत् ॥	023c  
व्यूढानीके यथाशास्त्रं सेनयोरुभयोरपि ।	024a  
हस्त्यश्वरथसम्पूर्णे पदातिबलसङ्कुले ।	024c  
चामरच्छत्रशबले ध्वजचर्मायुधोज्ज्वले ॥	024e  
शक्तितोमरकुन्तासिशूलमुद्गरपाणिभिः ।	025a  
कूटमुद्गरचापेषु मुसुण्ठीजुष्टमुष्टिभिः ॥	025c  
भिण्डिपालगदाचक्रप्रासकर्पटधारिभिः ।	026a  
नानाप्रहरणैर्योधैः सेनयोरुभयोरपि ।	026c  
युद्धशौण्डैः प्रगर्जद्भिर्वृषेषु वृषभैरिव ॥	026e  
शङ्खदुन्दुभिनादेन नानातूर्यरवेण च ।	027a  
हयहेषितशब्देन कुञ्जराणां तु बृंहितैः ॥	027c  
योधानां सिंहनादैश्च घण्टानां शिञ्जितस्वनैः ।	028a  
दिशश्च विदिशश्चैव समन्ताद्बधिरीकृताः ॥	028c  
ग्रीष्मान्तेष्विव गर्जद्भिर्नभसीव बलाहकैः ।	029a  
रथनेमिखुरोद्धूतैररुणै रणरेणुभिः ।	029c  
कपिलाभिरिवाकाशे छाद्यमाने समन्ततः ॥	029e  
प्रवृत्ते शस्त्रसम्पाते योधानां तत्र सेनयोः ।	030a  
तेषां प्रहारक्षतजं रक्तचन्दनसन्निभम् ॥	030c  
तेषामस्राणि गात्रेभ्य स्रवन्ते रणमूर्धनि ।	031a  
पलाशाशोकपुष्पाणां जङ्गमा इव राशयः ॥	031c  
रणे समभिवर्तन्त उद्यतायुधपाणयः ।	032a  
शोभमाना रणे शूरा आह्वयन्तः परस्परम् ॥	032c  
हन्यमानेष्वभिघ्नत्सु शूरेषु रणसङ्कटे ।	033a  
पृष्ठं दत्त्वा च ये तत्र नायकस्य नराधमाः ॥	033c  
अनाहता निवर्तन्ते नायके चाप्यनीप्सति ।	034a  
ते दुष्कृतं प्रपद्यन्ते नायकस्याखिलं नराः ।	034c  
यच्चास्ति सुकृतं तेषां युज्यते तेन नायकः ॥	034e  
अहिंसा परमो धर्म इति येऽपि नरा विदुः ।	035a  
सङ्ग्रामेषु न युध्यन्ते भृत्याश्चैवानुरूपतः ।	035c  
नरकं यान्ति ते घोरं भर्तृपिण्डापहारिणः ॥	035e  
यस्तु प्राणान्परित्यज्य प्रविशेदुद्यतायुधः ।	036a  
सङ्ग्राममग्निप्रतिमं पतङ्ग इव निर्भयः ।	036c  
स्वर्गमाविशते प्रेत्य ज्ञात्वा योधस्य निश्चयम् ॥	036e  
आविष्टश्चैव सत्त्वेन सघृणो जायते नरः ।	037a  
प्रहारैर्नन्दयेद्देवि सत्वेनाधिष्ठितो हि सः ।	037c  
प्रहारव्यथितश्चैव न वैक्लब्यमुपैति सः ॥	037e  
यस्तु स्वं नायकं रक्षेदतिघोरे रणाङ्कणे ।	038a  
तापयन्नरिसैन्यानि सिंहो मृगगणानिव ।	038c  
आदित्य इव मध्याह्ने दुर्निरीक्ष्यो रणाजिरे ॥	038e  
निर्दयो यस्तु सङ्ग्रामे प्रहरन्नुद्यतायुधः ।	039a  
यजते स तु पूतात्मा सङ्ग्रामेण महाक्रतुम् ॥	039c  
चर्म कृष्णाजिनं तस्य दन्तकाष्ठं धनुः स्मृतम् ।	040a  
रथो वेदिर्ध्वजो यूपः कुशाश्च रथरश्मयः ॥	040c  
मानो दर्पस्त्वहङ्कारस्त्रयस्त्रेताग्नयः स्मृताः ।	041a  
प्रमोदश्च स्रुवस्तस्य उपाध्यायो हि सारथिः ॥	041c  
स्रुग्भाण्डं चापि यत्किञ्चिद्यज्ञोपकरणानि च ।	042a  
आयुधान्यस्य तत्सर्वं समिधः सायकाः स्मृताः ॥	042c  
स्वेदस्रवश्च गात्रेभ्यः क्षौद्रं तस्य यशस्विनः ।	043a  
पुरोडाशा नृशीर्षाणि रुधिरं चाहुतिः स्मृता ।	043c  
तूणाश्चैव चरुर्ज्ञेया वसोर्धारा वसाः स्मृताः ॥	043e  
क्रव्यादा भूतसङ्घाश्च तस्मिन्यज्ञे द्विजतयः ।	044a  
तेषां भक्षान्नपानानि हता नृगजवाजिनः ।	044c  
भुञ्जते ते यथाकामं यता यज्ञे किमिच्छति ॥	044e  
निहतानां तु योधानां वस्त्राभरणभूषणम् ।	045a  
हिरण्यं च सुवर्णं च यद्वै यज्ञस्य दक्षिणा ॥	045c  
यस्तत्र हन्यते देवि गजस्कन्धगतो नरः ।	046a  
ब्रह्मलोकमवाप्नोति रणेष्वभिमुखो हतः ॥	046c  
रथमध्यगतो वाऽपि हयपृष्ठगतोपि वा ।	047a  
हन्यते यस्तु सङ्ग्रामे शक्रलोके महीयते ॥	047c  
स्वर्गे हताः प्रपूज्यते हन्ता त्वत्रैव पूज्यते ।	048a  
द्वावेतौ सुखमेधेते हन्ता यश्चैव हन्यते ॥	048c  
तस्मात्सङ्ग्राममासाद्य प्रहर्तव्यमभीतवत् ॥	049ac  
निर्भयो यस्तु सङ्ग्रामे प्रहरेदुद्यतायुधः|	050a  
यथा नदीसहस्राणि प्रविष्टानि महोदधिम्||	050c  
तथा सर्वे न सन्देहो धर्मा धर्मभृतांवरम् ।	051a  
प्रविष्टा राजधर्मेण आचारविनयस्तथा ॥	051c  
वेदोक्ताश्चैव ये धर्माः पाषण्डेषु च कीर्तिताः ।	052a  
तथैव मानुषा धर्मा धर्माश्चान्ये तथेतरे ॥	052c  
देशजातिकुलानां च ग्रामधर्मास्तथैव च ।	053a  
ये धर्माः पार्वतीयेषु ये धर्माः पत्तनादिषु ।	053c  
तेषां पूर्वप्रवृत्तानां कर्तव्यं परिरक्षणम् ॥	053e  
धर्म एव हतो हन्ति धर्मो रक्षति रक्षितः ।	054a  
तस्माद्धर्मो न हन्तव्यः पार्थिवेन विशेषतः ॥	054c  
प्रजाः पालयते यत्र धर्मेण वसुधाधिपः ।	055a  
षट्कर्मनिरता विप्राः पूज्यन्ते पितृदेवताः ॥	055c  
नैव तस्मिन्ननावृष्टिर्न रोगा नाप्युपद्रवाः ।	056a  
धर्मशीलाः प्रजाः सर्वाः स्वधर्मनिरते नृपे ॥	056c  
एष्टव्यः सततं देवि युक्ताचारो नराधिपः ।	057a  
छिद्रज्ञश्चैव शत्रूणामप्रमत्तः प्रतापवान् ॥	057c  
शूद्राः पृथिव्यां बहवो राज्ञां बहुविनाशकाः ।	058a  
तस्मात्प्रमादं सुश्रोणि न कुर्यात्पण्डितो नृपः ॥	058c  
तेषु मित्रेषु त्यक्तेषु तथा मर्त्येषु हस्तिषु ।	059a  
विस्रम्भो नोपगन्तव्यः स्नानपानेषु नित्यशः ॥	059c  
राज्ञो वल्लभतामेति कुलं भावयते स्वकम् ।	060a  
यस्तु राष्ट्रहितार्थाय गोब्राह्मणकृते तथा ।	060c  
बन्दीग्रहाय मित्रार्थे प्राणांस्त्यजति दुस्त्यजान् ॥	060e  
सर्वकामदुघां धेनुं धरणीं लोकधारिणीम् ।	061a  
समुद्रान्तां वरारोहे सशैलवनकाननाम् ॥	061c  
दद्याद्देवि द्विजातिभ्यो वसुपूर्णां वसुन्धराम् ।	062a  
न तत्समं वरारोहे प्राणत्यागी विशिष्यते ॥	062c  
सहस्रमपि यज्ञानां यजते च यतर्द्धिमान् ।	063a  
यज्ञैस्तस्य किमाश्चर्यं प्राणत्यागः सुदुष्करः ॥	063c  
तस्मात्सर्वेषु यज्ञेषु प्राणयज्ञो विशिष्यते ।	064a  
एवं सङ्ग्रामयज्ञास्ते यथार्थं समुदाहृताः ॥ ॥	064c  

इति श्रीमन्महाभारते अनुशासनपर्वणि दानधर्मपर्वणि चतुर्दशाधिकद्विशततमोऽध्यायः ॥ 214 ॥
