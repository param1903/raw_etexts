श्रीः
अध्यायः 121

फेनपस्य गोभिः कदाचन गोलोकादेत्य गिरिह्रदे स्त्रीरूपधारणेन विहरमाणानां गवामवलोकनम् ॥ 1 ॥ फेनपस्य गोभिः स्वेषां गोलोकप्राप्त्युपायं पृष्टाभिस्ताभिस्ताः प्रति रन्तिदेवस्य सत्रे आत्मनां पशुत्वोपकल्पनस्य तदुपायत्वोक्तिः ॥ 2 ॥ फेनपस्य स्वेष्वतिवत्सलतया यागीयपशुत्वे तदभ्यनुज्ञानस्य दुःसम्पादतां चिन्तयन्तीषु तासु कपिलाभिस्ताभ्यः स्वेषामेव गोषु श्रैष्ठ्यप्राप्तिरूपवराधिगमेन पेनपवधप्रतिज्ञानम् ॥ 3 ॥

भीष्म उवाच 	001  
कदाचित्कामरूपिण्यो गावः स्त्रीवेषमाश्रिताः ।	001a  
ह्रदे क्रीडन्ति संहृष्टा गायन्त्यः पुण्यलक्षणाः ॥?	001c  
ददृशुस्तस्य गावो वै विस्मयोत्फुल्ललोचनाः ।	002a  
ऊचुश्च का यूयमिति स्त्रियो मानुषया गिरा ॥	002c  
स्त्रिय ऊचुः 	003  
गाव एव वयं सर्वकर्मभिः शोभनैर्युताः ।	003a  
सर्वाः स्त्रीवेषधारिण्यो यथाकामं चरामहे ||	003c  
गाव ऊचुः 	004  
गवां गावः परं दैवं गवां गावः परा गतिः ।	004a  
कथयध्वमिहास्माकं केन वः सुकृतां गतिः ॥	004c  
स्त्रिय ऊचुः 	005  
अस्माकं हविषा देवा ब्राह्मणास्तर्पितास्तथा ।	005a  
कव्येन पितरश्चैव हव्येनाग्निश्च तर्पितः ॥	005c  
प्रजया च तथाऽस्माकं कृषिरभ्युद्धृता सदा ।	006a  
शकटैश्चापि संयुक्ता दशवाहशतेन वै ॥	006c  
तदेतैः सुकृतैः स्फीतैर्वयं याश्चैव नः प्रजाः ।	007a  
गोलोकमनुसम्प्राप्ता यः परं कामगोचरः ॥	007c  
यूयं तु सर्वा रोहिण्यः सप्रजाः सहपुङ्गवाः ।	008a  
अधोगामिन्य इत्येव पश्यामो दिव्यचक्षुषा ॥	008c  
गाव ऊचुः 	009  
एवं गवां परं दैवं गाव एव परायणम् ।	009a  
स्वपक्ष्यास्तारणीया वः शरणाय गता वयम् ॥	009c  
किमस्माभिः करणीयं वर्तितव्यं कथञ्चन ।	010a  
प्राप्नुयाम च गोलोकं भवाम न च गर्हिताः ॥	010c  
स्त्रिय ऊचुः 	011  
वर्तते रन्तिदेवस्य सत्रं वर्षसहस्रकम् ।	011a  
तत्र तस्य नृपस्याशु पशुत्वमुपगच्छत ॥	011c  
ततस्तस्योपयोगेन पशुत्वे यज्ञसंस्कृताः ।	012a  
गोलोकान्प्राप्स्यथ शुभांस्तेन पुण्येन संयुताः ॥	012c  
भीष्म उवाच 	013  
एतत्तासां वचः श्रुत्वा गवां संहृष्टमानसाः ।	013a  
गमनाय मनश्चक्रुरौत्सुक्यं चागमन्परम् ॥	013c  
न हि नो भार्गवो दाता पशुत्वेनोपयोजनम् ।	014a  
यज्ञस्तस्य नरेन्द्रस्य वर्तते धर्मतस्तथा ॥	014c  
वयं न चाननुज्ञाताः शक्ता गन्तुं कथञ्चन ।	015a  
अवोचन्नथ तत्रत्या भार्गवो वध्यतामयम् ॥	015c  
एतत्सर्वा रोचयत न हि शक्यमतोऽन्यथा ।	016a  
लोकान्प्राप्तुं सहास्माभिर्निश्चयः क्रियतामयम् ॥	016c  
न तु तासां समेतानां काचिद्घोरेण चक्षुषा ।	017a  
शक्नोति भार्गवं द्रष्टुं सत्कृतेनोपसंयुता ॥	017c  
अथ पद्मसवर्णाभा भास्करांशुसमप्रभाः ।	018a  
जपालोहितताम्राक्ष्यो निर्मांसकठिनाननाः ॥	018c  
रोहिण्यः कपिलाः प्राहुः सर्वासां वै समक्षतः ।	019a  
मेघस्तनितनिर्घोषास्तेजोभिरभिरञ्जिताः ॥	019c  
वयं हि तं वधिष्यामः सुमित्रं नात्र संशयः ।	020a  
सुकृतं पृष्ठतः कृत्वा किं नः श्रेयो विधास्यथ ॥	020c  
गाव ऊचुः 	021  
कपिलाः सर्ववर्णेषु प्रधानत्वमवाप्स्यथ ।	021a  
गवां शतफला चैकां दत्त्वा फलमवाप्स्यति ॥	021c  
भीष्म उवाच 	022  
एतद्गवां वचः श्रुत्वा कपिला हृष्टमानसाः ।	022a  
चक्रुः सर्वा भार्गवस्य सुमित्रस्य वधे मतिम् ॥\' 	022c  

इति श्रीमन्महाभारते अनुशासनपर्वणि दानधर्मपर्वणि एकविंशत्यधिकशततमोऽध्यायः ॥ 121 ॥

7-121-2 तस्य फेनपस्य स्त्रियः प्रति ॥ 7-121-4 सुकृतां पुण्यकृताम् ॥ 7-121-6 शक्ताश्चापि तथा युक्ता इति थ. ध. पाठः ॥
