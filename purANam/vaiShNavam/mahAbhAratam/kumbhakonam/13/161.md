श्रीः
अध्यायः 161

भीष्मेण युधिष्ठिरम् प्रत्यायुष्यानायुष्यकारणशुभाशुभकर्मप्रतिपादनम् ॥ 1 ॥

युधिष्ठिर उवाच 	001  
शतायुरुक्तः पुरुषः शतवीर्यश्च वैदिके ।	001a  
कस्मान्म्रियन्ते पुरुषा बाला अपि पितामह ॥	001c  
आयुष्मान्केन भवति अल्पायुर्वाऽपि मानवः ।	002a  
केन वा लभते कीर्तिं केन वा लभते श्रियम् ॥	002c  
तपसा ब्रह्मचर्येण जपैर्होमैस्तथा परैः ।	003a  
जन्मना यदि वाऽचारात्तन्मे ब्रूहि पितामह ॥	003c  
भीष्म उवाच 	004  
अत्र तेऽहं प्रवक्ष्यामि यन्मां त्वमनुपृच्छसि ।	004a  
अल्पायुर्येन भवति दीर्घायुर्येन मानवः ॥	004c  
येन वा लभते कीर्तिं येन वा लभते श्रियम् ।	005a  
यथा च वर्तयन्पुरुषः श्रेयसा सम्प्रयुज्यते ॥	005c  
आचाराल्लभते ह्यायुराचाराल्लभते श्रियम् ।	006a  
आचारात्कीर्तिमाप्नोति पुरुषः प्रेत्य चेह च ॥	006c  
दुराचारो हि पुरुषो नेहायुर्विन्दते महत् ।	007a  
त्रसन्ति चास्य भूतानि तथा परिभवन्ति च ॥	007c  
तस्मात्कुर्यादिहाचारं य इच्छेद्भूतिमात्मनः ।	008a  
अपि पापशरीरस्य आचारो हन्त्यलक्षणम् ॥	008c  
आचारलक्षणो धर्मः सन्तश्चारित्रलक्षणाः ।	009a  
साधूनां च यथावृत्तमेतदाचारलक्षणम् ॥	009c  
अप्यदृष्टं श्रवादेव पुरुषं धर्मचारिणम् ।	010a  
स्वानि कर्माणि कुर्वाणं तं जनाः कुर्वते प्रियम् ॥	010c  
ये नास्तिका निष्क्रियाश्च गुरुशास्त्रातिलङ्घिनः ।	011a  
अधर्मज्ञा दुराचारास्ते भवन्ति गतायुषः ॥	011c  
विशीला भिन्नमर्यादा नित्यं सङ्कीर्णमैथुनाः ।	012a  
अल्पायुषो भवन्तीह नरा निरयगामिनः ॥	012c  
सर्वलक्षणहीनोऽपि समुदाचारवान्नरः ।	013a  
श्रद्दधानोऽनसूयुश्च शतं वर्षाणि जीवति ॥	013c  
अक्रोधनः सत्यवादी भूतानामविहिंसकः ।	014a  
अनसूयुरजिह्मश्च शतं वर्षाणि जीवति ॥	014c  
लोष्ठमर्दी तृणच्छेदी नखखादी च यो नरः ।	015a  
नित्योच्छिष्टः सङ्कुसुको नेहायुर्विन्दते महत् ॥	015c  
ब्राह्मे मुहूर्ते बुध्येत धर्मार्थौ चानुचिन्तयेत् ।	016a  
उत्थाय चोपतिष्ठेत पूर्वां सन्ध्यां कृताञ्जलिः ।	016c  
एवमेवापरां सन्ध्यां समुपासीत वाग्यतः ॥	016e  
नेक्षेतादित्यमुद्यन्तं नास्तं यन्तं कदाचन ।	017a  
नोपसृष्टं न वारिस्थं न मध्यं नभसो गतम् ॥	017c  
ऋषयो नित्यसन्ध्यत्वाद्दीर्घमायुरवाप्नुवन् ॥	018ac  
\'सदर्भपाणिस्तत्कुर्वन्वाग्यतस्तन्मनाः शुचिः ।\'	019a  
तस्मात्तिष्ठेत्सदा पूर्वां पश्चिमां चैव वाग्यतः ॥	019c  
ये न पूर्वामुपासन्ते द्विजाः सन्ध्यां न पश्चिमाम् ।	020a  
सर्वांस्तान्धार्मिको राजा शूद्रकर्माणि कारयेत् ॥	020c  
परदारा न गन्तव्याः सर्ववर्णेषु कर्हिचित् ।	021a  
नहीदृशमनायुष्यं लोके किञ्चन विद्यते ॥	021c  
यादृशं पुरुषस्येह परदारोपसेवनम् ।	022a  
तादृशं विद्यते किञ्चिदनायुष्यं नृणामिह ॥	022c  
यावन्तो रोमकूपाः स्युः स्त्रीणां गात्रेषु निर्मिताः ।	023a  
तावद्वर्षसहस्राणि नरकं पर्युपासते ॥	023c  
मैत्रं प्रसाधनं स्नानमञ्जनं दन्तधावनम् ।	024a  
पूर्वाह्ण एव कुर्वीत देवतानां च पूजनम् ॥	024c  
पुरीषमूत्रे नोदीक्षेन्नाधितिष्ठेत्कदाचन ।	025a  
नातिकल्यं नातिसायं न च मध्यन्दिने स्थिते ।	025c  
नाज्ञातैः सह गच्छेत नैको न वृषलैः सह ॥	025e  
पन्था देयो ब्राह्मणाय गोभ्यो राजभ्य एव च ।	026a  
वृद्धाय भारतप्ताय गर्भिण्यै दुर्बलाय च ॥	026c  
प्रदक्षिणं च कुर्वीत परिज्ञातान्वनस्पतीन् ।	027a  
चतुष्पदान्मङ्गलांश्च मान्यान्वृद्धान्द्विजानपि ॥	027c  
मध्यन्दिने निशाकाले अर्धरात्रे च सर्वदा ।	028a  
चतुष्पथं न सेवेत उभे सन्ध्ये तथैव च ॥	028c  
उपानहौ न वस्त्रं च धृतमन्यैर्न धारयेत् ।	029a  
ब्रह्मचारी च नित्यं स्यात्पादं पादेन नाक्रमेत् ॥	029c  
अमावास्यां पौर्णमास्यां चतुर्दश्यां च जन्मनि ।	030a  
अष्टम्यामथ द्वादश्यां ब्रह्मचारी सदा भवेत् ॥	030c  
वृथा मांसं न खादेत पृष्ठमांसं तथैव च ।	031a  
आक्रोशं परिवादं च पैशुन्यं च विवर्जयेत् ॥	031c  
नारुन्तुदः स्यान्न नृशंसवादी न हीनतो वरमभ्याददीत ।	032a  
ययाऽस्य वाचा पर उद्विजेत न तां वदेद्रुशतीं पापलोक्याम् ॥	032c  
अतिवादबाणा मुखतो निःसरन्ति यैराहतः शोचति रात्र्यहानि ।	033a  
परस्य वा मर्मसु ये पतन्ति तान्पण्डितो नावसृजेत्परेषु ॥	033c  
संरोहत्यग्निना दग्धं वनं परशुना हतम् ।	034a  
वाचा दुरुक्तं बीभत्सं न संरोहति वाक्क्षतम् ॥	034c  
कर्णिनालीकनाराचान्निर्हरन्ति शरीरतः ।	035a  
वाक्शल्यस्तु न निर्हर्तुं शक्यो हृदिशयो हि सः ॥	035c  
हीनाङ्गानतिरिक्ताङ्गान्विद्याहीनान्वयोधिकान् ।	036a  
रूपद्रविणहीनांश्च सत्यहीनांश्च नाक्षिपेत् ॥	036c  
नास्तिक्यं वेदनिन्दां च परनिन्दां च कुत्सनम् ।	037a  
द्वेषस्तम्भाभिमानं च तैक्ष्ण्यं च परिवर्जयेत् ॥	037c  
परस्य दण्डं नोद्यच्छेत्क्रुद्धो नैनं निपातयेत् ।	038a  
अन्यत्र पुत्राच्छिष्याच्च शिक्षार्थं ताडनं स्मृतम् ॥	038c  
न ब्राह्म्णान्परिवदेन्नक्षत्राणि न निर्दिशेत् ।	039a  
तिथिं पक्षस्य न ब्रूयात्तथाऽस्यायुर्न रिष्यते ॥	039c  
\'अमावास्यामृते नित्यं दन्तधावनमाचरेत् ।	040a  
इतिहासपुराणानि दानं वेदं च नित्यशः ।	040c  
गायत्रीमननं नित्यं कुर्यात्सन्ध्यां समाहितः ॥\'	040e  
कृत्वा मूत्रपुरीषे तु रथ्यामाक्रम्य वा पुनः ।	041a  
पादप्रक्षालनं कुर्यात्स्वाध्याये भोजने तथा ॥	041c  
त्रीणि देवाः पवित्राणि ब्राह्मणानामकल्पयन् ।	042a  
अदृष्टमद्भिर्निर्णिक्तं यच्च वाचा प्रशस्यते ॥	042c  
यावकं कृसरं मांसं शष्कुलीं पायसं तथा ।	043a  
आत्मार्थं न प्रकर्तव्यं देवार्थं तु प्रकल्पयेत् ॥	043c  
नित्यमग्निं परिचरेद्भिक्षां दद्याच्च नित्यदा ।	044a  
दन्तकाष्ठे च सन्ध्यायां मलोत्सर्गे च मौनगः ॥	044c  
न चाभ्युदितशायी स्यात्प्रायश्चित्ती तथा भवेत् ।	045a  
मातापितरमुत्थाय पूर्वमेवाभिवादयेत् ।	045c  
आचार्यमथवाऽप्यन्तं तथाऽऽयुर्विदन्ते महत् ॥	045e  
वर्जयेद्दन्तकाष्ठानि वर्जनीयानि नित्यशः ।	046a  
भक्षयेच्छास्त्रदृष्टानि पर्वस्वपि विवर्जयेत् ।	046c  
उदङ्मुखश्च सततं शौचं कुर्यात्समाहितः ॥	046e  
अकृत्वा देवपूजां च नाचरेद्दन्तधावनम् ।	047a  
अकृत्वा देवपूजां च नान्यं गच्छेत्कदाचन ।	047c  
अन्यत्र तु गुरुं वृद्धं धार्मिकं वा विचक्षणम् ॥	047e  
अवलोक्यो न चादर्शो मलिनो बुद्धिमत्तरैः ।	048a  
न चाज्ञातां स्त्रियं गच्छेद्गर्भिणीं वा कदाचन ॥	048c  
दारसङ्ग्रहणात्पूर्वं नाचरेन्मैथुनं बुधः ।	049a  
अन्यथा त्ववकीर्णः स्यात्प्रायश्चित्तं सदाऽऽचरेत् ॥	049c  
नोदीक्षेत्परदारांश्च रहस्येकासनो भवेत् ।	050a  
इन्द्रियाणि सदा यच्छेत्स्वप्ने शुद्धमना भवेत् ॥	050c  
उदक्शिरा न स्वपेत तथा प्रत्यक्शिरा न च ।	051a  
प्राक्शिरास्तु स्वपेद्विद्वांस्तथा वै दक्षिणाशिराः ॥	051c  
न भग्ने नावशीर्णो च शयने प्रस्वपीत च ।	052a  
नान्तर्धानेन संयुक्ते न च तिर्यक्कदाचन ॥	052c  
न चापि गच्छेत्कार्येण समयाद्वाऽपि नास्तिकैः ।	053a  
आसनं तु पदाऽऽकृष्य न प्रसज्जेत्तथा नरः ॥	053c  
न नग्नः कर्हिचित्स्नायान्न निशायां कदाचन ।	054a  
स्नात्वा च नावमृज्येत गात्राणि सुविचक्षणः ।	054c  
न निशायां पुनः स्नायादापद्यग्निद्विजान्तिके ॥	054e  
न चानुलिम्पेदस्नात्वा वासश्चापि न निर्धुनेत् ।	055a  
आर्द्र एव तु वासांसि नित्यं सेवेत मानवः ॥	055c  
स्रजश्च नावकृष्येत न बहिर्धारयीत च ।	056a  
उदक्यया च सम्भाषां न कुर्वीत कदाचन ॥	056c  
नोत्सृजेत पुरिषं च क्षेत्रे मार्गस्य चान्तिके ।	057a  
उभे मूत्रपुरीषे तु नाप्सु कुर्यात्कदाचन ॥	057c  
देवालयेऽथ गोवृन्दे चैत्ये सस्येषु विश्रमे ।	058a  
भोक्ष्यं भुक्त्वा क्षुतेऽध्वानं गत्वा मूत्रपुरीषयोः ।	058c  
द्विराचामेद्यथान्यायं हृद्गतं तु पिबन्नपः ॥	058e  
अन्नं बुभुक्षमाणस्तु त्रिमुखेन स्पृशेदपः ।	059a  
भुक्त्वा चान्नं तथैव त्रिर्द्विः पुनः परिमार्जयेत् ॥	059c  
प्राङ्मुखो नित्यमश्नीयाद्वाग्यतोऽन्नमकुत्सयन् ।	060a  
प्रस्कन्दयेच्च मनसा भुक्त्वा चाग्निमुपस्पृशेत् ॥	060c  
आयुष्यं प्राङ्मुखो भुङ्क्ते यशस्यं दक्षिणामुखः ।	061a  
धन्यं पश्चान्मुखो भुङ्क्त ऋतं भुङ्क्त उदङ्मुखः ॥	061c  
\'अग्रासनो जितक्रोधो बालपूर्वस्त्वलङ्कृतः ।	062a  
घृताहुतिविशुद्धान्नं हुताग्निश्च क्षिपन्ग्रसेत् ॥\'	062c  
अग्निमालभ्य तोयेन सर्वान्प्राणानुपस्पृशेत् ।	063a  
गात्राणि चैव सर्वाणि नाभिं पाणितले तथा ॥	063c  
नाधितिष्ठेत्तुषं जातु केशभस्मकपालिकाः ।	064a  
अन्यस्य चाप्यवस्नातं दूरतः परिवर्जयेत् ॥	064c  
शान्तिहोमांश्च कुर्वीत सावित्राणि च धारयेत् ।	065a  
निषण्णश्चापि खादेत न तु गच्छन्कदाचन ॥	065c  
मूत्रं नोत्तिष्ठता कार्यं न भस्मनि न गोव्रजे ।	066a  
आर्द्रपादस्तु भुञ्जीत नार्द्रपादस्तु संविशेत् ॥	066c  
आर्द्रपादस्तु भुञ्जानो वर्षाणां जीवते शतम् ।	067a  
त्रीणि तेजांसि नोच्छिष्ट आलभेत कदाचन ।	067c  
अग्निं गां ब्राह्मणं चैव तथा ह्यायुर्न रिष्यते ॥	067e  
त्रीणि ज्योतींषि नोच्छिष्ट उदीक्षेत कदाचन ।	068a  
सूर्याचन्द्रमसौ चैव नक्षत्राणि च सर्वशः ॥	068c  
ऊर्ध्वं प्राणा ह्युत्क्रमन्ति यूनः स्थविर आगते ।	069a  
प्रत्युत्थानाभिवादाभ्यां पुनस्तान्प्रतिपद्यते ॥	069c  
अभिवादयीत वृद्धांश्च दद्याच्चैवासनं स्वयम् ।	070a  
कृताञ्जलिरुपासीत गच्छन्तं पृष्ठतोऽन्वियात् ॥	070c  
न चासीतासने भिन्ने भिन्नकांस्यं च वर्जयेत् ।	071a  
नैकवस्त्रेण भोक्तव्यं न नग्नः स्नातुमर्हति ॥	071c  
स्वप्तव्यं नैव नग्नेन न चोच्छिष्टोपि संविशेत् ।	072a  
उच्छिष्टो न स्पृशेच्छीर्षं सर्वे प्राणास्तदाश्रयाः ॥	072c  
केशग्रहं प्रहारांश्च शिरस्येतान्विवर्जयेत् ।	073a  
न संहताभ्यां पाणिभ्यां कण्डूयेदात्मनः शिरः ।	073c  
न चाभीक्ष्णं शिरःस्नायात्तथा स्यायुर्न रिष्यते ॥	073e  
शिरःस्नातस्तु तैलैश्च नाङ्गं किञ्चिदपि स्पृशेत् ।	074a  
तिलपिष्टं न चाश्नीयाद्गतसर्वरसं तथा ॥	074c  
नाध्यापयेत्तथोच्छिष्टो नाधीयीत कदाचन ।	075a  
वाते च पूतिगन्धे च मनसाऽपि न चिन्तयेत् ॥	075c  
अत्र गाथा यमोद्गीताः कीर्तयन्ति पुराविदः ।	076a  
आयुरस्य निकृन्तामि प्रज्ञामस्याददे तथा ॥	076c  
उच्छिष्टो यः प्राद्रवति स्वाध्यायं चाधिगच्छति ।	077a  
यश्चानध्यायकालेऽपि मोहादभ्यस्यति द्विजः ॥	077c  
तस्य वेदः प्रणश्येत आयुश्च परिहीयते ।	078a  
तस्माद्युक्तो ह्यनध्याये नाधीयीत कदाचन ॥	078c  
प्रत्यादित्यं प्रत्यनलं प्रतिगां च प्रतिद्विजान् ।	079a  
ये मेहन्ति च पन्थानं ते भवन्ति गतायुषः ॥	079c  
उभे मूत्रपुरीषे तु दिवा कुर्यादुदङ्मुखः ।	080a  
दक्षिणाभिमुखो रात्रौ तथा हन्युर्न रिष्यते ॥	080c  
त्रीन्कृशान्नावजानीयाद्दीर्घमायुर्जिजीविषुः ।	081a  
ब्राह्मणं क्षत्रियं सर्पं सर्वे ह्याशीविषास्त्रयः ॥	081c  
दहत्याशीविषः क्रुद्धो यावत्पश्यति चक्षुषा ।	082a  
क्षत्रियोपि दहेत्क्रुद्धो यावत्स्पृशति तेजसा ॥	082c  
ब्राह्मणस्तु कुलं हन्याद्ध्यानेनावेक्षितेन च ।	083a  
तस्मादेतत्त्रयं यत्नादुपसेवेत पण्डितः ॥	083c  
गुरुणा वैरनिर्बन्धो न कर्तव्यः कदाचन ।	084a  
अनुमान्यः प्रसाद्यश्च गुरुः क्रुद्धो युधिष्ठिर ॥	084c  
सम्यङ्मिथ्याप्रवृत्तेऽपि वर्तितव्यं गुराविह ।	085a  
गुरुनिन्दा दहत्यायुर्मनुष्याणां न संशयः ॥	085c  
दूरादावसथान्मूत्रं दूरात्पादावसेचनम् ।	086a  
उच्छिष्टोत्सर्जनं चैव दूरे कार्यं हितैषिणा ॥	086c  
रक्तमाल्यं न धार्यं स्याच्छुक्लं धार्यं तु पण्डितैः ।	087a  
वर्जयित्वा तु कमलं तथा कुवलयं प्रभो ॥	087c  
रक्तं शिरसि धार्यं तु तथा वानेयमित्यपि ।	088a  
काञ्चनीयाऽपि माला या न सा दुष्यति कर्हिचित् ॥	088c  
स्नातस्य वर्णकं नित्यमार्द्रं दद्याद्विशाम्पते ॥	089ac  
विपर्ययं न कुर्वीत वाससो बुद्धिमान्नरः ।	090a  
तथा नान्यधृतं धार्यं न चातिविकृतं तथा ॥	090c  
अन्यदेव भवेद्वासः शयनीये नरोत्तम ।	091a  
अन्यद्रथ्यासु देवानामर्चायामन्यदेव हि ॥	091c  
प्रियङ्गुचन्दनाभ्यां च बिल्वेन स्थगरेण च ।	092a  
पृथगेवानुलिम्पेत केसरेण च बुद्धिमान् ॥	092c  
उपवासं च कुर्वीत स्नातः शुचिरलङ्कृतः ।	093a  
\'नोपवासं वृथा कुर्याद्धनं नापहरेदिह ॥\'	093c  
पर्वकालेषु सर्वेषु ब्रह्मचारी सदा भवेत् ।	094a  
समानमेकपात्रे तु भुञ्जेन्नान्नं जनेश्वर ॥	094c  
नावलीढमवज्ञातमाघ्रातं भक्षयेदपि ।	095a  
तथा नोद्धृतसाराणि प्रेक्षतामप्रदाय च ॥	095c  
नासन्निविष्टो मेधावी नाशुचिर्न च सत्सु च ।	096a  
प्रतिषिद्धान्न धर्मेषु भक्ष्यान्भुञ्जीत पृष्ठतः ॥	096c  
पिप्पलं च वटं चैव शणशाकं तथैव च ।	097a  
उदुम्बरं न खादेच्च भवार्थी पुरुषो नृप ॥	097c  
आजं गव्यं च यन्मांसं मायूरं चैव वर्जयेत् ।	098a  
वर्जयेच्छुष्कमांसं च तथा पर्युषितं च यत् ॥	098c  
न पाणौ लवणं विद्वान्प्राश्नीयान्न च रात्रिषु ।	099a  
दधिसक्तून्न दोषायां पिबेन्मधु च नित्यशः ॥	099c  
सायं प्रातश्च भुञ्जीत नान्तराले समाहितः ।	100a  
वालेन तु न भुञ्जीत परश्राद्धं तथैव च ॥	100c  
वाग्यतो नैकवस्त्रश्च नासंविष्टः कदाचन ।	101a  
भूमौ सदैव नाश्नीयान्नाशौचं न च शब्दवत् ॥	101c  
तोयपूर्वं प्रदायान्नमतिथिभ्यो विशाम्पते ।	102a  
पश्चाद्भुञ्जीत मेधावी न चाप्यन्यमना नरः ॥	102c  
समानमेकपङ्क्त्यां तु भोज्यमन्नं नरेश्वर ।	103a  
विषं हालाहलं भुङ्क्ते योऽप्रदाय सुहृज्जने ॥	103c  
पानीयं पायसं सक्तून्दधि सर्पिर्मधून्यपि ।	104a  
निरस्य शेषमन्येषां न प्रदेयं तु कस्यचित् ॥	104c  
भुञ्जानो मनुजव्याघ्र नैव शङ्कां समाचरेत् ।	105a  
दधि चाप्यनु पानं वै न कर्तव्यं भवार्थिना ॥	105c  
आचम्य चैव हस्तेन परिस्राव्य तथोदकम् ।	106a  
अङ्गुष्ठं चरणस्याथ दक्षिणस्यावसेचयेत् ॥	106c  
पाणिं मूर्ध्नि समाधाय स्पृष्ट्वा चाग्निं समाहितः ।	107a  
ज्ञातिश्रैष्ठ्यमवाप्नोति प्रयोगकुशलो नरः ॥	107c  
अद्भिः प्राणान्समालभ्य नाभिं पाणितले तथा ।	108a  
स्पृशंश्चैव प्रतिष्ठेत न चाप्यार्द्रेण पाणिना ॥	108c  
अङ्गुष्ठमूलस्य तले ब्राह्मं तीर्तमुदाहृतम् ।	109a  
कनिष्ठिकायाः पश्चात्तु देवतीर्थमिहोच्यते ॥	109c  
अङ्गुष्ठस्य च यन्मध्यं प्रदेशिन्याश्च भारत ।	110a  
तेन पित्र्याणि कुर्वीत स्पृष्ट्वाऽऽपो न्यायतः सदा ॥	110c  
परापवादं न ब्रूयान्नाप्रियं च कदाचन ।	111a  
न मन्युः कश्चिदुत्पाद्यः पुरुषेण भवार्थिना ॥	111c  
पतितैस्तु कथां नेच्छेद्दर्शनं च विवर्जयेत् ।	112a  
संसर्गं च न गच्छेत तथाऽऽयुर्विन्दते महत् ॥	112c  
न दिवा मैथुनं गच्छेन्न कन्यां न च बन्धकीम् ।	113a  
न चास्नातां स्त्रियं गच्छेत्तथाऽऽयुर्विन्दते महत् ॥	113c  
स्वेस्वे तीर्थे समाचम्य कार्ये समुपकल्पिते ।	114a  
त्रिः पीत्वाऽऽपो द्विः प्रमृज्य कृतशौचो भवेन्नरः ॥	114c  
इन्द्रियाणि सकृत्स्पृश्य त्रिरभ्युक्ष्य च मानवः ।	115a  
कुर्वीत पित्र्यं दैवं च वेददृष्टेन कर्मणा ॥	115c  
ब्राह्मणार्थे च यच्छौचं तच्च मे शृणु कौरव ।	116a  
प्रवृत्तं चाहितं चोक्त्वा बहुभोजनवत्तदा ॥	116c  
सर्वशौचेषु ब्राह्मेण तीर्थेन समुपस्पृशेत् ।	117a  
निष्ठीव्य तु तथा क्षुत्वा स्पृश्यापो हि शुचिर्भवेत् ॥	117c  
निष्ठीवने मैथुने च क्षुते अक्ष्याविमेचने ।	118a  
उदक्या दर्शने तद्वन्नग्नस्याचमनं स्मृतम् ।	118c  
स्पृशेत्कर्णं सप्रणवं सूर्यमीक्षेत्सदा तदा ॥	118e  
वृद्धो ज्ञातिस्तथा मित्रमनाथा च स्वसा गुरुः ।	119a  
कुलीनः पण्डित इति रक्ष्या निःस्वाः स्वशक्तितः ।	119c  
गृहे वासयितव्यास्ते धन्यमायुष्यमेव च ॥	119e  
गृहे पारावता धार्याः शुकाश्च सहशारिकाः ।	120a  
\'देवताप्रतिमाऽऽदर्शश्चन्दनाः पुष्पवल्लिकाः ॥	120c  
शुद्धं जलं सुवर्णं च रजतं गृहमङ्गलम् ।\'	121a  
गृहेष्वेते न पापाय यथा वै तैलपायिकाः ॥	121c  
उद्दीपकाश्च गृध्राश्च कपोता भ्रमरास्तथा ।	122a  
निविशेयुर्यदा तत्र शान्तिमेव तदाऽऽचरेत् ॥	122c  
अमङ्गल्यः सतां शापस्तथाऽऽक्रोशो महात्मनाम् ।	123a  
महात्मनोतिगुह्यानि न वक्तव्यानि कर्हिचित् ||	123c  
अगम्याश्च न गच्छेत राज्ञः पत्नीं सखीस्तथा ।	124a  
वैद्यानां बालवृद्धानां भृत्यानां च युधिष्ठिर ||	124c  
बन्धूनां ब्राह्मणानां च तथा शारणिकस्य च ।	125a  
सम्बन्धिनां च राजेन्द्र तथाऽऽयुर्विन्दते महत् ॥	125c  
ब्राह्मणस्थपतिभ्यां च निर्मितं यन्निवेशनम् ।	126a  
तदा वसेत्सदा प्राज्ञो भवार्थी मनुजेश्वर ॥	126c  
सन्ध्यायां न स्वपेद्राजन्विद्यां न च समाचरेत् ।	127a  
न भुञ्जीत च मेधावी तथाऽऽयुर्विन्दते महत् ॥	127c  
नक्तं न कुर्यात्पित्र्याणि नक्तं चैव प्रसाधनम् ।	128a  
पानीयस्य क्रिया नक्तं न कार्या भूतिमिच्छता ॥	128c  
वर्जनीयाश्चैव नित्यं सक्तवो निशि भारत ।	129a  
शेषाणि चावदातानि पानीयं चापि भोजने ॥	129c  
सौहित्यं न च कर्तव्यं रात्रौ न च समाचरेत् ।	130a  
\'न भुक्त्वा मैथुनं गच्छेन्न धावेन्नातिहासकम् ।\'	130c  
द्विजच्छेदं न कुर्वीत भुक्त्वा न च समाचरेत् ॥	130e  
महाकुले प्रसूतां च प्रशस्तां लक्षणैस्तथा ।	131a  
वयसाऽवरां सुनक्षत्रां कन्यामावोढुमर्हति ॥	131c  
अपत्यमुत्पाद्य ततः प्रतिष्ठाप्य कुलं तथा ।	132a  
पुत्राः प्रदेया जातेषु कुलधर्मेषु भारत ॥	132c  
कन्या चोत्पाद्य दातव्या कुलपुत्राय धीमते ।	133a  
पुत्रा निवेश्याश्च कुलाद्भृत्या लभ्याश्च भारत ॥	133c  
शिरःस्नातोथ कुर्वीत दैवं पित्र्यमथापि च ॥	134ac  
\'तैलं जन्मदिनेऽष्टम्यां चतुर्दश्यां च पर्वसु ।\'	135a  
नक्षत्रे न च कुर्वीत यस्मिञ्जातो भवेन्नरः ।	135c  
न प्रोष्ठपदयोः कार्यं तथाऽऽग्नेये च भारत ॥	135e  
दारुणेषु च सर्वेषु प्रत्यरिं च विवर्जयेत् ।	136a  
ज्योतिषे यानि चोक्तानि तानि सर्वाणि वर्जयेत् ॥	136c  
प्राङ्मुखः श्मश्रुकर्माणि कारयेत्सुसमाहितः ।	137a  
उदङ्मुखो वा राजेन्द्र तथाऽऽयुर्विन्दते महत् ॥	137c  
\'सामुद्रेणाम्भसा स्नानं क्षौरं श्राद्धेषु भोजनम् ।	138a  
अन्तर्वत्नीपतिः कुर्वन्न पुत्रफलमश्नुते ॥	138c  
सतां गुरूणां वृद्धानां कुलस्त्रीणां विशेषतः ।\'	139a  
परिवादं न च ब्रूयात्परेषामात्मनस्तथा ।	139c  
परिवादो ह्यधर्माय प्रोच्यते भरतर्षभ ॥	139e  
वर्जयेद्व्यङ्गिनीं नारीं तथा कन्यां नरोत्तम ।	140a  
समार्षां व्यङ्गिकांश्चैव मातुः सकुलजां तथा ॥	140c  
वृद्धां प्रव्रजितां चैव तथैव च पतिव्रताम् ।	141a  
तथा निकृष्टवर्णां च वर्णोत्कृष्टां च वर्जयेत् ||	141c  
अयोनिं च वियोनिं च न गच्छेत विचक्षणः ।	142a  
पिङ्गलां कुष्ठिनीं नारीं न त्वमुद्वोढुमर्हसि ॥	142c  
अपस्मारिकुले जातां निहीनां चापि वर्जयेत् ।	143a  
श्वित्रिणां च कुले जातां क्षयिणां मनुजेश्वर ॥	143c  
\'सुरोमशामतिस्थूलां कन्यां मातृपितृस्थिताम् ।	144a  
अलज्जां भ्रातृजां तुष्टां वर्जयेद्रक्तकेशिनीम् ॥\'	144c  
लक्षणैरन्विता या च प्रशस्ता या च लक्षणैः ।	145a  
मनोज्ञां दर्शनीयां च तां भवान्वोढुमर्हति ॥	145c  
महाकुले निवेष्टव्यं सदृशे वा युधिष्ठिर ।	146a  
अवरा पतिता चैव न ग्राह्या भूतिमिच्छता ॥	146c  
अग्नीनुत्पाद्य यत्नेन क्रियाः सुविहिताश्च याः ।	147a  
वेदे च ब्राह्मणैः प्रोक्तास्ताश्च सर्वाः समाचरेत् ॥	147c  
न चेर्ष्या स्त्रीषु कर्तव्या रक्ष्या दाराश्च सर्वशः ।	148a  
अनायुष्या भवेदीर्ष्या तस्मादीर्ष्यां विवर्जयेत् ॥	148c  
अनायुष्यं दिवा स्वप्नं तथाऽभ्युदितशायिता ।	149a  
प्रातर्निशायां च तथा ये चोच्छिष्टा भवन्ति च ॥	149c  
पारदार्यमनायुष्यं नापितोच्छिष्टता तथा ।	150a  
यत्नतो वै न कर्तव्यमत्याशश्चैव भारत ॥	150c  
सन्ध्यां न भुञ्ज्यान्न स्नायेन्न पुरीषं समुत्सृजेत् ।	151a  
प्रयतश्च भवेत्तस्यां न च किञ्चित्समाचरेत् ॥	151c  
ब्राह्मणान्पूजयेच्चापि तथा स्नात्वा नराधिप ।	152a  
देवांश्च प्रणमेत्स्नातो गुरूंश्चाप्यभिवादयेत् ॥	152c  
अनिमन्त्रितो न गच्छेत यज्ञं गच्छेत दर्शकः ।	153a  
अनर्चिते ह्यनायुष्यं गमनं तत्र भारत ॥	153c  
न चैकेन परिव्रज्यं न गन्तव्यं तथा निशि ।	154a  
\'नानापदि परस्यान्नमनिमन्त्रितमाहरेत् ॥	154c  
एकोद्दिष्टं न भुञ्जीत प्रथमं तु विशेषतः ।	155a  
सपिण्डीकरणं वर्ज्यं सविधानं च मासिकम् ॥	155c  
अनागतायां सन्ध्यायां पश्चिमायां गृहे वसेत् ॥	156ac  
मातुः पितुर्गुरूणां च कार्यमेवानुशासनम् ।	157a  
हितं चाप्यहितं चापि न विचार्यं नरर्षभ ॥	157c  
\'क्षत्रियस्तु विशेषेण धनुर्वेदं समभ्यसेत् ।\'	158a  
धनुर्वेदे च वेदे च यत्नः कार्यो नराधिप ॥	158c  
हस्तिपृष्ठेऽश्वपृष्ठे च रथचर्यासु चैव ह ।	159a  
यत्नवान्भव राजेन्द्र यत्नवान्सुखमेधते ॥	159c  
अप्रधृष्यश्च शत्रूणां भृत्यानां स्वजनस्य च ।	160a  
प्रजापालनयुक्तश्च नारतिं लभते क्वचित् ॥	160c  
युक्तिशास्त्रं च ते ज्ञेयं शब्दशास्त्रं च भारत ।	161a  
गान्धर्वशास्त्रं च कलाः परिज्ञेया नराधिप ॥	161c  
पुराणमितिहासाश्च तथाऽऽख्यानानि यानि च ।	162a  
महात्मनां च चरितं श्रोतव्यं नित्यमेव ते ॥	162c  
\'मान्यानां माननं कुर्यान्निन्द्यानां निन्दनं तथा ।	163a  
गोब्राह्मणार्थे युध्येत प्राणानपि परित्यजेत् ॥	163c  
न स्त्रीषु सज्जेद्द्रष्टव्यं शक्त्या दानरुचिर्भवेत् ।	164a  
न ब्राह्मणान्परिभवेत्कार्पण्यं ब्राह्मणैर्वृतम् ।	164c  
पतितान्नाभिभाषेत नाह्वयेत रजस्वलाम् ॥\'	164e  
पत्नीं रजस्वलां चैव नाभिगच्छेन्न चाह्वयेत् ।	165a  
स्नातां चतुर्थे दिवसे रात्रौ गच्छेद्विचक्षणः ॥	165c  
पञ्चमे दिवसे नारी षष्ठेऽहनि पुमान्भवेत् ।	166a  
\'आषोडशादृतुर्मुख्यः पुत्रजन्मनि शब्दितः\' ||	166c  
एतेन विधिना पत्नीमुपगच्छेत पण्डितः ।	167a  
ज्ञातिसम्बन्धिमित्राणि पूजनीयानि सर्वशः ॥	167c  
यष्टव्यं च यथाशक्ति यज्ञैर्विविधदक्षिणैः ।	168a  
अत ऊर्ध्वमरण्यं च सेवितव्यं नराधिप ॥	168c  
एष ते लक्षणोद्देश आयुष्याणां प्रकीर्तितः ।	169a  
शेषस्त्रैविद्यवृद्धेभ्यः प्रत्याहार्यो युधिष्ठिर ॥	169c  
आचारो भूतिजनन आचारः कीर्तिवर्धनः ।	170a  
आचाराद्वर्धते ह्यायुराचारो हन्त्यलक्षणम् ॥	170c  
आगमानां हि सर्वेषामाचारः श्रेष्ठ उच्यते ।	171a  
आचारप्रभवो धर्मो धर्मादायुर्विवर्धते ॥	171c  
एतद्यशस्यमायुष्यं स्वर्ग्यं स्वस्त्ययनं महत् ।	172a  
अनुकम्प्य सर्ववर्णान्ब्रह्मणा समुदाहृतम् ॥	172c  
य इदं शृणुयान्नित्यं यश्चापि परिकीर्तयेत् ।	173a  
स शुभान्प्राप्नुयाल्लोकान्सदाचारपरो नृप ॥ 	173c  

इति श्रीमन्महाभारते अनुशासनपर्वणि दानधर्मपर्वणि एकषष्ट्यधिकशततमोऽध्यायः ॥ 161 ॥

7-161-3 जपैर्होमैस्तथौषधैरिति झ. पाठः ॥ 7-161-5 वर्तयन् अनुतिष्ठन् ॥ 7-161-8 अलक्षणं कुष्ठापस्मारादिविरुद्धं लक्षणम् ॥ 7-161-10 श्रवात् श्रवणात् । तं पुरुषम् । जनाः साधवः ॥ 7-161-15 सङ्कुसुको दुर्जनः अस्थिरश्च । नित्योच्छिष्टः सूचकश्चेति क. थ. पाठः ॥ 7-161-17 उपसृष्टं राहुग्रस्तम् ॥ 7-161-29 उपानहौ च छत्रं च इति थ. पाठः ॥ 7-161-39 न रिष्यते न हिंस्यते ॥ 7-161-48 त्रीणि भोज्यानि । अदृष्टं शूद्रोदक्यादिभिः ॥ 7-161-52 अज्ञातामृतुमतीत्वेन कामुकत्वेन वा ॥ 7-161-52 अन्तर्धाने अत्यन्तमन्धकारे । संयुक्ते इतरेण स्त्र्यादिना ॥ 7-161-52 स्नात्वा वासो न निर्धुनेत् इति । न चैवार्द्राणि वासांसि इति च. झ. पाठः ॥ 7-161-60 प्रस्कन्दयेदन्नशेषं किञ्चित्त्यजेत् । भुक्त्वा च मनसाग्निमुपस्पृशेत् ॥ 7-161-61 ऋतं निःश्रेयसमिच्छन्निति शेषः ॥ 7-161-63 प्राणान्नासादीन् ऊर्ध्वच्छिद्राणि ॥ 7-161-64 अवस्नातं स्नानजलम् । अन्यस्य चाप्युपस्थानं दूरतः परिवर्जयेत् इति क. थ. ध.  पाठः ॥ 7-161-65 सावित्राणि मन्त्रविशेषान् । शान्तिहोमांश्च कुर्वीत पवित्राणि च कारयेत् इति क. थ. ध. पाठः ॥ 7-161-73 नरिष्यते हिंस्यते ॥ 7-161-74 शिरोभ्यक्तेन तैलेनेति क. थ. ध. पाठः ॥ 7-161-75 न चिन्तयेत् वेदम् ॥ 7-161-76 प्रजास्तस्याददे तथा इति झ. पाठः ॥ 7-161-85 मिथ्याप्रवृत्तेपि सम्यग्वर्तितव्यम् ॥ 7-161-90 विपर्ययमौत्तराधर्यम् । अपदशं दशाहीनम् । न चापदशमेव चेति झ. पाठः ॥ 7-161-93 उपवासं ब्रह्मचर्यम् ॥ 7-161-96 धर्मेषु श्राद्धादिषु ॥ 7-161-100 वालेन केशेन उपलक्षितम् । परश्राद्धं शत्रुश्राद्धम् ॥ 7-161-104 निरस्य पानीयादीन्विहाय । अन्येषां भक्षाणां शेषमन्यस्मै न देयम् ॥ 7-161-105 अधिकं तोयपानं तु न कर्तव्यम् इति ङ. पाठः । शङ्कां जीर्यति न वेति । दधीति तक्रं त्वनुपानं कर्तव्यमेव । यथेष्टं भुङ्क्ष्व माभैषीस्तक्रं सलवणं पिबेति तस्य दृष्टार्थत्वोक्तेः ॥ 7-161-108 प्राणान्नासादीन् ॥ 7-161-113 नच वर्धकीम् इति ड. थ. ध. पाठः । नच नर्तकीम् इति क. पाठः ॥ 7-161-121 एते तैलपायिकादिवन्न पापाय । अभ्युदयायेत्यर्थः । पारावतादयः सर्वे पक्षिविशेषा एव ॥ 7-161-125 शारणिकस्य रक्षणार्थिनः । तथा नागरिकस्य चेति ध. पाठः ॥ 7-161-128 प्रसाधनं केशानां संस्कारादिकम् । पानीयस्य क्रिया स्नानं न नक्तं स्रायादिति गृहे रात्रौ शिरःस्नाननिषेधः ॥ 7-161-132 पुत्राः प्रदेया ज्ञानेष्विति झ. पाठः । ज्ञानेषु बहुज्ञाननिमित्तं पुत्रा देया विद्वत्सु समर्पणीयाः ॥ 7-161-133 कुलात्सत्कुलसम्बन्धेन । निवेश्या विवाह्याः । लभ्या लम्भनीयाः ॥ 7-161-135 तैलाभ्यञ्जनमष्टम्यामिति ङ. थ. पाठः । आग्नेये कृत्तिकायाम् ॥ 7-161-136 स्वनक्षत्राद्दिननक्षत्रं यावद्गणयित्वा नवभिर्भागे हृते पञ्चमी तारा प्रत्यरिः ॥ 7-161-140 व्यङ्गिनीं न्यूनाङ्गीम् । व्यङ्गिकां विरुद्धाङ्गेनाधिकेन युक्ताम् । समार्षां समानप्रवराम् ॥ 7-161-142 अयोनिम् अज्ञातकुलाम् । वियोनिं हीनकुलाम् ॥ 7-161-150 नापितोच्छिष्टता श्मश्रुकर्मोत्तरमस्नातता ॥ 7-161-153 दर्शको द्रष्टा ॥ 7-161-154 परिव्रज्यं देशान्तरे गन्तव्यम् ॥ 7-161-157 मातुः पितुश्च पुत्राणां कार्यमिति थ. पाठः ॥ 7-161-169 आयुष्याणामामायुष्कराणां कर्मणाम् । उद्देशः सङ्क्षेपः ॥
