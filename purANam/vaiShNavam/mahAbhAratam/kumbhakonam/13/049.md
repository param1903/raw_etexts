अध्यायः 049

वैशम्पायनेन जनमेजयं प्रति द्वैपायनादिभिर्युधिष्ठिरं प्रत्युक्तमहादेवमहिमानुवादः ॥ 1 ॥
	
वैशम्पायन उवाच ।	001  
महायोगी तु तं प्राह कृष्णद्वैपायनो मुनिः ।	001a  
पठस्व पुत्र भद्रं ते प्रीयतां ते महेश्वरः ॥	001c  
पुरा पुत्र मया मेरौ तप्यता परमं तपः ।	002a  
पुत्रहेतोर्महाराज स्तव एषोऽनुकीर्तितः ॥	002c  
लब्धवानीप्सितं काममहं वै पाण्डुनन्दन ।	003a  
तथा त्वमपि शर्वाद्धि सर्वान्कामानवाप्स्यसि ॥	003c  
कपिलश्च ततः प्राह साङ्ख्यर्षिर्देवसम्मतः ।	004a  
मया जन्मान्यनेकानि भक्त्या चाराधितो भवः ।	004c  
प्रीतश्च भगवाञ्ज्ञानं ददौ मम भवान्तकम् ॥	004e  
चारुशीर्षस्ततः प्राह शक्रस्य दयितः सखा ।	005a  
आलम्बायन इत्येवं विश्रुतः करुणात्मकः ॥	005c  
मया गोकर्णमासाद्य तपस्तप्त्वा शतं समाः ।	006a  
अयोनिजानां दान्तानां धर्मज्ञानां सुवर्चसाम् ॥	006c  
अजराणामदुःखानां शतवर्षसहस्रिणाम् ।	007a  
लब्धं पुत्रशतं शर्वात्पुरा पाण्डुनृपात्मज ॥	007c  
वाल्मीकिश्चाह भगवान्युधिष्ठिरमिदं वचः ।	008a  
विवादे साग्निमुनिभिर्ब्रह्मघ्नो वै भवानिति ॥	008c  
उक्तः क्षणेन चाविष्टस्तेनाधर्मेण भारत ।	009a  
सोऽहमीशानमनघममोघं शरणं गतः ॥	009c  
मुक्तश्चास्मि ततः पापैस्ततो दुःखविनाशनः ।	010a  
आह मां त्रिपुरघ्नो वै यशस्तेऽग्र्यं भविष्यति ॥	010c  
जामदग्न्यश्च कौन्तेयमिदं धर्मभृतांवरः ।	011a  
ऋषिमध्ये स्थितः प्राह ज्वलन्निव दिवाकरः ॥	011c  
पितृविप्रवधेनाहमार्तो वै पाण्डवाग्रज ।	012a  
शुचिर्भूत्वा महादेवं गतोस्मि शरणं नृप ॥	012c  
नामभिश्चास्तुवं देवं ततस्तुष्टोऽभवद्भवः ।	013a  
परशुं च ततो देवो दिव्यान्यस्त्राणि चैव मे ॥	013c  
पापं च ते न भविता अजेयश्च भविष्यसि ।	014a  
न ते प्रभविता मृत्युरजरश्च भविष्यसि ॥	014c  
आह मां भगवानेवं शिखण्डी शिवविग्रहः ।	015a  
तदवाप्तं च मे सर्वं प्रसादात्तस्य धीमतः ॥	015c  
विश्वामित्रस्तदोवाच क्षत्रियोऽहं तदाऽभवम् ।	016a  
ब्राह्मणोऽहं भवानीति मया चाराधितो भवः ।	016c  
तत्प्रसादान्मया प्राप्तं ब्राह्मण्यं दुर्लभं महत् ॥	017a  
असितो देवलश्चैव प्राह पाण्डुसुतं नृपम् ॥	017c  
शापाच्छक्रस्य कौन्तेय विभो धर्मोऽनशत्तदा ।	018a  
तन्मे धर्मं यशश्चाग्र्यमायुश्चैवाददत्प्रभुः ॥	018c  
ऋषिर्गृत्समदो नाम शक्रस्य दयितः सखा ।	019a  
प्राहाजमीढं भगवान्बृहस्पतिसमद्युतिः ॥	019c  
वरिष्ठो नाम भगवांश्चाक्षुषस्य मनोः सुतः ।	020a  
शतक्रतोरचिन्त्यस्य सत्रे वर्षसहस्रिके ॥	020c  
वर्तमानेऽब्रवीद्वाक्यं साम्नि ह्युच्चारिते मया ।	021a  
रथन्तरे द्विजश्रेष्ठ न सम्यगिति वर्तते ॥	021c  
समीक्षस्व पुनर्बुद्ध्या पापं त्यक्त्वा द्विजोत्तम ।	022a  
अयज्ञवाहिनं पापमकार्षीस्त्वं सुदुर्मते ॥	022c  
एवमुक्त्वा महाक्रोधः प्राह शम्भुं पुनर्वचः ।	023a  
प्रज्ञया रहितो दुःखी नित्यभीतो वनेचरः ॥	023c  
दशवर्षसहस्राणि दशाष्टौ च शतानि च ।	024a  
नष्टपानीयपवने मृगैरन्यैश्च वर्जिते ॥	024c  
अयज्ञीयद्रुमे देशे रुरुसिंहनिषेविते ।	025a  
भविता त्वं मृगः क्रूरो महादुःखसमन्वितः ॥	025c  
तस्य वाक्यस्य निधने पार्थ जातो ह्यहं मृगः ।	026a  
ततो मां शरणं प्राप्तं प्राह योगी महेश्वरः ॥	026c  
अजरश्चामरश्चैव भविता दुखवर्जितः ।	027a  
साम्यं ममास्तु ते सौख्यं युवयोर्वर्धतां क्रतुः ॥	027c  
अनुग्रहानेवमेष करोति भगवान्विभुः ।	028a  
अयं धाता विधाता च सुखदुःखे च सर्वदा ॥	028c  
अचिन्त्य एष भगवान्कर्मणा मनसा गिरा ।	029a  
न मे तात युधिश्रेष्ठ विद्यया पण्डितः समः ॥	029c  
वासुदेवस्तदोवाच पुनर्मतिमतांवरः ।	030a  
सुवर्णाक्षो महादेवस्तपसा तोषितो मया ॥	030c  
ततोऽथ भगवानाह प्रीतो मा वै युधिष्ठिर ।	031a  
अर्थात्प्रियतरः कृष्ण मत्प्रसादाद्भविष्यसि ॥	031c  
अपराजितश्च युद्धेषु तेजश्चैवानलोपमम् ।	032a  
एवं सहस्रशश्चान्यान्महादेवो वरं ददौ ॥	032c  
मणिमन्थेऽथ शैले वै पुरा सम्पूजितो मया ।	033a  
वर्षायुतसहस्राणां सहस्रं शतमेव च ॥	033c  
ततो मां भगवान्प्रीत इदं वचनमब्रवीत् ।	034a  
वरं वृणीष्व भद्रं ते यस्ते मनसि वर्तते ॥	034c  
ततः प्रणम्य शिरसा इदं वचनमब्रवम् ।	035a  
यदि प्रीतो महादेवो भक्त्या परमया प्रभुः ॥	035c  
नित्यकालं तवेशान भक्तिर्भवतु मे स्थिरा ।	036a  
एवमस्त्विति भगवांस्तत्रोक्त्वान्तरधीयत ॥	036c  
जैगीषव्य उवाच ।	037  
ममाष्टगुणमैश्वर्यं दत्तं भगवता पुरा ।	037a  
यत्नेनान्येन बलिना वाराणस्यां युधिष्ठिर ॥	037c  
गर्ग उवाच ।	038  
चतुःषष्ट्यङ्गमददत्कलाज्ञानं ममाद्भुतम् ।	038a  
सरस्वत्यास्तटे तुष्टो मनोयज्ञेन पाण्डव ॥	038c  
तुल्यं मम सहस्रं तु सुतानां ब्रह्मवादिनाम् ।	039a  
आयुश्चैव सपुत्रस्य संवत्सरशतायुतम् ॥	039c  
पराशर उवाच ।	040  
प्रसाद्येह पुरा शर्वं मनसाऽचिन्तयं नृप ।	040a  
महातपा महातेजा महायोगी महायशाः ॥	040c  
वेदव्यासः श्रियावासो ब्राह्मणः करुणान्वितः ।	041a  
अप्यसावीप्सितः पुत्रो मम स्याद्वै महेश्वरात् ॥	041c  
इति मत्वा हृदि मतं प्राह मां सुरसत्तमः ।	042a  
मयि सम्भावना यास्याः फलात्कृष्णो भविष्यति ॥	042c  
सावर्णस्य मनोः सर्गे सप्तर्षिश्च भविष्यति ।	043a  
वेदानां च स वै वक्ता कुरुवंशकरस्तथा ॥	043c  
इतिहासस्य कर्ता च पुत्रस्ते जगतो हितः ।	044a  
भविष्यति महेन्द्रस्य दयितः स महामुनिः ॥	044c  
अजरश्चामरश्चैव पराशर सुतस्तव ।	045a  
एवमुक्त्वा स भगवांस्तत्रैवान्तरधीयत ।	045c  
युधिष्ठिर महायोगी वीर्यवानक्षयोऽव्ययः ॥	045e  
माण्डव्य उवाच ।	046  
अचोरश्चोरशङ्कायां शूले भिन्नो ह्यहं तदा ॥	046ac  
तत्रस्थेन स्तुतो देवः प्राह मां वै नरेश्वर ।	047a  
मोक्षं प्राप्स्यसि शूलाच्च जीविष्यसि समार्बुदम् ॥	047c  
रुजा शूलकृता चैव न ते विप्र भविष्यति ।	048a  
आधिभिर्व्याधिभिश्चैव वर्जितस्त्वं भविष्यति ॥	048c  
पादाच्चतुर्थात्सम्भूत आत्मा यस्मान्मुने तव ।	049a  
त्वं भविष्यस्यनुपमो जन्म वै सफलं कुरु ॥	049c  
तीर्थाभिषेकं सकलं त्वमविघ्नेन चाप्स्यसि ।	050a  
स्वर्गं चैवाक्षयं विप्र विदधामि तवोर्जितम् ॥	050c  
एवमुक्त्वा तु भगवान्वरेण्यो वृषवाहनः ।	051a  
महेश्वरो महाराजः कृत्तिवासा महाद्युतिः ।	051c  
सगणो दैवतश्रेष्ठस्तत्रैवान्तरधीयत ॥	051e  
गालव उवाच ।	052  
विश्वामित्राभ्यनुज्ञातो ह्यहं पितरमागतः ।	052a  
अब्रवीन्मां ततो माता दुःखिता रुदती भृशम् ॥	052c  
कौशिकेनाभ्यनुज्ञातं पुत्रं देवविभूषितम् ।	053a  
न तात तरुणं दान्तं पिता त्वां पश्यतेऽनघ ॥	053c  
श्रुत्वा जनन्या वचनं निराशो गुरुदर्शने ।	054a  
नियतात्मा महादेवमपश्यं सोऽब्रवीच्च माम् ॥	054c  
पिता माता च ते त्वं च पुत्र मृत्युविवर्जिताः ।	055a  
भविष्यथ विश क्षिप्रं द्रष्टासि पितरं क्षये ॥	055c  
अनुज्ञातो भगवता गृहं गत्वा युधिष्ठिर ।	056a  
अपश्यं पितरं तात इष्टिं कृत्वा विनिःसृतम् ।	056c  
उपस्पृश्य गृहीत्वेध्मं कुशांश्च शरणाकुरून् ॥	056e  
तान्विसृज्य च मां प्राह पिता सास्राविलेक्षणः ।	057a  
प्रणमन्तं परिष्वज्य मूर्ध्न्युपाघ्राय पाण्डव ॥	057c  
दिष्ट्या दृष्टोसि मे पुत्र कृतविद्य इहागत ॥	058ac  
वैशम्पायन उवाच ।	059  
एतान्यत्यद्भुतान्येव कर्माण्यथ महात्मनः ।	059a  
प्रोक्तानि मुनिभिः श्रुत्वा विस्मयामास पाण्डवः ॥	059c  
ततः कृष्णोऽब्रवीद्वाक्यं पुनर्मतिमतांवरः ।	060a  
युधिष्ठिरं धर्मनिधिं पुरुहूतमिवेश्वरः ॥	060c  
उपमन्युर्मयि प्राह तपन्निव दिवाकरः ।	061a  
अशुभैः पापकर्माणो ये नराः कलुषीकृताः ॥	061c  
ईशानं न प्रपद्यन्ते तमोराजसवृत्तयः ।	062ac  
ईश्वरं सम्प्रपद्यन्ते द्विजा भावितभावनाः ॥	063ac  
सर्वथा वर्तमानोपि यो भक्तः परमेश्वरे ।	064a  
सदृशोऽरण्यवासीनां मुनीनां भावितात्मनाम् ॥	064c  
ब्रह्मत्वं केशवत्वं वा शक्रत्वं वा सुरैः सह ।	065a  
त्रैलोक्यस्याधिपत्यं वा तुष्टो रुद्रः प्रयच्छति	065c  
मनसाऽपि शिवं तात ये प्रपद्यन्ति मानवाः ।	066a  
विधूय सर्वपापानि देवैः सह वसन्ति ते ॥	066c  
भित्त्वाभित्त्वा च कूलानि हुत्वा सर्वमिदं जगत् ।	067a  
जयेद्देवं विरूपाक्षं न स पापेन लिप्यते ॥	067c  
सर्वलक्षणहीनोपि युक्तो वा सर्वपातकैः ।	068a  
सर्वं तुदति तत्पापं भावयञ्शिवमात्मना	068c  
कीटपक्षिपतङ्गानां तिरश्चामपि केशव ।	069a  
महादेवप्रपन्नानां न भयं विद्यते क्वचित् ॥	069c  
एवमेव महादेवं भक्ता ये मानवा भुवि ।	070a  
न ते संसारवशगा इति मे निश्चिता मतिः ।	070c  
ततः कृष्णोऽब्रवीद्वाक्यं धर्मपुत्रं युधिष्ठिरम् ॥	070e  
विष्णुरुवाच ।	071  
आदित्यचन्द्रावनिलानलौ च द्यौर्भूमिरापो वसवोऽथ विश्वे ।	071a  
धाताऽर्यमा शुक्रबृहस्पती च रुद्राः ससाध्या वरुणोऽथ गोपः ॥	071c  
ब्रह्मा शक्रो मारुतो ब्रह्म सत्यं वेदा यज्ञा दक्षिणा वेदवाहाः ।	072a  
सोमो यष्टा यच्च हव्यं हविश्च रक्षा दीक्षा संयमा ये च केचित् ॥	072c  
स्वाहा वौषट् ब्राह्मणाः सौरभेयी धर्मं चाग्र्यं कालचक्रं बलं च ।	073a  
यशो दमो बुद्धिमतां स्थितिश्च शुभाशुभं ये मुनयश्च सप्त ॥	073c  
अग्र्या बुद्धिर्मनसा दर्शने च स्पर्शश्चाग्र्यः कर्मणां या च सिद्धिः ।	074a  
गणा देवानामूष्मपाः सोमपाश्च लेखाः सुयामास्तुषिता ब्रह्मकायाः ॥	074c  
आभासुरा गन्धपा धूमपाश्च वाचा विरुद्धाश्च मनोविरुद्धाः ।	075a  
शुद्धाश्च निर्माणरताश्च देवाः स्पर्शाशना दर्शपा आज्यपाश्च ॥	075c  
चिन्त्यद्योता ये च देवेषु मुख्या ये चाप्यन्ते देवताश्चाजमीढ ।	076a  
सुपर्णगन्धर्वपिशाचदानवा यक्षास्तथा चारणपन्नगाश्च ॥	076c  
स्थूलं सूक्ष्मं मृदु चाप्यसूक्ष्मं दुःखं सुखं दुःखमनन्तरं च ।	077a  
साङ्ख्यं योगं तत्पराणां परं च शर्वाज्जातं विद्धि यत्कीर्तितं मे ॥	077c  
तत्सम्भूता भूतकृतो वरेण्याः सर्वे देवा भुवनस्यास्य गोपाः ।	078a  
आविश्येमां धरणीं येऽभ्यरक्षन्पुरातनीं तस्य देवस्य सृष्टिम् ॥	078c  
विचिन्वन्तस्तपसा तत्स्थवीयः किञ्चित्तत्त्वं प्राणहेतोर्नतोस्मि ।	079a  
ददातु वेदः स वरानिहेष्टानभिष्टुतोः नः प्रभुरव्ययः सदा ॥	079c  
इमं स्तवं सन्नियतेन्द्रियश्च भूत्वा शुचिर्यः पुरुषः पठेत ।	080a  
अभग्नयोगो नियतो मासमेकं सम्प्राप्नुयादश्वमेधे फलं यत् ॥	080c  
वेदान्कृत्स्नान्ब्राह्मणः प्राप्नुयात्तु जयेन्नृपः पार्थ महीं च कृत्स्नाम् ।	081a  
वैश्यो लाभं प्राप्नुयान्नैपुणं च शूद्रो गतिं प्रेत्य तथा सुखं च ॥	082c  
स्तवराजमिमं कृत्वा रुद्राय दधिरे मनः ।	083a  
सर्वदोषापहं पुण्यं पवित्रं च यशस्विनः ॥	083c  
यावन्त्यस्य शरीरेषु रोमकूपाणि भारत ।	084a  
तावन्त्यब्दसहस्राणि स्वर्गे वसति मानवः ॥ ॥	084c  
	
इति श्रीमन्महाभारते अनुशासनपर्वणि दानधर्मपर्वणि एकोनपञ्चाशोऽध्यायः ॥ 49 ॥

13-49-1 पठस्व स्तवमिति शेषः । हे पुत्र युधिष्ठिर ॥ 13-49-5 आलम्बायन आलम्बगोत्रः । चतुःशीर्ष इति ट.थ.पाठः ॥ 13-49-7 हे पुत्र शतं पुत्राणामिति शेषः ॥ 13-49-8 विवादे वेदविपरीतवादे । अग्निसहितैर्मुनिभिरुक्त इति सम्बन्धः ॥ 13-49-9 तेन वेदविरोधजेन ॥ 13-49-12 पितृतुल्या विप्रा ज्येष्ठो भ्राता पितुः सम इति स्मृतेर्ज्येष्ठा भ्रातरस्तेषां वधेन । स तु विप्रवधेनेति ट.थ पाठः ॥ 13-49-15 शिखण्डी कपर्दी । शिवविग्रहः कल्याणशरीरः ॥ 13-49-18 प्रभुः प्रार्थितः सन्निति शेषः ॥ 13-49-21 उच्चारिते अन्यथेति शेषः ॥ 13-49-22 पापं वितथाभिनिवेशं त्यक्त्वा समीक्षस्व विचारय । अयज्ञवाहिनं न यज्ञं वहति तं पापमवाक्षरपाठजमपराधम् ॥ 13-49-23 निधने अन्ते सद्य एवेत्यर्थः ॥ 13-49-27 साम्यमवैषम्यम् । युवयोर्गृत्समदशतक्रत्वोः ॥ 13-49-31 अर्थः सर्वस्मात्प्रियस्ततोऽपि प्रियोऽन्तरात्मा तत्तुल्यः सर्वेषां भविष्यसीत्यर्थः ॥ 13-49-33 पूरा पूर्वावतारे ॥ 13-49-42 या तव मयि सम्भावना एतस्मात्फलमहं प्राप्स्ये इति अस्याः फलात् पुण्यात्तव कृष्णोनाम पुत्रो भविष्यति ॥ 13-49-49 पादाच्चतुर्थात् । तपः शौचं दया सत्यमिति चत्वारो धर्मस्य पादास्तेषां चतुर्थात्सत्यादेव तवात्मा शरीरम् ॥ 13-49-52 पितरं द्रक्ष्ये इति बुद्ध्या गृहमागतः । दुःखिता वैधव्यदुःखेन ॥ 13-49-55 क्षये गृहे । विश प्रविश ॥ 13-49-56 शरणाकुरून् वाय्वाघातेन वा स्वयं वा पक्वतया फलानामधःपतनेन विशरणं शरणा तत्प्रधानाः कुरवोऽन्नानि शरणाकुरवस्तान् । शॄ विशरणेऽस्माद्भावे ल्युः ॥ 13-49-57 सास्रत्वादाविले ईक्षणे यस्य ॥ 13-49-60 ईश्वरो विष्णुः ॥ 13-49-67 कूलानि गृहतटाकादीनि ॥ 13-49-68 आत्मना चित्तेन ॥ 13-49-71 आदित्यचन्द्रावित्यादिसर्वं सर्वाज्जातं विद्धीति सप्तमस्थेनान्वयः ॥ 13-49-72 उपनिषत् । प्राधान्यात्पृथक्कीर्तनम् । वेदवाहा वेदपाठकाः ॥ 13-49-75 वाचाविरुद्धाः । वाङ्नियमनशीलाः । निर्माणं अनेकधाभवनं योगेनानेकशरीरधारणं तत्र रताः ॥ 13-49-77 चिन्त्यद्योताः सङ्कल्पितमात्रं वस्तु येषां सद्यः पुरतः प्रकाशते तादृशाः ॥	
