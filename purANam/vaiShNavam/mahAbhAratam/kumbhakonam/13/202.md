अध्यायः 202

युधिष्ठिरेण भीष्मं प्रति सप्रशंसनं पुनर्धर्मकथनप्रार्थना ॥ 1 ॥
	
वैशम्पायन उवाच ।	001  
अनुशास्य शुभैर्वाक्यैर्भीष्ममाह महामतिः ।	001a  
प्रीत्या पुनः स शुश्रूषुर्वचनं यद्युधिष्ठिरः ॥	001c  
जनमेजय उवाच ।	002  
पितामहो मे विप्रर्षे भीष्मं कालवशं गतम् ।	002a  
किमपृच्छत्तदा राजा सर्वसामाजिकं हितम् ॥	002c  
उभयोर्लोकयोर्युक्तं पुरुषार्थमनुत्तमम् ।	003a  
तन्मे वद महाप्राज्ञ श्रोतुं कौतूहलं हि मे ॥	003c  
वैशम्पायन उवाच ।	004  
भूय एव महाराज शृणु धर्मसमुच्चयम् ।	004a  
यदपृच्छत्तदा राजा कुन्तीपुत्रो युधिष्ठिरः ॥	004c  
शरतल्पगतं भीष्मं सर्वपार्थिवसन्निधौ ।	005a  
अजातशत्रुः प्रीतात्मा पुनरेवाभ्यभाषत ॥	005c  
पितामह महाप्राज्ञ सर्वशास्त्रविशारदः ।	006a  
श्रूयतां मे हि वचनमर्थित्वात्प्रब्रवीम्यहम् ॥	006c  
परावरज्ञो भूतानां दयावान्सर्वजन्तुषु ।	007a  
आगमैर्बहुभिः प्रीतो भवान्नः परमं कुले ॥	007c  
त्वादृशो दुर्लभो लोके साम्प्रतं ज्ञानसंयुतः ।	008a  
भवता गुरुणा चैव धन्याश्चैव वयं प्रभो ॥	008c  
अयं स कालः सम्प्राप्तो दुर्लभैर्ज्ञातिबान्धवैः ।	009a  
शास्ता तु नास्ति नः कश्चित्त्वदृते पुरुषर्षभ ॥	009c  
तस्माद्धर्मार्थसहितमायत्यां च हितोदयम् ।	010a  
आश्चर्यं परमं वाक्यं श्रोतुमिच्छामि भारत ॥	010c  
अयं नारायणः श्रीमन्सर्वपार्थिवसन्निधौ ।	011a  
भवन्तं बहुमानाच्च प्रणयाच्चैव सेवते ॥	011c  
अस्यैव तु समक्षं नः पार्थिवानां तथैव च ।	012a  
इतिवृत्तं पुराणं च श्रोतॄणां परमं हितम् ॥	012c  
यदि तेऽहमनुग्राह्यो भ्रातृभिः सहितोऽनघ ।	013a  
मत्प्रियार्थं हि कौरव्य स्नेहाद्भाषितुमर्हसि ॥	013c  
वैशम्पायन उवाच ।	014  
तस्य तद्वचनं श्रुत्वा स्नेहादागतविक्लवः ।	014a  
प्रविबन्निव तं दृष्ट्वा भीष्मो वचनमब्रवीत् ॥	014c  
एतावदुक्त्वा गाङ्गेयः प्रणम्य शिरसा हरिम् ।	015a	शृणु राजन्पुरावृत्तिमितिहासं पुरातनम् ।015c  
धर्मराजं समीक्ष्येदं पुनर्वक्तुं समारभत् ॥ ॥	015e  
इति श्रीमन्महाभारते अनुशासनपर्वणि दानधर्मपर्वणि द्व्यधिकद्विशततमोऽध्यायः ॥ 202 ॥

13-202-1 एकोत्तरद्विशततमाध्यायात्परं एकपञ्चाशदधिकद्विशततमाद्यायात्पूर्वं मध्ये परिदृश्यमानैकोनपञ्चाशदध्यायप्रतिनिधितया औत्तराहकोशे अष्टावेवाध्यायाः परिदृश्यन्ते । तेचानुपूर्वीभेदेन तदर्थैकदेशप्रतिपादका एव दृश्यन्ते न तु तदनुक्तार्थप्रतिपादकाः ॥
