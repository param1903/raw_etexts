अध्यायः 251

अथ दानधर्मपर्व ॥ 1 ॥

महेश्वरेण मुनिगणान्प्रति श्रीकृष्णस्य वंशानुक्रमवर्णनपूर्वकं गुणगणानुवर्णनम् ॥ 1 ॥

ऋषय ऊचुः ।	001  
पिनाकिन्भगनेत्रघ्न सर्वलोकनमस्कृत ।	001a  
महात्म्यं वासुदेवस्य श्रोतुमिच्छाम शङ्कर ॥	001c  
ईश्वर उवाच ।	002  
पितामहादपि वरः शाश्वतः पुरुषो हरिः ।	002a  
कृष्णो जाम्बूनदाभासो व्यभ्रे सूर्य इवोदितः ॥	002c  
दशबाहुर्महातेजा देवतारिनिषूदनः ।	003a  
श्रीवत्साङ्को हृषीकेशः सर्वदैवतपूजितः ॥	003c  
ब्रह्मा तस्योदरभवस्तस्याहं च शिरोभवः ।	004a  
शिरोरुहेभ्यो ज्योतींषि रोमभ्यश्च सुराऽसुराः ॥	004c  
ऋषयो देहसम्भूतास्तस्य लोकाश्च शाश्वताः ।	005a  
पितामहगृहं साक्षात्सर्वदेवगृहं च सः ॥	005c  
सोस्याः पृथिव्याः कृत्स्नायाः स्रष्टा त्रिभुवनेश्वरः ।	006a  
संहर्ता चैव भूतानां स्थावरस्य चरस्य च ॥	006c  
स हि देववरः साक्षाद्देवनाथः परन्तपः ।	007a  
सर्वज्ञः सर्वसंश्लिष्टः सर्वगः सर्वतोमुखः ॥	007c  
परमात्मा हृषीकेशः सर्वव्यापी महेश्वरः ।	008a  
न तस्मात्परमं भूतं त्रिषु लोकेषु किञ्चन ॥	008c  
सनातनो वै मधुहा गोविन्द इति विश्रुतः ।	009a  
स सर्वान्पार्थिवान्सङ्ख्ये घातयिष्यति मानदः ॥	009c  
सुरकार्यार्थमुत्पन्नो मानुषं वपुरास्थितः ।	010a  
न हि देवगणाः शक्तास्त्रिविक्रमविनाकृताः ॥	010c  
भुवने देवकार्याणि कर्तुं नायकवर्जिताः ।	011a  
नायकः सर्वभूतानां सर्वदेवनमस्कृतः ॥	011c  
एतस्य देवनाथस्य देवकार्यपरस्य च ।	012a  
ब्रह्मभूतस्य सततं ब्रह्मर्षिशरणस्य च ॥	012c  
ब्रह्मा वसति गर्भस्थः शरीरे सुखसंस्थितः ।	013a  
शर्वः सुखं संश्रितश्च शरीरे सुखसंस्थितः ॥	013c  
सर्वाः सुखं संश्रिताश्च शरीरे तस्य देवताः ।	014a  
स देवः पुण्डरीकाक्षः श्रीगर्भः श्रीसहोषितः ॥	014c  
शार्ङ्गचक्रायुधः खड्गी सर्वनागरिपुध्वज ।	015a  
उत्तमेन स शीलेन दमेन च शमेन च ॥	015c  
पराक्रमेण वीर्येण वपुषा दर्शनेन च ।	016a  
आरोहेण प्रमाणेन धैर्येणार्जवसम्पदा ॥	016c  
आनृशंस्येन रूपेण बलेन न समन्वितः ।	017a  
अस्त्रैः समुदितः सर्वैर्दिव्यैरद्भुतदर्शनैः ॥	017c  
योगमायः सहस्राक्षो निरपायो महामनाः ।	018a  
वीरो मित्रजनश्लाघी ज्ञातिबन्धुजनप्रियः ॥	018c  
क्षमावांश्चानहंवादी ब्रह्मण्यो ब्रह्मनायकः ।	019a  
भयहर्ता भयार्तानां मित्राणां नन्दिवर्धनः ॥	019c  
शरण्यः सर्वभूतानां दीनानां पालने रतः ।	020a  
श्रुतवानर्थसम्पन्नः सर्वभूतनमस्कृतः ॥	020c  
समाश्रितानां वरदः शत्रूणामपि धर्मवित् ।	021a  
नीतिज्ञो नीतिसम्पन्नो ब्रह्मवादी जितेन्द्रियः ॥	021c  
भवार्थमिह देवानां बुद्ध्या परमया युतः ।	022a  
प्राजापत्ये शुभे मार्गे मानवे धर्मसंस्कृते ॥	022c  
समुत्पत्स्यति गोविन्दो मनोर्वंशे महात्मनः ।	023a  
अङ्गो नाम मनोः पुत्रो अन्तर्धामा ततः परः ॥	023c  
अन्तर्धाम्नो हविर्धामा प्रजापतिरनिन्दितः ।	024a  
प्राचीनबर्हिर्भविता हविर्धाम्नः सुतो महान् ॥	024c  
तस्य प्रचेतःप्रमुखा भविष्यन्ति दशात्मजाः ।	025a  
प्राचेतसस्तथा दक्षो भवितेह प्रजापतिः ॥	025c  
दाक्षायण्यास्तथाऽऽदित्यो मनुरादित्यतस्तथा ।	026a  
मनोश्च वंशज इला सुद्युम्नश्च भविष्यति ॥	026c  
बुधात्पुरूरवाश्चापि तस्मादायुर्भविष्यति ।	027a  
नहुषो भविता तस्माद्ययातिस्तस्य चात्मजः ॥	027c  
यदुस्तस्मान्महासत्वः क्रोष्टा तस्माद्भविष्यति ।	028a  
क्रोष्टुश्चैव महान्पुत्रो वृजिनीवान्भविष्यति ॥	028c  
वृजिनीवतश्च भविता उषङ्गुरपराजितः ।	029a  
उषङ्गोर्भविता पुत्रः शूरश्चित्ररथस्तथा ।	029c  
तस्य त्ववरजः पुत्रः शूरो नाम भविष्यति ॥	029e  
तेषां विख्यातवीर्याणां चरित्रगुणशालिनाम् ।	030a  
यज्वनां सुविशुद्धानां वंशे ब्राह्मणसम्मते ॥	030c  
स शूरः क्षत्रियश्रेष्ठो महावीर्यो महायशाः ।	031a  
स्ववंशविस्तरकरं जनयिष्यति मानदः ।	031c  
वसुदेव इति ख्यातं पुत्रमानकदुन्दुभिम् ॥	031e  
तस्य पुत्रश्चतुर्बाहुर्वासुदेवो भविष्यति ॥	032ac  
दाता ब्राह्मणसत्कर्ता ब्रह्मभूतो द्विजप्रियः ।	033a  
राज्ञो मागधसंरुद्धान्मोक्षयिष्यति यादवः ॥	033c  
जरासन्धं तु राजानं निर्जित्य गिरिगह्वरे ।	034a  
सर्वपार्थिवरत्नाढ्यो भविष्यति स वीर्यवान् ॥	034c  
पृथिव्यामप्रतिहतो वीर्येण च भविष्यति ।	035a  
विक्रमेण च सम्पन्नः सर्वपार्थिवपार्थिवः ॥	035c  
शूरसेनेषु भूत्वा स द्वारकायां वसन्प्रभुः ।	036a  
पालयिष्यति गां देवीं विजित्य नयवित्सदा ॥	036c  
तं भवन्तः समासाद्य वाङ्भाल्यैरर्हणैर्वरैः ।	037a  
अर्चयन्तु यथान्यायं ब्रह्माणमिव शाश्वतम् ॥	037c  
यो हि मां द्रष्टुमिच्छेत ब्रह्माणं च पितामहम् ।	038a  
द्रष्टव्यस्तेन भगवान्वासुदेवः प्रतापवान् ॥	038c  
दृष्टे तस्मिन्नहं दृष्टो न मेऽत्रास्ति विचारणा ।	039a  
पितामहो वा देवेश इति वित्त तपोधनाः ॥	039c  
स यस्य पुण्डरीकाक्षः प्रीतियुक्तो भविष्यति ।	040a  
तस्य देवगणः प्रीतो ब्रह्मपूर्वो भविष्यति ॥	040c  
यश्च तं मानवे लोके संश्रयिष्यति केशवम् ।	041a  
तस्य कीर्तिर्जयश्चैव स्वर्गश्चैव भविष्यति ॥	041c  
धर्माणां देशिकः साक्षात्स भविष्यति धर्मभाक् ।	042a  
धर्मवद्भिः स देवेशो नमस्कार्यः सदोद्यतैः ॥	042c  
धर्म एव परो हि स्यात्तस्मिन्नभ्यर्चिते विभौ ।	043a  
सहि देवो महातेजाः प्रजाहितचिकीर्षया ॥	043c  
धर्मार्थं पुरुषव्याघ्र ऋषिकोटीः ससर्ज ह ।	044a  
ताः सृष्टास्तेन विभुना पर्वते गन्धमादने ॥	044c  
सनत्कुमारप्रमुखास्तिष्ठन्ति तपसाऽन्विताः ।	045a  
तस्मात्स वाग्मी धर्मज्ञो नमस्यो द्विजपुङ्गवाः ॥	045c  
दिवि श्रेष्ठो हि भगवान्हरिर्नारायणः प्रभुः ।	046a  
वन्दितो हि स वन्देत मानितो मानयीत च ।	046c  
अर्हितश्चार्हयेन्नित्यं पूजितः प्रतिपूजयेत् ॥	046e  
दृष्टः पश्येदहरहः संश्रितः प्रतिसंश्रयेत् ।	047a  
अर्चितश्चार्चयेन्नित्यं स देवो द्विजसत्तमाः ॥	047c  
एतत्तस्यानवद्यस्य विष्णोर्वै परमं व्रतम् ।	048a  
आदिदेवस्य महतः सज्जनाचरितं सदा ॥	048c  
भुवनेऽभ्यर्चितो नित्यं देवैरपि सनातनः ।	049a  
अभयेनानुरूपेण युज्यन्ते तमनुव्रताः ॥	049c  
कर्मणा मनसा वाचा स नमस्यो द्विजैः सदा ।	050a  
यत्नवद्भिरुपस्थाय द्रष्टव्यो देवकीसुतः ॥	050c  
एष वोऽभिहितो मार्गो मया वै मुनिसत्तमाः ।	051a  
तं दृष्ट्वा सर्वशो देवं दृष्टाः स्युः सुरसत्तमाः ॥	051c  
महावराहं तं देवं सर्वलोकपितामहम् ।	052a  
अहं चैव नमस्यामि नित्यमेव जगत्पतिम् ॥	052c  
तत्र च त्रितयं दृष्टं भविष्यति न संशयः ।	053a  
समस्ता हि वयं देवास्तस्य देहे वसामहे ॥	053c  
तस्य चैवाग्रजो भ्राता सिताद्रिनिचयप्रभः ।	054a  
हली बल इति ख्यातो भविष्यति धराधरः ॥	054c  
त्रिशिरास्तस्य दिव्यश्च शातकुम्भमयो द्रुमः ।	055a  
ध्वजस्तृणेन्द्रो देवस्य भविष्यति रथाश्रितः ॥	055c  
शिरो नागैर्महाभोगैः परिकीर्णं महात्मभिः ।	056a  
भविष्यति महाबाहोः सर्वलोकेश्वरस्य च ॥	056c  
चिन्तितानि समेष्यन्ति शस्त्राण्यस्त्राणि चैव ह ।	057a  
अनन्तश्च स एवोक्तो भगवान्हरिरव्ययः ॥	057c  
समादिष्टश्च विबुधैर्दर्शय त्वमिति प्रभो ।	058a  
सुपर्णो यस्य वीर्येण कश्यपस्यात्मजो बली ।	058c  
अन्तं नैवाशकद्द्रष्टुं देवस्य परमात्मनः ॥	058e  
स च शेषो विचरते परया वै मुदा युतः ।	059a  
अन्तर्वसति भोगेन परिरभ्य वसुन्धराम् ॥	059c  
य एव विष्णुः सोऽनन्तो भगवान्वसुधाधरः ।	060a  
यो रामः स हृषीकेशो योच्युतः स धराधरः ॥	060c  
तावुभौ पुरुषव्याघ्रौ दिव्यौ दिव्यपराक्रमौ ।	061a  
द्रष्टव्यौ माननीयौ च चक्रलाङ्गलधारिणौ ॥	061c  
एष वोऽनुग्रहः प्रोक्तो मया पुण्यस्तपोधनाः ।	062a  
यद्भवन्तो यदुश्रेष्ठं पूजयेयुः प्रयत्नतः ॥ ॥	062c  

इति श्रीमन्महाभारते अनुशासनपर्वणि दानधर्मपर्वणि एकपञ्चाशदधिकद्विशततमोऽध्यायः ॥ 251 ॥

13-251-46 अर्हितः पुष्पधूपादिनार्चितः । पूजितः वाचा च महीकृतः ॥ 13-251-47 अर्चितः मनसा ध्यातः ॥ 13-251-55 तृणेन्द्रः तालद्रुमः ॥
