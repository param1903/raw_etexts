अध्यायः 274

अथ भीषस्वर्गारोहणपर्व ॥ 2 ॥

भीष्मेण भगवद्ध्यानपूर्वकं स्वशरीरमूर्धमध्योद्भेदनेन तेजो ज्वालारूपेण सर्वापरोक्षमाकाशप्रवेशनेन क्षणादन्तर्धानम् ॥ 1 ॥ ततो धृतराष्ट्रयुधिष्ठिरादिभी राजवैभवेन चितारोपणेन विधिवदग्निना समुद्दीपनम् ॥ 2 ॥ ततो गङ्गामवगाह्य कृतोदकेषु युधिष्ठिरादिषु मूर्तीभूय जलादुद्गत्य भीष्मम्प्रति सकरुणं विलापेन शोचन्तीं गङ्गाम्प्रति कृष्णादिभिराश्वासनम् ॥ 3 ॥

वैशम्पायन उवाच ।	001  
एवमुक्त्वा कुरून्सर्वान्भीष्मः शान्तनवस्तदा ।	001a  
तूष्णीं बभूव कौरव्यः स मुहूर्तमरिन्दम ॥	001c  
धारयामास चात्मानं धारणासु यथाक्रमम् ।	002a  
तस्योर्ध्वमगमन्प्राणाः सन्निरुद्धा महात्मनः ॥	002c  
इदमाश्चर्यमासीच्च मध्ये तेषां महात्मनाम् ।	003a  
सहितैर्ऋषिभिः सर्वैस्तदा व्यासादिभिः प्रभो ॥	003c  
यद्यन्मुञ्चति गात्रं हि स शन्तनुसुतस्तदा ।	004a  
तत्तद्विशल्यमभवद्योगयुक्तस्य वै क्रमात् ।	004c  
क्षणेन प्रेक्षतां तेषां विशल्यः सोऽभवत्तदा ॥	004e  
तद्दृष्ट्वा विस्मिताः सर्वे वासुदेवपुरोगमाः ।	005a  
सह तैर्मुनिभिः सर्वैस्तदा व्यासादिभिर्नृप ॥	005c  
सन्निरुद्धस्तु तेनात्मा सर्वेष्वायतनेषु च ।	006a  
जगाम भित्त्वा मूर्धानं दिवमभ्युत्पपात ह ॥	006c  
देवदुन्दुभिनादश्च पुष्पवर्षैः सहाभवत् ।	007a  
सिद्धा ब्रह्मर्षयश्चैव साधुसाध्विति हर्षिताः ॥	007c  
महोल्केव च भीष्मस्य मूर्धदेशाज्जनाधिप ।	008a  
निःसृकत्याकाशमाविश्य क्षणेनान्तरधीयत ॥	008c  
एवं स राजशार्दूल नृपः शान्तनवस्तदा ।	009a  
समयुज्यत लोकैः स्वैर्भरतानां कुलोद्वहः ॥	009c  
ततस्त्वादाय दारूणि गन्धांश्च विविधान्बहून् ।	010a  
चितां चक्रुर्महात्मानः पाण्डवा विदुरस्तथा ।	010c  
युयुत्सुश्चापि कौरव्यं प्रेक्षकास्त्वितरेऽभवन् ॥	010e  
युधिष्ठिरश्च गाङ्गेयं धृतराष्ट्रश्च दुःखितौ ।	011a  
छादयामासतुरुभौ क्षौमैर्माल्यैश्च कौरवम् ॥	011c  
धारयामास तस्याथ युयुत्सुश्छत्रमुत्तमम् ।	012a  
चामरे व्यजने शुभ्रे भीमसेनार्जुनावुभौ ।	012c  
उष्णीषे परिगृह्णीतां माद्रीपुत्रावुभौ तथा ॥	012e  
युधिष्ठिरेण सहितो धृतराष्ट्रश्च पादतः ।	013a  
वृद्धा स्त्रियः कौरवाणां भीष्मं कुरुकुलोद्वहम् ।	013c  
तालवृन्तान्युपादाय पर्यवीजन्त सर्वशः ॥	013e  
ततोस्य विधिवच्चक्रुः पितृमेधं महात्मनः ।	014a  
याजका जुहुवुश्चाग्नौ जगुः सामानि समागाः ॥	014c  
ततश्चन्दनकाष्ठैश्च तथा कालीयकैरपि ।	015a  
कालागुरुप्रभृतिभिर्गन्धैश्चोच्चावच्चैस्तथा ॥	015c  
समवच्छाद्य गाङ्गेयं सम्प्रज्वाल्य हुताशनम् ।	016a  
अपसव्यमकुर्वन्त धृतराष्ट्रमुखाश्चिताम् ॥	016c  
संस्कृत्य च कुरुश्रेष्ठं गाङ्गेयं कुरुसत्तमाः ।	017a  
जग्मुर्भागीरथीं पुण्यामृषिजुष्टां कुरूद्वहाः ॥	017c  
अनुगम्यमाना व्यासेन नारदेनासितेन च ।	018a  
कृष्णेन भरतस्त्रीभिर्ये च पौराः समागताः ॥	018c  
उदकं चक्रिरे सर्वे गाङ्गेयस्य महात्मनः ।	019a  
विधिवत्क्षत्रियश्रेष्ठाः स च सर्वो जनस्तदा ॥	019c  
ततो भागीरथी देवी तनयस्योदके कृते ।	020a  
उत्थाय सलिलात्तस्माद्रुदती शोकविह्वला ।	020c  
परिदेवयती तत्र कौरकवानभ्यभाषत ॥	020e  
निबोधत यथावृत्तमुच्यमानं मया नृपाः ।	021a  
राजवृत्तेन सम्पन्नः प्रज्ञयाभिजनेन च ।	021c  
सत्कर्ता कुरुवृद्धानां पितृभक्तो दृढव्रतः ॥	021e  
जामदग्न्येन रामेण यः पुरा न पराजितः ।	022a  
दिव्यैरस्त्रैर्महावीर्यः स हतोऽद्य शिखण्डिना ॥	022c  
अश्मसारमयं नूनं हृदयं मम पार्थिवाः ।	023a  
अपश्यन्त्याः प्रियं पुत्रं यन्न दीर्यति मेऽद्य वै ॥	023c  
समेतं पार्थिवं क्षत्रं काशिपुर्यां स्वयंवरे ।	024a  
विजित्यैकरथेनाजौ कन्याश्चायं जहारह ॥	024c  
यस्य नास्ति बले तुल्यः पृथिव्यामपि कश्चन ।	025a  
हतं शिखण्डिना श्रुत्वा यन्न दीर्यति मे मनः ॥	025c  
जामदग्न्यः कुरुक्षेत्रे युधि येन महात्मना ।	026a  
पीडितो नातियत्नेन स हतोऽद्य शिखण्डिना ॥	026c  
एवंविधं बहु तदा विलपन्तीं महानदीम् ।	027a  
आश्वासयामास तदा साम्ना दामोदरो विभुः ॥	027c  
समाश्वसिहि भद्रे त्वं मा शुचः शुभदर्शने ।	028a  
गतः स परमं लोकं तव पुत्रो न संशयः ॥	028c  
वसुरेष महातेजाः शापदोषेण शोभने ।	029a  
मानुषत्वमनुप्राप्तो नैनं शोचितुमर्हसि ॥	029c  
स एष क्षत्रधर्मेण युध्यमानो रणाजिरे ।	030a  
धनञ्जयेन निहतो नैष देवि शिखण्डिना ॥	030c  
भीष्मं हि कुरुशार्दूलमुद्यतेषुं महारणे ।	031a  
न शक्तः संयुगे हन्तुं साक्षादपि शतक्रतुः ॥	031c  
स्वच्छन्दतस्तव सुतो गतः स्वर्गं शुभानने ।	032a  
न शक्ता विनिहन्तुं हि रणे तं सर्वदेवताः ॥	032c  
तस्मान्मा त्वं सरिच्छ्रेष्ठे शोचस्य कुरुनन्दनम् ।	033a  
वसूनेष गतो देवि पुत्रस्ते विज्वरा भव ॥	033c  
वैशम्पायन उवाच ।	034  
इत्युक्ता सा तु कृष्णेन व्यासेन तु सरिद्वरा ।	034a  
त्यक्त्वा शोकं महाराज स्वं वार्यवततार ह ॥	034c  
सत्कृत्य ते तां सरितं ततः कृष्णमुखा नृप ।	035a  
अनुज्ञातास्तया सर्वे न्यवर्तन्त जनाधिपाः ॥ ॥	035c  

इति श्रीमन्महाभारते शतसाहस्रिकायां संहितायां वैयासिक्यां अनुशासनपर्वणि भीष्मस्वर्गारोहणपर्वणि चतुःसप्तत्यधिकद्विशततमोऽध्यायः ॥ 274 ॥ इति अनुशासनपर्व समाप्तम् ॥ 13 ॥

13-274-2 समादधत्स्वमात्मानं धारणानुक्रमस्थितः । इति क.ध.पाठः ॥ 13-274-12 उष्णीषे किरीटशिरोवेष्टे ॥ 13-274-21 समर्थः कुरुवृद्धानामिति ट.थ.पाठः ॥ 13-274-23 दृष्टाप्येवंविधं पुत्रं न दीर्यति सहस्रधेति क.ट.थ.पाठः ॥ 13-274-35 अनुज्ञाप्य च ते सर्वे इति ट.थ.ध.पाठः ॥

अतः परमाश्वमेधिकं पर्व भविष्यति ॥ 14 ॥ तस्यायमाद्यः श्लोकः ॥ 
वैशम्पायन उवाच । 
कृतोदकं तु राजनं धृतराष्ट्रं युधिष्ठिरः । 
पुरस्कृत्य महाबाहुरुत्तताराकुलेन्द्रियः ॥ 

इदं अनुशासनपर्व कुम्भघोणस्थेन टी.आर्.कृष्णाचार्येण टी.आर्.व्यासाचार्येण च मुम्बय्यां निर्णयसागरमुद्रायन्त्रे मुद्रापितम् । शकाब्दाः 1831 सन 1910.
