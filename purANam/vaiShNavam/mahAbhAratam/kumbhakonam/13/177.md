श्रीः
अध्यायः 177

भीष्मेण युधिष्ठिरम् प्रति मांसभक्षणाभक्षणयोः क्रमेण निन्दाप्रशंसने ॥ 1 ॥

युधिष्ठिर उवाच 	001  
अहिंसा परमो धर्म इत्युक्तं बहुशस्त्वया ।	001a  
श्राद्धेषु च भवानाह पितॄणां मांसमीप्सितम् ॥	001c  
मांसैर्बहुविधैः प्रोक्तस्त्वया श्राद्धविधिः पुरा ।	002a  
अहत्वा च कुतो मांसमेवमेतद्विरुध्यते ॥	002c  
जातो नः संशयो धर्मे मांसस्य परिवर्जने ।	003a  
दोषो भक्षयतः कः स्यात्कश्चाभक्षयतो गुणः ॥	003c  
हत्वा भक्षयतो वाऽपि परेणोपहृतस्य वा ।	004a  
हन्याद्वा यः परस्यार्थे क्रीत्वा वा भक्षयेन्नरः ॥	004c  
एतदिच्छामि तत्त्वेन कथ्यमानं त्वयाऽनघ ।	005a  
निश्चयेन चिकीर्षामि धर्ममेतं सनातनम् ॥	005c  
कथमायुरवाप्नोति कथं भवति सत्ववान् ।	006a  
कथमव्यङ्गतामेति लक्षण्यो जायते कथम् ॥	006c  
भीष्म उवाच 	007  
मांसस्याभक्षणाद्राजन्यो धर्मः कुरुनन्दन ।	007a  
तं मे शृणु यथातत्त्वं यश्चास्य विधिरुत्तमः ॥	007c  
रूपमव्यङ्गतामायुर्बुद्धिं सत्वं बलं स्मृतिम् ।	008a  
प्राप्तुकामैर्नरैर्हिंसा वर्जनीया कृतात्मभिः ॥	008c  
ऋषीणामत्र संवादो बहुशः कुरुनन्दन ।	009a  
बभूव तेषां तु मतं यत्तच्छृणु युधिष्ठिर ॥	009c  
यो यजेताश्वमेधेन मासिमासि यतव्रतः ।	010a  
वर्जयेन्मधु मांसं च सममेतद्युधिष्ठिर ॥	010c  
सप्तर्षयो वालखिल्यास्तथैव च मरीचिपाः ।	011a  
मांसस्याभक्षणं राजन्प्रशंसन्ति मनीषिणः ॥	011c  
न भक्षयति यो मांसं न च हन्यान्न घातयेत् ।	012a  
तन्मित्रं सर्वभूतानां मनुः स्वायम्भुवोऽब्रवीत् ॥	012c  
अधृष्यः सर्वभूतानां विश्वास्यः सर्वजन्तुषु ।	013a  
साधूनां सम्मतो नित्यं भवेन्मांसं विवर्जयन् ॥	013c  
स्वमांसं परमांसेन यो वर्धयितुमिच्छति ।	014a  
अविश्वास्योऽवसीदेत्स इति होवाच नारदः ॥	014c  
ददाति यजते चापि तपस्वी च भवत्यपि ।	015a  
मधुमांसनिवृत्त्येति प्राह चैवं बृहस्पतिः ॥	015c  
मासिमास्यश्वमेधेन यो यजेत शतं समाः ।	016a  
न खादति च यो मांसं सममेतन्मतं मम ॥	016c  
सदा यजति सत्रेण सदा दानं प्रयच्छति ।	017a  
सदा तपस्वी भवति मद्यमांसविवर्जनात् ॥	017c  
सर्वे वेदा न तत्कुर्युः सर्वे यज्ञाश्च भारत ।	018a  
यो भक्षयित्वा मांसानि पश्चादपि निवर्तते ॥	018c  
\'भक्षयित्वा निमित्तेऽपि दुष्करं कुरुते तपः ।\'	019a  
दुष्करं च रसज्ञेन मांसस्य परिवर्जनम् ।	019c  
चर्तुं व्रतमिदं श्रेष्ठं सर्वप्राण्यभयप्रदम् ॥	019e  
सर्वभूतेषु यो विद्वान्ददात्यभयदक्षिणाम् ।	020a  
दाता भवति लोके स प्राणानां नात्र संशयः ।	020c  
एवं वै परमं धर्मं प्रशंसन्ति मनीषिणः ॥	020e  
प्राणा यथाऽऽत्मनोऽभीष्टा भूतानामपि वै तथा ।	021a  
आत्मौपम्येन गन्तव्यं बुद्धिमद्भिः कृतात्मभिः ॥	021c  
विकीर्णकर्णकेनापि तृणमस्पन्दने भयम् ।	022a  
किं पुनर्हन्यमानानां तरसा जीवितार्थिनाम् ।	022c  
अरोगाणामपापानां पापैर्मांसोपजीविभिः ॥	022e  
मृत्युतो भयमस्तीति शङ्कायां दुःखमुत्तरम् ।	023a  
धर्मस्यायतनं तस्मान्मांसस्य परिवर्जनम् ॥	023c  
अहिंसा परमो धर्मस्तथाऽहिंसा परं तपः ।	024a  
अहिंसा परमं सत्यं ततो धर्मः प्रवर्तते ॥	024c  
न हि मांसं तृणात्काष्ठादुपलाद्वाऽपि जायते ।	025a  
हत्वा जन्तुं ततो मांसं तस्माद्दोषस्तु भक्षणे ॥	025c  
स्वाहास्वाधामृतभुजो देवाः सत्यार्जवप्रियाः ।	026a  
राक्षसेन्द्रभयान्मुक्ताः सर्वभूतपरायणाः ॥	026c  
कान्तारेष्वथ घोरेषु दुर्गेषु गहनेषु च ।	027a  
रात्रावहनि सन्ध्यासु चत्वरेषु सभासु च ॥	027c  
उद्यतेषु च शस्त्रेषु मृगव्यालहतेषु च ।	028a  
अमांसभक्षणाद्राजन्न भयं तेषु विद्यते ॥	028c  
शरण्यः सर्वभूतानां विश्वास्यः सर्वजन्तुषु ।	029a  
अनुद्वेगकरो लोके न चाप्युद्विजते सदा ॥	029c  
यदि चेत्खादको न स्यान्न तदा घातको भवेत् ।	030a  
घातकः खादकार्थाय तद्घातयति वै नरः ॥	030c  
अभक्ष्यमेतदिति वै इति हिंसा निवर्तते ।	031a  
खादकक्रमतो हिंसा मृगादीनां प्रवर्तते ॥	031c  
यस्माद्ग्रसति चैवायुर्हिंसकानां महाद्युते ।	032a  
तस्माद्विवर्जयेन्मांसं य इच्छेद्भूतिमात्मनः ॥	032c  
त्रातारं नाधिगच्छन्ति रौद्राः प्राणिविहिंसकाः ।	033a  
उद्वेजकास्तु भूतानां यथा व्यालमृगास्तथा ॥	033c  
लोभाद्वा बुद्धिमोहाद्वा बलवीर्यार्थमेव च ।	034a  
संसर्गादथ पापानामधर्मो रुचितो नृणाम् ॥	034c  
स्वमांसं परमांसेन यो वर्धयितुमिच्छति ।	035a  
उद्विग्नराष्ट्रे वसति यत्र यत्राभिजायते ॥	035c  
धन्यं यशस्यमायुष्यं स्वर्ग्यं स्वस्त्ययनं महत् ।	036a  
मांसस्याभक्षणं प्राहुर्नियताः परमर्षयः ॥	036c  
इदं तु खलु कौन्तेय श्रुतमासीत्पुरा मया ।	037a  
मार्कण्डेयस्य वदतो ये दोषा मांसभक्षणे ॥	037c  
यो हि खादति सांसानि प्राणिनां जीवितैषिणाम् ।	038a  
सदा भवति वै पापः प्राणिहन्ता तथैव सः ॥	038c  
धनेन क्रयिको हन्ति खादकश्चोपभोगतः ।	039a  
घातको वधबन्धाभ्यामित्येष त्रिविधो वधः ॥	039c  
अखादन्ननुमोदंश्च भावदोषेण मानवः ।	040a  
योऽनुमोदति हन्यन्तं सोऽपि दोषेण लिप्यते ॥	040c  
अधृष्यः सर्वभूतानामायुष्मान्निरुजः सदा ।	041a  
भवत्यभक्षयन्मासं दयावान्प्राणिनामिह ॥	041c  
हिरण्यदानैर्गोदानैर्भूमिदानैश्च सर्वशः ।	042a  
मांसस्याभक्षणे धर्मो विशिष्ट इति नः श्रुतिः ॥	042c  
अप्रोक्षितं वृथामासं विधिहीनं न भक्षयेत् ।	043a  
भक्षयन्निरयं याति नरो नास्त्यत्र संशयः ॥	043c  
प्रोक्षिताभ्युक्षितं मांसं तथा ब्राह्मणकाम्यया ।	044a  
अल्पदोषमिति ज्ञेयं विपरीते तु लिप्यते ॥	044c  
खादकस्य कृते जन्तून्यो हन्यात्पुरुषाधमः ।	045a  
महादोषकरस्तत्र घातको न तु खादकः ॥	045c  
इज्यायज्ञश्रुतिकृतैर्या मार्गैरबुधोऽधमः ।	046a  
हन्याज्जन्तून्मांसगृध्नुः स वै नरकभाङ्नरः ॥	046c  
भक्षयित्वाऽपि यो मांसं पश्चादपि निवर्तते ।	047a  
तस्यापि सुमहान्धर्मो यः पापाद्विनिवर्तते ॥	047c  
आहर्ता चानुमन्ता च विशस्ता क्रयविक्रयी ।	048a  
संस्कर्ता चोपभोक्ता च घातकाः सर्व एव ते ॥	048c  
इदमन्यत्तु वक्ष्यामि प्रमाणं विधिनिर्मितम् ।	049a  
पुराणमृषिभिर्जुष्टं वेदेषु परिनिश्चितम् ॥	049c  
प्रवृत्तिलक्षणे धर्मे फलार्थिभिरभिद्रुते ।	050a  
यथोक्तं राजशार्दूल न तु तन्मोक्षकारणम् ॥	050c  
हविर्यत्संस्कृतं मन्त्रैः प्रोक्षिताभ्युक्षितं शुचि ।	051a  
वेदोक्तेन प्रमाणेन पितॄणां प्रक्रियासु च ।	051c  
प्रवृत्तिधर्मिणा भक्ष्यं नान्यथा मनुरब्रवीत् ॥	051e  
अस्वर्ग्यमयशस्यं च रक्षोवद्भरतर्षभ ।	052a  
विधिहीनं नरः पूर्वं मांसं राजन्न भक्षयेत् ॥	052c  
य इच्छेत्पुरुषोऽत्यन्तमात्मानं निरुपद्रवम् ।	053a  
स वर्जयेत मांसानि प्राणिनामिह सर्वशः ॥	053c  
श्रूयते हि पुराकल्पे नृणां व्रीहिमयः पशुः ।	054a  
येनायजन्त विद्वांसः पुण्यलोकपरायणाः ॥	054c  
ऋषिभिः संशयं पृष्टो वसुश्चेदिपतिः पुरा ।	055a  
अभक्ष्यमपि मांसं यः प्राह भक्ष्यमिति प्रभो ॥	055c  
आकाशादवनिं प्राप्तस्ततः स पृथिवीपतिः ।	056a  
यस्तदेव पुनश्चोक्त्वा विवेश धरणीतलम् ॥	056c  
प्रजानां हितकामेन त्वगस्त्येन महात्मना ।	057a  
आरण्याः सर्वदैवत्याः प्रोक्षितास्तापसैर्मृगाः ॥	057c  
क्रिया ह्येवं न हीयन्ते पितृदैवतसंश्रिताः ।	058a  
प्रीयन्ते पितरश्चैव न्यायतो मांसतर्पिताः ॥	058c  
इदं तु शृणु राजेन्द्र मांसस्याभक्षणे गुणाः ।	059a  
[अभक्षणे सर्वसुखं मांसस्य मनुजाधिप ॥]	059c  
यस्तु वर्षशतं पूर्णं तपस्तप्येत्सुदारुणम् ।	060a  
यश्चैव वर्जयेन्मांसं सममेतन्मतं मम ॥	060c  
कौमुद्यास्तु विशेषेण शुक्लपक्षे नराधिप ।	061a  
वर्जयेत्सर्वमांसानि धर्मो ह्यत्र विधीयते ॥	061c  
[चतुरो वार्षिकान्मासान्यो मांसं परिवर्जयेत् ।	062a  
चत्वारि भद्राण्याप्नोति कीर्तिमायुर्यशो बलम् ॥	062c  
अथवा मासमेकं वै सर्वमांसान्यभक्षयन् ।	063a  
अतीत्य सर्वदुःखानि सुखं जीवेन्निरामयः ॥	063c  
वर्जयन्ति हि मांसानि मासशः पक्षशोपि वा ।	064a  
तेषां हिंसानिवृत्तानां ब्रह्मलोको विधीयते ॥]	064c  
मांसं तु कौमुदं पक्षं वर्जितं पार्थ राजभिः ।	065a  
सर्वभूतात्मभूतस्थैर्विदितार्थपरावरैः ॥	065c  
नाभागेनाम्बरीषेण गयेन च महात्मना ।	066a  
आयुषाऽथानरण्येन दिलीपरघुसूनुभिः ॥	066c  
कार्तवीर्यानिरुद्धाभ्यां नहुषेण ययातिना ।	067a  
नृगेण विष्वगश्वेन तथैव शशबिन्दुना ॥	067c  
युवनाश्वेन च तथा शिबिनौशीनरेण च ।	068a  
मुचुकुन्देन मान्धात्रा हरिश्चन्द्रेण वा विभो ॥	068c  
सत्यं वदत माऽसत्यं सत्यं धर्मः सनातनः ।	069a  
हरिश्चन्द्रश्चरति वै दिवि सत्येन चन्द्रवत् ॥	069c  
श्येनचित्रेण राजेन्द्र सोमकेन वृकेण च ।	070a  
रैवते रन्तिदेवेन वसुना सृञ्जयेन च ॥	070c  
एतैश्चान्यैश्च राजेन्द्र कृपेण भरतेन च ।	071a  
दुष्यन्तेन करूशेन रामालर्कनलैस्तथा ।	071c  
विचकाश्वेन निमिना जनकेन च धीमता ॥	071e  
ऐलेन पृथुना चैंव वीरसेनेन चैव ह ।	072a  
इक्ष्वाकुणा शम्भुना च श्वेतेन सगरेण च ॥	072c  
अजेन धुन्धुना चैव तथैव च सुबाहुना ।	073a  
हर्यश्वेन च राजेन्द्र क्षुपेण भरतेन च ॥	073c  
एतैश्चान्यैश्च राजेन्द्र पुरा मांसं न भक्षितम् ।	074a  
शारदं कौमुदं मासं ततस्ते स्वर्गमाप्नुवन् ॥	074c  
ब्रह्मलोके च तिष्ठन्ति ज्वलमानाः श्रियाऽन्विताः ।	075a  
उपास्यमाना गन्धर्वैः स्त्रीसहस्रसमन्विताः ॥	075c  
तदेतदुत्तमं धर्ममहिंसाधर्मलक्षणम् ।	076a  
ये चरन्ति महात्मानो नाकपृष्ठे वसन्ति ते ॥	076c  
मधु मांसं च ये नित्यं वर्जयन्तीह धार्मिकाः ।	077a  
जन्मप्रभृति मद्यं च सर्वे ते मुनयः स्मृताः ॥	077c  
इमं धर्मममांसादं यश्चरेनच्छ्रावयीत वा ।	078a  
अपि चेत्सुदुराचारो न जातु निरयं व्रजेत् ॥	078c  
पठेद्वा च इदं राजञ्शृणुयाद्वाऽप्यभीक्ष्णशः ।	079a  
अमांसभक्षणविधिं पवित्रमृषिपूजितम् ॥	079c  
विमुक्तः सर्वपापेभ्यः सर्वकामैर्महीयते ।	080a  
विशिष्टतां ज्ञातिषु च लभते नात्र संशयः ।	080c  
\'अहिंस्रो दानशीलश्च मधुमांसविवर्जितः ॥\'	080e  
आपन्नश्चापदो मुच्येद्बद्धो मुच्येत बन्धनात् ।	081a  
मुच्येत्तथाऽऽतुरो रोगाद्दुःखान्मुच्येत दुःखितः ॥	081c  
तिर्यग्योनिं न गच्छेत रूपवांश्च भवेन्नरः ।	082a  
ऋद्धिमान्वै कुरुश्रेष्ठ प्राप्नुयाच्च महद्यशः ॥	082c  
एतत्ते कथितं राजन्मांसस्य परिवर्जने ।	083a  
प्रवृत्तौ च निवृत्तौ च विधानमृषिनिर्मितम् ॥ 	083c  

इति श्रीमन्महाभारते अनुशासनपर्वणि दानधर्मपर्वणि सप्तसप्तत्यधिकशततमोऽध्यायः ॥ 177 ॥

7-177-18 नहि कृत्स्नो वेदस्तथा तद्बोधिता यज्ञाश्च पुरुषं हिंसायां प्रवर्तयन्ति । किन्तु परिसङ्ख्याविधया निवृत्तिमेव बोधयन्तीत्यर्थः ॥ 7-177-33 व्यालमृगाः मांसादपशवः ॥ 7-177-40 हन्यन्तं हन्यमानम् ॥ 7-177-46 इज्या देवपूजा यज्ञोऽश्वमेधादिस्तदर्थं श्रुतिकृतैर्मार्गैरुपायैरबुधो यज्ञोपनिषदमजानन्मांसगृध्नुः । केवलं यज्ञव्याजेन मांसं भोक्तुकामः ॥ 7-177-50 प्रवत्तिलक्षणो धर्मः प्रजार्थिभिरुदाहृतः । यथोक्तं राजशार्दूल नतु तन्मोक्षकाङ्क्षिणाम् । इति झ. पाठः ॥ 7-177-57 आरण्याः प्रोक्षिता इति पर्यग्निकृतानारण्यानुत्सृजन्तीति श्रुतेरारण्यैर्यज्ञं कृत्वापि तेषां वधो न कृत इत्यर्थः ॥
