अध्यायः 100

भीष्मेण युधिष्ठिरम्प्रति जलादिदानफलप्रतिपादनम् ॥ 1 ॥

भीष्म उवाच ।	001  
सर्वान्कामान्प्रयच्छन्ति ये प्रयच्छन्ति काञ्चनम् ।	001a  
इत्येवं भगवानत्रिः पितामहसुतोऽब्रवीत् ॥	001c  
पवित्रं शुच्यथायुष्यं पितृणामक्ष्यं च तत् ।	002a  
सुवर्णं मनुजेन्द्रेण हरिश्चन्द्रेण कीर्तितम् ॥	002c  
पानीयपरमं दानं दानानां मनुरब्रवीत् ।	003a  
तस्मात्कूपांश्च वापीश्च तटाकानि च खानयेत् ॥	003c  
सर्वं विनाशयेत्पापं पुरुषस्येह कर्मणः ।	004a  
कूपः प्रवृत्तपानीयः सुप्रवृत्तश्च नित्यशः ॥	004c  
सर्वं तारयते वंशं यस्य खाते जलाशये ।	005a  
गावः पिबन्ति विप्राश्च साधवश्च नराः सदा ॥	005c  
निदाघकाले पानीयं यस्य तिष्ठत्यवारितम् ।	006a  
स दुर्गं विषमं कृत्स्नं न कदाचिदवाप्नुते ॥	006c  
बृहस्पतेर्भगवतः पूष्णश्चैव भगस्य च ।	007a  
अश्विनोश्चैव वह्नेश्च प्रीतिर्भवति सर्पिषा ॥	007c  
परमं भेषजं ह्येतद्यज्ञानामेतदुत्तमम् ।	008a  
रसानामुत्तमं चैतत्फलानां चैतदुत्तमम् ॥	008c  
फलकामो यशस्कामः पुष्टिकामश्च नित्यदा ।	009a  
घृतं दद्याद्द्विजातिभ्यः पुरुषः शुचिरात्मवान् ॥	009c  
घृतं मासे आश्वयुजि विप्रभ्यो यः प्रयच्छति ।	010a  
तस्मै प्रयच्छतो रूपं प्रीतौ देवाविहाश्विनौ ॥	010c  
पायसं सर्पिषा मिश्रं द्विजेभ्यो यः प्रयच्छति ।	011a  
गृहं तस्य न रक्षांसि धर्षयन्ति कदाचन ॥	011c  
पिपासया न म्रियते सोपच्छन्दश्च जायते ।	012a  
न प्राप्नुयाच्च व्यसनं करकान्यः प्रयच्छति ॥	012c  
प्रयतो ब्राह्मणाग्रे यः श्रद्धया परया युतः ।	013a  
उपस्पर्शनषड्भागं लभते पुरुषः सदा ॥	013c  
यः साधनार्थं काष्ठानि ब्राह्मणेभ्यः प्रयच्छति ।	014a  
प्रतापनार्थं राजेन्द्र वृत्तवद्भ्यः सदा नरः ॥	014c  
सिद्ध्यन्त्यर्थाः सदा तस्य कार्याणि विविधानि च ।	015a  
उपर्युपरि शत्रूणां वपुषा दीप्यते च सः ॥	015c  
भगवांश्चापि सम्प्रीतो वह्निर्भवति नित्यशः ।	016a  
न तं त्यजन्ति पशवः सङ्ग्रामे च जयत्यपि ॥	016c  
पुत्राञ्श्रियं च लभते यश्छत्रं सम्प्रच्छति ।	017a  
न चक्षुर्व्याधिं लभते यज्ञभागमथाश्नुते ॥	017c  
निदाघकाले वर्षे वा यश्छत्रं सम्प्रयच्छति ।	018a  
नास्य कश्चिन्मनोदाहः कदाचिदपि जायते ।	018c  
कृच्छ्रात्स विषमाच्चैव क्षिप्रं मोक्षमवाप्नुते ॥	018e  
प्रदानं सर्वदानानां शकटस्य विशाम्पते ।	019a  
एवमाह महाभागः शाण्डिल्यो भगवानृषिः ॥ ॥	019c  

इति श्रीमन्महाभारते अनुशासनपर्वणि दानधर्मपर्वणि शततमोऽध्यायः ॥ 100 ॥

13-100-12 सोपच्छन्दः सोपकरणः । करकान्पात्रविशेषान् ॥ 13-100-13 अग्रं वृत्तिक्षेत्रादि तदर्थम् । उत्कोचं विना । उपस्पर्शनं दानम् ॥
