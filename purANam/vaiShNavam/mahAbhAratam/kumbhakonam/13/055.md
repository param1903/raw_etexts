अध्यायः 055
भीष्मेण युधिष्ठिरं प्रति कन्यानां प्रदानकालादिप्रतिपादकनारदमार्कण्डेयसंवादानुवादः ॥ 1 ॥

\'मार्कण्डेय उवाच ।	001  
श्रुतं वर्णावरैर्दत्तं हव्यं कव्यं च नारद ।	001a  
सम्प्रयोगे च पुत्राणां कन्यानां च ब्रवीहि मे ॥	001c  
नारद उवाच ।	002  
कन्याप्रदानं प्रत्राणां स्त्रीणां संयोगमेव च ।	002a  
आनुपूर्व्यान्मया सम्यगुच्यमानं निबोध मे ॥	002c  
जातमात्रा तु दातव्या कन्यका सदृशे वरे ।	003a  
काले दत्तासु कन्यासु पिता धर्मेण युज्यते ॥	003c  
यस्तु पुष्पवतीं कन्यां बान्धवो न प्रयच्छति ।	004a  
मासि मासि गते बन्धुस्तस्या भ्रौणघ्न्यमाप्नुते ॥	004c  
यस्तु कन्यां गृहे रुन्ध्याद्ग्राम्यैर्भोगैर्विवर्जिताम् ।	005a  
अवध्यातः स कन्याया बन्धुः प्राप्नोति भ्रूणहाम् ॥	005c  
दूषिता पाणिमात्रेण मृते भर्तरि दारिका ।	006a  
संस्कारं लभते नारी द्वितीये सा पुनः पतौ ॥	006c  
पुनर्भूर्नाम सा कन्या सपुत्रा हव्यकव्यदा ।	007a  
अदूष्या सा प्रसूतीषु प्रजानां दारकर्मणि ॥	007c  
मार्कण्डेय उवाच ।	008  
या तु कन्या प्रसूयेत गर्भिणी या तु वा भवेत् ।	008a  
कथं दारक्रियां भूयः सा भवेदृषिसत्तम ॥	008c  
नारद उवाच ।	009  
तत्वार्थनिश्चितं शब्दं कन्यका नयतेऽग्नये ।	009a  
तस्मात्कुर्वन्ति वै भावं कुमार्यस्ता न कन्यकाः ॥	009c  
ब्रह्महत्यात्रिभागेन गर्भाधानविशोधितः ।	010a  
गृह्णीयात्तां चतुर्भागविशुद्धां सर्जनात्पुनः ॥	010c  
मार्कण्डेय उवाच ।	011  
कथं कन्यासु ये जाता बन्धूनां दूषिताः सदा ।	011a  
कस्य ते हव्यकव्यानि प्रदास्यन्ति महामुने ॥	011c  
नारद उवाच ।	012  
कन्यायास्तु पितुः पुत्राः कानीना हव्यकव्यदाः ।	012a  
अन्तर्वत्न्यास्तु यः पाणिं गृह्णीयात्स सहोढजः ॥	012c  
मार्कण्डेय उवाच ।	013  
अथ येनाहितो गर्भः कन्यायां तत्र नारद ।	013a  
कथं पुत्रफलं तस्य भवेदेतत्प्रचक्ष्व मे ॥	013c  
नारद उवाच ।	014  
धर्माचारेषु ते नित्यं दूषकाः कृतशोधनाः ।	014a  
बीजं च नश्यते तेषां मोघचेष्टा भवन्ति ते ॥	014c  
मार्कण्डेय उवाच ।	015  
अथ काचिद्भवेत्कन्या क्रीता दत्ता हृताऽपि वा ।	015a  
कथं पुत्रकृतं तस्यास्तद्भवेद्दषिसत्तम ॥	015c  
नारद उवाच ।	016  
क्रीता दत्ता हृता चैव या कन्या पाणिवर्जिता ।	016a  
कौमारी नाम सा भार्या प्रसवेदौरसान्सुतान् ।	016c  
न पत्न्यर्थे शुभा प्रोक्ता तत्कर्मण्यपराजिते ॥	016e  
मार्कण्डेय उवाच ।	017  
केन मङ्गलकृत्येषु विनियुज्यन्ति कन्यकाः ।	017a  
एतदिच्छामि विज्ञातुं तत्वेनेह महामुने ॥	017c  
नारद उवाच ।	018  
नित्यं निवसते लक्ष्मीः कन्यकासु प्रतिष्ठिता ।	018a  
शोभना शुभयोग्या च पूज्या मङ्गलकर्मसु ॥	018c  
आकरस्थं यथा रत्नं सर्वकामफलोपगम् ।	019a  
तथा कन्या महालक्ष्मीः सर्वलोकस्य मङ्गलम् ॥	019c  
एवं कन्या परा लक्ष्मी रतिस्तोषश्च देहिनाम् ।	020a  
महाकुलानां चारित्रवृत्तेन निकषोपलम् ॥	020c  
आनयित्वा स्वकाद्वर्णात्कन्यकां यो भजेन्नरः ।	021a  
दातारं हव्यकव्यानां पुत्रकं या प्रसूयति ॥	021c  
साध्वी कुलं वर्धयति साध्वी पुष्टिग्रहे परा ।	022a  
साध्वी लक्ष्मी रतिः साक्षात्प्रतिष्ठा सन्ततिस्तथा ॥ ॥	022c  

इति श्रीमन्महाभारते अनुशासनपर्वणि दानधर्मपर्वणि पञ्चपञ्चाशोऽध्यायः ॥ 55 ॥

13-55-10 चतुर्भागविशुद्धात्स्वजनात्पुनरिति ध.पाठः ॥
