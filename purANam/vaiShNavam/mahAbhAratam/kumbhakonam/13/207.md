अध्यायः 207
	
ईश्वरेण पार्वतीम्प्रति स्वस्य श्मशानवासचन्द्रकलाधारणादेः कारणाभिधानम् ॥ 1 ॥

उमोवाच ।	001  
भगवन्सर्वभूतेश शूलपाणे वृषध्वज ।	001a  
आवासेषु विचित्रेषु रम्येषु च शुभेशु च ॥	001c  
सत्सु चान्येषु भूतेषु श्मशाने रमसे कथम् ।	002a  
केशास्थिकलिले भीमे कपालशतसङ्कुले ॥	002c  
सृगालगृध्रसम्पूर्णे शवधूमसमाकुले ।	003a  
चिताग्निविषमे घोरे गहने च भयानके ॥	003c  
एवं कलेवरक्षेत्रे दुर्दर्शे रमसे कथम् ।	004a  
एष मे संशयो देव तन्मे शंसितुमर्हसि ॥	004c  
महादेव उवाच ।	005  
हन्त ते कथयिष्यामि शृणु देवि समाहिता ।	005a  
आवासार्थं पुरा देवि शुद्धान्वेषी शुचिस्मिते ॥	005c  
नाध्यगच्छं चिरं कालं देशं शुचितमं शुभे ।	006a  
एष मेऽभिनिवेशोऽभूत्तस्मिन्काले प्रजापतिः ॥	006c  
आकुलः सुमहाघोरः प्रादुरासीत्समन्ततः ।	007a  
सम्भूता भूतसृष्टिश्च घोरा लोकभयावहा ॥	007c  
नानावर्णा विरूपाश्च तीक्ष्णदंष्ट्राः प्रहारिणः ।	008a  
पिशाचरक्षोवदनाः प्राणिनां प्राणहारिणः ।	008c  
इतश्चरन्ति निघ्नन्तः प्राणिनो भृशमेव च ॥	008e  
एवं लोके प्राणिहीने क्षयं याते पितामहः ।	009a  
चिन्तयंस्तत्प्रतीकारं मां च शक्तं हि निग्रहे ॥	009c  
एवं ज्ञात्वा ततो ब्रह्मा तस्मिन्कर्मण्योजयत् ।	010a  
तच्च प्राणिहितार्थं तु मयाऽप्यनुमतं प्रिये ॥	010c  
तस्मात्संरक्षिता देवि भूतेभ्यः प्राणिनो भयात् ।	011a  
अस्माच्छ्मशानान्मेध्यं तु नास्ति किञ्चिदनिन्दिते ।	011c  
निःसम्पातान्मनुष्याणां तस्माच्छुचितमं स्मृतं ॥	011e  
भूतसृष्टिं च तां चाहं श्मशाने सन्न्यवेशयम् ।	012a  
तत्रस्थः सर्वभूतानां विनिहन्मि प्रिये भयम् ॥	012c  
न च भूतगणेनाहं विना वसितुमुत्सहे ।	013a  
तस्मान्मे सन्निवासाय श्मशाने रोचते मनः ॥	013c  
मेध्यकामैर्द्विजैनित्यं मेध्यमित्यभिधीयते ।	014a  
आचरद्भिर्व्रतं नित्यं मोक्षकामैश्च सेव्यते ॥	014c  
स्थानं मे तत्र विहितं वीरस्थानमिति प्रिये ।	015a  
कपालशतसम्पूर्णमभिरूपं भयानकम् ॥	015c  
मध्याह्ने सन्ध्ययोस्तत्र नक्षत्रे रुद्रदेवते ।	016a  
आयुष्कामैरशुद्धैर्वा न गन्तव्यमिति स्थितिः ॥	016c  
मदन्येन न शक्यं हि निहन्तुं भूतजं भयम् ।	017a  
तत्रस्थोऽहं प्रजाः सर्वाः पालयामि दिनेदिने ॥	017c  
मन्नियोगाद्भूतसङ्घा न च घ्नन्तीह कञ्चन ।	018a  
तांस्तु लोकहितार्थाय श्मशाने रमयाम्यहम् ।	018c  
एतत्ते सर्वमाख्यातं किं भूयः श्रोतुमिच्छसि ॥	018e  
उमोवाच ।	019  
भगवन्देवदेवेश त्रिनेत्र वृषभध्वज ।	019a  
पिङ्गलं विकृतं भाति रूपं ते तु भयानकम् ॥	019c  
भस्मदिग्धं विरूपाक्षं तीक्ष्णदंष्ट्रं जटाकुलम् ।	020a  
व्याघ्रोदरत्वक्संवीतं कपिलश्मश्रुसन्ततम् ॥	020c  
रौद्रं भयानकं घोरं शूलपट्टससंयुतम् ।	021a  
किमर्थं त्वीदृशं रूपं तन्मे शंसितुमर्हसि ॥	021c  
महेश्वर उवाच ।	022  
तदहं कथयिष्यामि शृणु तत्त्वं समाहिता ।	022a  
द्विविधो लौकिको भावः शीतमुष्णमिति प्रिये ॥	022c  
तयोर्हि ग्रसितं सर्वं सौम्याग्नेयमिदं जगत् ॥	023ac  
सौम्यत्वं सततं विष्णौ मय्याग्नेयं प्रतिष्ठितम् ।	024a  
अनेन वपुषा नित्यं सर्वलोकान्बिभर्म्यहम् ॥	024c  
रौद्राकृतिं विरूपाक्षं शूलपट्टससंयुतम् ।	025a  
आग्नेयमिति मे रूपं देवि लोकहिते रतम् ॥	025c  
यद्यहं विपरीतः स्यामेतत्त्यक्त्वा शुभानने ।	026a  
तदैव सर्वलोकानां विपरीतं प्रवर्तते ॥	026c  
तस्मान्मयेदं ध्रियते रूपं लोकहितैषिणा ।	027a  
इति ते कथितं देवि किं भूयः श्रोतुमिच्छसि ॥	027c  
उमोवाच ।	028  
भगवन्देवदेवेश शूलपाणे वृषध्वज ।	028a  
किमर्थं चन्द्ररेखा ते शिरोभागे विरोचते ।	028c  
श्रोतुमिच्छाम्यहं देव तन्मे शंसितुमर्हसि ॥	028e  
महेश्वर उवाच ।	029  
तदहं ते प्रवक्ष्यामि शृणु कल्याणि कारणम् ।	029a  
पुराऽहं कारणाद्देवि कोपयुक्तः शुचिस्मिते ।	029c  
दक्षयज्ञवधार्याय भूतसङ्घैः समावृतः ॥	029e  
तस्मिन्क्रतुवरे घोरे यज्ञभागनिमित्ततः ।	030a  
देवा विभ्रंशितास्ते वै येषां भागः क्रतौ कृतः ॥	030c  
सोमस्तत्र मया देवि कुपितेन भृशार्दितः ।	031a  
पश्यंश्चानपराधी सन्पादङ्गुष्ठेन ताडितः ॥	031c  
तथापि विकृतेनाहं सामपूर्वं प्रसादितः ।	032a  
तन्मे चिन्तयतश्चासीत्पश्चात्तापः पुरा प्रिये ॥	032c  
तदाप्रभृति सोमं वै शिरसा धारयाम्यम् ।	033a  
एवं मे पापहानिस्तु भवेदिति मतिर्मम ।	033c  
तदाप्रभृति वै सोमो मूर्ध्नि सन्दृश्यते सदा ॥	033e  
नारद उवाच ।	034  
एवं ब्रुवति देवेशे विस्मिताः परमर्षयः ।	034a  
वाग्भिः साञ्जलिमालाभिरभितुष्टुवुरीश्वरम् ॥	034c  
ऋषय ऊचुः ।	035  
नमः शङ्कर सर्वेश नमः सर्वजगद्भुरो ।	035a  
नमो देवादिदेवाय नमः शशिकलाधर ॥	035c  
नमो घोरतराद्धोर नमो रुद्राय शङ्कर ।	036a  
नमः शान्ततराच्छान्त नमश्चन्द्रस्य पालक ॥	036c  
नमः सोमाय देवाय नमस्तुभ्यं चतुर्मुख ।	037a  
नमो भूतपते शम्भो जह्नुकन्याम्बुशेखर ॥	037c  
नमस्त्रिशूलहस्ताय पन्नगाभरणाय च ।	038a  
नमोस्तु विषमाक्षाय दक्षयज्ञप्रदाहक ॥	038c  
नमोस्तु बहुनेत्राय लोकरक्षणतत्पर ।	039a  
अहो देवस्य महात्म्यमहो देवस्य वै कृपा ।	039c  
एवं धर्मपरत्वं च देवदेवस्य चार्हति ॥	039e  
एवं ब्रुवत्सु मुनिषु वचो देव्यब्रवीद्धरम् ।	040a  
सम्प्रीत्यर्थं मुनीनां सा क्षणज्ञा परमं हितम् ॥	040c  
उमोवाच ।	041  
भगवन्देवदेवेश सर्वलोकनमस्कृत ।	041a  
अस्यैव ऋषिसङ्घस्य मम च प्रियकाम्यया ॥	041c  
वर्णाश्रमकृतं धर्मं वक्तुमर्हस्यशेषतः ।	042a  
न तृप्तिरस्ति देवेश श्रवणीयं हि ते वचः ॥	042c  
सधर्मचारिणी चेयं भक्ता चेयमिति प्रभो ।	043a  
वक्तुमर्हसि देवेश लोकानां हितकाम्यया ।	043c  
याथातथ्येन तत्सर्वं वक्तुमर्हसि शङ्कर ॥ 	043e  

इति श्रीमन्महाभारते अनुशासनपर्वणि दानधर्मपर्वणि सप्ताधिकद्विशततमोऽध्यायः ॥ 207 ॥	
