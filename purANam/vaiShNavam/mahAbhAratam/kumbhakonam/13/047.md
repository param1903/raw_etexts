अध्यायः 047

उपमन्युना कृष्णम्प्रति तण्डिकृतमहादेवस्तुत्यनुवादः ॥ 1 ॥
	
उपमन्युरुवाच ।	001  
ऋषिरासीत्कृते तात तण्डिरित्येव विश्रुतः ।	001a  
दशवर्षसहस्राणि तेन देवः समाधिना ॥	001c  
आराधितोऽभूद्भक्तेन तस्योदर्कं निशामय ।	002a  
स दृष्टवान्महादेवमस्तौषीच्च स्तवैर्विभुम् ॥	002c  
[इति तण्डिस्तपोयोगात्परमात्मानमव्ययम् ।	003a  
चिन्तयित्वा महात्मानमिदमाह सुविस्मितः ॥	003c  
यं पठन्ति सदा साङ्ख्याश्चिन्तयन्ति च योगिनः ।	004a  
परं प्रधानं पुरुषमधिष्ठातारमीश्वरम् ।	004c  
उत्पत्तौ च विनाशे च कारणं यं विदुर्बुधाः ।	005a  
देवासुरमुनीनां च परं यस्मान्न विद्यते ॥	005c  
अजं तमहमीशानमनादिनिधनं प्रभुम् ।	006a  
अत्यन्तसुखिनं देवमनघं शरणं व्रजे ॥	006c  
एवं ब्रुवन्नेव तदा ददर्श तपसान्निधिम् ।	007a  
तमव्ययमनौपम्यमचिन्त्यं शाश्वतं ध्रुवम् ॥	007c  
निष्कलं सकलं ब्रह्म निर्गुणं गुणगोचरम् ।	008a  
योगिनां परमानन्दमक्षरं मोक्षसञ्ज्ञितम् ॥	008c  
मनोरिन्द्राग्निमरुतां विश्वस्य ब्रह्मणो गतिम् ।	009a  
अग्राह्यमचलं शुद्धं बुद्धिग्राह्यं मनोमयम् ॥	009c  
दुर्विज्ञेयमसङ्ख्ये दुष्प्रापमकृतात्मभिः ।	010a  
योनिं विश्वस्य जगतस्तमसः परतः परम् ॥	010c  
यः प्राणवन्तमात्मानं ज्योतिर्जीवस्थितं मनः ।	011a  
तं देवं दर्शनाकाङ्क्षी बहून्वर्षगणानृषिः ।	011c  
तपस्युग्रे स्थितो भूत्वा दृष्ट्वा तुष्टाव चेश्वरम् ॥]	011e  
तण्डिरुवाच ।	012  
पवित्राणां पवित्रस्त्वं गतिर्गतिमतांवर ॥	012ac  
अत्युग्रं तेजसां तेजस्तपसां परमं तपः ।	013a  
विश्वावसुहिरण्याक्षपुरुहूतनमस्कृत ॥	013c  
भूरिकल्याणद विभो परं सत्यं नमोस्तु ते ।	014a  
जातीमरणभीरूणां यतीनां यततां विभो ॥	014c  
निर्वाणद सहस्रांशो नमस्तेऽस्तु सुखाश्रय ।	015a  
ब्रह्मा शतक्रतुर्विष्णुर्विश्वेदेवा महर्षयः ॥	015c  
न विदुस्त्वां तु तत्त्वेन कुतो वेत्स्यामहे वयम् ।	016a  
त्वत्तः प्रवर्तते सर्वं त्वयि सर्वं प्रतिष्ठितम् ॥	016c  
कालाख्यः पुरुषाख्यश्च ब्रह्माख्यश्च त्वमेव हि ।	017a  
तनवस्ते स्मृतास्तिस्रः पुराणज्ञैः सुरर्षिभिः ॥	017c  
अधिपौरुषमध्यात्ममधिभूताधिदैवतम् ।	018a  
अधिलोकाधिविज्ञानमधियज्ञस्त्वमेव हि ॥	018c  
त्वां विदित्वाऽऽत्मदेवस्थं दुर्विदं दैवतैरपि ।	019a  
विद्वांसो यान्ति निर्मुक्ताः परं भावमनामयम् ॥	019c  
अनिच्छतस्तव विभो जन्ममृत्युरनेकतः ।	020a  
द्वारं तु स्वर्गमोक्षाणामाक्षेप्ता त्वं ददासि च ॥	020c  
त्वं वै स्वर्गश्च मोक्षश्च कामः क्रोधस्त्वमेव च ।	021a  
सत्वं रजस्ममश्चैव अधश्चोर्ध्वं त्वमेव हि ॥	021c  
ब्रह्मा भवश्च विष्णुश्च स्कन्देन्द्रौ सविता यमः ।	022a  
वरुणेन्दू मनुर्धाता विधाता त्वं धनेश्वरः ॥	022c  
भूर्वायुः सलिलाग्निश्च खं वाग्बुद्धिः स्थितिर्मतिः ।	023a  
कर्म सत्यानृते चोभे त्वमेवास्ति च नास्ति च ॥	023c  
इन्द्रियाणीन्द्रियार्थाश्च प्रकृतिभ्यः परं ध्रुवम् ।	024a  
विश्वाविश्वपरो भावश्चिन्त्याचिन्त्यस्त्वमेव हि ॥	024c  
यच्चैतत्परमं ब्रह्म यच्च तत्परमं पदम् ।	025a  
या गतिः साङ्ख्ययोगानां स भवान्नात्र संशयः ॥	025c  
नूनमद्य कृतार्थाः स्म नूनं प्राप्ताः सतां गतिम् ।	026a  
यां गतिं प्रार्तयन्तीह ज्ञाननिर्मलबुद्धयः ॥	026c  
अयो मूढाः स्म सुचिरमिमं कालमचेतसा ।	027a  
यन्न विद्मः परं देवं शाश्वतं यं विदुर्बुधाः ॥	027c  
सेयमासादिता साक्षात्त्वद्भक्तिर्जन्मभिर्मया ।	028a  
भक्तानुग्रहकृद्देवो यं ज्ञात्वाऽमृतमश्नुते ॥	028c  
देवासुरमुनीनां तु यच्च गुह्यं सनातनम् ।	029a  
गुहायां निहितं ब्रह्म दुर्विज्ञेयं मुनेरपि ॥	029c  
स एष भगवान्देवः सर्वकृत्सर्वतोमुखः ।	030a  
सर्वात्मा सर्वदर्शी च सर्वगः सर्ववेदिता ॥	030c  
देहकृद्देहभृद्देही देहभुग्देहिनां गतिः ।	031a  
प्राणकृत्प्राणभृत्प्राणी प्राणदः प्राणिनां गतिः ॥	031c  
अध्यात्मगतिरिष्टानां ध्यायिनामात्मवेदिनाम् ।	032a  
अपुनर्भवकामानां या गतिः सोऽयमीश्वरः ॥	032c  
अयं च सर्वभूतानां शुभाशुभगतिप्रदः ।	033a  
अयं च जन्ममरणे विदध्यात्सर्वजन्तुषु ।	033c  
अयं संसिद्धिकामानां या गतिः सोयमीस्वरः ।	033e  
भूराद्यान्सर्वभुवनानुत्पाद्य सदिवौकसः ।	034a  
दधाति देवस्तनुभिरष्टाभिर्यो बिभर्ति च ॥	034c  
अतः प्रवर्तते सर्वमस्मिन्सर्वं प्रतिष्ठितम् ।	035a  
अस्मिंश्च प्रलयं याति अयमेकः सनातनः ॥	035c  
अयं स सत्यकामानां सत्यलोकः परं सताम् ।	036a  
अपवर्गश्च मुक्तानां कैवल्यं चात्मवेदिनाम् ॥	036c  
अयं ब्रह्मादिभिः सिद्धैर्गुहायां गोपितः प्रुभुः ।	037a  
देवासुरमनुष्याणामप्रकाशो भवेदिति ॥	037c  
तं त्वां देवासुरनरास्तत्त्वेन न विदुर्भवम् ।	038a  
मोहिताः खल्वनेनैव हृदिस्थेनाप्रकाशिना	038c  
ये चैनं प्रतिपद्यन्ते भक्तियोगेन भाविताः ।	039a  
तेषामेवात्मनात्मानं दर्शयत्येष हृच्छयः ॥	039c  
यं ज्ञात्वा न पुनर्जन्म मरणं चापि विद्यते ।	040a  
यं विदित्वा परं वेद्यं वेदितव्यं न विद्यते ॥	040c  
यं लब्ध्वा परमं लाभं नाधिकं मन्यते बुधः ।	041a  
यां सूक्ष्मां परमां प्राप्तिं गच्छन्नव्ययमक्षयम् ॥	041c  
यं साङ्ख्या गुणतत्त्वज्ञाः साङ्ख्यशास्त्रविशारदाः ।	042a  
सूक्ष्मज्ञानतराः सूक्ष्मं ज्ञात्वा मुच्यन्ति बन्धनैः	042c  
यं च वेदविदो वेद्यं वेदान्ते च प्रतिष्ठितम् ।	043a  
प्राणायामपरा नित्यं यं विशन्ति जपन्ति च ॥	043c  
ओङ्काररथमारुह्य ते विशन्ति महेश्वरम् ।	044a  
अयं स देवयानानामादित्यो द्वारमुच्यते ॥	044c  
अयं च पितृयानानां चन्द्रमा द्वारमुच्यते ।	045a  
एष काष्ठा दिशश्चैव संवत्सरयुगादि च ॥	045c  
दिव्यादिव्यः परो लाभ अयने दक्षिणोत्तरे ।	046a  
एनं प्रजापतिः पूर्वमाराध्य बहुभिः स्तवैः ॥	046c  
प्रजार्थं वरयामास नीललोहितसञ्ज्ञितम् ।	047a  
ऋग्भिर्यमनुशासन्ति तत्त्वे कर्मणि बह्वृचाः ॥	047c  
यजुर्भिर्यत्त्रिधा वेद्यं जुह्वत्यध्वर्यवोऽध्वरे ।	048a  
सामभिर्यं च गायन्ति सामगाः शुद्धबुद्धयः ॥	048c  
ऋतं सत्यं परं ब्रह्म स्तुवन्त्याथर्वणा द्विजाः ।	049a  
यज्ञस्य परमा योनिः परिश्चायं परः स्मृतः ॥	049c  
रात्र्यहः श्रोत्रनयनः पक्षमासशिरोभुजः ।	050a  
ऋतुवीर्यस्तपोधैर्यो ह्यब्दगुह्योरुपादवान् ॥	050c  
मृत्युर्यमो हुताशश्च कालः संहारवेगवान् ।	051a  
कालस्य परमा योनिः कालश्चायं सनातनः ॥	051c  
चन्द्रादित्यौ सनक्षत्रौ ग्रहाश्च सह वायुना ।	052a  
ध्रुवः सप्तर्षयश्चैव भुवनाः सप्त एव च ॥	052c  
प्रधानं महदव्यक्तं विशेषान्तं सवैकृतम् ।	053a  
ब्रह्मादिस्तम्बपर्यन्तं भूतादि सदसच्च यत् ॥	053c  
अष्टौ प्रकृतयश्चैव प्रकृतिभ्यश्च यः परः ।	054a  
अस्य देवस्य यद्भागं कृत्स्नं सम्परिवर्तते ॥	054c  
एतत्परममानन्दं यत्तच्छाश्वतमेव च ।	055a  
एषा गतिर्विरक्तानामेष भावः परः सताम् ॥	055c  
एतत्पदमनुद्विग्नमेतद्ब्रह्म सनातनम् ।	056a  
शास्त्रवेदाङ्गविदुषामेतद्ध्यानं परं पदम् ॥	056c  
इयं सा परमा काष्ठा इयं सा परमा कला ।	057a  
इयं सा परमा सिद्धिरियं सा परमा गतिः ॥	057c  
इयं सा परमा शान्तिरियं सा निर्वृतिः परा ।	058a  
यं प्राप्य कृतकृत्याः स्म इत्यमन्यन्त योगिनः ॥	058c  
इयं तुष्टिरियं सिद्धिरियं श्रुतिरियं स्मृतिः ।	059a  
अध्यात्मगतिरिष्टानां विदुषां प्राप्तिरव्यया ॥	059c  
यजतां कामयानानां मखैर्विपुलदक्षिणैः ।	060a  
या गतिर्यज्ञशीलानां सा गतिस्त्वं न संशयः ॥	060c  
सम्यग्योगजपैः शान्तिर्नियमैर्देहतापनैः ।	061a  
तप्यतां या गतिर्देव परमा सा गतिर्भवान् ॥	061c  
कर्मन्यासकृतानां च विरक्तानां ततस्ततः ।	062a  
या गतिर्ब्रह्मसदने सा गतिस्त्वं सनातन ॥	062c  
अपुनर्भवकामानां वैराग्ये वर्ततां च या ।	063a  
प्रकृतीनां लयानां च सा गतिस्त्वं सनातन ॥	063c  
ज्ञानविज्ञानयुक्तानां निरुपाख्या निरञ्जना ।	064a  
कैवल्या या गतिर्देव परमा सा गतिर्भवान् ॥	064c  
वेदशास्त्रपुराणोक्ताः पञ्च ता गतयः स्मृताः ।	065a  
त्वत्प्रसादाद्धि लभ्यन्ते न लभ्यन्तेऽन्यथा विभो ॥	065c  
इति तण्डिस्तपोराशिस्तुष्टावेशानमात्मना ।	066a  
जगौ च परमं ब्रह्म यत्पुरा लोककृज्जगौ ॥	066c  
उपमन्युरुवाच ।	067  
एवं स्तुतो महादेवस्तण्डिना ब्रह्मवादिना ।	067a  
उवाच भगवान्देव उमया सहितः प्रभुः ॥	067c  
ब्रह्मा शतक्रतुर्विष्णुर्विश्वेदेवा महर्षयः ।	068a  
न विदुस्त्वामिति ततस्तुष्टः प्रोवाच तं शिवः ॥	068c  
अक्षयश्चाव्ययश्चैव भविता दुःखवर्जितः ।	069a  
यशस्वी तेजसा युक्तो दिव्यज्ञानसमन्वितः ॥	069c  
ऋषीणामभिगम्यश्च सूत्रकर्ता सुतस्तव ।	070a  
मत्प्रसादाद्द्विजश्रेष्ठ भविष्यति न संशयः ॥	070c  
कं वा कामं ददाम्यद्य ब्रूहि यद्वत्स काङ्क्षसे ।	071a  
प्राञ्जलिः स उवाचेदं त्वयि भक्तिर्दृढाऽस्तु मे ॥	071c  
उपमन्युरुवाच ।	072  
एतान्दत्त्वा वरान्देवो वन्द्यमानः सुरर्षिभिः ।	072a  
स्तूयमानश्च विबुधैस्तत्रैवान्तरधीयत ॥	072c  
अन्तर्हिते भगवति सानुगे यादवेश्वर ।	073a  
ऋषिराश्रममागम्य ममैतत्प्रोक्तवानिह ॥	073c  
यानि च प्रथितान्यादौ तण्डिराख्यातवान्मम ।	074a  
मानानि मानवश्रेष्ठ तानि त्वं शृणु सिद्धये ॥	074c  
दश नामसहस्राणि देवेष्वाह पितामहः ।	075a  
सर्वस्य शास्त्रेषु तथा दश नामशतानि च ॥	075c  
गुह्यानीमानि नामानि तण्डिर्भगवतोऽच्युत ।	076a  
देवप्रसादाद्देवेशः पुरा प्राह महात्मने ॥ ॥	076c  
	
इति श्रीमन्महाभारते अनुशासनपर्वणि दानधर्मपर्वणि सप्तचत्वारिंशोऽध्यायः ॥ 47 ॥
13-47-2 उदर्कं फलोदयम् ॥ 13-47-27 अचेतसा अज्ञानेन ॥ 13-47-42 सूक्ष्मं लिङ्गं ज्ञानेन तरन्त्यतिकम्य गच्छन्ति ते सूक्ष्मज्ञानतराः ॥	
