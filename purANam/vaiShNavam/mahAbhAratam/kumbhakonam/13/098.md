अध्यायः 098

भीष्मेण युधिष्ठिरम्प्रत्यन्नदानप्रशंसनपूर्वकं तत्फलकथनम् ॥ 1 ॥

युधिष्ठिर उवाच ।	001  
कानि दानानि लोकेऽस्मिन्दातुकामो महीपतिः ।	001a  
गुणाधिकेभ्यो विप्रेभ्यो दद्याद्भरतसत्तम ॥	001c  
केन तुष्यन्ति ते सद्यः किं तुष्टाः प्रदिशन्ति च ।	002a  
शंस मे तन्महाबाहो फलं पुण्यकृतं महत् ॥	002c  
दत्तं किं फलवद्राजन्निह लोके परत्र च ।	003a  
भवतः श्रोतुमिच्छामि तन्मे विस्तरतो वद ॥	003c  
भीष्म उवाच ।	004  
इममर्थं पुरा पृष्टो नारदो देवदर्शनः ।	004a  
यदुक्तवानसौ वाक्यं तन्मे निगदतः शृणु ॥	004c  
नारद उवाच ।	005  
अन्नमेव प्रशंसन्ति देवा ऋषिगणास्तथा ।	005a  
लोकतन्त्रं हि यज्ञाश्च सर्वमन्ने प्रतिष्ठितम् ॥	005c  
अन्नेन सदृशं दानं न भूतं न भविष्यति ।	006a  
तस्मादन्नं विशेषेण दातुमिच्छन्ति मानवाः ॥	006c  
अन्नमूर्जस्करं लोके प्राणाश्चान्ने प्रतिष्ठिताः ।	007a  
अन्नेन धार्यते सर्वं विश्वं जगदिदं प्रभो ॥	007c  
अन्नाद्गृहस्था लोकेऽस्मिन्भिक्षवस्तापसास्तथा ॥	008a  
अन्नाद्भवन्ति वै प्राणाः प्रत्यक्षं नात्र संशयः ॥	008c  
कटुम्बिने सीदते च ब्राह्मणाय महात्मने ।	009a  
दातव्यं भिक्षवे चान्नमात्मनो भूतिमिच्छता ॥	009c  
ब्राह्मणायाभिरूपाय यो दद्यादन्नमर्थिने ।	010a  
निदधाति निधिं श्रेष्ठं पारलौकिकमात्मनः ॥	010c  
श्रान्तमध्वनि वर्तन्तं वृद्धमर्हमुपस्थितम् ।	011a  
अर्ययेद्भूतिमन्विच्छन्गृहस्थो गृहमागतम् ॥	011c  
क्रोधमुत्पतितं हित्वा सुशीलो वीतमत्सरः ।	012a  
अन्नदः प्राप्नुते राजन्दिवि चेह च यत्सुखम् ॥	012c  
नावमन्येदभिगतं न प्रणुद्यात्कदाचन ।	013a  
अपि श्वपाके शुनि वा नान्नदानं प्रणश्यति ॥	013c  
यो दद्यादपरिक्लिष्टमन्नमध्वनि वर्तते ।	014a  
आर्तायादृष्टपूर्वाय स महद्धर्ममाप्नुयात् ॥	014c  
पितॄन्देवानृषीन्विप्रानतिथींश्च जनाधिप ।	015a  
यो नरः प्रीणयत्यन्नैस्तस्य पुण्यफलं महत् ॥	015c  
कृत्वाऽतिपातकं कर्म यो दद्यादन्नमर्थिने ।	016a  
ब्राह्मणाय विशेषेण न स पापेन मुह्यते ॥	016c  
ब्राह्मणेष्वक्षयं दानमन्नं शूद्रे महाफलम् ।	017a  
अन्नदानं हि शूद्रे च ब्राह्मणे च विशिष्यते ॥	017c  
न पृच्छेद्गोत्रचरणं स्वाध्यायं देशमेव च ।	018a  
भिक्षितो ब्राह्मणेनान्नं दद्यादेवाविचारतः ॥	018c  
अन्नदस्यान्नदा वृक्षाः सर्वकामफलप्रदाः ।	019a  
भवन्ति चेह चामुत्र नृपते नात्र संशयः ॥	019c  
आशंसन्ते हि पितरः सुवृष्टिमिव कर्षकाः ।	020a  
अस्माकमपि पुत्रो वा पौत्रो वाऽन्नं प्रदास्यति ॥	020c  
ब्राह्मणो हि महद्भूतं स्वयं देहीति याचते ।	021a  
अकामो वा सकामो वा दत्त्वा पुण्यमवाप्नुयात् ॥	021c  
ब्राह्मणः सर्वभूतानामतिथिः प्रसृताग्रभुक् ।	022a  
विप्रा यदधिगच्छन्ति भिक्षमाणा गृहं सदा ॥	022c  
सत्कताश्च निवर्तन्ते तदतीव प्रवर्धते ।	023a  
महाभागे कुले प्रेत्य जन्म चाप्नोति भारत ॥	023c  
दत्त्वा त्वन्नं नरो लोके तथा स्थानमनुत्तमम् ।	024a  
स्विष्टमृष्टान्नदायी तु स्वर्गे वसति सत्कृतः ॥	024c  
अन्नं प्राणा नराणां हि सर्वमन्ने प्रतिष्ठिम् ।	025a  
अन्नदः पशुमान्पुत्री धनवान्भोगवानपि ॥	025c  
प्राणवांश्चापि भवति रूपवांश्च तथा नृप ।	026a  
अन्नदः प्राणदो लोके सर्वदः प्रोच्यते तु सः ॥	026c  
अन्नं हि दत्त्वाऽतिथये ब्राह्मणाय यथाविधि ।	027a  
प्रदाता सुखमाप्नोति दैवतैश्चापि पूज्यते ॥	027c  
ब्राह्मणो हि महद्भूतं क्षेत्रभूतं युधिष्ठिर ।	028a  
उप्यते तत्र यद्बीजं तद्धि पुण्यफलं महत् ॥	028c  
प्रत्यक्षं प्रीतिजननं भोक्तुर्दातुर्भवत्युत ।	029a  
सर्वाण्यन्यानि दानानि परोक्षफलवन्त्युत ॥	029c  
अन्नाद्धि प्रसवं यान्ति रतिरन्नाद्धि भारत ।	030a  
धर्मार्थावन्नतो विद्धि रोगनाशं तथाऽन्नतः ॥	030c  
अन्नं ह्यमृतमित्याह पुरा कल्पे प्रजापतिः । 	031a  
अन्नं भुवं दिवं खं च सर्वमन्ने प्रतिष्ठितम् ॥	031c  
अन्नप्रणाशे भिद्यन्ते शरीरे पञ्च धातवः ।	032a  
बलं बलवतोपीह प्रणश्यत्यन्नहानितः ॥	032c  
आवाहाश्च विवाहाश्च यज्ञाश्चान्नमृते तथा ।	033a  
निवर्तन्ते नरश्रेष्ठ ब्रह्म चात्र प्रलीयते ॥	033c  
अन्नतः सर्वमेतद्धि यत्किञ्चित्स्थाणु जङ्गमम् ।	034a  
त्रिषु लोकेषु धर्मार्थमन्नं देयमतो बुधैः ॥	034c  
अन्नदस्य मनुष्यस्य बलमोजो यशांसि च ।	035a  
कीर्तिश्च वर्धते शश्वत्त्रिषु लोकेषु पार्थिव ॥	035c  
मेघेषूर्ध्वं सन्निधत्ते प्राणानां पवनः पतिः ।	036a  
तच्च मेघगतं वारि शक्रो वर्षति भारत ॥	036c  
आदत्ते च रसान्भौनानादित्यः स्वगभस्तिभिः ।	037a  
वायुरादित्यतस्तांश्च रसान्देवः प्रवर्षति ॥	037c  
तद्यदा मेघतो वारि पतितं भवति क्षितौ ।	038a  
तदा वसुमती देवी स्निग्धा भवति भारत ॥	038c  
ततः सस्यानि रोहन्ति येन वर्तयते जगत् ।	039a  
मांसमेदोस्थिशुक्राणां प्रादुर्भावस्ततः पुनः ॥	039c  
सम्भवन्ति ततः शुक्रात्प्राणिनः पृथिवीपते ।	040a  
अग्नीषोमौ हि तच्छुक्रं सृजतः पुष्यतश्च ह ॥	040c  
एवमन्नाद्धि सूर्यश्च पवनः शक्रमेव च ।	041a  
एक एव स्मृतो राशिस्ततो भूतानि जज्ञिरे ॥	041c  
प्राणान्ददाति भूतानां तेजश्च भरतर्षभ ।	042a  
गृहमभ्यागतायाथ यो दद्यादन्नमर्थिने ॥	042c  
भीष्म उवाच ।	043  
नारदेनैवमुक्तोऽहमन्नदानं सदा नृप ।	043a  
अनसूयुस्त्वमप्यन्नं तस्माद्देहि गतज्वरः ॥	043c  
दत्त्वाऽन्नं विधिवद्राजन्विप्रेभ्यस्त्वमपि प्रभो ।	044a  
यथावदनुरूपेभ्यस्ततः स्वर्गमवाप्स्यसि ॥	044c  
अन्नदानां हि ये लोकास्तांस्त्वं शृणु जनाधिप ।	045a  
भवनानि प्रकाशन्ते दिवि तेषां महात्मनाम् ॥	045c  
नानासंस्थानि रूपाणि नानास्तम्भान्वितानि च ।	046a  
चन्द्रमण्डलशुभ्राणि किङ्किणीजालवन्ति च ॥	046c  
तरुणादित्यवर्णानि स्थावराणि चराणि च ।	047a  
अनेकशतभौमानि सान्तर्जलचराणि च ॥	047c  
वैदूर्यार्कप्रकाशानि रौप्यरुक्ममयानि च ।	048a  
सर्वकामफलाश्चापि वृक्षा भवनसंस्थिताः ॥	048c  
वाप्यो वीथ्यः सभाः कूपा दीर्घिकाश्चैव सर्वशः ।	049a  
घोषवन्ति च यानानि युक्तान्यथ सहस्रशः ॥	049c  
भक्ष्यभोज्यमयाः शैला वासांस्याभरणानि च ।	050a  
क्षीरं स्रवन्ति सरितस्तथा चैवान्नपर्वताः ॥	050c  
प्रासादाः पाण्डुराभ्राभाः शय्याश्च कनकोञ्ज्वलाः ।	051a  
तान्यन्नदाः प्रपद्यन्ते तस्मादन्नप्रदो भव ॥	051c  
एते लोकाः पुण्यकृता अन्नदानां महात्मनाम् ।	052a  
तस्मादन्नं प्रयत्नेन दातव्यं मानवैर्भुवि ॥ ॥	052c  

इति श्रीमन्महाभारते अनुशासनपर्वणि दानधर्मपर्वणि अष्टनवतितमोऽध्यायः ॥ 98 ॥

13-98-9 कुटुम्बं पीडयित्वापि ब्राह्मणायेति ट.ध.पाठः ॥ 13-98-19 अन्नदस्यान्नवृक्षाश्चेति झ.पाठः ॥ 13-98-28 क्षेत्र चरति पादवत् इति थ.ध.पाठः ॥ 13-98-33 ब्रह्म वेदः ॥ 13-98-36 मेघेषूदकमादत्ते प्राणानां पवनः शिव इति थ.पाठः ॥
