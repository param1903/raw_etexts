श्रीः
अध्यायः 178

भीष्मेण युधिष्ठिरम् प्रति मांसगतगुणकथनपूर्वकं तद्भक्षणगर्हणम् ॥ 1 ॥ तथा दयाया अहिंसायाश्च प्रशंसनम् ॥ 2 ॥

युधिष्ठिर उवाच 	001  
इमे वै मानवा लोके भृशं मांसेषु गृद्धिनः ।	001a  
विसृज्य विविधान्भक्ष्यान्महारक्षोगणा इव ॥	001c  
अपूपान्विविधाकाराञ्शाकानि विविधानि च ।	002a  
पादपान्रससंयुक्तान्न चेच्छन्ति यथाऽऽमिषम् ॥	002c  
तत्र मे बुद्धिरत्रेव विषये परिमुह्यते ।	003a  
न मन्ये रसतः किञ्चिन्मांसतोऽस्तीति किञ्चन ॥	003c  
तदिच्छामि गुणाञ्श्रोतुं मांसस्याभक्षणे प्रभो ।	004a  
भक्षणे चैव ये दोषास्तांश्चैव पुरुषर्षभ ॥	004c  
सर्वसत्त्वेन धर्मज्ञ यथावदिह धर्मतः ।	005a  
किं वा भक्ष्यमभक्ष्यं वा सर्वमेतद्वदस्व मे ॥	005c  
यथैतद्यादृशं चैव गुणा ये चास्य वर्जने ।	006a  
दोषा भक्षयतो येऽपि तन्मे ब्रूहि पितामह ॥	006c  
भीष्म उवाच 	007  
सर्वमेतन्महाबाहो यथा वदसि भारत ।	007a  
न मांसात्परमं किञ्चिद्रसतो विद्यते भुवि ॥	007c  
क्षतक्षीणाभितप्तानां ग्राम्यधर्मरतात्मनाम् ।	008a  
अध्वना कर्शितानां च न मांसाद्विद्यते परम् ॥	008c  
सद्यो वर्धयति प्राणान्पुष्टिमग्र्यां दधाति च ।	009a  
\'नाशो भक्षणदोषः स्याद्दानमेव सदा मतम् ॥	009c  
क्षुधितानां द्विजानां च सर्वेषां चापि जीवितम् ।	010a  
दत्त्वा भवति पूतात्मा श्रद्धया लोभवर्जितः ॥	010c  
शिक्षयन्ति न याचन्ते दर्शयन्ति स्वमूर्तिभिः ।	011a  
अवस्थेयमदानस्य मा भूदेवं भवानिति ।	011c  
दानाद्यः सुशुचिर्मांसं पुनर्नैव च भक्षयेत् ॥\'	011e  
न भक्ष्योऽभ्यधिकः कश्चिन्मांसादस्ति परन्तप ।	012a  
विवर्जने तु बहवो गुणाः कौरवनन्दन ।	012c  
ये भवन्ति मनुष्याणां तान्मे निगदतः शृणु ॥	012e  
स्वमांसं परमांसेन यो वर्धयितुमिच्छति ।	013a  
नास्ति क्षुद्रतरस्तस्मात्स नृशंसतरो नरः ॥	013c  
न हि प्राणात्प्रियतरं लोके किञ्चन विद्यते ।	014a  
तस्माद्दयां नरः कुर्याद्यथाऽऽत्मनि तथा परे ॥	014c  
शुक्राच्च तात सम्भूतिर्मांसस्येह न संशयः ।	015a  
भक्षणे तु महान्दोषो मलेन स हि कल्प्यते ॥	015c  
\'अहिंसालक्षणो धर्म इति वेदविदो विदुः ।	016a  
यदहिंस्रं भवेत्कर्म तत्कुर्यादात्मविन्नरः ॥	016c  
पितृदैवतयज्ञेषु प्रोक्षितं हविरुच्यते ।\'	017a  
विधिना वेददृष्टेन तद्भुक्त्वेह न दुष्यति ॥	017c  
यज्ञार्थे पशवः सृष्टा इत्यपि श्रूयते श्रुतिः ।	018a  
अतोऽन्यथा प्रवृत्तानां राक्षसो विधिरुच्यते ॥	018c  
क्षत्रियाणां तु यो दृष्टो विधिस्तमपि मे शृणु ।	019a  
वीर्येणोपार्जितं मांसं यथा भुञ्जन्न दुष्यति ॥	019c  
आरण्याः सर्वदैवत्याः सर्वशः प्रोक्षिता मृगाः ।	020a  
अगस्त्येन पुरा राजन्मृगया येन पूज्यते ॥	020c  
\'रक्षणार्थाय भूतानां हिंस्रान्हन्यान्मृगान्पुनः ।\'	021a  
नात्मानमपरित्यज्य मृगया नाम विद्यते ॥	021c  
समतामुपसङ्गम्य रूपं हन्यान्न वा नृप ।	022a  
अतो राजर्षयः सर्वे मृगयां यान्ति भारत ।	022c  
न हि लिप्यन्ति पापेन न चैतत्पातकं भुवि ॥	022e  
न ह्यतः सदृशं किञ्चिदिह लोके परत्र च ।	023a  
यत्सर्वेष्विह भूतेषु दया कौरवन्दन ॥	023c  
न भयं विद्यते जातु नरस्येह दयावतः ।	024a  
दयावतामिमे लोकाः परे चापि तपस्विनाम् ॥	024c  
अभयं सर्वभूतेभ्यो यो ददाति दयापरः ।	025a  
अभयं तस्य भूतानि ददतीत्यनुशुश्रुम ॥	025c  
क्षतं च स्खलितं चैव पतितं क्लिन्नमाहतम् ।	026a  
सर्वभूतानि रक्षन्ति समेषु विषमेषु च ।	026c  
नैनं व्यालमृगा घ्नन्ति न पिशाचा न राक्षसाः ।	027a  
मुच्यते भयकालेषु मोक्षयेद्यो भये परान् ॥	027c  
प्राणदानात्परं दानं न भूतं न भविष्यति ।	028a  
न ह्यात्मनः प्रियतरं किञ्चिदस्तीह निश्चितम् ॥	028c  
अनिष्टं सर्वभूतानां मरणं नाम भारत ।	029a  
मृत्युकाले हि भूतानां सद्यो जायति वेपथुः ॥	029c  
व्याधिजन्मजरादुःखैर्नित्यं संसारसागरे ।	030a  
जन्तवः परिवर्तन्ते मरणादुद्विजन्ति च ॥	030c  
गर्भवासेषु पच्यन्ते क्षाराम्लकटुकै रसैः ।	031a  
मूत्रस्वेदपुरीषाणां परुषैर्भृशदारुणैः ॥	031c  
जाताश्चाप्यवशास्तत्र च्छिद्यमानाः पुनःपुनः ।	032a  
हन्यमानाश्च दृश्यन्ते विवशा मांसगृद्धिनः ॥	032c  
कुम्भीपाके च पच्यन्ते तां तां योनिमुपागताः ।	033a  
आक्रम्य मार्यमाणाश्च त्रास्यन्त्यन्ये पुनःपुनः ॥	033c  
नात्मनोऽस्ति प्रियतरः पृथिवीमनुसृत्य ह ।	034a  
तस्मात्प्राणिषु सर्वेषु दयावानात्मवान्भवेत् ॥	034c  
सर्वमांसानि यो राजन्यावज्जीवं न भक्षयेत् ।	035a  
आश्वासं विपुलं स्थानं प्राप्नुयान्नात्र संशयः ॥	035c  
ये भक्षयन्ति मांसानि भूतानां जीवितैषिणाम् ।	036a  
भक्ष्यन्ते तेऽपि भूतैस्तैरिति मे नास्ति संशयः ॥	036c  
मां स भक्षयते यस्माद्भक्षयिष्ये तमप्यहम् ।	037a  
एतन्मांसस्य मांसत्वमनुबुद्ध्यस्व भारत ॥	037c  
घातको वध्यते नित्यं तथा वध्येत बन्धकः ।	038a  
आक्रोष्टा क्रुध्यते राजन्द्वेष्टा द्वेष्यत्वमाप्नुते ॥	038c  
येनयेन शरीरेण यद्यत्कर्म करोति यः ।	039a  
तेनतेन शरीरेण तत्तत्फलमुपाश्नुते ॥	039c  
अहिंसा परमो धर्मस्तथाऽहिंसा परो दमः ।	040a  
अहिंसा परमं दानमहिंसा परमं तपः ॥	040c  
अहिंसा परमो यज्ञस्तथाऽहिंसा परं फलम् |	041a  
अहिंसा परमं मित्रमहिंसा परमं सुखम् ॥	041c  
सर्वयज्ञेषु वा दानं सर्वतीर्थेषु वा प्लुतम् ।	042a  
सर्वदानफलं वाऽपि नैतत्तुल्यमहिंसया ॥	042c  
अहिंसस्य तपोऽक्षय्यमहिंस्रो जयते सदा ।	043a  
अहिंस्रः सर्वभूतानां यथा माता यथा पिता ॥	043c  
एतत्फलमहिंसायां भूयश्च कुरुपुङ्गव ।	044a  
न हि शक्या गुणा वक्तुमपि वर्षशतैरपि ॥ 	044c  

इति श्रीमन्महाभारते अनुशासनपर्वणि दानधर्मपर्वणि अष्टसप्तत्यधिकशततमोऽध्यायः ॥ 178 ॥

7-178-15 दोषो निवृत्त्या पुण्यमुच्यत इति झ. पाठः ॥ 15 ॥ 7-178-21 किञ्च हन्यमानात्पशोः स्ववधस्यापि सम्भवात् प्राणपणेनेयं क्रियमाणा मृगया न दोषायेत्याह नात्मानमिति ॥ 21 ॥ 7-178-37 मां सः पूर्वजन्मनि भक्षितवानत एव तस्य मांसमहं भक्षयिष्यामीति व्यवहारान्मांसपदनिरुक्तिः ॥
