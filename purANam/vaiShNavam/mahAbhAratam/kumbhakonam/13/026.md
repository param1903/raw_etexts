अध्यायः 026

गरुढेन गजकच्छपावासमेत्य चरणाभ्यां तयोर्ग्रहणम् ॥ 1 ॥ तथा तयोर्भक्षणाय नैमिषारण्यस्थमहातरुशाखायां वेगान्निपतनम् ॥ 2 ॥ तथा स्वनिपतनमात्रेण भज्यमानशाखाया अधोभागे लम्बमानमुनिगणावलोकनात्तुण्डेन तच्छाखाग्रहणपूर्वकं पुनरुत्पतनम् ॥ 3 ॥ तथा देवदूतवचनात्समुद्रान्ते शाखाविसर्जनेन तन्निवासिनां कुविन्दानां हननम् ॥ 4 ॥

गरुड उवाच ।	001  
कथं तौ भगवञ्छक्यौ मया वारणकच्छपौ ॥	001a  
युगपद्गृहीतुं तं मे त्वमुपायं वक्तुमर्हसि ॥	001c  
कश्यय उवाच ।	002  
योद्धुकामे गजे तस्मिन्मुहूर्तं स जलेचरः ।	002a  
उत्तिष्ठति जलात्तूर्णं योद्धुकामः पुनःपुनः ॥	002c  
जलजं निर्गतं तात प्रमत्तं चैव वारणम् ।	003a  
ग्रहीष्यसि पतङ्गेश नान्यो योगोऽत्र विद्यते ॥	003c  
भीष्म उवाच ।	004  
इत्येवमुक्तो विहगस्तद्गत्वा वनमुत्तमम् ।	004a  
ददर्श वारणेन्द्रं तं मेघाचलसमप्रभम् ॥	004c  
तां स नागो गिरेर्वीथिं सम्प्राप्त इव भारत ।	005a  
स तं दृष्ट्वा महाभागः सम्प्रहृष्टतनूरुहः ॥	005c  
बिभक्षयिषतो राजन्दारुणस्य महात्मनः ॥	006a  
मातङ्गं कच्छपं चैव प्रहर्षः सुमहानभूत् ॥	006c  
अथ वेगेन महता खेचरः स महाबलः ।	007a  
सङ्कुच्य सर्वगात्राणि कृच्छ्रेणैवान्वपद्यत ॥	007c  
तथा गत्वा तमध्वानं वारणप्रवरो बली ।	008a  
निशश्वास महाश्वासः श्रमाद्विश्रमणाय च ॥	008c  
तस्य निश्वासवातेन मदगन्धेन चैव ह ।	009a  
उदतिष्ठन्महाकूर्मो वारणप्रतिषेधकः ॥	009c  
तयोः सुतुमुलं युद्धं ददर्श पतगेश्वरः ।	010a  
कच्छपेन्द्रद्विरदयोरिन्द्रप्रह्रादयोरिव ॥	010c  
स्पृशन्तमग्रहस्तेन तोयं वारणयूथपम् ।	011a  
दन्तैर्नस्तैश्च जलजो वारयामास भारत ॥	011c  
जलजं वारणोऽप्येवं चरणैः पुष्करेण च ।	012a  
प्रत्यषेधन्निमज्जन्तमुन्मज्जन्तं तथैव च ॥	012c  
मुहूर्तमभवद्युद्धं तयोर्भीमप्रदर्शनम् ।	013a  
अथ तस्माज्जलाद्राजन्कच्छपः स्थलमास्थितः ॥	013c  
स तु नागः प्रभग्रोऽपि पिपासुर्न न्यवर्तत ।	014a  
तोयगृध्नुः शनैस्तर्षादपासर्पत पृष्ठतः ॥	014c  
तं दृष्ट्वा जलजस्तूर्णमपसर्पन्तमाहवात् ।	015a  
अभिदुद्राव वेगेन वज्रयाणिरिवासुरम् ॥	015c  
तं रोषात्स्थलमुत्तीर्णमसम्प्राप्तं गजोत्तमम् ।	016a  
उभावेव समस्तौ तु जग्राह विनतासुतः ॥	016c  
चरणेन तु सव्येन जग्राह स गजोत्तमम् ।	017a  
प्रस्पन्दमानं बलवान्दक्षिणेन तु कच्छपम् ॥	017c  
उत्पपात ततस्तूर्णं पन्नगेन्द्रनिषूदतः ।	018a  
दिवं खं च समुत्पत्य पक्षाभ्यामपराजितः ॥	018c  
तेन चोत्पतता तूर्णं सङ्गृहीतौ नखैर्भृशम् ।	019a  
वज्रगर्भैः सुनिशितैः प्राणांस्तूर्णं मुमोचतुः ॥	019c  
तौ गृह्य बलवांस्तूर्णं स्रस्तपादशिरोधरौ ।	020a  
विवल्गन्निव खे क्रीडन्खेचरोऽभिजगाम ह ॥	020c  
अत्तुकामस्ततो वीरः पृथिव्यां पृथिवीपते ।	021a  
निरैक्षत न चापश्यद्द्रुमं पर्याप्तमासितुम् ॥	021c  
नैमिषं त्वथ सम्प्राप्य देवारण्यं महाद्युतिः ।	022a  
अपश्यत द्रुमं कञ्चिच्छाखास्कन्धसमावृतम् ॥	022c  
हिमवच्छिखरप्रख्यं योजनद्वयमुच्छ्रितम् ।	023a  
परिणाहेन राजेन्द्र नल्वमात्रं समन्ततः ॥	023c  
तस्य शाखाऽभवत्काचिदायता पञ्चयोजनम् ।	024a  
दृढमूला दृढस्कन्धा वज्रपत्रसमाचिता ॥	024c  
तत्रोपविष्टः सहसा वैनतेयो निगृह्य तौ ।	025a  
अत्तुकामस्ततः शाखा तस्य वेगादवापतत् ॥	025c  
तां पतन्तीमभिप्रेक्ष्य प्रेक्ष्य चर्षिगणानधः ।	026a  
आसीनान्वसुभिः सार्धं सत्रेण जगतीपते ॥	026c  
वैखानसान्नाम यतीन्वालखिल्यगणानपि ।	027a  
तत्र भीराविशत्तस्य पतगेन्द्रस्य भारत ॥	027c  
तान्दृष्ट्वा स यतींस्तत्र समासीनान्सुरैः सह ।	028a  
तुण्डेन गृह्य तां शाखामुत्पपात खगेश्वरः ।	028c  
तौ च पक्षी भुजङ्गाशो व्योम्नि क्रीडन्निवाव्रजत् ॥	028e  
तं दृष्ट्वा गुरुसम्भारं प्रगृह्योत्पतितं खगम् ।	029a  
ऋषयस्तेऽब्रुवन्सर्वे गरुडोऽयमिति स्म ह ।	029c  
न त्वन्यः क्षमते कश्चिद्यथाऽयं वीर्यवान्खगः ॥	029e  
असौ यच्छति धर्मात्मा गुरुभारसमन्वितः ।	030a  
अयं क्रीडन्निवाकाशे तस्माद्गरुड एव सः ॥	030c  
एवं ते समयं सर्वे वसवश्च दिवौकसः ।	031a  
अकार्षुः पक्षिराजस्य गरुडेत्येव नाम ह ॥	031c  
स पक्षी पृथिवीं सर्वां परिधावंस्ततस्ततः ।	032a  
मुमुक्षः शाखिनः शाखां न स्म देशमपश्यत ॥	032c  
स वाचमशृणोद्दिव्यामुपर्युपरि जल्पतः ।	033a  
देवदूतस्य विस्पष्टमाभाष्य गरुडेति च ॥	033c  
वैनतेय कुविन्देषु समुद्रान्ते महाबल ।	034a  
पात्यतां शाखिनः शाखा न हि ते धर्मनिश्चयाः ॥	034c  
तच्छ्रुत्वा गरुडस्तूर्णं जगाम लवणाम्भसः ।	035a  
उद्देशं यत्र ते मन्दाः कुविन्दाः पापकर्मिणः ॥	035c  
ततो गत्वा ततः शाखां मुमोच पततांवरः ।	036a  
तया हता जनपदास्तदा षड्विंशतो नृप ॥	036c  
स देशो राजशार्दूल ख्यातः परमदारुणः ।	037a  
शाखापतग इत्येव कुविन्दानां महात्मनाम् ॥\' ॥	037c  

इति श्रीमन्महाभारते अनुशासनपर्वणि दानधर्मपर्वणि षड्विंशोऽध्यायः ॥ 26 ॥

13-26-36 तुण्डेन शाखां गृहीत्वा कश्यपसमीपं गते गरुडे शाखाया अधोभागलम्बिनामृषीणां कश्यपप्रार्थनया शाखाविसर्जनेन हिमवद्गिरिगमनमादिपर्वोक्तमत्रानुसन्धेयम् ॥
