अध्यायः 009

भीष्मेण युधिष्ठिरं प्रति सदृष्टान्तप्रदर्शनं दैवादपि पुरुषकारस्य प्राबल्यप्रतिपादनम् ॥ 1 ॥

युधिष्ठिर उवाच ।	kk-13-01-009-001  
पितामह महाप्राज्ञ सर्वशास्त्रविशारद ।	kk-13-01-009-001a  
दैवे पुरुषकारे च किंस्विच्छ्रेष्ठतरं भवेत् ॥	kk-13-01-009-001c  
भीष्म उवाच ।	kk-13-01-009-002  
अत्राप्युदाहरन्तीममितिहासं पुरातनम् ।	kk-13-01-009-002a  
वसिष्ठस्य च संवादं ब्रह्मणश्च युधिष्ठिर ॥	kk-13-01-009-002c  
दैवमानुषयोः किंस्वित्कर्मणोः श्रेष्ठमित्युत ।	kk-13-01-009-003a  
पुरा वसिष्ठो भगवान्पितामहमपृच्छत ॥	kk-13-01-009-003c  
ततः पद्मोद्भवो राजन्देवदेवः पितामहः ।	kk-13-01-009-004a  
उवाच मधुरं वाक्यमर्थवद्धेतुभूषितम् ॥	kk-13-01-009-004c  
\'बीजतो ह्यङ्कुरोत्पत्तिरङ्कुरात्पर्णसम्भवः ।	kk-13-01-009-005a  
पर्णान्नालाः प्रसूयन्ते नालात्स्कन्धः प्रवर्तते ॥	kk-13-01-009-005c  
स्कन्धात्प्रवर्तते पुष्पं पुष्पात्संवर्धते फलम् ।	kk-13-01-009-006a  
फलान्निर्वर्तते बीजं बीजात्स्यात्सम्भवः पुनः\' ॥	kk-13-01-009-006c  
नाबीजं जायते किञ्चिन्न बीजेने विना फलम् ।	kk-13-01-009-007a  
बीजाद्बीजं प्रभवति नाबीजं विद्यते फलम् ॥	kk-13-01-009-007c  
यादृशं वपते बीजं क्षेत्रमासाद्य वापकः ।	kk-13-01-009-008a  
सुकृते दुष्कृते वाऽपि तादृशं लभते फलम् ॥	kk-13-01-009-008c  
यथा बीजं विना क्षेत्रमुप्तं भवति निष्फलम् ।	kk-13-01-009-009a  
तथा पुरुषकारेण विना दैवं न सिध्यति ॥	kk-13-01-009-009c  
क्षेत्रं पुरुषकारस्तु दैवं बीजमुदाहृतम् ।	kk-13-01-009-010a  
क्षेत्रबीजसमायोगात्ततः सस्यं समृद्ध्यते ॥	kk-13-01-009-010c  
कर्मणः फलनिर्वृत्तिं स्वयमश्नाति कारकः ।	kk-13-01-009-011a  
प्रत्यक्षं दृश्यते लोके कृतस्याप्यकृतस्य च ॥	kk-13-01-009-011c  
शुभेन कर्मणा सौख्यं दुःखं पापेन कर्मणा ।	kk-13-01-009-012a  
कृतं सर्वत्र लभते नाकृतं भुज्यते क्वचित् ॥	kk-13-01-009-012c  
कृती सर्वत्र लभते प्रतिष्ठां भाग्यवीक्षितः ।	kk-13-01-009-013a  
अकृती लभते भ्रष्टः क्षते क्षारावसेचनम् ॥	kk-13-01-009-013c  
तपसा रूपसौभाग्यं रत्नानि विविधानि च ।	kk-13-01-009-014a  
प्राप्यते कर्मणा सर्वं न दैवादकृतात्मना ॥	kk-13-01-009-014c  
तथा स्वर्गश्च भोगश्च निष्ठा या च मनीषिता ।	kk-13-01-009-015a  
सर्वं पुरुषकारेण कृतेनेहोपलभ्यते ॥	kk-13-01-009-015c  
ज्योतींषि त्रिदशा नागा यक्षाश्चन्द्रार्कमारुताः ।	kk-13-01-009-016a  
सर्वे पुरुषकारेण मानुष्याद्देवतां गताः ॥	kk-13-01-009-016c  
अर्थो वा मित्रवर्गो वा ऐश्वर्यं वा कुलान्वितम् ।	kk-13-01-009-017a  
श्रीश्चापि दुर्लभा भोक्तुं तथैवाकृतकर्मभिः ॥	kk-13-01-009-017c  
शौचेन लभते विप्रः क्षत्रियो विक्रमेण तु ।	kk-13-01-009-018a  
वैश्यः पुरुषकारेण शूद्रः शुश्रूषया श्रियम् ॥	kk-13-01-009-018c  
नादातारं भजन्त्यर्था न क्लीबं नापि निष्क्रियम् ।	kk-13-01-009-019a  
नाकर्मशीलं नाशूरं तथा नैवातपस्विनम् ॥	kk-13-01-009-019c  
येन लोकास्त्रयः सृष्टा दैत्याः सर्वाश्च देवताः ।	kk-13-01-009-020a  
स एष भगवान्विष्णुः समुद्रे तप्यते तपः ॥	kk-13-01-009-020c  
स्वं चेत्कर्मफलं न स्यात्सर्वमेवाफलं भवेत् ।	kk-13-01-009-021a  
लोको दैवं समालक्ष्य उदासीनो भवेद्यदि ॥	kk-13-01-009-021c  
अकृत्वा मानुषं कर्म यो दैवमनुवर्तते ।	kk-13-01-009-022a  
वृथा श्राम्यति सम्प्राप्य पतिं क्लीबमिवाङ्गना ॥	kk-13-01-009-022c  
न तथा मानुषे लोके फलमस्ति शुभाशुभे ।	kk-13-01-009-023a  
यथा त्रिदशलोके हि फलमल्पेन जायते ॥	kk-13-01-009-023c  
कृतः पुरुषकारस्तु दैवमेवानुवर्तते ।	kk-13-01-009-024a  
न दैवमकृते किञ्चित्कस्यचिद्दातुमर्हति ॥	kk-13-01-009-024c  
यथा स्थानान्यनित्यानि दृश्यन्ते दैवतेष्वपि ।	kk-13-01-009-025a  
कथं कर्म विना दैवं स्थास्यति स्थापयिष्यतः ॥	kk-13-01-009-025c  
न दैवतानि लोकेऽस्मिन्व्यापारं यान्ति कस्यचित् ।	kk-13-01-009-026a  
व्यासङ्गं जनयन्त्युग्रमात्माभिभवशङ्कया ॥	kk-13-01-009-026c  
ऋषीणां देवतानां च सदा भवति विग्रहः ।	kk-13-01-009-027a  
कस्य वाचा ह्यदैवं स्याद्यतो दैवं प्रवर्तते ॥	kk-13-01-009-027c  
कथं तस्य समुत्पत्तिर्यतो दैवं प्रवर्तते ।	kk-13-01-009-028a  
एवं त्रिदशलोकेऽपि प्राप्यते परमं सुखम् ॥	kk-13-01-009-028c  
आत्मैव ह्यात्मनो बन्धुरात्मैव रिपुरात्मनः ।	kk-13-01-009-029a  
आत्मैव ह्यात्मनः साक्षी कृतस्याप्यकृतस्य च ॥	kk-13-01-009-029c  
कृतं च विकृतं किञ्चित्सिद्ध्यते गुरुकर्मणा ।	kk-13-01-009-030a  
सुकृतं दुष्कृतं कर्म अकृतार्थं प्रपद्यते ॥	kk-13-01-009-030c  
देवानां शरणं पुण्यं सर्वं पुण्यैरवाप्यते ।	kk-13-01-009-031a  
पुण्यहीनं नरं प्राप्य किं दैवं प्रकरिष्यति ॥	kk-13-01-009-031c  
पुरा ययातिर्विभ्रष्टश्च्यावितः पतितः क्षितौ ।	kk-13-01-009-032a  
पुनरारोपितः स्वर्गं दौहित्रैः पुण्यकर्मभिः ॥	kk-13-01-009-032c  
पुरूरवाश्च राजर्षिर्द्विजैरभिहितः पुरा ।	kk-13-01-009-033a  
ऐल इत्यभिविख्यातः स्वर्गं प्राप्तो महीपतिः ॥	kk-13-01-009-033c  
अश्वमेधादिभिर्यज्ञैः सत्कृतः कोसलाधिपः ।	kk-13-01-009-034a  
महर्षिशापात्सौदासः पुरुषादत्वमागतः ॥	kk-13-01-009-034c  
अश्वत्थामा च रामश्च मुनिपुत्रौ धनुर्धरौ ।	kk-13-01-009-035a  
न गच्छतः स्वर्गलोकं वेददृष्टेन कर्मणा ॥	kk-13-01-009-035c  
वसुर्यज्ञशतैरिष्ट्वा द्वितीय इव वासवः ।	kk-13-01-009-036a  
मिथ्याभिधानेनैकेन रसातलतलं गतः ॥	kk-13-01-009-036c  
बलिर्वैरोचनिर्बद्धो धर्मपाशेन दैवतैः ।	kk-13-01-009-037a  
विष्णोः पुरुषकारेण पातालसदनः कृपः ॥	kk-13-01-009-037c  
शक्रस्याथ रथोपस्थे विष्ठितो जनमेजयः ।	kk-13-01-009-038a  
द्विजस्त्रीणां वधं कृत्वा किं दैवेन न वारितः ॥	kk-13-01-009-038c  
अज्ञानाद्ब्राह्मणं हत्वा स्पृष्टो बालवधेन च ।	kk-13-01-009-039a  
वैशम्पायनविप्रर्षिः किं दैवेन न वारितः ॥	kk-13-01-009-039c  
गोप्रदानेन मिथ्या च ब्राह्मणेभ्यो महामखे ।	kk-13-01-009-040a  
पुरा नृगश्च राजर्षिः कृकलासत्वमागतः ॥	kk-13-01-009-040c  
धुन्धुमारश्च राजर्षिः सत्रेष्वेव जरां गतः ।	kk-13-01-009-041a  
प्रीतिदायं परित्यज्य सुष्वाप स गिरिव्रजे ॥	kk-13-01-009-041c  
पाण्डवानां हृतं राज्यं धार्तराष्ट्रैर्महाबलैः ।	kk-13-01-009-042a  
पुनः प्रत्याहृतं चैव न दैवाद्भुजसंश्रयात् ॥	kk-13-01-009-042c  
तपोनियमसंयुक्ता मुनयः संशितव्रताः ।	kk-13-01-009-043a  
किं ते दैवबलाच्छापमुत्सृजन्ते न कर्मणा ॥	kk-13-01-009-043c  
पापमुत्सृजते लोके सर्वं प्राप्य सुदुर्लभम् ।	kk-13-01-009-044a  
लोभमोहसमापन्नं न दैवं त्रायते नरम् ॥	kk-13-01-009-044c  
यथाऽऽग्निः पवनोद्भूतः सुसूक्ष्मोऽपि महान्भवेत् ।	kk-13-01-009-045a  
तथा कर्मसमायुक्तं दैवं साधु विवर्धते ॥	kk-13-01-009-045c  
यथा तैलक्षयाद्दीपः प्रम्लानिमुपगच्छति ।	kk-13-01-009-046a  
तथा कर्मक्षयाद्दैवं प्रम्लानिमुपगच्छति ॥	kk-13-01-009-046c  
विपुलमपि धनौघं प्राप्य भोगान्स्त्रियो वा पुरुष इह न शक्तः कर्महीनो हि भोक्तुम् ।	kk-13-01-009-047a  
सुविहितमपि चार्थं दैवते रक्ष्यमाणं पुरुष इह महात्मा प्राप्नुते नित्ययुक्तः ॥	kk-13-01-009-047c  
व्ययगुणमपि साधुं कर्मणा संश्रयन्ते भवति मनुजलोकाद्दैवलोको विशिष्टः ।	kk-13-01-009-048a  
बहुतरसुसमृद्ध्या मानुषाणां गृहाणि पितृवनभवनाभं दृश्यते चामराणाम् ॥	kk-13-01-009-048c  
न च फलति विकर्मा जीवलोके न दैवं व्यपनयति विमार्गं नास्ति दैवे प्रभुत्वम् ।	kk-13-01-009-049a  
गुरुमिव कृतमग्र्यं कर्म संयाति दैवं नयति पुरुषकारः सञ्चितस्तत्र तत्र ॥	kk-13-01-009-049c  
एतत्ते सर्वमाख्यातं मया वै मुनिसत्तम ।	kk-13-01-009-050a  
फलं पुरुषकारस्य सदा सन्दृश्य तत्त्वतः ॥	kk-13-01-009-050c  
अभ्युत्थानेन दैवस्य समारब्धेन केनचित् ।	kk-13-01-009-051a  
विधिना कर्मणा चैव स्वर्गमार्गमवाप्नुयात् ॥ ॥	kk-13-01-009-051c  

इति श्रीमन्महाभारते अनुशासनपर्वणि दानधर्मपर्वणि नवमोऽध्यायः ॥ 9 ॥

13-9-13 नाकृती लभतेऽभीष्टं क्षितिः क्षीरावसेचनमिति ध.पाठः ॥ 13-9-16 चन्द्रार्कतारका इति ध.पाठः ।मनुष्यात् मानुष्यमुल्लङ्घ्य ॥ 13-9-18 लभते श्रियमिति सर्वत्र सम्बन्धः ॥ 13-9-24 अकृते कर्माभावे सति ॥ 13-9-26 व्यापारं पुण्यरूपं यान्ति अनुमोदन्ते । उग्रं धर्मविघ्नकरम् । एवं सञ्जनयन्त्युग्रा आत्मनिर्भयशङ्कयेति ध.पाठः ॥ 13-9-27 यद्यप्येवं कर्मपरत्वं देवर्षीणामस्ति तथापि अदैवं दैवाभावो न वक्तुं शक्य इत्यर्थः ॥ 13-9-28 यतो यस्माद्दैवं प्रवर्तते तस्य कर्मणोऽपि दैवं विना कथमुत्पत्तिः स्यान्न कथमपि ॥ 13-9-38 पापमपि तेजीयसां न दोषायेत्याह 13-9-40 पुण्यमपि केषाञ्चिन्न त्राणायेत्याह गोप्रदानेनेति । कृकालस्त्वं सरटत्वम् ॥13-9-41 प्रीतिदायं देवैर्दत्तं वरम् । सुष्वाप सत्रफलं नाप्तवानित्यर्थः प्रतिरङ्गं परित्यज्येति ट. थ. ध. पाठः ॥ 13-9-42 न दैवाट प्रत्याहृतमपि तु भुजसंश्रयादेवेत्यर्थः ॥  13-9-43 अपि तु कर्मणैवोत्सृजन्ते न तु दैवबलादित्यर्थः ॥ 13-9-44 पापं पापिनं प्रति सर्वमैश्वर्यादिकं गुणजातं लोके प्राप्य उपेत्यापि तमुत्सृजते इति योजना । एतदेव स्पष्टयति लोभेति ।  पापमुत्सृजतां नॄणां धर्मं प्राहुः सुदुर्लभमिति थ. ध. पाठः ॥ 13-9-48 व्यय एव गुणः स्वभावो यस्य तं रिक्तम् । साधु कर्मणा सदाचारेण निमित्तेन श्रद्धैकप्रिया देवाः संश्रयन्ते । ततश्च श्रेष्ठैः फलैरेनं योजयनतीत्याह भवतीति । समृद्ध्या उपेतम् । गृहाणि गृहम् | बहुत्वमार्षम । पितृवनभवनाभं श्मशानगृहतुल्यम । अमराणाम् अमरैः ॥ 13-9-49 विकर्मा कर्महीनः । न च फलति फलं तृप्त्यादिकं न प्राप्नोति । नापि केवलं दैवं विमार्गगामिनं नरं  व्यपनयति विमारगादन्यत्र नयति । अत एव दैवे प्रभुत्वं नास्ति । किन्तु दैवं कर्तृकर्म संयाति पुरुषकारमनुसरति । गुरुं शिष्य इवेत्यर्थः । अत एव पुरुषकारो यत्र यत्र विषये सञ्चितः सम्यगनुतिष्ठतस्तत्र तत्र दैवं नयति ॥ 13-9-50 सन्दृश्य सम्यक् योगजदृष्ट्याऽनुभूय ॥
