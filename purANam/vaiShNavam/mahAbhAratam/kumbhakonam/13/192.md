श्रीः
अध्यायः 192

लोमशेन धर्मरहस्यकथनम् ॥ 1 ॥

[लोमश उवाच 	001  
परदारेषु ये सक्ता अकृत्वा दारसङ्ग्रहम् ।	001a  
निराशाः पितरस्तेषां श्राद्धकाले भवन्ति वै ॥	001c  
परदाररतिर्यश्च यश्च वन्ध्यामुपासते ।	002a  
ब्रह्मस्वं हरते यश्च समदोषा भवन्ति ते ॥	002c  
असम्भाष्या भवन्त्येते पितॄणां नात्र संशयः ।	003a  
देवताः पितरश्चैषां नाभिनन्दन्ति तद्धविः ॥	003c  
तस्मात्परस्य वै दारांस्त्यजेद्वन्ध्यां च योषितम् ।	004a  
ब्रह्मस्वं हि न हर्तव्यमात्मनो हितमिच्छता ॥	004c  
श्रूयतां चापरं गुह्यं रहस्यं धर्मसंहितम् ।	005a  
श्रद्दधानेन कर्तव्यं गुरुणां वचनं सदा ॥	005c  
द्वादश्यां पौर्णमास्यां च मासिमासि घृताक्षतम् ।	006a  
ब्राह्मणेभ्यः प्रयच्छेत तस्य पुण्यं निबोधत ॥	006c  
सोमश्च वर्धते तेन समुद्रश्च महोदधिः ।	007a  
अश्वमेधचतुर्भागं फलं सृजति वासवः ॥	007c  
दानेनैतेन तेजस्वी वीर्यवांश्च भवेन्नरः ।	008a  
प्रीतश्च भगवान्सोम इष्टान्कामान्प्रयच्छति ॥	008c  
श्रूयतां चापरो धर्मः सरहस्यो महाफलः ।	009a  
इदं कलियुगं प्राप्य मनुष्याणां सुखावहः ॥	009c  
कल्यमुत्थाय यो मर्त्यः स्नातः शुक्लेन वाससा ।	010a  
तिलपात्रं प्रयच्छेत ब्राह्मणेभ्यः समाहितः ॥	010c  
तिलोदकं च यो दद्यात्पितॄणां मधुना सह ।	011a  
दीपकं कृसंर चैव श्रूयतां तस्य यत्फलम् ॥	011c  
तिलपात्रे फलं प्राह भगवान्पाकशासनः ।	012a  
गोप्रदानं च यः कुर्याद्भूमिदानं च शाश्वतम् ॥	012c  
अग्निष्टोमं च यो यज्ञं यजेत बहुदक्षिणम् ।	013a  
तिलपात्रं सहैतेन समं मन्यन्ति देवताः ॥	013c  
तिलोदकं सदा श्राद्धे मन्यन्ते पितरोऽक्षयम् ।	014a  
दीपे च कृसरे चैव तुष्यन्तेऽस्य पितामहाः ॥	014c  
स्वर्गे च पितृलोके च पितृदेवाभिपूजितम् ।	015a  
एवमेतन्मयोद्दिष्टमृषिदृष्टं पुरातनम् ॥] 	015c  

इति श्रीमन्महाभारते अनुशासनपर्वणि दानधर्मपर्वणि द्विनवत्यधिकशततमोऽध्यायः ॥ 192 ॥

13-192-7 महान्त्युदकानि धीयन्तेऽस्मिन्निति । यद्वा महानामुत्सवानामुदधिरिव ॥
