श्रीः
अध्यायः 140

भीष्मेण युधिष्ठिरम्प्रत्युपवासब्रह्मचर्यादीनां लक्षणकथनम् ॥ 1 ॥
	
युधिष्ठिर उवाच 	001  
द्विजातयो व्रतोपेता हविस्ते यदि भुञ्जते ।	001a  
अन्नं ब्राह्मणकामाय कथमेतत्पितामह ॥	001c  
भीष्म उवाच 	002  
अवेदोक्तव्रताश्चैव भुञ्जानाः कामकारणे ।	002a  
वेदोक्तेषु तु भुञ्जाना व्रतलुप्ता युधिष्ठिर ॥	002c  
युधिष्ठिर उवाच 	003  
यदिदं तप इत्याहुरुपवासं पृथग्जनाः ।	003a  
तपः स्यादेतदेवेह तपोऽन्यद्वाऽपि किं भवेत् ॥	003c  
भीष्म उवाच 	004  
मासार्धमासोपवासाद्यत्तपो मन्यते जनः ।	004a  
आत्मतन्त्रोपघाती यो न तपस्वी न धर्मवित् ॥	004c  
त्यागस्य चापि सम्पत्तिः शिष्यते तप उत्तमम् ।	005a  
सदोपवासी च भवेद्ब्रह्मचारी तथैव च ॥	005c  
मुनिश्च स्यात्सदा विप्रो देवांश्चैव सदा यजेत् ।	006a  
कुटुम्बिको धर्मकामः सदाऽस्वप्नश्च मानवः ॥	006c  
अमृताशी सदा च स्यात्पवित्रं च सदा पठेत् ।	007a  
ऋतवादी सदा च स्यान्नियतश्च सदा भवेत् ॥	007c  
विघसाशी कथं च स्यात्सदा चैवातिथिप्रियः ।	008a  
अमृताशी सदा च स्यात्पवित्री च सदा भवेत् ॥	008c  
युधिष्ठिर उवाच 	009  
कथं सदोपवासी स्याद्ब्रह्मचारी च पार्थिव ।	009a  
विघसाशी कथं च स्यात्कथं चैवातिथिप्रियः ॥	009c  
भीष्म उवाच 	010  
अन्तरा सायमाशं च प्रातराशं च यो नरः ।	010a  
सदोपवासी भवति यो न भुङ्क्तेऽन्तरा पुनः ॥	010c  
भार्या गच्छन्ब्रह्मचारी ऋतौ भवति चैव ह ।	011a  
ऋतवादी सदा च स्याद्दानशीलस्तु मानवः ॥	011c  
अभक्षयन्वृथा मांसममांसाशी भवत्युत ।	012a  
दानं ददत्पवित्री स्यादस्वप्नश्च दिवाऽस्वपन् ॥	012c  
भृत्यातिथिषु यो भुङ्क्ते भुक्तवत्सु नरः सदा ।	013a  
अमृतं केवलं भुङ्क्ते इति विद्धि युधिष्ठिर ॥	013c  
अभुक्तवत्सु नाश्नाति ब्राह्मणेषु तु यो नरः ।	014a  
अभोजनेन तेनास्य जितः स्वर्गो भवत्युत ॥	014c  
देवेभ्यश्च पितृभ्यश्च संश्रितेभ्यस्तथैव च ।	015a  
अवशिष्टानि यो भुङ्क्ते तमाहुर्विघसाशिनम् ॥	015c  
तेषां लोका ह्यपर्यन्ताः सदने ब्रह्मणः स्मृताः ।	016a  
उपस्थिता ह्यप्सरसो गन्धर्वैश्च जनाधिप ॥	016c  
देवतातिथिभिः सार्धं पितृभिश्चोपभुञ्जते ।	017a  
रमन्ते पुत्रपौत्रैश्च तेषां गतिरनुत्तमा ॥ 	017c  

इति श्रीमन्महाभारते अनुशासनपर्वणि दानधर्मपर्वणि चत्वारिंशदधिकशततमोऽध्यायः ॥ 140 ॥

7-140-2 कामकारणे इच्छया हेतुना भुञ्जाना भोजनं कुर्वन्तु नाम ॥ 7-140-4 आत्मतन्त्रं शरीररूपं कुटुम्बरूपं वा तदुपघाती ॥ 7-140-6 अस्वप्नः स्वधर्मे जागरूकः । वेदांश्चैव सदा जपेदिति झ. पाठः ॥ 7-140-8 सदा च स्यादस्वप्नश्च तथैव चेति ड. पाठः ॥ 7-140-12 वृथा यज्ञादिनिमित्तं विना ॥
