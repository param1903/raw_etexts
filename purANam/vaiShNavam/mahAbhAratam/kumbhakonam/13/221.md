अध्यायः 221

ईश्वरेण पार्वतीं प्रति प्राणिनामङ्गविकृत्यनपत्यतादिदोषहेतुभूतदुष्कर्मप्रतिपादनम् ॥ 1 ॥

उमोवाच ।	001  
भगवन्देवदेवेश भूतपाल नमोस्तु ते ।	001a  
ह्रस्वाङ्गाश्चैव वक्राङ्गाः कुब्जा वामनकास्तथा ॥	001c  
अपरे मानुषा देव दृश्यन्ते कुणिबाहवः ।	002a  
केन कर्मविपाकेन तन्मे शंसितुमर्हसि ॥	002c  
महेश्वर उवाच ।	003  
ये पुरा मनुजा देवि लोभमोहसमन्विताः ।	003a  
धान्यमानान्विकुर्वन्ति क्रयविक्रयकारणात् ॥	003c  
कुलदोषं तदा देवि धृतमानेषु नित्यशः ।	004a  
अर्धापकर्षणं चैव सर्वेषां क्रयविक्रये ॥	004c  
अङ्गदोषकरा ये तु परेषां कोपकारणात् ।	005a  
मांसादाश्चैव ये मूर्खा अयथावत्प्रथाः सदा ॥	005c  
एवंयुक्तसमाचाराः पुनर्जन्मनि शोभने ।	006a  
ह्रस्वाङ्गा वामनाश्चैव कुब्जाश्चैव भवन्ति ते ॥	006c  
उमोवाच ।	007  
भगवन्मानुषाः केचिद्दृश्यन्ते मानुषेषु वै ।	007a  
उन्मत्ताश्च पिशाचाश्च पर्यटन्तो यतस्ततः ।	007c  
केन कर्मविपाकेन तन्मे शंसितुमर्हसि ॥	007e  
महेश्वर उवाच ।	008  
ये पुरा मनुजा देवि दर्पाहङ्कारसंयुताः ।	008a  
बहुधा प्रलपन्त्येव हसन्ति च परान्भृशम् ॥	008c  
मोहयन्ति परान्भोगैर्मदनैर्लोभकारणात् ।	009a  
वृद्धान्गुरूंश्च ये मूर्खा वृथैवापहसन्ति च ।	009c  
शौण्डा विदग्धाः शास्त्रेषु सदैवानृतवादिनः ॥	009e  
एवंयुक्तसमाचाराः पुनर्जन्मनि शोभने ।	010a  
उन्मत्ताश्च पिशाचाश्च भवन्त्येव न संशयः ॥	010c  
उमोवाच ।	011  
भगवन्मानुषाः केचिन्निरपत्याः सुदुःखिताः ।	011a  
यतन्तो न लभन्त्येव अपत्यानि यतस्ततः ।	011c  
केन कर्मविपाकेन तन्मे शंसितुमर्हसि ॥	011e  
महेश्वर उवाच ।	012  
ये पुरा मनुजा देवि सर्वप्राणिषु निर्दयाः ।	012a  
घ्नन्ति बालांश्च भुञ्जन्ते मृगाणां पक्षिणामपि ॥	012c  
गुरुविद्वेषिणश्चैव परपुत्राभ्यसूयकाः ।	013a  
पितृपूजां न कुर्वन्ति यथोक्तां चाष्टकादिभिः ॥	013c  
एवंयुक्तसमाचाराः पुनर्जन्मनि शोभने ।	014a  
मानुष्यं वा चिरात्प्राप्य निरपत्या भवन्ति ते ।	014c  
पुत्रशोकयुताश्चापि नास्ति तत्र विचारणा ॥	014e  
उमोवाच ।	015  
भगवन्मानुषाः केचित्प्रदृश्यन्ते सुदुःखिताः ।	015a  
उद्वेगवासनिरताः सोद्वेगाश्च यतव्रताः ॥	015c  
नित्यं शोकसमाविष्टा दुर्गताश्च तथैव च ।	016a  
केन कर्मविपाकेन तन्मे शंसितुमर्हसि ॥	016c  
महेश्वर उवाच ।	017  
ये पुरा मनुजा नित्यमुत्क्रोशनपरायणाः ।	017a  
भीषयन्ति परानित्यं विकुर्वन्ति तथैव च ॥	017c  
ऋणवृद्धिकराश्चैव दरिद्रेभ्यो यथेष्टतः ।	018a  
ऋणार्थमभिगच्छन्ति सततं वृद्धिरूपकाः ॥	018c  
उद्विजन्ते हि तान्दृष्ट्वा धारकाः स्वार्थकारणात् ।	019a  
अतिवृद्धिर्न कर्तव्या दरिद्रेभ्यो यथेष्टतः ॥	019c  
ये श्वभिः क्रीडमानाश्च त्रासयन्ति वने मृगान् ।	020a  
प्राणिहिंसां तथा देवि कुर्वन्ति च यतस्ततः ॥	020c  
येषां गृहेषु वै श्वानस्त्रासयन्ति वृथा नरान् ।	021a  
एवंयुक्तसमाचाराः कालधर्मगताः पुनः ॥	021c  
पीडिता यमदण्डेन निरयस्थाश्चिरं प्रिये ।	022a  
कथञ्चित्प्राप्य मानुष्यं तत्र ते दुःखसंयुताः ॥	022c  
कुदेशे दुःखभूयिष्ठे व्याघातशतसङ्कुले ।	023a  
जायन्ते तत्र शोचन्तः सोद्वेगाश्च यतस्ततः ॥	023c  
उमोवाच ।	024  
भगवन्मानुषाः केचिदैश्वर्यज्ञानसंयुताः ।	024a  
म्लेच्छभूमिषु दृश्यन्ते म्लेच्छैश्वर्यसमन्विताः ।	024c  
केन कर्मविपाकेन तन्मे शंसितुमर्हसि ॥	024e  
महेश्वर उवाच ।	025  
ये पुरा मनुजा देवि धनधान्यसमन्विताः ।	025a  
अयथावत्प्रयच्छन्ति श्रद्धावर्जितमेव वा ॥	025c  
अपात्रेभ्यश्च ये दानं शौचमङ्गलवर्जिताः ।	026a  
ददत्येव च ये मूर्खाः श्लाघयाऽवज्ञयाऽपि वा ॥	026c  
एवंयुक्तसमाचाराः पुनर्जन्मनि शोभने ।	027a  
कुदेशे म्लेच्छभूयिष्ठे दुर्गमे वनसङ्कटे ।	027c  
म्लेच्छाधिपत्यं सम्प्राप्य जायन्ते तत्र तत्र वै ॥	027e  
उमोवाच ।	028  
भगवन्भगनेत्रघ्न मानुषेषु च केचन ।	028a  
क्लीबा नपुंसकाश्चैव दृश्यन्ते षण्डकास्तथा ॥	028c  
नीचकर्मरता नीचा नीचसक्यास्तथा भुवि ।	029a  
केन कर्मविपाकेन तन्मे शंसितुमर्हसि ॥	029c  
महेश्वर उवाच ।	030  
तदहं ते प्रवक्ष्यामि शृणु कल्याणि कारणम् ॥	030ac  
ये पुरा मनुजा भूत्वा घोरकर्मरतास्तथा ।	031a  
पशुपंस्त्वोपगातेन जीवन्ति च रमन्ति च ॥	031c  
पुंस्त्वोपघातिनश्चैव नराणां कोपकारणात् ।	032a  
ये धूर्ताः स्त्रीषु गच्छन्ति अयथावद्यथेष्टतः ॥	032c  
कामविघ्नकरा ये तु द्वेषपैशुन्यकारणात् ।	033a  
एवंयुक्तसमाचाराः कालधर्मं गतास्तु ते ।	033c  
दण्डिता यमदण्डेन निरयस्थाश्चिरं प्रिये ॥	033e  
यदि चेन्मानुषं जन्म लभेरंस्ते तथाविधाः ।	034a  
क्लीबा वर्षवराश्चैव षण्डकाश्च भवन्ति ते ॥	034c  
नीचकर्मपरा लोके निर्लज्जा वीतसम्भ्रमाः ।	035a  
परान्दीनान्बहिष्कृत्य ते भवन्ति स्वकर्मणा ॥	035c  
यदि चेत्सम्प्रपश्येरंस्ते मुच्यन्ते हि कल्मषात् ।	036a  
अत्रापि ते प्रमाद्येयुः पतन्ति नरकालये ॥	036c  
स्त्रीणामपि तथा देवि यथा पुंसां तु कर्मजम् ।	037a  
इति ते कथितं देवि भूयः श्रोतुं किमिच्छसि ॥ ॥	037c  

इति श्रीमन्महाभारते अनुशासनपर्वणि दानधर्मपर्वणि एकविंशत्यधिकद्विशततमोऽध्यायः ॥ 221 ॥
