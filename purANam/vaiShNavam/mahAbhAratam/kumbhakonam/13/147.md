श्रीः
अध्यायः 147

भीष्मेण युधिष्ठिरम् प्रति ब्राह्मणादिधर्मनिरूपणपूर्वकं शूद्रस्य यतिशुश्रूषाप्रकारनिरूपणम् ॥ 1 ॥
	
\'पराशर उवाच 	001  
क्षत्रा आरम्भयज्ञास्तु वीर्ययज्ञा विशः स्मृताः ।	001a  
शूद्रा परिचरायज्ञा जपयज्ञास्तु ब्राह्मणाः ॥	001c  
शुश्रूषाजीविनः शूद्रा वैश्या विपणिजीविनः ।	002a  
अनिष्टनिग्रहः क्षत्रा विप्राः स्वाध्यायजीविनः ॥	002c  
तपसा शोभते विप्रो राजन्यः पालनादिभिः ।	003a  
आतिथ्येन तथा वैश्यः शूद्रो दास्येन शोभते ॥	003c  
यतात्मना तु शूद्रेण शुश्रूषा नित्यमेव च |	004a  
कर्तव्या त्रिषु वर्णेषु प्रायेणाश्रमवासिषु ॥	004c  
अशक्तेन त्रिवर्गस्य सेव्या ह्याश्रमवासिनः ।	005a  
यथाशक्यं यथाप्रज्ञं यथाधर्मं यथाश्रुतम् ॥	005c  
विशेषेणैव कर्तव्या शुश्रूषा भिक्षुकाश्रमे ॥	006ac  
आश्रमाणां तु सर्वेषां चतुर्णां भिक्षुकाश्रमम् ।	007a  
प्रधानमिति वर्ण्यन्ते शिष्टाः शास्त्रविनिश्चये ॥	007c  
यच्चोपदिश्यते शिष्टैः श्रुतिस्मृतिविधानतः ।	008a  
तथाऽऽस्थेयमशक्तेन स धर्म इति निश्चितः ॥	008c  
अतोऽन्यथा तु कुर्वाणः श्रेयो नाप्नोति मानवः ।	009a  
तस्माद्भिक्षुषु शूद्रेण कार्यमात्महितं सदा ॥	009c  
इह यत्कुरुते श्रेयस्तत्प्रेत्य समुपाश्नुते ।	010a  
तच्चानसूयता कार्यं कर्तव्यं यद्धि मन्यते ॥	010c  
असूयता तु तस्येह फलं दुःखादवाप्यते ।	011a  
प्रियवादी जितक्रोधो वीततन्द्रीरमत्सरः ॥	011c  
क्षमावाञ्शीलसम्पन्नः सत्यधर्मपरायणः ।	012a  
आपद्भावेन कुर्याद्धि शुश्रूषां भिक्षुकाश्रमे ॥	012c  
अयं मे परमो धर्मस्त्वनेनेदं सुदुष्करम् ।	013a  
संसारसागरं घोरं तरिष्यामि न संशयः ॥	013c  
विभयो देहमुत्सृज्य यास्यामि परमां गतिम् ।	014a  
नातः परं ममाप्यन्य एष धर्मः सनातनः ॥	014c  
एवं सञ्चिन्त्य मनसा शूद्रो बुद्धिसमाधिना ।	015a  
कुर्यादविमना नित्यं शुश्रूषाधर्ममुत्तमम् ॥	015c  
शुश्रूषानियमेनेह भाव्यं शिष्टाशिना सदा ।	016a  
शमान्वितेन दान्तेन कार्याकार्यविदा सदा ॥	016c  
सर्वकार्येषु कृत्यानि कृतान्येव तु दुर्शयेत् ।	017a  
यथा प्रियो भवेद्भिक्षुस्तथा कार्यं प्रसाधयेत् ॥	017c  
यदकल्प्यं भवेद्भिक्षोर्न तत्कार्यं समाचरेत् ।	018a  
यथाऽऽश्रमस्याविरुद्धं धर्ममात्राभिसंहितम् ॥	018c  
तत्कार्यमविचारेण नित्यमेव शुभार्थिना ।	019a  
मनसा कर्ममा वाचा नित्यमेव प्रसादयेत् ॥	019c  
स्थातव्यं तिष्ठमानेषु गच्छमानाननुव्रजेत् ।	020a  
आसीनेष्वासितव्यं च नित्यमेवानुवर्तता ॥	020c  
धर्मलब्धेन स्नेहेन पादौ सम्पीडयेत्सदा ।	021a  
उद्वर्तनादींश्च तथा कुर्यादप्रतिचोदितः ॥	021c  
नैजकार्याणि कृत्वा तु नित्यं चैवानुचोदितः ।	022a  
यथाविधिरुपस्पृश्य सन्न्यस्य जलभाजनम् ॥	022c  
भिक्षूणां निलयं गत्वा प्रणम्य विधिपूर्वकम् ।	023a  
ब्रह्मपूर्वान्गुरूंस्तत्र प्रणम्य नियतेन्द्रियः ॥	023c  
तथाऽऽचार्यपुरोगाणामनुकुर्यान्नमस्क्रियाम् ।	024a  
स्वधर्मचारिणां चापि सुखं पृष्ट्वाऽभिवाद्य च ॥	024c  
यो भवेत्पूर्वसंसिद्धस्तुल्यकर्मा भवेत्सदा ।	025a  
तस्मै प्रणामः कर्तव्यो नेतरेषु कदाचन ॥	025c  
अनुक्त्वा तेषु चोत्थाय नित्यमेव यतव्रतः ।	026a  
सम्मार्जनमथो गत्वा कृत्वा चाप्युपलेपनम् ॥	026c  
ततः पुष्पबलिं दद्यापुष्पाण्यादाय धर्मतः ।	027a  
निष्क्रम्यावसथात्तूर्णमन्यत्कर्म समाचरेत् ॥	027c  
यथोपघातो न भवेत्स्वाध्यायेऽऽश्रमिणां तथा ।	028a  
उपघातं तु कुर्वाण एनसा सम्प्रयुज्यते ।	028c  
तथाऽऽत्मा प्रणिधातव्यो यथा ते प्रीतिमाप्नुयुः ॥	028e  
परिचारकोऽहं वर्णानां त्रयाणां धर्मतः स्मृतः ।	029a  
किमुताश्रमवृद्धानां यथालब्धोपजीविनाम् ॥	029c  
भिक्षूणां गतरागाणां केवलं ज्ञानदर्शिनाम् ।	030a  
विशेषेण मया कार्या शुश्रूषा नियतात्मना ॥	030c  
तेषां प्रसादात्तपसा प्राप्स्यामीष्टां शुभां गतिम् ।	031a  
एवमेतद्विनिश्चित्य यदि सेवेत भिक्षुकान् ।	031c  
विधिना स्वोपदिष्टेन प्राप्नोति परमां गतिम् ॥\' 	031e  

इति श्रीमन्महाभारते अनुशासनपर्वणि दानधर्मपर्वणि सप्तचत्वारिंशदधिकशततमोऽध्यायः ॥ 147 ॥

7-147-1 हविर्यज्ञा विशः स्मृता इति ङ. थ. पाठः ॥
