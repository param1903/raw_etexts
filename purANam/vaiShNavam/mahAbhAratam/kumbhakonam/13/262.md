अध्यायः 262

अथ दानधर्मपर्व ॥ 1 ॥

वायुना हैहयम्प्रति देवानां प्रार्थनया अग्निसर्जनेन कपहननरूपब्राह्मणमहिमोक्तिः ॥ 1 ॥

भीष्म उवाच ।	001  
तूष्णीमासीदर्जुनस्तु पवनस्त्वब्रवीत्पुनः ।	001a  
शृणु मे ब्राह्मणेष्वेव मुख्यं कर्म जनाधिप ॥	001c  
मदस्यास्यमनुप्राप्ता यदा सेन्द्रा दिवौकसः ।	002a  
तदैव च्यवनेन द्यौर्हृता तेषां वसुन्धरा ॥	002c  
उभौ लोकौ हृतौ मत्वा ते देवा दुःखिताऽभवन् ।	003a  
शोकार्ताश्च महात्मानं ब्रह्माणं शरणं ययुः ॥	003c  
देवा ऊचुः ।	004  
मदास्यव्यतिषिक्तानामस्माकं लोकपूजित ।	004a  
च्यवनेन हृता भूमिः कपैश्चैव दिवं प्रभो ॥	004c  
ब्रह्मोवाच ।	005  
गच्छध्वं शरणं विप्रानाशु सेन्द्रा दिवौकसः ।	005a  
प्रसाद्य तानुभौ लोकाववाप्स्यथ यथापुरम् ॥	005c  
ते ययुः शरणं विप्रानूचुस्ते काञ्जयामहे ।	006a  
इत्युक्तास्ते द्विजान्प्राहुर्जयतेह कपानिति ॥	006c  
भूगतान्हि विजेतारो वयमित्यब्रुवन्द्विजाः ।	007a  
ततः कर्म समारब्धं ब्राह्मणैः कपनाशनम् ॥	007c  
तच्छ्रुत्वा प्रेषितो दूतो ब्राह्मणेभ्यो धनी कपैः ।	008a  
स च तान्ब्राह्मणानाह धनी कपवचो यथा ॥	008c  
भवद्भिः सदृशाः सर्वे कपाः किमिह वर्तते ।	009a  
सर्वे वेदविदः प्राज्ञाः सर्वे च क्रतुयाजिनः ॥	009c  
सर्वे सत्यव्रताश्चैव सर्वे तुल्या महर्षिभिः ।	010a  
श्रीश्चैव रमते तेषु धारयन्ति श्रियं च ते ॥	010c  
वृथा दारान्न गच्छन्ति वृथा मांसं न भुञ्जते ।	011a  
दीप्तमग्निं जुह्वते च गुरूणां वचने स्थिताः ॥	011c  
सर्वे च नियतात्मानो बालानां संविभागिनः ।	012a  
उपेत्य शनकैर्यान्ति न सेवन्ति रजस्वलाम् ।	012c  
स्वर्गातिं चैव गच्छन्ति तथैव शुभकर्मिणः ॥	012e  
अभुक्तवत्सु नाश्नन्ति गर्भिणीवृद्धकादिषु ।	013a  
पूर्वाह्णेषु न दीव्यन्ति दिवा चैव न शेरते ॥	013c  
एतैश्चान्यैश्च बहुभिर्गुणैर्युक्तान्कथं कपान् ।	014a  
विजेष्यथ निवर्तध्वं निवृत्तानां सुखं हि वः ॥	014c  
ब्राह्मणा ऊचुः ।	015  
कपान्वयं विजेष्यामो ये देवास्ते वयं स्मृताः ।	015a  
तस्माद्वध्याः कपाऽस्माकं धनिन्याहि यथागतम् ॥	015c  
धनी गत्वा कपानाह न वो विप्राः प्रियङ्कराः ।	016a  
गृहीत्वाऽस्त्राण्यतो विप्रान्कपाः सर्वे समाद्रवन् ॥	016c  
समुदग्रध्वजान्दृष्ट्वा कपान्सर्वे द्विजातयः ।	017a  
व्यसृजञ्ज्वलितानग्नीन्कपानां प्राणनाशनान् ॥	017c  
ब्रह्मसृष्टा हव्यभुजः कपान्हत्वा सनातनाः ।	018a  
नभसीव यथाऽभ्राणि व्यराजन्त नराधिप ॥	018c  
हत्वा वै दानवान्देवाः सर्वे सम्भूय संयुगे ।	019a  
ते नाभ्यजानन्हि तदा ब्राह्मणैर्निहतान्कपान् ॥	019c  
अथागम्य महातेजा नारदोऽकथयद्विभो ।	020a  
यथा हता महाभागैस्तेजसा ब्राह्मणैः कपाः ॥	020c  
नारदस्य वचः श्रुत्वा प्रीताः सर्वे दिवौकसः ।	021a  
प्रशशंसुर्द्विजांश्चापि ब्राह्मणांश्च यशस्विनः ॥	021c  
तेषां तेजस्तथा वीर्यं देवानां ववृधे ततः ।	022a  
अवाप्नुवंश्चामरत्वं त्रिषु लोकेषु पूजितम् ॥	022c  
इत्युक्तवचनं वायुमर्जुनः प्रत्युवाच ह ।	023a  
प्रतिपूज्य महाबाहो यत्तच्छृणु नराधिप ॥	023c  
अर्जुन उवाच ।	024  
जीवाम्यहं ब्राह्मणार्थं सर्वथा सततं प्रभो ।	024a  
ब्रह्मण्यो ब्राह्मणेभ्यश्च प्रणमामि च नित्यशः ॥	024c  
दत्तात्रेयप्रसादाच्च मया प्राप्तमिदं बलम् ।	025a  
लोके च परमा कीर्तिर्धर्मश्चाचरितो महान् ॥	025c  
अहो ब्राह्मणकर्माणि मयि मारुत तत्त्वतः ।	026a  
त्वया प्रोक्तानि कार्त्स्न्येन श्रुतानि प्रयतेन च ॥	026c  
वायुरुवाच ।	027  
ब्राह्मणान्क्षात्राधर्मेण पालयस्वेन्द्रियाणि च ।	027a  
विप्रेभ्यस्ते भयं घोरं तत्तु कालाद्भविष्यति ॥ ॥	027c  

इति श्रीमन्महाभारते अनुशासनपर्वणि दानधर्मपर्वणि द्विषष्ट्यधिकद्विशततमोऽध्यायः ॥ 262 ॥

13-262-4 कपैः सुरविशेषैः । दिवं द्यौः ॥ 13-262-8 धनीनाम दूतः ॥
