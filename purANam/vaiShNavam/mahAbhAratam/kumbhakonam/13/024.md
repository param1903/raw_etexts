अध्यायः 024
	
अथ दानधर्मपर्व ॥ 1 ॥

नारदेन गरुडं प्रति विनतायाः कद्रूदास्यनिवेदनम् ॥ 1 ॥ तच्छ्रवणखिन्नेन तेन कद्रूं प्रति स्वमातुर्दास्यान्मोचनयाचना ॥ 2 ॥ कद्र्वा गरुडम्प्रत्यमृतानयने मातुर्दास्यान्मोचनोक्तिः ॥ 3 ॥
	
भीष्म उवाच ।	001  
ततः कद्रूर्हसन्ती च विनतां धर्मचारिणीम् ।	001a  
दासीवत्प्रेषयामास सा च सर्वं चकार तत् ॥	001c  
न विवर्णा न सङ्क्षुब्धा न च क्रुद्धा न दुःखिता ।	002a  
प्रेष्यकर्म चकारास्या विनता कमलेक्षणा ॥	002c  
इमा दिशश्चतस्रोऽस्याः प्रेष्यभावेन वर्तिताः ।	003a  
अथ स्म वैनतेयं वै बलदर्पौ समीयतुः ॥	003c  
तं दर्पवशमापन्नं परिधावन्तमन्तिकात् ।	004a  
ददर्श नारदो राजन्देवर्षिर्दर्पसंयुतम् ॥	004c  
तमब्रवीच्च देवर्षिर्नारदः प्रहसन्निव ।	005a  
किं दर्पवशमापन्नो न वै पश्यसि मातरम् ॥	005c  
बलेन दृप्तः सततमहम्मानकृतः सदा ।	006a  
दासीं पन्नगराजस्य मातुरन्तर्गृहे सतीम् ॥	006c  
तमब्रवीद्वैनतेयः कर्म किं तन्महामते ।	007a  
जनयित्री मयि सुते जाता दासी तपस्विनी ॥	007c  
अथाब्रवीदृषिर्वाक्यं दीव्यती विजिता खग ।	008a  
निकृत्या पन्नगेन्द्रस्य मात्रा पुत्रैः पुरा सह ॥	008c  
गरुड उवाच ।	009  
कथं जिता निकृत्या सा भगवञ्जननी मम ।	009a  
ब्रूहि तन्मे यथावृत्तं श्रुत्वा वेत्स्ये ततः परम् ॥	009c  
ततस्तस्य यथावृत्तं सर्वं तन्नारदस्तदा ।	010a  
आचख्यौ भरतश्रेष्ठ यथावृत्तं पतत्रिणः ॥	010c  
तच्छ्रुत्वा वैनतेयस्य कोपो हृदि समाविशत् ।	011a  
जगर्हे पन्नगान्सर्वान्मात्रा सह परन्तपः ॥	011c  
ततस्तु रोषाद्दुःखाच्च तूर्णमुत्पत्य पक्षिराट् ।	012a  
जगाम यत्र माताऽस्य कृच्छ्रे महति वर्तते ॥	012c  
तत्रापश्यत्ततो दीनां जटिलां मलिनां कृशाम् ।	013a  
तोयदेन प्रतिच्छन्नां सूर्याभामिव मातरम् ॥	013c  
तस्य दुःखाच्च रोषाच्च नेत्राभ्यामश्रु चास्रवत् ।	014a  
प्रवृत्तिं च निवृत्तिं च पौरुषे प्रतितस्थुषः ॥	014c  
अनुक्त्वा मातरं किञ्चित्पतत्रिवरपुङ्गवः ।	015a  
कद्रूमेव स धर्मात्मा वचनं प्रत्यभाषत ॥	015c  
यदि धर्मेण मे माता जिता यद्यप्यधर्मतः ।	016a  
ज्येष्ठा त्वमसि मे माता धर्मः सर्वः स मे मतः ॥	016c  
इयन्तु मे स्यात्कृपणा मयि पुत्रेऽम्ब दुःखिता ।	017a  
अनुजानीहि तां साधु मत्कृते धर्मदर्शिनि ॥	017c  
कद्रूः श्रुत्वास्य तद्वाक्यं वैनतेयस्य धीमतः ।	018a  
उवाच वाक्यं दुष्प्रज्ञा परीता दुःखमूर्च्छिता ॥	018c  
नाहं तव न ते मातुर्वैनतेय कथञ्चन ।	019a  
कुर्यां प्रियमनिष्टात्मा मां ब्रवीषि खग द्विज ॥	019c  
तां तदा ब्रुवतीं वाक्यमनिष्टं क्रूरभाषिणीम् ।	020a  
दारुणां सूनृताभिस्तामनुनेतुं प्रचक्रमे ॥	020c  
गरुड रुवाच ।	021  
ज्येष्ठा त्वमसि कल्याणि मातुर्मे भामिनि प्रिया ।सोदर्यी मम 	021a  
चासि त्वं ज्येष्ठा माता न संशयः ॥ 	021a  
कद्रूरुवाच ।	022  
विहङ्गम यथाकामं गच्छ कामगम द्विज ।	023a  
सूनृताभिस्त्वया माता नादासी शक्यमण्डज ॥	023c  
अमृतं यद्याहरेस्त्वं विहङ्गं जननीं तव ।	024a  
अदासीं मम पश्येमां वैनतेय न संशयः ॥ ॥	024c  
	
इति श्रीमन्महाभारते अनुशासनपर्वणि दानधर्मपर्वणि चतुर्विंशोऽध्यायः ॥ 24 ॥
