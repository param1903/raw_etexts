अध्यायः 240

महेश्वरेण पार्वतीम्प्रति भद्राश्वकेतुमालादिखण्डानां सुकृतिनां भोगस्थानत्वादिप्रतिपादनम् ॥ 1 ॥
	
उमोवाच ।	001  
भगवन्सर्वभूतेश पुरमर्दन शङ्कर ।	001a  
श्रुतं पापकृतां दुःखं यमलोके वरप्रद ॥	001c  
श्रोतुमिच्छाम्यहं देव नृणां सुकृतकर्मणाम् ।	002a  
कथं ते भुञ्जते भोगान्स्वर्गलोके महेश्वर ॥	002c  
कथिताः कीदृशा लोका नृणां सुकृतकारिणाम् ।	003a  
एतन्मे वद देवश श्रोतुं कौतूहलं हि मे ॥	003c  
महेश्वर उवाच ।	004  
शृणु कल्याणि तत्सर्वं यत्त्वमिच्छसि शोभने ।	004a  
विविधाः पुण्यलोकास्ते कर्मकर्मण्यतां गताः ॥	004c  
मेरुं हि कनकात्मानं परितः सर्वतोदिशम् ।	005a  
भद्राश्चः केतुमालश्च उत्तराः कुरवस्तथा ॥	005c  
जम्बूवनादयः स्वर्गा इत्येते कर्मवर्जिताः ।	006a  
तेषु भूत्वा स्वयम्भूताः प्रदृश्यते यतस्ततः ॥	006c  
योजनानां सहस्रं च एकैकं मानमात्रया ।	007a  
नित्यं पुष्पफलोपेतास्तत्र वृक्षाः समन्ततः ॥	007c  
आसक्तवस्त्राभरणाः सर्वे कनकसन्निभाः ।	008a  
द्विरेफाश्चाण्डजास्तत्र प्रवालमणिसन्निभाः ।	008c  
विचित्राश्च मनोज्ञाश्च कूजितैः शोभयन्ति तान् ॥	008e  
कुशेशयवनच्छन्ना नलिन्यश्च मनोरमाः ।	009a  
तत्र वान्त्यनिला नित्यं दिव्यगन्धसुखावहाः ॥	009c  
सर्वे चाम्लानमाल्याश्च विरजोम्बरसंवृताः ।	010a  
एवं बहुविधा देवि दिव्यभोगाः सुखावहाः ॥	010c  
स्त्रियश्च पुरुषाश्चैव सर्वे सुकृतकारिणः ।	011a  
रमन्ते तत्र चान्योन्यं कामरागसमन्विताः ॥	011c  
मनोहरा महाभागाः सर्वे ललितकुण्डलाः ।	012a  
एवं तत्र स्थिता मर्त्याः प्रमदाः प्रियदर्शनाः ॥	012c  
नानाभावसमायुक्ता यौवनस्थाः सदैव तु ।	013a  
युवत्यः कल्पितास्तत्र कामजा ललितास्तथा ॥	013c  
मनोनुकूला मधुरा भोगिनामुपकल्पिताः ।	014a  
प्रमदाश्चोद्भवन्त्येव स्वर्गलोके यथा तथा ॥	014c  
एवंविधाः स्त्रियश्चात्र पुरुषाश्च परस्परम् ।	015a  
रमन्ते चेन्द्रियैः स्वस्थै शरीरैर्भोगसंस्कृतैः ॥	015c  
कामहर्षगुणाभ्यस्ता नान्ये क्रोधादयः प्रिये ।	016a  
क्षुत्पिपासा न चास्त्यत्रि गात्रक्लेशाश्च शोभने ॥	016c  
सर्वतो रमणीयं च सर्वत्र कुसुमान्विम् ।	017a  
यावत्पुण्यफलं तावद्दृश्यन्ते बहुसङ्गताः ।	017c  
निरन्तरं भोगयुता रमन्ते स्वर्गवासिनः ॥	017e  
तत्र भोगान्यथायोगं भुक्त्वा पुण्यक्षयात्पुनः ।	018a  
नश्यन्ति जायमानास्ते शरीरैः सहसा प्रिये ॥	018c  
स्वर्गलोकात्परिभ्रष्टाः जायन्ते मानुषे पुनः ।	019a  
पूर्वपुण्यावशेषेण विशिष्टाः सम्भवन्ति ते ॥	019c  
एषा स्वर्गगतिः प्रोक्ता पृच्छन्त्यास्तव भामिनि ।	020a  
अत ऊर्ध्वं पदान्यष्टौ सुकर्माणि शृणु प्रिये ।	020c  
भोगयुक्तानि पुण्यानि उच्छ्रितानि परस्परम् ॥	020e  
विद्याधराः किम्पुरुषा यक्षगन्धर्वकिन्नराः ।	021a  
अप्सरो दानवा देवा यथाक्रममुदाहृताः ॥	021c  
तेषु स्थानेषु जायन्ते प्राणिनाः पुण्यकर्मणः ।	022a  
तेषामपि च ये लोकाः स्वर्गलोकोपमाः स्मृताः ॥	022c  
स्वर्गवत्तत्र ते भोगान्भुञ्जते च रमन्ति च ।	023a  
रूपसत्वबलोपेताः सर्वे दीर्घायुषस्तथा ॥	023c  
तेषां सर्वक्रियारम्भो मानुषेष्विव दृश्यते ।	024a  
अतिमानुषमैश्वर्यमत्र मायाबलात्कृतम् ॥	024c  
जराप्रसूतिमरणं तेषु स्थानेषु दृश्यते ।	025a  
गुणा दोषाश्च सन्त्यत्र आकाशगमनं तथा ॥	025c  
अन्तर्धानं बलं सत्त्वमायुश्च चिरजीवितम् ।	026a  
तपोविशेषज्जायन्ते यथा कर्मणि भामिनि ॥	026c  
देवलोके प्रवृत्तिस्तु तेषामेव विधीयते ।	027a  
न तथा देवलोको हि तद्विशिष्टाः सुराः स्मृताः ॥	027c  
तत्र भोगमनिर्देश्यममृतत्वं च विद्यते ।	028a  
विमानगमनं नित्यमप्सरोगणसेवितम् ॥	028c  
एवमन्यच्च तत्कर्म देवताभ्यो विशिष्यते ।	029a  
प्रत्यक्षं तव तत्सर्वं देवलोके प्रवर्तनम् ॥	029c  
तस्मान्न वर्णये देवि विदितं च त्वया शुभे ।	030a  
तत्सर्वं सुकृतैरेव प्राप्यते चोत्तमं पदम् ॥ ॥	030c  

इति श्रीमन्महाभारते अनुशासनपर्वणि दानधर्मपर्वणि चत्वारिंशदधिकद्विशततमोऽध्यायः ॥ 240 ॥
