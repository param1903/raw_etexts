श्रीः
अध्यायः 167

सनत्कुमारेण रुद्रम् प्रति देहिदेहावयवाश्रितदेवताकथनपूर्वकं योगनिरूपणम् ॥ 1 ॥

\'सनत्कुमार उवाच 	001  
प्रभवश्चाप्ययस्तात वर्णितस्तेऽनुपूर्वशः ।	001a  
तथाऽध्यात्माधिभूतं च तथैवात्राधिदैवतम् ॥	001c  
निखिलेन तु वक्ष्यामि दैवतानि ह देहिनाम् ।	002a  
यान्याश्रितेषु देहेषु यानि पृच्छसि शङ्कर ॥	002c  
वाच्यग्निस्त्वथ जिह्वायां सोमः प्राणे तु मारुतः ।	003a  
रूपे चाप्यथ नक्षत्रं जिह्वायां चाप एव तु ॥	003c  
नाभ्यां समुद्रश्च विभुर्नखरोम तथैव च ।	004a  
वनस्पतिवनौषध्यस्त्वङ्गेषु मरुतस्तथा ॥	004c  
संवत्सराः पर्वसु च आकाशे दैवमानुषे ।	005a  
उदाने विद्युदभवद्व्याने पर्जन्य एव च ॥	005c  
स्तनयोरेव चाकाशं बले चेन्द्रस्तथैव च ।	006a  
मनसोऽप्यथ चेशानस्त्वपाने रुद्र एव च ॥	006c  
गन्धर्वाप्सरसो व्याने सत्ये मित्रश्च शङ्कर ।	007a  
प्रज्ञायां वरुणश्चैव चक्षुष्यादित्य एव च ॥	007c  
शरीरे पृथिवी चैव पादयोर्विष्णुरेव च ।	008a  
पायौ मित्रस्तथोपस्थे प्रजापतिररिन्दम ॥	008c  
मूर्ध्नि चैव दिशः प्राहुर्बुद्धौ ब्रह्मा प्रतिष्ठितः ।	009a  
बुध्यमानोऽऽत्मनिष्ठः स्यादधिष्ठाता तु शङ्करः ॥	009c  
अबुद्धश्चाभवत्तस्माद्बुध्यमानान्न संशयः ।	010a  
आभ्यामन्यः परो बुद्धो वेदवादेषु शङ्कर ॥	010c  
यदाश्रितानि देहेषु दैवतानि पृथक्पृथक् ।	011a  
योऽग्नये जायते नित्यमात्मयाजी समाहितः ॥	011c  
य एवमनुपश्येत दैवतानि समाहितः ।	012a  
सोत्र योगी भवत्येव य एवमनुपश्यति ।	012c  
स सर्वज्ञयाजिभ्यो ह्यात्मयाजी विशिष्यते ॥	012e  
मुखे जुहोति यो नित्यं कृत्स्नं विश्वमिदं जगत् ।	013a  
सोत्मवित्प्रोच्यते तज्ज्ञैर्महादेव महात्मभिः ॥	013c  
सर्वेभ्यः परमेभ्यो वै दैवतेभ्यो ह्यात्मयाजिना ।	014a  
गन्तव्यं परमाकाङ्क्षन्परमेव च चिन्तयन् ॥	014c  
यथा सङ्क्रमते देहाद्देही त्रिपुरसूदन ।	015a  
तथास्य स्थानमाख्यास्ये पृथक्त्वेनेह शङ्कर ॥	015c  
पादाभ्यां वैष्णवं स्थानमाप्नोति विनियोजनात् ।	016a  
पायुना मित्रमाप्नोति उपस्थेन प्रजापतिम् ॥	016c  
नाभ्या च वारुणं स्थानं स्तनाभ्यां तु भवो लभेत् |	017a  
बाहुभ्यां वासवं स्थानं श्रोत्राभ्यामाप्नुयाद्दिशः ।	017c  
आदित्यं चक्षुषा स्थानं मूर्ध्ना ब्रह्मण एव च ॥	017e  
अथ मूर्धसु यः प्राणान्धारयेत समाहितः ।	018a  
बुद्ध्या मानमवाप्नोति द्रव्यावस्थं च संशयः ॥	018c  
अव्यक्तात्परमं शुद्धमप्रमेयमनामयम् ।	019a  
तमाहुः परमं नित्यं यद्यदाप्नोति बुद्धिमान् ॥	019c  
बुध्यमानाप्रबुद्धाभ्यां स बुद्ध इति पठ्यते ।	020a  
बुध्यमानमबुद्धश्च नित्यमेवानुपश्यति ॥	020c  
विकारपुरुषस्त्वेष बुध्यमान इति स्मृतः ।	021a  
पञ्चविंशतितत्वं तत्प्रोच्यते तत्र संशयः ॥	021c  
स एष प्रकृतिस्थत्वात्तस्थुरित्युपदिश्यते ।	022a  
महानात्मा महादेव महानत्राधितिष्ठति ॥	022c  
अधिष्ठानादधिष्ठाता प्रोच्यते शास्त्रदर्शनात् ।	023a  
एष चेतयते देव मोहजालमबुद्धिमान् ॥	023c  
अव्यक्तस्यैव साधर्म्यमेतदाहुर्मनीषिणः ।	024a  
सोहं सोहमतो नित्यादज्ञानादिति मन्यते ॥	024c  
यदि बुध्यति चैवायं मन्येयमिति भास्वरः ।	025a  
न प्रबुद्धो न वर्तेत पानीयं मत्स्यको यथा ॥	025c  
देवता निखिलेनैताः प्रोक्तास्त्रिभुवनेश्वर ।	026a  
योगकृत्यं तु तावन्मे त्वं निबोधानुपूर्वशः ॥	026c  
शून्यागारेष्वरण्येषु सागरे वा गुहासु वा ।	027a  
विष्टम्भयित्वा त्रीन्दण्डानवाप्तो ह्यद्वयो भवेत् ॥	027c  
प्राङ्मुखोदङ्मुखो वापि तथा पश्चान्मुखोपि वा ।	028a  
दक्षिणावदनो वापि बद्ध्वा विधिवदासनम् ॥	028c  
स्वस्तिकेनोपसंविष्टः कायमुन्नाम्य भास्वरम् ।	029a  
यथोपदिष्टं गुरुणा तथा तद्ब्रह्म धारयेत् ॥	029c  
लघ्वाहारो यतो दान्तस्त्रिकालपरिवर्जकः ।	030a  
मूत्रोत्सर्गपुरीषाभ्यामाहारे च समाहितः ॥	030c  
शेषकालं तु युञ्जीत मनसा सुसमाहितः ।	031a  
इन्द्रियाणीन्द्रियार्थेभ्यो मनसा विनिवर्तयेत् ॥	031c  
मनस्तथैव सङ्गृह्य बुद्ध्या बुद्धिमतां वर ।	032a  
विधावमानं धैर्येण विस्फुरन्तमितस्ततः ॥	032c  
निरुध्य सर्वसङ्कल्पांस्ततो वै स्थिरतां व्रजेत् ।	033a  
एकाग्रस्तद्विजानीयात्सर्वं गुह्यतमं परम् ॥	033c  
निवातस्थ इवालोलो यथा दीपोऽतिदीप्यते ।	034a  
ऊर्ध्वमेव न तिर्यक्च तथैवाभ्रान्ति ते मनः ॥	034c  
हृदिस्थस्तिष्ठते योसौ तस्यैवाभिमुखो यदा ।	035a  
मनो भवति देवेश पाषाणमिव निश्चलम् ॥	035c  
स निर्जने विनिर्घोषे सघोषे चाऽऽवसञ्जने ।	036a  
युक्तो यो न विकम्पेत योगी योगविधिः श्रुतः ॥	036c  
ततः पश्यति तद्ब्रह्म ज्वलदात्मनि संस्थितम् ।	037a  
विद्युदम्बुधरे यद्वत्तद्वदेकमनाश्रयम् ॥	037c  
तमस्यगाधे तिष्ठन्तं निस्तमस्कमचेतनम् ।	038a  
चेतयानमचेतं च दीप्यमानं स्वतेजसा ॥	038c  
अङ्गष्ठपर्वमात्रं तन्नैश्रेयसमनिन्दितम् ।	039a  
महद्भूतमनन्तं च स्वतन्त्रं विगतज्वरम् ॥	039c  
ज्योतिषां ज्योतिषं देवं विष्णुमत्यन्तनिर्मलम् ।	040a  
नारायणमणीयांसमीश्वराणामधीश्वरम् ॥	040c  
विश्वतः परमं नित्यं विश्वं नारायणं प्रभुम् ।	041a  
अविज्ञाय निमज्जन्ति लोकाः संसारसागरे ॥	041c  
यं दृष्ट्वा यतयस्तात न शोचन्ति गतज्वराः ।	042a  
जन्ममृत्युभयान्मुक्तास्तीर्णाः संसारसागरम् ॥	042c  
अणिमा लघिमा भूमा प्राप्तिः प्राकम्यमेव च ।	043a  
ईशित्वं च वशित्वं च यत्र कामावसायिता ।	043c  
एतदष्टुगुणं योगं योगानाममितं स्मृतम् ॥	043e  
दृष्ट्वात्मानं निरात्मानमप्रमेयं सनातनम् ।	044a  
ते विशन्ति शरीराणि योगेनानेन भास्वरम् ।	044c  
दैत्यदेवमनुष्याणां बलेन बलवत्तमाः ॥	044e  
एतत्तत्वमनाद्यन्तं यद्भवाननुपृच्छति ।	045a  
नित्यं वयमुपास्यामो योगधर्मं सनातनम् ॥	045c  
योगधर्मान्न धर्मोस्ति गरीयान्सुरसत्तम ।	046a  
एतद्धर्मं हि धर्माणामपुनर्भवसंस्कृतम् ॥	046c  
तत्वतः परमस्तीस्ति केचिदाहुर्मनीषिणः ।	047a  
केचिदाहुः परं नास्ति ये ज्ञानफलमाश्रिताः ॥	047c  
ज्ञानस्थः पुरुषस्त्वेष विकृतः स्वेन वर्णितः ।	048a  
ये ध्यानेनानुपश्यन्ति नित्यं योगपरायणाः ॥	048c  
तमेव पुरुषं देवं केचिदेव महेश्वर ।	049a  
नित्यमन्यतमाः प्राहुर्ज्ञानं परमकं स्मृतम् ॥	049c  
ज्ञानमेव विनिर्मुक्ताः साङ्ख्या गच्छन्ति केवलम् ।	050a  
चिन्ताध्यात्मनि चान्यत्र योगाः परमबुद्धयः ॥	050c  
उक्तमेतावदेतत्ते योगदर्शनमुत्तमम् ।	051a  
साङ्ख्यज्ञानं प्रवक्ष्यामि परिसङ्ख्याविदर्शनम् ॥\' 	051c  

इति श्रीमन्महाभारते अनुशासनपर्वणि दानधर्मपर्वणि सप्तषष्ट्यधिकशततमोऽध्यायः ॥ 167 ॥

7-167-11 योऽग्निं याजयते नित्यमिति थ. पाठः ॥ 7-167-21 पञ्चविंशतिकं तत्वमिति थ. पाठः ॥ 7-167-27 त्रीन्दण्डानवाप्नोति च योगविदिति ट. थ. पाठः ॥
