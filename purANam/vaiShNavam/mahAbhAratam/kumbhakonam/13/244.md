अध्यायः 244
	
महेश्वरेण पार्वतीम्प्रति जरामरणतारणस्य निर्वाणैकसाध्यत्वोक्त्या तस्य ज्ञानैकसाध्यत्वप्रतिपादनेनेन्द्रियनिग्रहादिना वैराग्यस्य तत्कारणत्वोक्तिः ॥ 1 ॥

महेश्वर उवाच ।	001  
शोकव्याधिजरादुःखैर्निर्वाणं नोपपद्यते ॥	001a	अनुद्विग्नमतेर्जन्तोरस्मिन्संसारमण्डले ।001c  
तस्मादुद्वेगजननं मनोऽवस्थानपं तथा ।	002a  
ज्ञानं ते सम्प्रवक्ष्यामि तन्मूलममृतं हि वै ॥	002c  
शोकस्थानसहस्राणि भयस्थानशतानि च ।	003a  
दिवसेदिवसे मूढमाविशन्ति न पण्डितम् ॥	003c  
नष्टे धने वा दारे वा पुत्रे पितरि वा मृते ।	004a  
अहो दुःखमिति ध्यायञ्शोकस्य पदमाव्रजेत् ॥	004c  
द्रव्येषु समतीतेषु ये शुभास्तान्न चिन्तयेत् ।	005a  
ताननाद्रियमाणस्य शोकबन्धः प्रणश्यति ॥	005c  
सम्प्रयोगादनिष्टस्य विप्रयोगात्प्रियस्य च ।	006a  
मानुषा मानसैर्दुःखैः संयुज्यन्तेऽल्पबुद्धयः ॥	006c  
मृतं वा यदि वा नष्टं योऽतीतमनुशोचति ।	007a  
सन्तापेन च युज्येत तच्चास्य न निवर्तते ॥	007c  
उत्पन्नमिह मानुष्ये गर्भप्रभृति मानवम् ।	008a  
विविधान्युपवर्तन्ते दुःखानि च सुखानि च ॥	008c  
तयोरेकतरो मार्गो यद्येनमभिसन्नमेत् ।	009a  
सुखं प्राप्य न संहृष्येन्न दुःखं प्राप्य सञ्ज्वरेत् ॥	009c  
दोषदर्शी भवेत्तत्र यत्र स्नेहः प्रवर्तते ।	010a  
अनिष्टेनान्वितं पश्येद्यथा क्षिप्रं विरज्यते ॥	010c  
यथा काष्ठं च काष्ठं च समेयातां महोदधौ ।	011a  
समेत्य च व्यपेयातां तद्वज्ज्ञातिसमागमः ॥	011c  
अदर्शनादापतिताः पुनश्चादर्शनं गताः ।	012a  
स्नेहस्तत्र न कर्तव्यो विप्रयोगो हि तैर्ध्रुवम् ॥	012c  
कुटुम्बपुत्रदारांश्च शरीरं धनसञ्चयम् ।	013a  
ऐश्वर्यं स्वस्तिता चेति न मुह्येत्तत्र पण्डितः ॥	013c  
सुखमेकान्ततो नास्ति शक्रस्यापि त्रिविष्टपे ।	014a  
तत्रापि सुमहद्दुःखं न नित्यं लभते सुखम् ॥	014c  
सुखस्यान्तरं दुःखं दुःखस्यानन्तरं सुखम् ।	015a  
क्षयान्ता निचयाः सर्वे पतनान्ताः समुच्छ्रयाः ॥	015c  
संयोगा विप्रयोगान्ता मरणान्तं च जीवितम् ।	016a  
उच्छ्रयांश्च निपातांश्च दृष्ट्या प्रत्यक्षतस्त्रयम् ।	016c  
अनित्यमसुखं चेति व्यवस्येत्सर्वमेव च ॥	016e  
अर्थानामार्जने दुःखमार्जितानां तु रक्षणे ।	017a  
नाशे दुःखं व्यये दुःखं धिगर्थं दुःखभाजनम् ॥	017c  
अर्थवन्तं नरं नित्यं पञ्चाभिघ्नन्ति शत्रवः ।	018a  
राजा चोरश्च दायादा भूतानि क्षय एव च ॥	018c  
अर्थमेव ह्यनर्थस्य मूलमित्यवधारय ।	019a  
न ह्यनर्थाः प्रबाधन्ते नरमर्थविवर्जितम् ॥	019c  
अर्थप्राप्तिर्महद्दुःखमाकिञ्चिन्यं परं सुखम् ।	020a  
उपद्रवेषु चार्थानां दुःखं हि नियतं भवेत् ॥	020c  
धनलोभेन तृष्णाया न तृप्तिरुपलभ्यते ।	021a  
लब्धाश्रयो विवर्धेत समिद्ध इव पावकः ॥	021c  
जित्वाऽपि पृथिवीं कृत्स्नां चतुःसागरमेखलाम् ।	022a  
सागराणां पुनः पारं जेतुमिच्छत्यसंशयम् ॥	022c  
अलं परिग्रहेणेह दोषवान्हि परिग्रहः ।	023a  
कोशकारः क्रिमिर्देवि बध्यते हि परिग्रहात् ॥	023c  
एकोऽपि पृथिवीं कृत्स्नामेकच्छत्रां प्रशास्ति च ।	024a  
एकस्मिन्नेव राष्ट्रे तु स चापि निवसेन्नृपः ॥	024c  
तस्मिन्राष्ट्रेऽपि नगरमेकमेवाधितिष्ठति ।	025a  
नगरेऽपि गृहं चैकं भवेत्तस्य निवेशनम् ॥	025c  
एक एव प्रतिष्ठः स्यादावासस्तद्गृहेऽपि च ।	026a  
आवासे शयनं चैकं निशि यत्र प्रलीयते ॥	026c  
शयनस्यार्धमेवास्य स्त्रियाश्चार्धं विधीयते ।	027a  
तदनेन प्रसङ्गेन स्वल्पेनैव हि युज्यते ॥	027c  
सर्वं ममेति सम्मूढो बलं पश्यति बालिशः ।	028a  
एवं सर्वोपयोगेषु स्वल्पमस्य प्रयोजनम् ॥	028c  
तण्डुलप्रस्थमात्रेण यात्रा स्यात्सर्वदेहिनाम् ।	029a  
ततो भूयस्तरो योगो दुःखाय तपनाय च ॥	029c  
नास्ति तृष्णासमं दुःखं नास्ति त्यागसमं सुखम् ।	030a  
सर्वान्कामान्परित्यज्य ब्रह्मभूयाय कल्पते ॥	030c  
या दुस्त्यजा दुर्मतिभिर्या न जीर्यति जीर्यतः ।	031a  
योऽसौ प्राणान्तिको रोगस्तां तृष्णां त्यजतः सुखम् ॥	031c  
न जातु कामः कामानामुपभोगेन शाम्यति ।	032a  
हविषा कुष्णवर्त्मेव भूय एवाभिवर्धते ॥	032c  
आयासविटपस्तीव्रः कामाग्निः कर्षणारणिः ।	033a	अलाभेनैव कामानां शोकं त्यजति पण्डितः ।033c  
इन्द्रियार्थैश्च सम्मोह्य दहत्यकुशलं जनम् ॥	033e  
यत्पृथिव्यां व्रीहियवं हिरण्यं पशवः स्त्रियः ।	034a  
नालमेकस्य पर्याप्तमिति पश्यन्न मुह्यति ॥	034c  
यच्च कामसुखं लोके यच्च दिव्यं महत्सुखम् ।	035a  
तृष्णाक्षयसुखस्यैते नार्हतः षोडशीं कलाम् ॥	035c  
इन्द्रियाणीन्द्रियार्थेषु नैव धीरो नियोजयेत् ।	036a  
मनःषष्ठानि संयम्य नित्यमात्मनि योजयेत् ॥	036c  
इन्द्रियाणां विसर्गेण दोषमृच्छत्यसंशयम् ।	037a  
सन्नियम्य नु तान्येव ततः सिद्धिमवाप्नुयात् ॥	037c  
षण्णामात्मनि युक्तानामैश्वर्यं योऽधिगच्छति ।	038a  
न च पापैर्न चानर्थैः संयुज्येत विचक्षणः ॥	038c  
अप्रमत्तः सदा रक्षेदिन्द्रियाणि विचक्षणः ।	039a  
अरक्षितेषु तेष्वाशु नरो नरकमेति हि ॥	039c  
हृदि काममयश्चित्रो मोहसञ्चयसम्भवः ।	040a  
अज्ञानरूढमूलस्तु विवित्सापरिषेचनः ॥	040c  
रोषलोभमहास्कन्धः पुरा दुष्कृतसारवान् ।	041a  
आयासविटपस्तीव्रशोकपुष्पो भयाङ्कुरः ॥	041c  
नानासङ्कल्पपत्राढ्यः प्रमादात्परिवर्धितः ।	042a  
महतीभिः पिपासाभिः समन्तात्परिवेष्टितः ॥	042c  
संरोहत्यकृतप्रज्ञे पादपः कामसम्भवः ।	043a  
नैव रोहति तत्वज्ञे रूढो वा छिद्यते पुनः ॥	043c  
कृच्छ्रोपायेष्वनित्येषु निःसारेषु फलेषु च ।	044a  
दुःखादिषु दुरन्तेषु कामयोगेषु का रतिः ॥	044c  
इन्द्रियेषु च जीर्यत्सु च्छिद्यमाने तताऽऽयुषि ।	045a  
पुरस्ताच्च स्थिते मृत्यौ किं सुखं पश्यतासुखे ॥	045c  
व्याधिभिः पीड्यमानस्य नित्यं शारीरमानसैः ।	046a  
नरस्याकृतकृत्यस्य किं सुखं मरणे सति ॥	046c  
सञ्चिन्वानं तमेवार्थं कामानामवितृप्तकम् ।	047a  
व्याघ्रः पशुमिवारण्ये मृत्युरादाय गच्छति ॥	047c  
जन्ममृत्युजरादुःखैः सततं समभिद्रुतः ।	048a  
संसारे पच्यमानस्तु पापान्नोद्विजते जनः ॥	048c  
उमोवाच ।	049  
केनोपायेन मर्त्यानां निवर्त्येते जरान्तकौ ।	049a  
यद्यस्ति भगवन्मह्यमेतदाचक्ष्व माचिरम् ॥	049c  
तपसा वा सुमहता कर्मणा वा श्रुतेन वा ।	050a  
रसायनप्रयोगैर्वा केनात्येति जरान्तकौ ॥	050c  
महेश्वर उवाच ।	051  
नैतदस्ति महाभागे जरामृत्युनिवर्तनम् ।	051a  
सर्वलोकेषु जानीहि मोक्षादन्यत्र भामिनि ॥	051c  
न धनेन न राज्येन नोग्रेण तपसाऽपि वा ।	052a  
मरणं नातितरते विना मुक्त्या शरीरिणः ॥	052c  
अश्वमेधसहस्राणि वाजपेयशतानि च ।	053a  
न तरन्ति जरामृत्यू निर्वाणाधिगमाद्विना ॥	053c  
ऐस्वर्यं धनधान्यं च विद्यालाभस्तपस्तथा ।	054a  
रसायनप्रयोगाद्वै न तरन्ति जरान्तकौ ॥	054c  
दानयज्ञतपःशीलरसायनविदोऽपि वा ।	055a  
स्वाध्यायनिरता वाऽपि न तरन्ति जरान्तकौ ॥	055c  
देवदानवगन्धर्वकिन्नरोरगराक्षसान् ।	056a  
स्ववशे कुरुते कालो न कालस्यास्त्यगोचरः ॥	056c  
न ह्यहानि निवर्तन्ते न मासा न पुनः क्षपाः ।	057a  
स्रेयं प्रपद्यते ध्यानमजस्रं ध्रुवमव्ययम् ॥	057c  
स्रवन्ति न निवर्तन्ते स्रोतांसि सरितामिव ।	058a  
आयुरादाय मर्त्यानामहोरात्रेषु सन्ततम् ॥	058c  
जीवितं सर्वभूतानामक्षयः क्षपयन्नसौ ।	059a  
आदित्यो ह्यस्तमभ्येति पुनः पुनरुदेति च ॥	059c  
यस्यां रात्र्यां व्यतीतायामायुरल्पतरं भवेत् ।	060a  
गाधोदके मत्स्य इव किन्नु तस्य कुमारता ॥	060c  
मरणं हि शरीरस्य नियतं ध्रुवमेव च ।	061a  
तिष्ठन्नपि क्षणं सर्वः कालस्यैति वशं पुनः ॥	061c  
न म्रियेरन्न जीर्येरन्यदि स्युः सर्वदेहिनः ।	062a  
न चानिष्टं प्रवर्तेत शोको वा प्राणिनं क्वचित् ॥	062c  
अप्रमत्तः प्रमत्तेषु कालो भूतेषु तिष्ठति ।	063a  
अप्रमत्तस्य कालस्य क्षयं प्राप्तो न मुच्यते ॥	063c  
श्वःकार्यमद्य कुर्वीत पूर्वाह्णे चापराह्णिकम् ।	064a  
कोपि तद्वेद यत्रासौ मृत्युना नाभिवीक्षितः ॥	064c  
वर्षास्विदं करिष्यामि इदं ग्रीष्मवसन्तयोः ।	065a  
इति बालश्चिन्तयति अन्तरायं न बुध्यति ॥	065c  
इदं मे स्यादिदं मे स्यादित्येवं मनसा नराः ।	066a  
अनवाप्तेषु कामेषु ह्रियन्ते मरणं प्रति ॥	066c  
कालपाशेन बद्धानामहन्यहनि जीर्यताम् ।	067a  
का श्रद्धा प्राणिनां मार्गे विषमे भ्रमतां सदा ॥	067c  
युवैव धर्मशीलः स्यादनिमित्तं हि जीवितम् ।	068a  
फलानामिव पक्वानां सदा हि पतनाद्भयम् ॥	068c  
मर्त्यस्य किं धनैर्दारैः पुत्रैर्भोगैः प्रियैरपि ।	069a  
एकाह्ना सर्वमुत्सृज्य मृत्योस्तु वशमन्वियात् ॥	069c  
जायमानांश्च सम्प्रेक्ष्य म्रियमाणांस्तथैव च ।	070a  
न संवेगोस्ति चेत्पुंसः काष्ठलोष्ठसमो हि सः ॥	070c  
विनाशिनो ह्यध्रुवजीवितस्य किं बन्धुभिर्मित्रपरिग्रहैश्च ।	071a  
विहाय यद्गच्छति सर्वमेवं क्षणेन गत्वा न निवर्तते च ॥	071c  
एवं चिन्तयतो नित्यं सर्वार्थानामनित्यताम् ।	072a  
उद्वेगो जायते शीघ्रं निर्वाणस्य पुरस्सरः ॥	072c  
तेनोद्वेगेन चाप्यस्य विमर्शो जायते पुनः ।	073a  
विमर्शो नाम वैराग्यं सर्वद्रव्येषु जायते ॥	073c  
वैराग्येण परां शान्तिं लभन्ते मानवाः शुभे ।	074a  
मोक्षस्योपनिषद्दिव्यं वैराग्यमिति निश्चितम् ॥	074c  
एतत्ते कथितं देवि वैराग्योत्पादनं वचः ।	075a  
एवं सञ्चिन्त्य सञ्चिन्त्य मुच्यन्ते हि मुमुक्षवः ॥ ॥	075c  
	
इति श्रीमन्महाभारते अनुशासनपर्वणि दानधर्मपर्वणि चतुश्चत्वारिंशदधिकद्विशततमोऽध्यायः ॥ 244 ॥
	
13-244-18 दाराश्चोराश्चेति क.पाठः ॥
	

