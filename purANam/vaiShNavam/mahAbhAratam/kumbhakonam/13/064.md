अध्यायः 064

भीष्मेण युधिष्ठिरमं प्रति नद्यादितीर्थानां तत्तन्नामविशेषनिर्देशेन तत्सेवनफलप्रतिपादकगौतमाङ्गिरःसंवादानुवादः ॥ 1 ॥
	
युधिष्ठिर उवाच ।	001  
तीर्थानां दर्शनं श्रेयः स्नानं च भरतर्षभ ।	001a  
श्रवणं च महाप्राज्ञ श्रोतुमिच्छामि तत्त्वतः ।	001c  
पृथिव्यां यानि तीर्थानि पुण्यानि भरतर्षभ ।	002a  
वक्तुमर्हसि मे तानि श्रोताऽस्मि नियतं प्रभो ॥	002c  
भीष्म उवाच ।	003  
इममङ्गिरसा प्रोक्तं तीर्थवंशं महाद्युते ।	003a  
श्रोतुमर्हसि भद्रं ते प्राप्स्यसे धर्ममुत्तमम् ॥	003c  
तपोवनगतं विप्रमभिगम्य महामुनिम् ।	004a  
पप्रच्छाङ्गिरसं धीरं गौतमः संशितव्रतः ।	004c  
अस्ति मे भगवन्कश्चित्तीर्थेभ्यो धर्मसंशयः ।	005a  
तत्सर्वं श्रोतुमिच्छामि तन्मे शंस महामुने ॥	005c  
उपस्पृश्य फलं किं स्यात्तेषु तीर्थेषु वै मुने ।	006a  
प्रेत्यभावे महाप्राज्ञ तद्यथाऽस्ति तथा वद ॥	006c  
अङ्गिरा उवाच ।	007  
सप्ताहं चन्द्रभागां वै वितस्तामूर्मिमालिनीम् ।	007a  
विगाह्य वै निराहारो निर्मलो मुनिवद्भवेत् ॥	007c  
काश्मीरमण्डले नद्यो याः पतन्ति महास्वनम् ।	008a  
ता नदीः सिन्धुमासाद्य शीलवान्स्वर्गमाप्नुयात् ॥	008c  
पुष्करं च प्रभासं च नैमिषं सागरोदकम् ।	009a  
देविकामिन्द्रमार्गं च स्वर्णबिन्दुं विगाह्य च ॥	009c  
विबोध्यते विमानस्थः सोऽप्सरोभिरभिष्टुतः ।	010a  
हिरण्यबिन्दुमालक्ष्य प्रयतश्चाभिवाद्य च ॥	010c  
कुशेशये च देवत्वं धूयते तस्य किल्बिषम् ।	011a  
इन्द्रतोयां समासाद्य गन्धमादनसन्निधौ ॥	011c  
करतोयां कुरङ्गे च त्रिरात्रोपोषितो नरः ।	012a  
अश्वमेधमवाप्नोति विगाह्य प्रयतः शुचिः ॥	012c  
गङ्गाद्वारे कुशावर्ते बिल्वके नीलपर्वते ।	013a  
तथा कनखले स्नात्वा धूतपाप्मा दिवं व्रजेत् ॥	013c  
अपां ह्रद उपस्पृश्य वाजिमेधफलं लभेत् ।	014a  
ब्रह्मचारी जितक्रोधः सत्यसन्धस्त्वहिंसकः ॥	014c  
यत्र भागीरथी गङ्गा वहते दिशमुत्तरम् ।	015a  
महेश्वरस्य त्रिस्थाने यो नरस्त्वभिषिच्यते ॥	015c  
एकमासं निराहारः स पश्यति हि देवताः ।	016a  
सप्तगङ्गे त्रिगङ्गे च इन्द्रमार्गे च तर्पयन् ॥	016c  
अर्थान्वै लभते भोक्तुं यो नरो जायते पुनः ।	017a  
महाश्रम उपस्पृश्य योऽग्निहोत्रपरः शुचिः ॥	017c  
एकमासं निराहारः सिद्धिं मासेन स व्रजेत् ।	018a  
महाह्रद उपस्पृश्य भृगुतुङ्गे त्वलोलुपः ॥	018c  
त्रिरात्रोपोषितो भूत्वा मुच्यते ब्रह्महत्यया ।	019a  
कन्याकूप उपस्पृश्य बलाकायां कृतोदकः ॥	019c  
देवेषु लभते कीर्तिं यशसा च विराजते ॥	020ac  
देविकायामुपस्पृश्य तथा सुन्दरिकाह्रदे ।	021a  
अश्विन्यां रूपवर्चस्कं प्रेत्य वै लभते नरः ॥	021c  
महागङ्गामुपस्पृश्य कृत्तिकाङ्गारके तथा ।	022a  
पक्षमेकं निराहारः स्वर्गमाप्नोति निर्मलः ॥	022c  
वैमानिक उपस्पृश्य किङ्किणीकाश्रमे तथा ।	023a  
निवासेऽप्सरसां दिव्ये कामचारी महीयते ॥	023c  
कालिकाश्रममासाद्य विपाशायां कृतोदकः ।	024a  
ब्रह्मचारी जितक्रोधस्त्रिरात्रं मुच्यते भवात् ॥	024c  
आश्रमे कृत्तिकानां तु स्नात्वा यस्तर्पयेत्पितॄन् ।	025a  
तोषयित्वा महादेवं निर्मलः स्वर्गमाप्नुयात् ॥	025c  
महाकूपमुपस्पृश्य त्रिरात्रोपोषितः शुचिः ।	026a  
त्रसानां स्थावराणां च द्विपदानां भयं त्यजेत् ॥	026c  
देवदारुवने स्नात्वा धूतपाप्मा कृतोदकः ।	027a  
देवशब्दमवाप्नोति सप्तरात्रोषितः शुचिः ॥	027c  
शरस्तम्बे कुशस्तम्बे द्रोणशर्मपदे तथा ।	028a  
अपाम्प्रपतनासेवी सेव्यते सोप्सरोगणैः ॥	028c  
चित्रकूटे जनस्थाने तथा मन्दाकिनीजले ।	029a  
विगाह्य वै निराहारो राजलक्ष्म्या निषेव्यते ॥	029c  
श्यामायास्त्वाश्रमं गत्वा उषित्वा चाभिषिच्य च ।	030a  
एकपक्षं निराहारस्त्वन्तर्धानफलं लभेत् ॥	030c  
कौशिकीं तु समासाद्य वायुभक्षस्त्वलोलुपः ।	031a  
एकविंशतिरात्रेण स्वर्गमारोहते नरः ॥	031c  
मतङ्गवाप्यां यः स्नायादेकरात्रेण सिध्यति ।	032a  
विगाहति ह्यनालम्बमन्धकं वै सनातनम् ॥	032c  
नैमिषे स्वर्गतीर्थे च उपस्पृश्य जितेन्द्रियः ।	033a  
फलं पुरुषमेधस्य लभेन्मासं कृतोदकः ॥	033c  
गङ्गाह्रद उपस्पृस्य तथा चैवोत्पलावने ।	034a  
अश्वमेघमवाप्नोति तत्र मासं कृतोदकः ॥	034c  
गङ्गायमुनयोस्तीर्थे तथा कालञ्जरे गिरौ ।	035a  
दशाश्वमेधानाप्नोति तत्र मासं कृतोदकः ॥	035c  
यष्टिह्रद उपस्पृश्य चान्नदानाद्विशिष्यते ॥	036ac  
दशतीर्थसहस्राणि तिस्रः कोट्यस्तथाऽपराः ।	037a  
समागच्छन्ति माघ्यां तु प्रयागे भरतर्षभ ॥	037c  
माघमासं प्रयागे तु नियतः संशितव्रतः ।	038a  
स्नात्वा तु भरतश्रेष्ठ निर्मलः स्वर्गमाप्नुयात् ॥	038c  
मरुद्गण उपस्पृश्य पितॄणामाश्रमे शुचिः ।	039a  
वैवस्वतस्य तीर्थे च तीर्थभूतो भवेन्नरः ॥	039c  
तथा ब्रह्मसरो गत्वा भागीरथ्यां कृतोदकः ।	040a  
एकमासं निराहारः सोमलोकमवाप्नुयात् ॥	040c  
उत्पातके नरः स्नात्वा अष्टावक्रे कृतोदकः ।	041a  
द्वादशाहं निराहारो नरमेधफलं लभेत् ॥	041c  
अश्मपृष्ठे गयायां च निरविन्दे च पर्वते ।	042a  
तृतीयां क्रौञ्चपद्यां च ब्रह्महत्यां विशुध्यते	042c  
कलविङ्क उपस्पृश्य विद्याच्च बहुशो जलम् ।	043a  
अग्नेः पुरे नरः स्नात्वा अग्निकन्यापुरे वसेत् ॥	043c  
करवीरपुरे स्नात्वा विशालायां कृतोदकः ।	044a  
देवह्रद उपस्पृश्य ब्रह्मभूतो विराजते ॥	044c  
पुनरावर्तनन्दां च महानन्दां च सेव्य वै ।	045a  
नन्दने सेव्यते दान्तस्त्वप्सरोभिरहिंसकः ॥	045c  
उर्वशीं कृत्तिकायोगे गत्वा चैव समाहितः ।	046a  
लौहित्ये विधिवत्स्नात्वा पुण्डरीकफलं लभेत् ॥	046c  
रामह्रद उपस्पृश्य विपाशायां कृतोदकः ।	047a  
द्वादशाहं निराहारः कल्मषाद्विप्रमुच्यते ॥	047c  
महाह्रद उपस्पृश्य शुद्धेन मनसा नरः ।	048a  
एकमासं निराहारो जमदग्निगतिं लभेत् ॥	048c  
विन्ध्ये सन्ताप्य चात्मानं सत्यसन्धस्त्वहिंसकः ।	049a  
विनयात्तप आस्थाय मासेनैकेन सिध्यति ॥	049c  
\'मुण्डे ब्रह्मगवा चैव निरिचिं देवपर्वतम् ।	050a  
देवह्रदमुपस्पृश्य ब्रह्मभूतो विराजते ।	050c  
कुमारपदमास्थाय मासेनैकेन शुध्यति ॥\'	050e  
नर्मदायामुपस्पृश्य तता शूर्पारकोदके ।	051a  
एकपक्षं निराहारो राजपुत्रो विधीयते ॥	051c  
जम्बूमार्गे त्रिभिर्मासैः संयतः सुसमाहितः ।	052a  
अहोरात्रेण चैकेन सिद्धिं समधिगच्छति ॥	052c  
कोकामुखे विगाह्याथ गत्वा चाञ्जलिकाश्रमम् ।	053a  
शाकभक्षश्चीरवासाः कुमारीर्विन्दते दश ॥	053c  
वैवस्वतस्य सदनं न स गच्छेत्कदाचन ।	054a  
यस्य कन्याह्रदे वासो देवलोकं स गच्छति ॥	054c  
प्रभासे त्वेकरात्रेण अमावास्यां ममाहितः ।	055a  
सिद्ध्यते तु महाबाहो यो नरो जायतेऽमरः ॥	055c  
उज्जानक उपस्पृस्य आर्ष्टिषेणस्य चाश्रमे ।	056a  
पिङ्गायाश्चाश्रमे स्नात्वा सर्वपापैः प्रमुच्यते ॥	056c  
कुल्यायां समुपस्पृश्य जप्त्वा चैवाघमर्षणम् ।	057a  
अश्वमेधमवाप्नोति त्रिरात्रोपोषितो नरः ॥	057c  
पिण्डारक उपस्पृश्य एकरात्रोषितो नरः ।	058a  
अग्निष्टोममवाप्नोति प्रभातां शर्वरीं शुचिः ॥	058c  
तथा ब्रह्मसरो गत्वा धर्मारण्योपशोभितम् ।	059a  
पुण्डरीकमवाप्नोति उपस्पृश्य नरः शुचिः ॥	059c  
मैनाके पर्वते स्नात्वा तथा सन्ध्यामुपास्य च ।	060a  
कामं जित्वा च वै मासं सर्वयज्ञफलं लभेत् ॥	060c  
कालोदकं नन्दिकुण्डं तथा चोत्तरमानसम् ।	061a  
अभ्येत्य योजनशताद्भ्रूणहा विप्रमुच्यते ॥	061c  
नन्दीश्वरस्य मूर्तिं तु दृष्ट्वा मुच्येत किल्बिषैः ।	062a  
स्वर्गमार्गे नरः स्नात्वा ब्रह्मलोकं स गच्छति ॥	062c  
विख्यातो हिमवान्पुण्यः शङ्करश्वशुरो गिरिः ।	063a  
आकरः सर्वरत्नानां सिद्धचारणसेवितः ॥	063c  
\'दर्शनाद्गमनात्पूतो भवेदनशनादपि ।\' 	064a  
शरीरमुत्सृजेत्तत्र विधिपूर्वमनाशके ॥	064c  
अध्रुवं जीवितं ज्ञात्वा यो वै वेदान्तगो द्विजः ।	065a  
अभ्यर्च्य देवतास्तत्र नमस्कृत्य मुनींस्तथा ।	065c  
ततः क्रोधं च लोभं च यो जित्वा तीर्थमावसेत् ।	065e  
कामं क्रोधं च लोभं च यो जित्वा तीर्थमावसेत् ।	06a  
न तेन किञ्चिन्न प्राप्तं तीर्थाभिगमनाद्भवेत् ॥	066c  
यान्यगम्यानि तीर्थानि दुर्गाणि विषमाणि च ।	067a  
मनसा तानि गम्यानि सर्वतीर्थसमीक्षया ॥	067c  
इदं मेध्यमिदं पुण्यमिदं स्वर्ग्यमनुत्तमम् ।	068a  
इदं रहस्यं वेदानामाप्लाव्यं पावनं तथा ॥	068c  
इदं दद्याद्द्विजातीनां साधोरात्महितस्य च ।	069a  
सुहृदां च जपेत्कर्णे शिष्यस्यानुगतस्य च ।	069c  
दत्तवान्गौतमस्यैतदङ्गिरा वै महातपाः ।	070a  
अङ्गिराः समनुज्ञातः काश्यपेन च धीमता ॥	070c  
महर्षीणामिदं जप्यं पावनानां तथोत्तमम् ।	071a  
जपंश्चाभ्युत्थितः शश्वन्निर्मलः स्वर्गमाप्नुयात् ॥	071c  
इदं यश्चापि शृणुयाद्रहस्यं त्वङ्गिरोमतम् ।	072a  
उत्तमे च कुले जन्म लभेज्जाजातीश्च संस्मरेत् ॥ ॥	072c  

इति श्रीमन्महाभारते अनुसासनपर्वणि दानधर्मपर्वणि चतुःषष्टितमोऽध्यायः ॥ 64 ॥
	
13-64-3 तीर्थवंशं तीर्थसङ्घम् ॥ 13-64-5 तीर्थेभ्यः तीर्थान्युद्दिश्य ॥ 13-64-6 प्रेत्यभावे जन्मान्तरे ॥ 13-64-7 मुनिवद्भवेत् मुनीनां गतिं लभेतेत्यर्थः ॥ 13-64-8 सिन्धुं समुद्रं पतन्तीत्यन्वयः ॥ 13-64-9 स्वर्गबिन्दुं विगाह्येति थ.ध. पाठः ॥ 13-64-21 रूपवर्चसोः समाहारः रूपवर्चस्कम् । वर्चस्तेजः ॥ 13-64-26 त्रसानां जङ्गमानाम् ॥ 13-64-30 अन्तर्धानफलं गन्धर्वादिभोगम् ॥ 13-64-35 कालाञ्जने गिराविति थ.ध.पाठः ॥ 13-64-37 समागच्छन्त्यगावास्यामिति थ.पाठः ॥ 13-64-46 उर्वशीं उर्वशीतीर्थम् । कृत्तिकायोगे कार्तिक्यां पौर्णमास्याम् ॥ 13-64-68 इदं तीर्थसेवनम् । मेध्यं यज्ञफलप्रदम् । पुण्यं पापघ्नम् ॥ 13-64-70 समनुज्ञातः प्रार्थितः । काश्यपेन एतद्विज्ञातुकामेनेति शेषः ॥ 	
