श्रीः
अध्यायः 194

प्रमथैर्ऋषिगणान्प्रति प्रजानां स्वहिंसातदभावकारणाभिधानम् ॥ 1 ॥

भीष्म उवाच 	001  
ततः सर्वे महाभागा देवाश्च पितरश्च ह ।	001a  
ऋषयश्च महाभागाः प्रमथान्वाक्यमब्रुवन् ॥	001c  
भवन्तो वै महाभागा अपरोक्षनिशाचराः ।	002a  
उच्छिष्टानशुचीन्क्षुद्रान्कथं हिंसथ मानवान् ॥	002c  
के च स्मृताः प्रतीघाता येन मर्त्यान्न हिंसथ ।	003a  
रक्षोघ्नानि च कानि स्युर्यैर्गृहेषु प्रणश्यथ ।	003c  
श्रोतुमिच्छाम युष्माकं सर्वमेतन्निशाचराः ॥	003e  
प्रमथा ऊचुः 	004  
मैथुनेन सदोच्छिष्टाः कृते चैवाधरोत्तरे ।	004a  
मोहान्मांसानि खादेत वृक्षमूले च यः स्वपेत् ॥	004c  
आमिषं शीर्षतो यस्य पादतो यश्च संविशेत् ।	005a  
तत उच्छिष्टकाः सर्वे बहुच्छिद्राश्च मानवाः ॥	005c  
उदके चाप्यमेध्यानि श्लेष्माणं च प्रमुञ्चति ।	006a  
एते भक्ष्याश्च वध्याश्च मानुषा नात्र संशयः ॥	006c  
एवं शीलसमाचारान्धर्षयामो हि मानवान् ।	007a  
श्रूयतां च प्रतीघातान्यैर्न शक्नुम हिंसितुम् ||	007c  
गोरोचनासमालम्भो वचाहस्तश्च यो भवेत् ।	008a  
घृताक्षतं च यो दद्यान्मस्तके तत्परायणः ॥	008c  
ये च मांसं न खादन्ति तान्न शक्नुम हिंसितुम् ।	009a  
यस्य चाग्निर्गृहे नित्यं दिवारात्रौ च दीप्यते ॥	009c  
तरक्षोश्चर्मदंष्ट्राश्च तथैव गिरिकच्छपः ।	010a  
आज्यधूमो बिडालश्च च्छागः कृष्णोऽथ पिङ्गलः ॥	010c  
येषामेतानि तिष्ठन्ति गृहेषु गृहमेधिनाम् ।	011a  
तान्यधृष्याण्यगाराणि पिशिताशैः सुदारुणैः ॥	011c  
लोकानस्मद्विधा ये च विचरन्ति यथासुखम् ।	012a  
तस्मादेतानि गेहेषु रक्षोघ्नानि विशाम्पते ।	012c  
एतद्वः कथितं सर्वं यत्र वः संशयो महान् ॥] 	012e  

इति श्रीमन्महाभारते अनुशासनपर्वणि दानधर्मपर्वणि चतुर्नवत्यधिकशततमोऽध्यायः ॥ 194 ॥

13-194-4 अधरोत्तरे अधर उत्तरः श्रेष्ठो यत्र श्रेष्ठस्यावमाने कृते सति ॥ 13-194-5 आमिषं मांसं शिरसि दधानः । पादतः शय्यायां पादस्थाने शिरः कृत्वा यः संविशेत् ॥ 13-194-10 तरक्षोर्व्याघ्रस्य । गिरिकच्छपः पर्वतदरीशायी स्थलकूर्मः ॥
