अध्यायः 253

अथ दानधर्मपर्व ॥ 1 ॥

भीष्मेण युधिष्ठिरम्प्रति दृष्टान्ततया विप्रकन्योपाख्यानकथनपूर्वकं विद्वत्संरक्षणस्य महाफलहेतुत्वकथनम् ॥ 1 ॥

युधिष्ठिर उवाच ।	001  
कृपया परया प्रोक्तः सर्वेषां पापकर्मणाम् ।	001a  
ज्ञानस्य च परस्येह तन्मे ब्रूहि पितामह ॥	001c  
भीष्म उवाच ।	002  
उपायोऽयं परप्राप्तौ परमः परिकीर्तितः ।	002a  
नारायणस्यानुध्यानमर्चनं यजनं स्तुतिः ॥	002c  
श्रवणं तत्कथानां च विद्वत्संरक्षणं तथा ।	003a  
विद्वच्छुश्रूषणप्रीतिरुपदेशानुपालनम् ।	003c  
स ध्यानेन जपेनाशु मुच्यते प्राकृतोपि वा ॥	003e  
जपश्चतुर्विधः प्रोक्तो वैदिकस्तान्त्रिकोपि च ।	004a  
पौराणिकोथ विद्वद्भिः कथितः स्मार्त एव च ॥	004c  
विद्वच्छुश्रूषया ज्ञानं विद्वत्संरक्षणेन च ।	005a  
नासाध्यं ज्ञानिनां किञ्चित्तस्माद्रक्ष्यास्त्वया द्विजाः ॥	005c  
सुव्रता बन्धुहीनैका वने पूर्वं यमेन तु ।	006a  
आसीदाश्वासिता विद्वत्संरक्षणफलात्किल ॥	006c  
विप्रस्य मरणे हेतुस्तत्पत्नी पितृशोकदा ।	007a  
वैश्या त्वमतिलाभोऽयं विप्रकन्येति साम्प्रतम् ।	007c  
इत्युक्ताऽऽश्वासिताऽपृच्छत्केनैवं पापसंयुता ।	008a  
जाता विप्रकुले सम्यक् श्रेयश्चापि ब्रवीहि मे ॥	008c  
यम उवाच ।	009  
अन्यजन्मनि विद्वांसं प्रहारैरभिपीडितम् ।	009a  
चोरशङ्काविमोक्षेण मोक्षयित्वा सुजन्मिका ॥	009c  
इत्युक्ताऽष्टाक्षरध्यानजपादिश्रेयसंयुता ।	010a  
यमेनानुगृहीताऽभूत्पुण्यलोकनिवासिनी ॥	010c  
तन्नित्यं विदुषां रक्षा तत्परोऽभूर्महीपते ।	011a  
तेषां संरक्षणात्सद्यः सर्वपापैः प्रमुच्यते ॥ ॥	011c  

इति श्रीमन्महाभारते अनुशासनपर्वणि दानधर्मपर्वणि त्रिपञ्चाशदधिकद्विशततमोऽध्यायः ॥ 253 ॥
