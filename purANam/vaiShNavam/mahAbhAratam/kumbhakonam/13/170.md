श्रीः
अध्यायः 170

भीष्मेण युधिष्ठिरम् प्रति तीर्थशौचनिरूपणम् ॥ 1 ॥
	
युधिष्ठिर उवाच 	001  
यद्वरं सर्वतीर्थानां तद्ब्रवीहि पितामह ।	001a  
यत्र चैव परं शौचं तन्मे व्याख्यातुमर्हसि ॥	001c  
भीष्म उवाच 	002  
सर्वाणि खलु तीर्थानि गुणवन्ति मनीषिणः ।	002a  
यत्तु तीर्थं च शौचं च तन्मे शृणु समाहितः ॥	002c  
अगाधे विमले शुद्धे सत्यतीर्थे धृतिह्रदे ।	003a  
स्नातव्यं मानसे तीर्थे सत्वमालम्ब्य शाश्वतम् ॥	003c  
तीर्थशौचं तपो ज्ञानं मार्दवं सत्यमार्जवम् ।	004a  
अहिंसा सर्वभूतानामानृशंस्यं दमः शमः ॥	004c  
निर्ममा निरहङ्कारा निर्द्वन्द्वा निष्परिग्रहाः ।	005a  
योगिनस्तीर्थभूतास्ते तीर्थं परममुच्यते ॥	005c  
नारायणेऽथ रुद्रे वा भक्तिस्तीर्थं परं मतम् ।	006a  
शौचलक्षणमेतत्ते सर्वत्रैवान्ववेक्षतः ॥	006c  
रजस्तमःसत्वमथो येषां निर्धूतमात्मना ।	007a  
तीर्थमाचारशुद्धिश्च स्वमार्गपरिमार्गणम् ||	007c  
सर्वत्यागेष्वभिरताः सर्वज्ञाः समदर्शिनः ।	008a  
शौचष्वेतेष्वभिरतास्ते तीर्थशुचयोऽपि च ॥	008c  
नोदकक्लिन्नगात्रस्तु स्नात इत्यभिधीयते ।	009a  
स स्नातो यो दमस्नातः स बाह्याभ्यन्तरः शुचिः ॥	009c  
अदृष्टेष्वनपेक्षा ये प्राप्तेष्वर्थेषु निर्ममाः ।	010a  
शौचमेव परं तेषां येषां नोत्पद्यते स्पृहा ॥	010c  
प्रज्ञानं शौचमेवेह शरीरस्य विशेषतः ।	011a  
तथा निष्किञ्चनत्वं च मनसश्च प्रसन्नता ॥	011c  
वृत्तं शौचं महाशौचं तीर्थशौचमतः परम् ।	012a  
ज्ञानोत्पन्नं च यच्छौचं तच्छौचं परमं स्मृतम् ॥	012c  
मनसा च प्रदीप्तेन ब्रह्मज्ञानजलेन च ।	013a  
स्नाता ये मानसे तीर्थे तज्ज्ञाः क्षेत्रज्ञदर्शनाः ॥	013c  
समारोपितशौचस्तु नित्यं भावसमन्वितः ।	014a  
केवलं गुणसम्पन्नः शुचिरेव नरः सदा ॥	014c  
शरीरस्थानि तीर्थानि प्रोक्तान्येतानि भारत ।	015a  
पृथिव्यां यानि तीर्थानि पुण्यानि शृणु तान्यपि ॥	015c  
शरीरस्य यथोद्देशाः शरीरोपरि निर्मिताः ।	016a  
तथा पृथिव्या भागाश्च पुण्यानि सलिलानि च ॥	016c  
कीर्तनाच्चैव तीर्थस्य स्नानाच्च पितृतर्पणात् ।	017a  
शोध्यं हि पातकं तीर्थे पूता यान्ति सुखं दिवम् ||	017c  
परिग्रहाच्च साधूनां पृथिव्याश्चैव तेजसा ।	018a  
अतीव पुण्यभागास्ते सलिलस्य च तेजसा ॥	018c  
मनसश्च पृथिव्याश्च पुण्यास्तीर्थास्तथापरे ।	019a  
उभयोरेव यः स्नायात्स सिद्धिं शीघ्रमाप्नुयात् ॥	019c  
यथा फलं क्रियाहीनं क्रिया वा फलवर्जिता ।	020a  
नेह साधयते कार्यं समायुक्ता तु सिध्यति ॥	020c  
एवं शरीरशौचेन तीर्थशौचेन चान्वितः ।	021a  
शुचिः सिद्धिमवाप्नोति द्विविधं शौचमुत्तमम् ॥ 	021c  

इति श्रीमन्महाभारते अनुशासनपर्वणि दानधर्मपर्वणि सप्तत्यधिकशततमोऽध्यायः ॥ 170 ॥

7-170-7 तत्त्ववित्त्वनहम्बुद्धिस्तीर्थप्रवरमुच्यते इति झ. पाठः ॥
