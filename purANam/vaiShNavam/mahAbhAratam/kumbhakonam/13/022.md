अध्यायः 022

कद्र्वा स्वपुत्रान्प्रति विनतया सह स्वस्य पणबन्धननिवेदनपूर्वकमुच्चैरश्रवसो वाले स्वाङ्गवेष्टनेन नैल्यसम्पादनचोदना ॥ 1 ॥

भीष्म उवाच ।	001  
विनता तु तथेत्युक्त्वा कृतसंशयना पणे ।	001a  
कद्रूरपि तथेत्युक्त्वा पुत्रानिदमुवाच ह ॥	001c  
मया कृतः पणः पुत्रा मिथो विनतया सह ।	002a  
उच्चैश्श्रवसि गान्धर्वे तच्छृणुध्वं भुजङ्गमाः ॥	002c  
अब्रवं नैकवर्णं तं सैकवर्णमथाब्रवीत् ।	003a  
जिता दासी भवेत्पुत्राः सा वाऽहं वा न संशयः ॥	003c  
एकवर्णश्च वाजी स चन्द्रकोकनदप्रभः ।	004a  
साऽहं दासी भविष्यामि जिता पुत्रा न संशयः ॥	004c  
ते यूयमश्वप्रवरमाविशध्वमतन्द्रिताः ।	005a  
सर्वश्वेतं वालधिषु वाला भूत्वाञ्जनप्रभाः ॥	005c  
सर्पा ऊचुः ।	006  
निकृत्या न जयः श्रेयान्मातः सत्या गिरः शृणु ।	006a  
आयत्यां च तदात्वे च न च धर्मोऽत्र विद्यते ॥	006c  
सा त्वं धर्मादपेतं वै कुलस्यैवाहितं तव ।	007a  
निकृत्या विजयं मातर्मा स्म कार्षीः कथञ्चन ॥	007c  
यद्यधर्मेण विजयं वयं काङ्क्षामहे क्वचित् ।	008a  
त्वया नाम निवार्याः स्म मा कुरुध्वमिति ध्रुवम् ॥	008c  
सा त्वमस्मानपि सतो विपापानृजुबुद्धिनः ।	009a  
कल्मषेणाभिसंयोक्तुं काङ्क्षसे लोभमोहिता ॥	009c  
ते वयं त्वां परित्यज्य द्रविष्याम दिशो दश ।	010a  
यत्र वाक्यं न ते मातः पुनः श्रोष्याम ईदृशम् ॥	010c  
गुरोरप्यवलिप्तस्य कार्याकार्यमजानतः ।	011a  
उत्पथं प्रतिपन्नस्य परित्यागो विधीयते ॥	011c  
कद्रूरुवाच ।	012  
शृणोमि विविधा वाचो हेतुमत्यः समीरिताः ।	012a  
वक्रमार्गनिवृत्त्यर्थं तदहं वो न रोचये ॥	012c  
न च तत्पणितं मन्दाः शक्यं जेतुमतोऽन्यथा ।	013a  
जिते निकृत्या श्रुत्वैतत्क्षेमं कुरुत पुत्रकाः ॥	013c  
श्वोऽहं प्रभातसमये जिता धर्मेण पुत्रकाः ।	014a  
शैलूषिणी भविष्यामि विनताया न संशयः ॥	014c  
इह चामुत्र चार्थाय पुत्रानिच्छन्ति मातरः ।	015a  
सेयमीहा विपन्ना मे युष्मानासाद्य सङ्गताम् ॥	015c  
इह वा तारयेत्पुत्रः प्रेत्य वा तारयेत्पितॄन् ।	016a  
नात्र चित्रं भवेत्किञ्चित्पुनातीति च पुत्रकः ॥	016c  
ते यूयं तारणार्थाय मम पुत्रा मनोजवाः ।	017a  
आविशध्वं हयश्रेष्ठं वाला भूत्वाऽञ्जनप्रभाः ॥	017c  
जानाम्यधर्मं सकलं विजिता विनता भवेत् ।	018a  
निकृत्या दासभावस्तु युष्मानप्यवपीडयेत् ॥	018c  
निकृत्या विजयो वेति दासत्वं वा पराभवे ।	019a  
उभयं निश्चयं कृत्वा जयो वै धार्मिको वरः ॥	019c  
यद्यप्यधर्मो विजयो युष्मानेव स्पृशेत्पुनः ।	020a  
गुरोर्वचनमास्थाय धर्मो वा सम्भविष्यति\' ॥ ॥	020c  
	
इति श्रीमन्महाभारते अनुशासनपर्वणि दानधर्मपर्वणि द्वाविंशोऽध्यायः ॥ 22 ॥
