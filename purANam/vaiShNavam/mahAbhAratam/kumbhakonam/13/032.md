अध्यायः 032

महीलक्ष्म्या रुक्मिणीं प्रति स्वावासस्थलनिर्देशः ॥ 1 ॥
	
युधिष्ठिर उवाच ।	001  
कीदृशे पुरुषे तात स्त्रीषु वा भरतर्षभ ।	001a  
श्रीः पद्मा वसते नित्यं तन्मे ब्रूहि पितामह ॥	001c  
भीष्म उवाच ।	002  
अत्र ते वर्णयिष्यामि यथावृत्तं यथाश्रुतम् ।	002a  
रुक्मिणी देवकीपुत्रसन्निधौ पर्यपृच्छत ॥	002c  
नारायणस्याङ्कगतां ज्वलन्तीं दृष्ट्वा श्रियं पद्मसमानवक्त्राम् ।	003a  
कौतूहलाद्विस्मितचारुनेत्रा पप्रच्छ माता मकरध्वजस्य ॥	003c  
कानीह भूतान्युपसेवसे त्वं सन्तिष्ठसे कानि च सेवसे त्वम् ।	004a  
तानि त्रिलोकेश्वरभूतकान्ते तत्त्वेन मे ब्रूहि महर्षिकन्ये ॥	004c  
एवं तदा श्रीराभिभाष्यमाणा देव्या समक्षं गरुडध्वजस्य ।	005a  
उवाच वाक्यं मधुराभिधानं मनोहरं चन्द्रमुखी प्रसन्ना ॥	005c  
श्रीरुवाच ।	006  
वसामि नित्यं सुभगे प्रगल्भे दक्षे नरे कर्मणि वर्तमाने ।	006a  
अक्रोधने देवपरे कृतज्ञे जितेन्द्रिये नित्यमुदीर्णसत्वे ॥	006c  
नाकर्मशीले पुरुषे वसामि न नास्तिके साङ्करिके कृतघ्ने ।	007a  
न भिन्नवृत्ते न नृशंसवृत्ते न चाविनीते न गुरुष्वसूयके ॥	007c  
ये चाल्पतेजोबलसत्त्वमानाः क्लिश्यन्ति कुप्यन्ति च यत्र तत्र ।	008a  
न चैव तिष्ठामि तथाविधेषु नरेषु सङ्गुप्तमनोरथेषु ॥	008c  
यश्चात्मनि प्रार्थयते न किञ्चिद्यश्च स्वभावोपहतान्तरात्मा ।	009a  
तेष्वल्पसन्तोषपरेषु नित्यं नरेषु नाहं निवसामि स्म्यक् ॥	009c  
वसामि धर्मशीलेषु धर्मज्ञेषु महात्मसु ।	010a  
वृद्धसेविषु दान्तेषु सत्वज्ञेषु महात्मसु ॥	010c  
अवन्ध्यकालेषु सदा दानशौचरतेषु च ।	011a  
ब्रह्मचर्यतपोज्ञानगोद्विजातिप्रियेषु च ॥	011c  
स्त्रीषु कान्तासु शान्तासु देवद्विजपरासु च ।	012a  
विशुद्धगृहभाण्डासु गोधान्याभिरतासु च ॥	012c  
स्वधर्मशीलेषु च धर्मवित्सु वृद्धोपसेवानिरते च दान्ते ।	013a  
कृतात्मनि क्षान्तिपरे समर्थे क्षान्तासु दान्तासु तथाऽबलासु ।	013c  
सत्यस्वभावार्जवसंयुतासु वसागि देवद्विजपूजिकासु ॥	013e  
प्रकीर्णभाण्डामनवेक्ष्यकारिणीं सदा च भर्तुः प्रतिकूलवादिनीम् ।	014a  
परस्य वेश्माभिरतामलज्जामेवं विधां तां परिवर्जयामि ॥	014c  
लोलामदक्षामवलेपिनीं च व्यपेतशौचां कलहप्रियां च ।	015a  
निद्राभिभूतां सततं शयानामेवंविधां स्त्रीं परिवर्जयामि ॥	015c  
सत्यासु नित्यं प्रियदर्शनासु सौभाग्ययुक्तासु गुणान्वितासु ।	016a  
वसामि नारीषु पतिव्रतासु कल्याणशीलासु विभूषितासु ॥	016c  
यानेषु कन्यासु विभूषणेषु यज्ञेषु मेघेषु च वृष्टिमत्सु ।	017a  
वसामि फुल्लासु च पद्मिनीषु नक्षत्रवीथीषु च शारदीषु ॥	017c  
गजेषु गोष्ठेषु तथाऽऽसनेषु सरःसु फुल्लोत्पलपङ्कजेषु ।	018a  
नदीषु हंसस्वननादितासु क्रौञ्चावघुष्टस्वरशोभितासु ॥	018c  
विकीर्णकूलद्रुमराजितासु तपस्विसिद्धद्विजसेवितासु ।	019a  
वसामि नित्यं सुबहूदकासु सिंहैर्गजैश्चाकुलितोदकासु ॥	019c  
मत्ते गजे गोवृषभे नरेन्द्रे सिम्हासने सत्पुरुषेषु नित्यम् ॥	020ac  
यस्मिञ्जनो हव्यभुजं जुहोति गोब्राह्मणं चार्चति देवताश्च	021a  
काले च पुष्पैर्बलयः क्रियन्ते तस्मिन्गृहे नित्यमुपैमि वासम् ॥	021c  
स्वाध्यायनित्येषु सदा द्विजेषु क्षत्रे च धर्माभिरते सदैव ।	022a  
वैश्ये च कृष्याभिरते वसामि शूद्रे च शुश्रूषणनित्ययुक्ते ॥	022c  
नारायणे त्वेकमना वसामि सर्वेण भावेन शरीरभूता ।	023a  
तस्मिन्हि धर्मः सुमहान्निविष्टो ब्रह्मण्यता चात्र तथा प्रियत्वम् ॥	023c  
नाहं शरीरेण वसामि देवि नैवं मया शक्यमिहाभिधातुम् ।	024a  
भावेन यस्मिन्निवसामि पुंसि स वर्धते धर्मयशोर्थकामैः ॥ ॥	024c  

इति श्रीमन्महाभारते अनुशासनपर्वणि दानधर्मपर्वणि द्वात्रिंशोऽध्यायः ॥ 32 ॥

13-32-2 पर्यपृच्छत श्रियमित्यपकृष्यते ॥ 13-32-4 उपसेवसे गजतुरगादिरूपेण । सन्तिष्ठसे शौर्यादिरूपेण पुरुषे वससि ॥ 13-32-5 देव्या रुक्मिण्या ॥ 13-32-6 प्रगल्भे वाग्मिनि । दक्षे अनलसे । वसामि सत्त्वे इति ट. थ. ध. पाठः ॥ 13-32-8 तेजः शौर्यं । सत्वं बुद्धिः । यत्र तत्र विशिष्टपुरुषे । सङ्गुप्तमनोरथेषु अन्यत् घ्यायन्त्यन्यद्दर्शयन्ति तादृशेषु ॥ 13-32-23 भावेन आदरेण शरीरभूता शरीरवती ॥13-32-24 नारायणादन्यत्र धर्मादिवृद्धिरूपेणैव वसामि न शरीरेणेत्यर्थः ॥ अयमध्यायः दाक्षिणात्यकोशेष्वेव दृश्यन्ते ॥ द्वात्रिंशोऽध्यायः ॥
