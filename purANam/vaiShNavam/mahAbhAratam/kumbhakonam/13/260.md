अध्यायः 260

अथ दानधर्मपर्व ॥ 1 ॥

वायुना हैहयार्जुनं प्रति स्वतेजसा दैत्यदाहनरूपागस्त्यवसिष्ठचरित्रकीर्तनम् ॥ 1 ॥

भीष्म उवाच ।	001  
इत्युक्तः स नृपस्तूष्णीमभूद्वायुस्ततोऽब्रवीत् ।	001a  
शृणु राजन्नगस्त्यस्य महात्म्यं ब्राह्मणस्य ह ॥	001c  
असुरैर्निर्जिता देवा निरुत्साहाश्च ते कृताः ।	002a  
यज्ञाश्चैषां हृताः सर्वे पितॄणां च स्वधास्तथा ॥	002c  
कर्मेज्या मानवानां च दानवैर्हैहयर्षभ ।	003a  
भ्रष्टैश्वर्यास्ततो देवाश्चेरुः पृथ्वीमिति श्रुतिः ॥	003c  
ततः कदाचित्ते राजन्दीप्तमादित्यवर्चसम् ।	004a  
ददृशुस्तेजसाः युक्तमगस्त्यं विपुलव्रतम् ॥	004c  
अभिवाद्य तु तं देवाः पृष्ट्वा कुशलमेव च ।	005a  
इदमूचुर्महात्मानं वाक्यं काले जनाधिप ॥	005c  
दानवैर्युधि भग्नाः स्म तथैश्वर्याच्च भ्रंशिताः ।	006a  
तदस्मान्नो भयात्तीव्रात्त्राहि त्वं मुनिपुङ्गव ॥	006c  
इत्युक्तः स तदा देवैरगस्त्यः कुपितोऽभवत् ।	007a  
प्रजज्वाल च तेजस्वी कालाग्निरिव सङ्क्षये ॥	007c  
तेन दीप्तांशुजालेन निर्दग्धा दानवास्तदा ।	008a  
अन्तरिक्षान्महाराज निपेतुस्ते सहस्रशः ॥	008c  
दह्यमानास्तु ते दैत्यास्तस्यागस्त्यस्य तेजसा ।	009a  
उभौ लोकौ परित्यज्य गताः काष्ठां तु दक्षिणाम् ॥	009c  
बलिस्तु यजते यज्ञमश्वमेधं महीं गतः ।	010a  
येन्येऽधस्ता महीस्थाश्च तेन दग्धा महासुराः ॥	010c  
त्यक्तलोकाः पुनः प्राप्ताः सुरैः शान्तभयैर्नृप ।	011a  
अथैनमब्रुवन्देवा भूमिष्ठानसुराञ्जहि ॥	011c  
इत्युक्तः प्राह देवान्स न शक्तोस्मि महीगतान् ।	012a  
दग्धुं तपो हि क्षीयेन्मे न धक्ष्यामीति पार्थिव ॥	012c  
एवं दग्धा भगवता दानवाः स्वेन तेजसा ।	013a  
अगस्त्येन तदा राजंस्तपसा भावितात्मना ॥	013c  
ईदृशश्चाप्यगस्त्यो हि कथितस्ते मयाऽनघ ।	014a  
ब्रवीम्यन्यं ब्रूहि वा त्वमगस्त्यात्क्षत्रियं वरम् ॥	015c  
भीष्म उवाच ।	015  
इत्युक्तः स तदा तूष्णीमभूद्वायुस्ततोऽब्रवीत् ।	015a  
शृणु राजन्वसिष्ठस्य मुख्यं कर्म यशस्विनः ॥	015c  
\'वैखानसविधानेन गङ्गातीरं समाश्रिताः ।\'	016a  
आदित्याः सत्रमासन्त सरो वैखानसं प्रति ।	016c  
वसिष्ठं मनसा गत्वा ज्ञात्वा तत्वस्य गोचरम् ॥	016e  
यजमानांस्तु तान्दृष्वा सर्वान्दीक्षानुकर्शितान् ।	017a  
हन्तुमैच्छन्त शैलाभा बलिनो नाम दानवाः ॥	017c  
अदूरात्तु ततस्तेषां ब्रह्मदत्तवरं सरः ।	018a  
हता हता वै तत्रैते जीवन्त्याप्लुत्य दानवाः ॥	018c  
ते प्रगृह्य महाघोरान्पर्वतान्परिघान्द्रुमान् ।	019a  
विक्षोभयन्तः सलिलमुत्थितं शतयोजनम् ॥	019c  
अभ्यद्रवन्त देवांस्ते सहस्राणि दशैव हि ।	020a  
ततस्तैरर्दिता देवाः शरणं वासवं ययुः ॥	020c  
स च तैर्व्यथितः शक्रो वसिष्ठं शरणं ययौ ।	021a  
ततोऽभयं ददौ तेभ्यो वसिष्ठो भगवानृषिः ॥	021c  
तदा तान्दुःखितान्ज्ञात्वा आनृशंस्यपरो मुनिः ।	022a  
अयत्नेनादहत्सर्वाञ्ज्वलता स्वेन तेजसा ॥	022c  
कैलासं प्रस्थितां चैव नदीं गङ्गां महातपाः ।	023a  
आनयत्तत्सरो दिव्यं तया भिन्नं च तत्सरः ॥	023c  
सरो भिन्नं तया नद्या सरयूः सा ततोऽभवत् ।	024a  
हताश्च बलिनो यत्र स देशे बलिनोऽभवत् ॥	024c  
एवं सेन्द्रा वसिष्ठेन रक्षितास्त्रिदिवौकसः ।	025a  
ब्रह्मदत्तवराश्चैव हता दैत्या महात्मना ॥	025c  
एतत्कर्म वसिष्ठस्य कथितं हि मयाऽनघ ।	026a  
ब्रवीम्यन्यं ब्रूहि वा त्वं वसिष्ठात्क्षत्रियं वरम् ॥ 26 ॥ ॥	026c  

इति श्रीमन्महाभारते अनुशासनपर्वणि दानधर्मपर्वणि षष्ट्यधिकद्विशततमोऽध्यायः ॥ 260 ॥
