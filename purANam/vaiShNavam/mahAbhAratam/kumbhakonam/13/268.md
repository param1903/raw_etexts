अध्यायः 268

अथ दानधर्मपर्व ॥ 1 ॥

भीष्मेण युधिष्ठिरम्प्रति धार्मिकाधार्मिकाणां स्वर्गनरकप्राप्तिप्रतिपादनम् ॥ 1 ॥ तथा साध्वसाधुजनकलक्षणाभिधानपूर्वकं सामान्यतो नानाधर्मप्रतिपादनम् ॥ 3 ॥

युधिष्ठिर उवाच ।	001  
ये च धर्ममसूयन्ते ये चैनं पर्युपासते ।	001a  
ब्रवीतु मे भवानेतत्क्व ते गच्छन्ति तादृशाः ॥	001c  
भीष्म उवाच ।	002  
रजसा तमसा चैव समवस्तीर्णचेतसः ।	002a  
नरकं प्रतिपद्यन्ते धर्मविद्वेषिणो जनाः ॥	002c  
ये तु धर्मं महाराज सततं पर्युपासते ।	003a  
सत्यार्जवपराः सन्तस्ते वै स्वर्गभूजो नराः ॥	003c  
धर्म एव रतिस्तेषामाचार्योपासनाद्भवेत् ।	004a  
देवलोकं प्रपद्यन्ते ये धर्मं पर्युपासते ॥	004c  
मनुष्या यदि वा देवाः शरीरमुपताप्य वै ।	005a  
धर्मिणः सुखमेधन्ते लोभद्वेषविवर्जिताः ॥	005c  
प्रथमं ब्रह्मणः पुत्रं धर्ममाहुर्मनीषिणः ।	006a  
धर्मिणः पर्युपासन्ते फलं पक्वमिवाशिनः ॥	006c  
युधिष्ठिर उवाच ।	007  
असाधोः कीदृशं शीलं साधोश्चैव तु कीदृशम् ।	007a  
ब्रवीतु मे भवानेतत्सन्तोऽसन्तश्च कीदृशाः ॥	007c  
भीष्म उवाच ।	008  
दुराधाराश्च दुर्धर्षा दुर्मुखाश्चाप्यसाधवः ।	008a  
साधवः शीलसम्पन्नाः शिष्टाचारस्य लक्षणम् ॥	008c  
राजमार्गे गवां मध्ये जनमध्ये च धर्मिणः ।	009a  
नोपसेचन्ति राजेन्द्र सर्गं मूत्रपुरीषयोः ॥	009c  
पञ्चानां यजनं कृत्वा शेषमश्नन्ति साधवः ।	010a  
न जल्पन्ति च भुञ्जाना न निद्रान्त्यार्द्रपाणयः ॥	010c  
चित्रभानुमपां देवं गोष्ठं चैव चतुष्पथम् ।	011a  
ब्राह्मणं धार्मिकं वृद्धं ये कुर्वन्ति प्रदक्षिणम् ॥	011c  
वृद्धानां भारतप्तानां स्त्रीणां बालातुरस्य च ।	012a  
ब्राह्मणानां गवां राज्ञां पन्थानं ददते च ये ॥	012c  
अतिथीनां च सर्वेषां प्रेष्याणां स्वजनस्य च ।	013a  
\'सामान्यं भोजनं कुर्यात्स्वयं नाग्र्याशनं व्रजेत् ॥	013c  
न सत्यार्जवधर्मस्य तुल्यमन्यच्च विद्यते ।	014a  
बहुला नाम गौस्तेन गतिमग्र्यां गता किल ॥	014c  
मुनिशापाद्द्विजः कश्चिद्व्याघ्रतां समुपागतः ।	015a  
बहुलां भक्षणरुचिरास्वाद्य शपथेन तु ॥	015c  
विमुच्य पीतवत्सां तां दृष्ट्वा स्मृत्वा पुरातनम् ।	016a  
जगाम लोकानमलान्सा स्वराष्ट्रं तथा पुनः ॥	016c  
तस्मात्सत्यार्जवरतो राजन्राष्ट्रं समानवम् ।	017a  
तारयित्वा सुखं स्वर्गं गन्तासि भरतर्षभ ॥	017c  
तथा शरणकामानां गोप्ता स्यात्स्वागतप्रदः ॥	018ac  
सायं प्रातर्मनुष्याणामशनं देवनिर्मितम् ।	019a  
नान्तरा भोजनं दृष्टमुपवासविधिर्हि सः ॥	019c  
होमकाले यथा वह्निः काले होमं प्रतीक्षते ।	020a  
ऋतुकाले तथाऽऽधानं पितरश्च प्रतीक्षते ।	020c  
नान्यदा गच्छते यस्तु ब्रह्मचर्यं च तत्स्मृतम् ॥	020e  
अमृतं ब्राह्मणा गाव इत्येतत्त्रयमेकतः ।	021a  
तस्माद्गोब्राह्मणान्नित्यमर्चयेत यथाविधि ॥	021c  
यजुषां संस्कृतं मांसमुपभुञ्जन्न दुष्यति ।	022a  
पृष्ठमांसं वृथामांसं पुत्रमांसं च तत्समम् ॥	022c  
स्वदेशे परदेशे वाऽप्यतिथिं नोपवासयेत् ।	023a  
कर्म वै सफलं कृत्वा गुरुणां प्रतिपादयेत् ॥	023c  
गुरुभ्यस्त्वासनं देयमभिवाद्याभिपूज्य च ।	024a  
गुरुमभ्यर्च्य वर्धन्ते आयुषा यशसा श्रिया ॥	024c  
वृद्धान्नाभिभवेज्जातु न चैतान्प्रेषयेदिति ।	025a  
नासीनः स्यात्स्थितेष्वेवमायुरस्य न रिष्यते ॥	025c  
न नग्नामीक्षते नारीं न नग्नान्पुरुषानपि ।	026a  
मैथुनं सततं गुप्तं तपश्चैव समाचरेत् ॥	026c  
तीर्थानां गुरवस्तीर्थं शुचीनां हृदयं शुचि ।	027a  
दर्शनानां परं ज्ञानं सन्तोषः परमं सुखम् ॥	027c  
सायं प्रातश्च वृद्धानां शृणुयात्पुष्कला गिरः ।	028a  
श्रुतमाप्नोति हि नरः सततं वृद्धसेवया ॥	028c  
स्वाध्याये भोजने चैव दक्षिणं पाणिमुद्धरेत् ।	029a  
यच्छेद्वाङ्मनसी नित्यमिन्द्रियाणि तथैव च ॥	029c  
संस्कृतं पायसं नित्यं यावकं कृसरं हविः ।	030a  
अष्टकाः पितृदैवत्या ग्रहाणामभिपूजनम् ॥	030c  
श्मश्रुकर्मणि मङ्गल्यं क्षुतानामभिनन्दनम् ।	031a  
व्याधितानां च सर्वेषामायुषामभिनन्दनम् ॥	031c  
न जातु त्वमिति ब्रूयादापन्नोपि महत्तरम् ।	032a  
त्वङ्कारो वा वधो वेति विद्वत्सु न विशिष्यते ।	032c  
अवराणां समानानां शिष्याणां च समाचरेत् ॥	032e  
पापमाचरते नित्यं हृदयं पापकर्मणाम् ।	033a  
ज्ञानपूर्वकृतं कर्म च्छादयन्ते ह्यसाधवः ॥	033c  
ज्ञानपूर्वं विनश्यन्ति गूहमाना महाजने ।	034a  
न मां मनुष्याः पश्यन्ति न मां पश्यन्ति देवताः ॥	034c  
पापेनाभिहितः पापः पापमेवाभिजायते ॥	035ac  
यथा वार्धुषिको वृद्धिं दिनभेदे प्रतीक्षते ।	036a  
धर्मेण पिहितं पापं धर्ममेवाभिवर्धयेत् ॥	036c  
यथा लवणमम्भोभिराप्लुतं प्रविलीयते ।	037a  
प्रायश्चित्तहतं पापं तथा सद्यः प्रणश्यति ॥	037c  
तस्मात्पापं न गूहेत गूहमानं विवर्धते ।	038a  
कृत्वा तु सादुष्वाख्यायाधर्मं प्रशमयन्त्युत ॥	038c  
आशया सञ्चितं द्रव्यं स्वकाले नोपभुज्यते ।	039a  
अन्ये चैतत्प्रपद्यन्ते वियोगे तस्य देहिनः ॥	039c  
\'तद्धर्मसाधनं नित्यं सङ्कल्पाद्धनमार्जयेत् ।\'	040a  
मननं सर्वभूतानां धर्ममाहुर्मनीषिणः ।	040c  
तस्मात्सर्वाणि भूतानि धर्ममेव समासते ॥	040e  
एक एव चरेद्धर्मं न धर्मध्वजिको भवेत् ।	041a  
धर्मवाणिजका ह्येते ये धर्ममुपभुञ्जते ॥	041c  
अर्चेद्देवानदम्भेन सेवेताऽमायया गुरून् ।	042a  
धनं निदध्यात्पात्रेषु परत्रार्थं समावृतम् ॥ ॥	042c  

इति श्रीमन्महाभारते अनुशासनपर्वणि दानधर्मपर्वणि अष्टषष्ट्यधिकद्विशततमोऽध्यायः ॥ 268 ॥

13-268-7 कीदृशाः किंलक्षणाः ॥ 13-268-9 सर्गं उत्सर्गम् ॥ 13-268-10 पञ्चनां देवपितृभूतातिथिकुटुम्बानाम् ॥ 13-268-20 ऋतुकाले तथा नारी ऋतुमेव प्रतीक्षते इति झ.पाठः । नचान्यां गच्छते यस्तु ब्रह्मचर्यं च तस्य तत् इति क.ट.थ. पाठः ॥ 13-268-23 कर्म अध्ययनम् । प्रतिपादयेत् दक्षिणामिति शेषः ॥ 13-268-25 वृद्धान्नातिवदेज्जात्विति क.ट.थ.पाठः ॥ 13-268-29 दक्षिणं पाणिं उद्धरेत् यज्ञोपवीती भवेत् ॥ 13-268-31 मङ्गल्यं मङ्गलवचनम् । अभिनन्दनं शतं जीवेति वचनेन सुखोत्पादनं च । कुर्यादिति शेषः ॥ 13-268-32 त्वङ्कारो वा वदस्वेतीति क.ट.थ.पाठः ॥ 13-268-41 धर्मध्वजिकस्तत्प्रकाशकः ॥
