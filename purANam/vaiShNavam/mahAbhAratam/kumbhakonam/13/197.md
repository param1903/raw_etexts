श्रीः
अध्यायः 197

स्कन्देन देवादीन्प्रति धर्मरहस्यविशेषकथनम् ॥ 1 ॥

[स्कन्द उवाच 	001  
ममाप्यनुमतो धर्मस्तं शृणुध्वं समाहिताः ।	001a  
नीलषण्डस्य शृङ्गाभ्यां गृहीत्वा मृत्तिकां तु यः ॥	001c  
अभिषेकं त्र्यहं कुर्यात्तस्य धर्मं निबोधत ।	002a  
शोधयेदशुभं सर्वमाधिपत्यं परत्र च ॥	002c  
यावच्च जायते मर्त्यस्तावच्छूरो भविष्यति ।	003a  
इदं चाप्यपरं गुह्यं सरहस्यं निबोधत ॥	003c  
प्रगृह्यौदुम्बरं पात्रं पक्वान्नं मधुना सह ।	004a  
सोमस्योत्तिष्ठमानस्य पौर्णमास्यां बलिं हरेत् ॥	004c  
तस्य धर्मफलं नित्यं श्रद्दधाना निबोधत ।	005a  
साध्या रुद्रास्तथाऽऽदित्या विश्वेदेवास्तथाऽश्विनौ ||	005c  
मरुतो वसवश्चैव प्रतिगृह्णन्ति तं बलिम् ।	006a  
सोमश्च वर्धते तेन समुद्रश्च महोदधिः ॥	006c  
एष धर्मो मयोद्दिष्टः सरहस्यः सुखावहः ॥	007ac  
विष्णुरुवाच 	008  
धर्मगुह्यानि सर्वाणि देवतानां महात्मनाम् ।	008a  
ऋषीणां चैव गुह्यानि यः पठेदाह्निकं सदा ॥	008c  
शृणुयाद्वाऽनसूयुर्यः श्रद्दधानः समाहितः ।	009a  
नास्य विघ्नः प्रभवति भयं चास्य न विद्यते ॥	009c  
ये च धर्माः शुभाः पुण्याः सरहस्या उदाहृताः ।	010a  
तेषां धर्मफलं तस्य यः पठेत जितेन्द्रियः ॥	010c  
नास्य पापं प्रभवति न च पापेन लिप्यते ।	011a  
पठेद्वा श्रावयेद्वाऽपि श्रुत्वा वा लभते फलम् ॥	011c  
भुञ्जते पितरो देवा हव्यं कव्यमथाक्षयम् ।	012a  
श्रावयंश्चापि विप्रेन्द्रान्पर्वसु प्रयतो नरः ॥	012c  
ऋषीणां देवतानां च पितॄणां चैव नित्यदा ।	013a  
भवत्यभिमतः श्रीमान्धर्मेषु प्रयतः सदा ॥	013c  
कृत्वाऽपि पापकं कर्म महापातकवर्जितम् ।	014a  
रहस्यधर्मं श्रुत्वेमं सर्वपापैः प्रमुच्यते ॥	014c  
भीष्म उवाच 	015  
एतद्धर्मरहस्यं वै देवतानां नराधिप ।	015a  
व्यासोद्दिष्टं मया प्रोक्तं सर्वदेवनमस्कृतम् ॥	015c  
पृथिवी रत्नसम्पूर्णा ज्ञानं चेदमनुत्तमम् ।	016a  
इदमेव ततः श्राव्यमिति मन्येत धर्मवित् ॥	016c  
नाश्रद्दधानाय न नास्तिकाय न नष्टधर्माय न निर्घृणाय ।	017a  
न हेतुदुष्टाय गुरुद्विषे वा नानात्मभूताय निवेद्यमेतत् ॥ 	017c  

इति श्रीमन्महाभारते अनुशासनपर्वणि दानधर्मपर्वणि सप्तनवत्यधिकशततमोऽध्यायः ॥ 197 ॥
