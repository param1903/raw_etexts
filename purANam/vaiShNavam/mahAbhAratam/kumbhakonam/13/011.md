अध्यायः 011


भीष्मेण युधिष्ठिरं प्रति शुकवासवसंवादानुवादेनानृशंस्यप्रशंसनम् ॥ 1 ॥	

युधिष्ठिर उवाच ।	kk-13-01-011-001  
आनृशंस्यस्य धर्मज्ञ गुणान्भक्तजनस्य च ।	kk-13-01-011-001a  
श्रोतुमिच्छामि धर्मज्ञ तन्मे ब्रूहि पितामह ॥	kk-13-01-011-001c  
भीष्म उवाच ।	kk-13-01-011-002  
अत्राप्युदाहरन्तीममितिहासं पुरातनम् ।	kk-13-01-011-002a  
वासवस्य च संवादं शुकस्य च महात्मनः ॥	kk-13-01-011-002c  
विषये काशिराजस्य ग्रामान्निष्क्रम्य लुब्धकः ।	kk-13-01-011-003a  
सविषं काण्डमादाय मृगयामास वै मृगम् ॥	kk-13-01-011-003c  
तत्र चामिषलुब्धेन लुब्धकेन महावने ।	kk-13-01-011-004a  
अविदूरे मृगान्दृष्ट्वा बाणः प्रतिसमाहितः ॥	kk-13-01-011-004c  
तेन दुर्वारितास्त्रेण निमित्तचपलेषुणा ।	kk-13-01-011-005a  
महान्वनतरुस्तत्र विद्धो मृगजिघांसया ॥	kk-13-01-011-005c  
स तीक्ष्णविषदिग्धेन शरेणातिबलात्क्षतः ।	kk-13-01-011-006a  
उत्सृज्य फलपत्राणि पादपः शोषमागतः ॥	kk-13-01-011-006c  
तस्मिन्वृक्षे तथाभूते कोटरेषु चिरोषितः ।	kk-13-01-011-007a  
न जहाति शुको वासं तस्य भक्त्या वनस्पतेः ॥	kk-13-01-011-007c  
निष्प्रचारो निराहारो ग्लानः शिथिलवागपि ।	kk-13-01-011-008a  
कृतज्ञः सह वृक्षेण धर्मात्मा सोप्यशुष्यत ॥	kk-13-01-011-008c  
तमुदारं महासत्वमतिमानुषचेष्टितम् ।	kk-13-01-011-009a  
समदुःखसुखं दृष्ट्वा विस्मितः पाकशासनः ॥	kk-13-01-011-009c  
ततश्चिन्तामुपगतः शक्रः कथमयं द्विजः ।	kk-13-01-011-010a  
तिर्यग्योनावसम्भाव्यमानृशंस्यमवस्थितः ॥	kk-13-01-011-010c  
अथवा नात्र चित्रं हीत्यभवद्वासवस्य तु ।	kk-13-01-011-011a  
प्राणिनामपि सर्वेषां सर्वं सर्वत्र दृश्यते ॥	kk-13-01-011-011c  
ततो ब्राह्मणवेषेणि मानुषं रूपमास्थितः ।	kk-13-01-011-012a  
अवतीर्य महीं शक्रस्तं पक्षिणमुवाच ह ॥	kk-13-01-011-012c  
शुक भो पक्षिणांश्रेष्ठ दाक्षेयी सुप्रजास्त्वया ।	kk-13-01-011-013a  
पृच्छे त्वां शुकमेनं त्वं कस्मान्न त्यजसि द्रुमम् ॥	kk-13-01-011-013c  
अथ पृष्टः शुकः प्राह मूर्ध्ना समभिवाद्य तम् ।	kk-13-01-011-014a  
स्वागतं देवराज त्वं विज्ञातस्तपसा मया ॥	kk-13-01-011-014c  
ततो दशशताक्षेण साधुसाध्विति भाषितम् ।	kk-13-01-011-015a  
अहो विज्ञानमित्येवं मनसा पूजितस्ततः ॥	kk-13-01-011-015c  
तमेवं शुभकर्माणं शुकं परमधार्मिकम् ।	kk-13-01-011-016a  
जानन्नपि च तत्पापं पप्रच्छ बलसूदनः ॥	kk-13-01-011-016c  
निष्पत्रमफलं शुष्कमशरण्यं पतत्त्रिणाम् ।	kk-13-01-011-017a  
किमर्थं सेवसे वृक्षं यदा महदिदं वनम् ॥	kk-13-01-011-017c  
अन्येऽपि बहवो वृक्षाः पत्रसञ्छन्नकोटराः ।	kk-13-01-011-018a  
शुभाः पर्याप्तसञ्चारा विद्यन्तेऽस्मिन्महावने ॥	kk-13-01-011-018c  
गतायुषमसामर्थ्यं क्षीणसारं हतश्रियम् ।	kk-13-01-011-019a  
विमृश्य प्रज्ञया धीर जहीमं ह्यस्थिरं द्रुमम् ॥	kk-13-01-011-019c  
भीष्म उवाच ।	kk-13-01-011-020  
तदुपश्रुत्य धर्मात्मा शुकः शक्रेण भाषितम् ।	kk-13-01-011-020a  
सुदीर्घमतिनिःश्वस्य दीनो वाक्यमुवाच ह ॥	kk-13-01-011-020c  
अनतिक्रमणीयानि दैवतानि शचीपते ।	kk-13-01-011-021a  
यत्राभवंस्तत्र भवांस्तन्निबोध सुराधिप ॥	kk-13-01-011-021c  
अस्मिन्नहं द्रुमे जातः साधुभिश्च गुणैर्युते ।	kk-13-01-011-022a  
बालभावेन सङ्गुप्तः शत्रुभिश्च न धर्षितः ॥	kk-13-01-011-022c  
किमनुक्रोश्य वैफल्यमुत्पादयसि मेऽनघ ।\'	kk-13-01-011-023a  
अनुरक्तस्य भक्तस्य संस्पृशे न च पावकम् ।\'	kk-13-01-011-023c  
आनृशंस्याभियुक्तस्य भक्तस्यानन्यगस्य च ॥	kk-13-01-011-024a  
अनुक्रोशो हि साधूनां महद्धर्मस्य लक्षणम् ।	kk-13-01-011-024c  
अनुक्रोशश्च साधूनां सदा प्रीतिं प्रयच्छति ॥	kk-13-01-011-024e  
त्वमेव दैवतैः सर्वैः पृच्छ्यसे धर्मसंशयात् ।	kk-13-01-011-025a  
अतस्त्वं देवदेवानामाधिपत्ये प्रतिष्ठितः ॥	kk-13-01-011-025c  
नार्हसे मां सहस्राक्ष द्रुमं त्याजयितुं चिरात् ।	kk-13-01-011-026a  
समस्थमुपजीवन्वै विषमस्थं कथं त्यजेत् ॥	kk-13-01-011-026c  
तस्य वाक्येन सौम्येन हर्षितः पाकशासनः ।	kk-13-01-011-027a  
शुकं प्रोवाच धर्मज्ञमानृशंस्येन तोषितः ॥	kk-13-01-011-027c  
वरं वृणीष्वेति तदा स च वव्रे वरं शुकः ।	kk-13-01-011-028a  
आनृशंस्यपरो नित्यं तस्य वृक्षस्य सम्भवम् ॥	kk-13-01-011-028c  
विदित्वा च दृढां भक्तिं तां शुके शीलसम्पदम् ।	kk-13-01-011-029a  
प्रीतः क्षिप्रमथो वृक्षममृतेनावसिक्तवान् ॥	kk-13-01-011-029c  
ततः फलानि पत्राणि शाखाश्चापि मनोहराः ।	kk-13-01-011-030a  
शुकस्य दृढभक्तित्वाच्छ्रीमत्तां प्राप स द्रुमः ॥	kk-13-01-011-030c  
शुकश्च कर्मणा तेन आनृशंस्यकृतेन वै ।	kk-13-01-011-031a  
आयुषोन्ते महाराज प्राप शक्रसलोकताम् ॥	kk-13-01-011-031c  
एवमेव मनुष्येन्द्र भक्तिमन्तं समाश्रितः ।	kk-13-01-011-032a  
सर्वार्थसिद्धिं लभते शुकं प्राप्य यथा द्रुमः ॥ ॥	kk-13-01-011-032c  

इति श्रीमन्महाभारते अनुशासनपर्वणि दानधर्मपर्वणि एकादशोऽध्यायः ॥ 11 ॥

13-11-3 विषये देशे । काण्डं बाणम् ॥ 13-11-4 तत्र मृगयायाम् ॥ 13-11-5 दुर्वारितास्त्रेण दुर्वार्यशस्त्रेण । निमित्ताल्लक्ष्याच्चपलश्चलित इषुर्यस्य तेन । निमित्तविफलेषुणेति ध. पाठः ॥13-11-6 दिग्धेन लिप्तेन ॥ 13-11-10 द्विजः पक्षी । आनृशंस्य परदुःखेन दुःखित्वम् ॥ 13-11-11 सर्वेषां नृतिर्यगादीनाम् । सर्वत्र जातौ । सर्वं कृपाऽनैष्ठुर्यादिकं दृश्यते इति वासवस्य बुद्धिरभवदिति सम्बन्धः ॥ 13-11-13 दाक्षेयो दक्षदौहित्री शुकीनाम ॥ 13-11-14 तपसा ज्ञानदृष्ट्या ॥ 13-11-23 अनुक्रोश्य कृपायित्वा । वैफल्यं जन्मन इति शेषः ॥ 13-11-25 संशयात् संशयं प्राप्य । अतः संशयच्छेत्तृत्वात् ॥ 13-11-28 सम्भवं सम्यगौश्वर्यं वरं वव्रे ॥	
