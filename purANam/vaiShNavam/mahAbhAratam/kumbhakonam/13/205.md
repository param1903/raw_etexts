अध्यायः 205

नारदेन कृष्णं प्रति उमामहेश्वरसंवदानुवादारम्भः ॥ 1 ॥ नानामुनिगणाकीर्णहिमवत्तटमुपविष्टे महादेवे तत्पृष्ठभागमुपागतया पार्वत्या क्रीडार्थं स्वपाणिभ्यां तदीयनयनद्वयपिधानम् ॥ 2 ॥ तदा जगत आन्ध्यप्राप्तौ देवेन स्वललाटे तृतीयनेत्रसर्जनम् ॥ 3 ॥ तत्तेजसा निर्दग्धे गिरौ देवीप्रार्थनया देवेन पुनर्गिरेरुज्जीवनम् ॥ 4 ॥

नारद उवाच ।	001  
भगवंस्तीर्थयात्रार्थं तथैव चरता मया ।	001a  
दिव्यमद्भुतसङ्काशं दृष्टं हैमवतं वनम् ॥	001c  
नानावृक्षसमायुक्तं नानापक्षिगणैर्वृतम् ।	002a  
नानरत्नगणाकीर्णं नानाभावसमन्वितम् ॥	002c  
दिव्यचन्दनसंयुक्तं दिव्यधूपेन धूपितम् ।	003a  
दिव्यपुष्पसमाकीर्णं दिव्यगन्धेन वासितम् ॥	003c  
सिद्धचारणसङ्घातैर्भूतसङ्घैर्निषेवितम् ।	004a  
वरिष्ठाप्सरसाकीर्णं नागगन्धर्वसङ्कुलम् ॥	004c  
मृदङ्गमुरजोद्धुष्टं शङ्खवीणाभिनादितम् ।	005a  
नृत्यद्भिर्भूतसङ्घैश्च सर्वतस्त्वभिशोभितम् ॥	005c  
नानारूपैर्विरूपैश्च भीमरूपैर्भयानकैः ।	006a  
सिंहव्याघ्रोरगमृगैर्बिडालवदनैस्तथा ॥	006c  
स्वरोष्ट्रद्वीपिवदनैर्गजवक्त्रैस्तथैव च ।	007a  
उलूकश्येनवदनैः काकगृध्रमुखैस्तथा ॥	007c  
एवं बहुविधाकारैर्भूतसङ्घैर्भृशाकुलम् ।	008a  
नानद्यमानं बहुधा हरपारिषदैर्भृशम् ॥	008c  
घोररूपं सुदुर्दर्शं रक्षोगणशतैर्वृतम् ।	009a  
समाजं तद्वने दृष्टं मया भूतपतेः पुरा ॥	009c  
प्रनृत्ताप्सरसं दिव्यं देवगन्धर्वनादितम् ।	010a  
प्रथमे वर्षरात्रे तु मेघसङ्घनिनादितम् ॥	010c  
नानाबर्हिणसङ्घुष्टं गजयूथसमाकुलम् ।	011a  
षट्पदैरुपगीतं च प्रथमे मासि माधवे ॥	011c  
उत्क्रोशत्क्रौञ्चकुररैः सारसैर्जीवजीवकैः ।	012a  
मत्ताभिः परपुष्टाभिः कूजन्तीभिः समाकुलम् ॥	012c  
उत्तमावाससङ्काशं भीमरूपतरं ततः ।	013a  
द्रष्टुं भवति धर्मस्य धर्मभागिजनस्य च ॥	013c  
ये चोध्वरेतसः सिद्धास्तत्रतत्र समागताः ।	04a  
मार्ताण्डरश्मिसञ्चारा विश्वेदेवगणास्तथा ॥	014c  
तथा नागास्तथा दिव्या लोकपाला हुताशनाः ।	015a  
वाताश्च सर्वे चायान्ति दिव्यपुष्पसमाकुलाः ॥	015c  
किरन्तः सर्वपुष्पाणि किरन्तोऽद्भुतदर्शनाः ।	016a  
ओषध्यः प्रज्वलन्त्यश्च द्योतयन्त्यो दिशो दश ॥	016c  
विहगाश्च मुदा युक्ता नृत्यन्ति च नदन्ति च ।	017a  
ततः समन्ततस्तत्र दिव्या दिव्यजनप्रियाः ॥	017c  
तत्र देवो गिरितटे हेमधातुविभूषिते ।	018a  
पर्यङ्क इव बभ्राज उपविष्टो महाद्युतिः ॥	018c  
व्याघ्रचर्मपरीधानो गजचर्मोत्तरच्छदः ।	019a  
व्यालयज्ञोपवीतश्च लोहितान्त्रविभूषितः ॥	019c  
हरिश्मश्रुजटो भीमो भयकर्ताऽमरद्विषाम् ।	020a  
भयहेतुरभक्तानां भक्तानामभयङ्करः ॥	020c  
किन्नरैर्देवगन्धर्वैः स्तूयमानस्ततस्ततः ।	021a  
ऋषिभिश्चाप्सरोभिश्च सर्वतश्चैव शोभितः ॥	021c  
तत्र भूतपतेः स्थानं देवदानवसङ्कुलम् ।	022a  
सर्वतेजोमयं भूम्ना लोकपालनिषेवितम् ॥	022c  
महोरगसमाकीर्णं सर्वेषां रोमहर्षणम् ।	023a  
भीमरूपमनिर्देश्यमप्रधृष्यतमं विभोः ॥	023c  
तत्र भूतपतिं देवमासीनं शिखरोत्तमे ।	024a  
ऋषयो भूतसङ्घाश्च प्रणम्य शिरसा हरम् ।	024c  
गीर्भिः परमशुद्धाभिस्तुष्टुवुश्च मनोहरम् ॥	024e  
विमुक्ताश्चैव पापेभ्यो बभूवुर्विगतज्वराः ।	025a  
ऋषयो बालखिल्याश्च तथा विप्रर्षयश्च ये ॥	025c  
अयोनिजा योनिजाश्च तपःसिद्धा महर्षयः ।	026a  
ततस्तं देवदेवेशं भगवन्तमुपासते ॥	026c  
ततस्तस्मिन्क्षणे देवी भूतस्त्रीगणसंवृता ।	027a  
हरतुल्याम्बरधरा समानव्रतचारिणी ॥	027c  
काञ्चनं कलशं गृह्य सर्वतीर्थाम्बुपूरितम् ।	028a  
पुष्पवृष्ट्याऽभिवर्षन्ती दिव्यगन्धसमावृता ॥	028c  
सरिद्वराभिः सर्वाभिः पृष्ठतोऽनुगता वरा ।	029a  
सेवितुं भगवत्पार्श्वमाजगाम शुचिस्मिता ॥	029c  
आगम्य तु गिरेः पुत्री देवदेवस्य चान्तिकम् ।	030a  
मनःप्रियं चिकीर्षन्ती क्रीडार्थं शङ्करान्तिके ॥	030c  
मनोहराभ्यां पाणिभ्यां हरनेत्रे पिधाय तु ।	031a  
अवेक्ष्य हृष्टा स्वगणान्स्मयन्ती पृष्ठतः स्थिता ॥	031c  
देव्या चान्धीकृते देवे कश्मलं समपद्यत ।	032a  
निमीलिते भूतपतौ नष्टचन्द्रार्कतारकम् ॥	032c  
निःस्वाध्यायवषट्कारं तमसा चाभिसंवृतम् ।	033a  
विषण्णं भयवित्रस्तं जगदासीद्भयाकुलम् ॥	033c  
हाहाकारमृषीणां च लोकानामभवत्तदा ।	034a  
तमोभिभूते सम्भ्रान्ते लोके जीवनसङ्क्षये ॥	034c  
तृतीयं चास्य सम्भूतं ललाटे नेत्रमायतम् ।	035a  
द्वादशादित्यसङ्काशं लोकान्भासाऽवभासयत् ॥	035c  
तत्र तेनाग्निना तेन युगान्ताग्निनिभेन वै ।	036a  
अदह्यत गिरिः सर्वो हिमवानग्रतः स्थितः ॥	036c  
दह्यमाने गिरौ तस्मिन्मृगपक्षिसमाकुले ।	037a  
सविद्याधरगन्धर्वे दिव्यौषधसमाकुले ॥	037c  
ततो गिरिसुता चापि विस्मयोत्फुल्ललोचना ।	038a  
बभूव च जगत्सर्वं तथा विस्मयसंयुतम् ॥	038c  
पश्यतामेव सर्वेषां देवदानवरक्षसाम् ।	039a  
नेत्रजेनाग्निना तेन दग्ध एव नगोत्तमः ॥	039c  
तं दृष्ट्वा मथितं शैलं शैलपुत्री सविक्लवा ।	040a  
पितुः सम्मानमिच्छन्ती पपात भुवि पादयोः ॥	040c  
तं दृष्ट्वा देवदेवेशो देव्या दुःखमनुत्तमम् ।	041a  
हैमवत्याः प्रियार्थं च गिरिं पुनरवैक्षत ॥	041c  
दृष्टमात्रे भगवता सौम्ययुक्तेन चेतसा ।	042a  
क्षणेन हिमवाञ्शैलः प्रकृतिस्थोऽभवत्पुनः ॥	042c  
हृष्टपुष्टविहङ्गैश्च प्रफुल्लद्रुमकाननः ।	043a  
सिद्धचारणसङ्घैश्च प्रीतियुक्तैः समाकुलः ॥	043c  
पितरं प्रकृतिस्थं च दृष्ट्वा हैमवती भृशम् ।	044a  
अभवत्प्रीतिसंयुक्ता मुदितात्र पिनाकिनम् ॥	044c  
देवी विस्मयसंयुक्ता प्रष्टुकामा महेश्वरम् ।	045a  
हितार्थं सर्वलोकानां प्रजानां हितकाम्यया ।	045c  
देवदेवं महादेवी बभाषेदं वचोऽर्थवत् ॥	045e  
भगवन्देवदेवेश शूलपाणे महाद्युते ।	046a  
विस्मयो मे महाञ्जातस्तस्मिन्नेत्राग्निसम्भवे ॥	046c  
किमर्थं देवदेवेश ललाटेऽस्मिन्प्रकाशते ।	047a  
अतिसूर्याग्निसङ्काशं तृतीयं नेत्रमायतम् ॥	047c  
नेत्राग्निना तु महता निर्दग्धो हिमवानसौ ।	048a  
पुनः सन्दृष्टमात्रस्तु प्रकृतिस्थः पिता मम ॥	048c  
एष मे संशयो देव हृदि मे सम्प्रवर्तते ।	049a  
देवदेव नमस्तुभ्यं तन्मे संसितुमर्हसि ॥	049c  
नारद उवाच ।	050a  
एवमुक्तस्तया देव्या प्रीयमाणोऽब्रवीद्भवः ।	050a  
स्थाने संशयितुं देवि धर्मज्ञे प्रियभाषिणि ॥	050c  
त्वदृते मां हि वै प्रष्टुं न शक्यं केन चेत्प्रिये ।	051a  
प्रकाशं यदि वा गुह्यं प्रियार्थं प्रब्रवीम्यहम् ॥	051c  
शृणु तत्सर्वमकिलमस्यां संसदि भामिनि ।	052a  
सर्वेषामेव लोकानां कूटस्थं विद्धि मां प्रिये ॥	052c  
मदधीनास्त्रयो लोका यथा विष्णौ तथा मयि ।	053a  
स्रष्टा विष्णुरहं गोप्ता इत्येतद्विद्धि भामिनि ॥	053c  
तस्माद्यदा मां स्पृशति शुभं वा यदि वेतरत् ।	054a  
तथैवेदं जगत्सर्वं तत्तद्भवति शोभने ॥	054c  
एतद्गुह्यमजानन्त्या त्वया बाल्यादनिन्दिते ।	055a  
मन्नेत्रे पिहिते देवि क्रीडनार्थं दृढव्रते ॥	055c  
तत्कृते नष्टचन्द्रार्कं जगदासीद्भयाकुलम् ।	056a  
नष्टादित्ये तमोभूते लोके गिरिसुते प्रिये ॥	056c  
तृतीयं लोचनं सृष्टं लोकं संरक्षितुं मया ।	057a  
कथितं संशयस्थानं निर्विशङ्का भव प्रिये ॥ ॥	057c  

इति श्रीमन्महाभारते अनुशासनपर्वणि दानधर्मपर्वणि पञ्चाधिकद्विशततमोऽध्यायः ॥ 205 ॥
