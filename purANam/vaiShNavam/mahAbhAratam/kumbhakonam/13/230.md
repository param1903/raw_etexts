अध्यायः 230

परमेश्वरेण पार्वतीं प्रति रौरवादिनरकविभजनपूर्वकं प्राणिनां दुष्कृततारतम्येन तेषु यातनानुभवप्रकारकथनम् ॥ 1 ॥ तथा यातनानुभवानन्तरं कर्मशेषफलतया नानानीचयोनिप्राप्त्यादिकथनम् ॥ 2 ॥

उमोवाच ।	001  
भगवंस्ते कथं तत्र दण्ड्यन्ते नरकेषु वै ।	001a  
कति ते नरका घोराः कीदृशास्ते महेश्वर ॥	001c  
महेश्वर उवाच ।	002  
शृणु भामिनि तत्सर्वं पञ्चैते नरकाः स्मृताः ।	002a  
भूमेरधस्ताद्विहिता घोरा दुष्कृतकर्मणाम् ॥	002c  
प्रथमं रौरवं नाम शतयोजनमायतम् ।	003a  
तावत्प्रमाणविस्तीर्णं तामसं पापपीडितम् ॥	003c  
भृशं दुर्गन्धि परुषं क्रिमिभिर्दारुणैर्वृतम् ।	004a  
अतिघोरमनिर्देश्यं प्रतिकूलं ततस्ततः ॥	004c  
ते चिरं तत्र तिष्ठन्ति न तत्र शयनासने ।	005a  
क्रिमिभिर्भक्ष्यमाणाश्च विष्ठागन्धसमायुताः ॥	005c  
एवम्प्रमाणमुद्विग्ना यावत्तिष्ठन्ति तत्र ते ।	006a  
यातनाभ्यो दशगुणं नरके दुःखमिष्यते ॥	006c  
तत्र चात्यन्तिकं दुःखमिष्यते च शुभेक्षणे	007a  
क्रोशन्तश्च रुद्रन्तश्च वेदनास्तत्र भुञ्जते ॥	007c  
भ्रमन्ति दुःखमोक्षार्थं ज्ञाता कश्चिन्न विद्यते ।	008a  
दुःखस्यान्तरमात्रं तु ज्ञानं वा न च लभ्यते ॥	008c  
महारौरवसञ्ज्ञं तु द्वितीयं नरकं प्रिये ।	009a  
तस्माद्द्विगुणितं विद्धि माने दुःखे च रौरवात् ॥	009c  
तृतीयं नरकं तत्र कण्टिकावनसञ्ज्ञितम् ।	010a  
ततो द्विगुणितं तच्च पूर्वाभ्यां दुःखमानयोः ।	010c  
महापातकसंयुक्ता घोरास्तस्मिन्विशन्ति हि ॥	010e  
अग्निकुण्डमिति ख्यातं चतुर्थं नरकं प्रिये ।	011a  
एतद्द्विगुणितं तस्माद्यथानिष्टसुखं तथा ॥	011c  
ततो दुःखं हि सुमहदमानुषमिति स्मृतम् ।	012a  
भुञ्जते तत्र तत्रैव दुःखं दुष्कृतकारिणः ॥	012c  
तत्र दुःखमनिर्देश्यं वहद्धोरं यथा तथा ।	013a  
पञ्चेन्द्रियैरसम्बाधात्पञ्चकष्टमिति स्मृतम् ।	013c  
भुञ्जते तत्र तत्रैव दुःखं दुष्कृतकारिणः ॥	013e  
अमानुषार्हजं दुःखं महाभूतैश्च भुञ्जते ।	014a  
अतिघोरं चिरं कृत्वा महाभूतानि यान्ति तम् ॥	014c  
पञ्च् कष्टेन हि समं नास्ति दुःखं तथा परम् ।	015a  
दुःखस्थानमिति प्राहुः पञ्चकष्टमिति प्रिये ॥	015c  
एवं त्वेतेषु तिष्ठन्ति प्राणिनोः दुःखभागिनः ।	016a  
अन्ये च नरकाः सन्ति अवीचिप्रमुखाः प्रिये ॥	016c  
क्रोशन्तश्च रुदन्तश्च वेदनार्ता भृशातुराः ।	017a  
केचिद्भ्रमन्तश्चेष्टन्ते केचिद्धावन्ति चातुराः ॥	017c  
आधावन्तो निवार्यन्ते शूलहस्तैर्यतस्ततः ।	018a  
रुजार्दितास्तृषायुक्ताः प्राणिनः पापकारिणः ॥	018c  
यावत्पूर्वकृतं तावन्न मुच्यन्ते कथञ्चन ।	019a  
क्रिमिभिर्भक्ष्यमाणाश्च वेदनार्तास्तृषान्विताः ॥	019c  
संस्मरन्तः स्वकं पापं कृतमात्मापराधजम् ।	020a  
शोचन्तस्तत्र तिष्ठन्ति यावत्पापक्षयं प्रिये ।	020c  
एवं भुक्त्वा तु नरकं मुच्यन्ते पापसङ्क्षयात् ॥	020e  
उमोवाच ।	021  
भगवन्कतिकालं ते तिष्ठन्ति नरकेषु वै ॥	021ac  
महेश्वर उवाच ।	022  
शतवर्षसहस्राणामादिं कृत्वा हि जन्तवः ।	022a  
तिष्ठन्ति नरकावासाः प्रलयान्तमिति स्थितिः ॥	022c  
उमोवाच ।	023  
भगवंस्तेषु के तत्र तिष्ठन्तीति वद प्रभो ॥	023ac  
महेश्वर उवाच ।	024  
रौरवे शतसाहस्रं वर्षाणामिति संस्थितिः ।	024a  
मानुषघ्नाः कृतघ्नाश्च तथैवानृतवादिनः ॥	024c  
द्वितीये द्विगुणं कालं पच्यन्ते तादृशा नराः ।	025a  
महापातकयुक्तास्तु तृतीये दुःखमाप्नुयुः ॥	025c  
एतावन्मानुषसहं परमन्येषु लक्ष्यते ॥	026ac  
यक्षा विद्याधराश्चैव काद्रवेयाश्च किन्नराः ।	027a  
गन्धर्वभूतसङ्घाश्च तेषां पापयुता भृशम् ।	027c  
चतुर्थे परिपच्यन्ते तादृशा नरकाः स्मृताः ॥	027e  
चतुर्थे परितप्यन्ते यावद्युगविपर्ययः ।	028a  
सहन्तस्तादृशं घोरं पञ्चकष्टे तु यादृशम् ।	028c  
तत्रास्य चिरदुःखस्य ह्यधोन्यान्विद्धि मानुषान् ॥	028e  
एवं ते नरकान्भुक्त्वा तत्र क्षपितकल्मषाः ।	029a  
नरकेभ्यो विमुक्ताश्च जायन्ते कृमिजातिषु ॥	029c  
उद्भेदजेषु वा केचिदत्रापि क्षीणकल्मषाः ।	030a  
पुनरेव प्रजायन्ते मृगपक्षिषु शोभने ।	030c  
मृगपक्षिषु तद्भुक्त्वा लभन्ते मानुषं पदम् ॥	030e  
उमोवाच ।	031  
नानाजातिषु केनैव जायन्ते पापकारिणः ॥	031ac  
महेश्वर उवाच ।	032  
तदहं ते प्रवक्ष्यामि यत्त्वमिच्छसि शोभने ।	032a  
सर्वदाऽऽत्मा कर्मवशो नानाजातिषु जायते ॥	032c  
यश्च मांसप्रियो नित्यं काकगृध्नान्स संस्पृशेत् ।	033a  
सुरापः सततं मर्त्यः सूकरत्वं व्रजेद्भुवम् ॥	033c  
अभक्ष्यभक्षणो मर्त्यः काकजातिषु जायते ।	034a  
आत्मघ्नो यो नरः कोपात्प्रेतजातिषु तिष्ठति ॥	034c  
पैशुन्यात्परिवादाच्च कुक्कुटत्वमवाप्नुयात् ।	035a  
नास्तिकश्चैव यो मूर्खो मृगजातिं स गच्छति ॥	035c  
हिंसाविहारस्तु नरः क्रिमिकीटेषु जायते ।	036a  
अतिमानयुतो नित्यं प्रेत्य गर्दभतां व्रजेत् ॥	036c  
अगम्यागमनाच्चैव परदारनिषेवणात् ।	037a  
मूषिकत्वं व्रजेन्मर्त्यो नास्ति तत्र विचारणा ॥	037c  
कृतघ्नो मित्रघाती च सृगालवृकजातिषु ।	038a  
कृतघ्नः पुत्रघाती च स्थावरेष्वथ तिष्ठति ॥	038c  
एवमाद्यशुभं कृत्वा नरा निरयगामिनः ।	039a  
तांस्तान्भावान्प्रपद्यन्ते स्वकृतस्यैव कारणात् ॥	039c  
एवञ्जातिषु निर्देश्याः प्राणिनः पापकारिणः ।	040a  
कथञ्चित्पुनरुत्पद्यि लभन्ते मानुषं पदम् ॥	040c  
बहुशश्चाग्निसङ्क्रान्तं लोहं शुचिमयं तथा ।	041a  
बहुदुःखाभिसन्तप्तस्तथाऽऽत्मा शोध्यते बलात् ।	041c  
तस्मात्सुदुर्लभं चेति विद्धि जन्मसु मानुषम् ॥ ॥	041e  

इति श्रीमन्महाभारते अनुशासनपर्वणि दानधर्मपर्वणि त्रिंशदधिकद्विशततमोऽध्यायः ॥ 230 ॥
