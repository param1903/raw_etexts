श्रीः
अध्यायः 130

युधिष्ठिरेण सुवणोत्पत्तिप्रकारम् पृष्टेन भीष्मेण तत्प्रतिपादकवसिष्ठपरसुरामसंवादानुवादारम्भः ॥ 1 ॥ भवस्य भवान्या सह रतियोगे तद्वीर्यभीरुभिर्देवैः प्रार्थितेन देवेन वीर्यस्योर्ध्वनिरोधनेन प्रजोच्छेदकुपितया देव्या देवानामनपत्यत्वशापदानम् || 2 ||
	
युधिष्ठिर उवाच 	001  
उक्तं पितामहेनेदं गवां दानमनुत्तमम् ।	001a  
विशेषेण नरेन्द्राणामिह धर्ममवेक्षताम् ॥	001c  
राज्यं हि सततं दुःखमाश्रमाश्च सुदुर्विदाः ।	002a  
परिचारेषु वै दुःखं दुर्धरं चाकृतात्मभिः ।	002c  
भूयिष्ठं च नरेन्द्राणां विद्यते न शुभा गतिः ॥	002e  
पूयन्ते तत्र नियतं प्रयच्छन्तो वसुन्धराम् ।	003a  
सर्वे च कथिता धर्मास्त्वया मे कुरुनन्दन ॥	003c  
एवमेव गवामुक्तं प्रदानं ते नृगेण ह ।	004a  
ऋषिणा नाचिकेतेन पूर्वमेव निदर्शितम् ॥	004c  
वेदोपनिषदे चैव सर्वकर्मसु दक्षिणाः ।	005a  
सर्वक्रतुषु चोद्दिष्टा भूमिर्गावोऽथ काञ्चनम् ॥	005c  
तत्र श्रुतिस्तु परमा सुवर्णं दक्षिणेति वै ।	006a  
एतदिच्छाम्यहं श्रोतुं पितामह यथातथम् ॥	006c  
किं सुवर्णं कथं जातं कस्मिन्काले किमात्मकम् ।	007a  
किन्दैव किम्फलं चैव कस्माच्च परमुच्यते ॥	007c  
कस्माद्दानं सुवर्णस्य पूजयन्ति मनीषिणः ।	008a  
कस्माच्च दक्षिणार्थं तद्यज्ञकर्मसु शस्यते ॥	008c  
कस्माच्च पावनं श्रेष्ठं भूमेर्गोभ्यश्च काञ्चनम् ।	009a  
परमं दक्षिणार्थे च तद्ब्रवीहि पितामह ॥	009c  
भीष्म उवाच 	010  
शृणु राजन्नवहितो बहुकारणविस्तरम् ।	010a  
जातरूपसमुत्पत्तिमनुभूतं च यन्मया ॥	010c  
पिता मम महातेजाः श्तनुर्निधनं गतः ।	011a  
तस्य दित्सुरहं श्राद्धं गङ्गाद्वारमुपागमम् ॥	011c  
तत्रागम्य पितुः पुत्र श्राद्धकर्म समारभम् ।	012a  
मातो मे जाह्नवी चात्र साहाय्यमकरोत्तदा ॥	012c  
तत्रागतांस्तपस्सिद्धानुपवेश्य बहूनृषीन् ।	013a  
तोयप्रदानात्प्रभृति कार्याण्यहमथारभम् ॥	013c  
तत्समाप्य यथोद्दिष्टं पूर्वकर्म समाहितः ।	014a  
दातुं निर्वपणं सम्यग्यथावदहमारभम् ॥	014c  
ततस्तं दर्भविन्यासं भित्त्वा सुरुचिराङ्गदः ।	015a  
प्रलम्बाभरणो बाहुरुदतिष्ठद्विशाम्पते ॥	015c  
मुहूर्तमपि तं दृष्ट्वा परं विस्मयमागमम् ।	016a  
प्रतिग्रहीता साक्षान्मे पितेति भरतर्षभ ॥	016c  
ततो मे पुनरेवासीत्सञ्ज्ञा सञ्चिन्त्य शास्त्रतः ।	017a  
नायं वेदेषु विहितो विधिर्हस्त इति प्रभो ।	017c  
पिण्डो देयो नरेणेह ततो मतिरभून्मम ॥	017e  
साक्षान्नेह मनुष्यस्य पिण्डं हि पितरः क्वचित् ।	018a  
गृह्णन्ति विहितं चेत्थं पिण्डो देयः कुशेष्विति ॥	018c  
ततोऽहं तदनादृत्य पितुर्हस्तनिदर्शनम् ।	019a  
शास्त्रप्रामाण्यसूक्ष्मं तु विधिं पिण्डस्य संस्मरन् ॥	019c  
ततो दर्भेषु तत्सर्वमददं भरतर्षभ ।	020a  
शास्त्रमार्गानुसारेण तद्विद्धि मनुजर्षभ ॥	020c  
ततः सोऽन्तर्हितो बाहुः पितुर्मम जनाधिप ।	021a  
ततो मां दर्शयामासुः स्वप्नान्ते पितरस्तथा ॥	021c  
प्रीयमाणास्तु मामूचुः प्रीताः स्म भरतर्षभ ।	022a  
विज्ञानेन तवानेन यन्न मुह्यसि धर्मतः ॥	022c  
त्वया हि कुर्वता शास्त्रं प्रमाणमिह पार्थिव ।	023a  
आत्मा धर्मः श्रुतं वेदाः पितरश्चर्षिभिः सह ॥	023c  
साक्षात्पितामहो ब्रह्मा गुरवोऽथ प्रजापतिः ।	024a  
प्रमाणमुपनीता वै स्थिताश्च न विचालिताः ॥	024c  
तदिदं सम्यगारब्धं त्वयाऽद्य भरतर्षभ ।	025a  
किन्तु भूमेर्गवां चार्थे सुवर्णं दीयतामिति ॥	025c  
एवं वयं च धर्मश्च सर्वे चास्मत्पितामहाः ।	026a  
पाविता वै भविष्यन्ति पावनं हि परं हि तत् ॥	026c  
दश पूर्वान्दशैवान्यांस्तथा सन्तारयन्ति ते ।	027a  
सुवर्णं ये प्रयच्छन्ति एवं मत्पितरोऽब्रुवन् ॥	027c  
ततोऽहं विस्मितो राजन्प्रतिबुद्धो विशाम्पते ।	028a  
सुवर्णदानेऽकरवं मतिं च भरतर्षभ ॥	028c  
इतिहासमिमं चापि शृणु राजन्पुरातनम् ।	029a  
जामदग्न्यं प्रति विभो धन्यमायुष्यमेव च ॥	029c  
जामदग्न्येन रामेण तीव्ररोषान्वितेन वै ।	030a  
त्रिःसप्तकृत्वः पृथिवी कृता निःक्षत्रिया पुरा ॥	030c  
ततो जित्वा महीं कृत्स्नां रामो राजीवलोचनः ।	031a  
आजहार क्रतुं वीरो ब्रह्मक्षत्रेण पूजितम् ॥	031c  
वाजिमेधं महाराज सर्वकामसमन्वितम् ।	032a  
पावनं सर्वभूतानां तेजोद्युतिविवर्धनम् ॥	032c  
विपाप्मा च स तेजस्वी तेन क्रतुफलेन च ।	033a  
नैवात्मनोऽथ लघुतां जामदग्न्योऽध्यगच्छत ॥	033c  
स तु क्रतुवरेणेष्ट्वा महात्मा दक्षिणावता ।	034a  
पप्रच्छागमसम्पन्नानृषीन्देवांश्च भारत ॥	034c  
पावनं यत्परं नॄणामुग्रे कर्मणि वर्तताम् ।	035a  
तदुच्यतां महाभागा इति जातघृणोऽब्रवीत् ॥	035c  
इत्युक्ता वेदशास्त्रज्ञास्तमूचुस्ते महर्षयः ।	036a  
राम विप्राः सत्क्रियन्तां वेदप्रामाण्यदर्शनात् ॥	036c  
भूयश्च विप्रर्षिगणाः प्रष्टव्याः पावनं प्रति ।	037a  
ते यद्ब्रूयुर्महाप्राज्ञास्तच्चैव समुदाचर ॥	037c  
ततो वसिष्ठं देवर्षिमगस्त्यमथ काश्यपम् ।	038a  
तमेवार्थं महातेजाः पप्रच्छ भृगुनन्दनः ॥	038c  
जाता मतिर्मे विप्रेन्द्राः कथं पूयेयमित्युत ।	039a  
केन वा कर्मयोगेन प्रदानेनेह केन वा ॥	039c  
यदि वोऽनुग्रहकृता बुद्धिर्मां प्रति सत्तमाः ।	040a  
प्रबूत पावनं किं मे भवेदिति तपोधनाः ॥	040c  
ऋषय ऊचुः 	041  
गाश्च भूमिं च वित्तं च दत्त्वेह भृगुनन्दन ।	041a  
पापकृत्पूयते मर्त्य इति भार्गव शुश्रुम ॥	041c  
अन्यद्दानं तु विप्रर्षे श्रूयतां पावनं महत् ।	042a  
दिव्यमत्यद्भुताकारमपत्यं जातवेदसः ॥	042c  
दग्ध्वा लोकान्पुरा वीर्यात्सम्भूतमिह शुश्रुम ।	043a  
सुवर्णमिति विख्यातं तद्ददत्सिद्धिमेष्यसि ॥	043c  
ततोऽब्रवीद्वसिष्ठस्तं भगवान्संशितव्रतः ।	044a  
शृणु राम यथोत्पन्नं सुवर्णमनलप्रभम् ॥	044c  
फलं दास्यति ते यत्तु दाने परमिहोच्यते ।	045a  
सुवर्णं यच्च यस्माच्च यथा च गुणवत्तमम् ॥	045c  
तन्निबोध महाबाहो सर्वं निगदतो मम ।	046a  
अग्निषोमात्मकमिदं सुवर्णं विद्धि निश्चये ॥	046c  
अजोऽग्निर्वरुणो मेषः सूर्योऽश्व इति दर्शनम् ।	047a  
कुञ्जराश्च मृगा नागा महिषाश्चासुरा इति ॥	047c  
कुक्कुटाश्च वराहाश्च राक्षसा भृगुनन्दन ।	048a  
इडा गावः पयः सोमो भूमिरित्येव च स्मृतिः ॥	048c  
जगत्सर्वं च निर्मथ्य तेजोराशिः समुत्थितः ।	049a  
सुवर्णमेभ्यो विप्रर्षे रत्नं परममुत्तमम् ॥	049c  
एतस्मात्कारणाद्देवा गन्धर्वोरगराक्षसाः ।	050a  
मनुष्याश्च पिशाचाश्च प्रयता धारयन्ति तत् ॥	050c  
मुकुटैरङ्गदयुतैरलङ्कारैः पृथग्विधैः ।	051a  
सुवर्णविकृतैस्तत्र विराजन्ते भृगूत्तम ॥	051c  
तस्मात्सर्वपवित्रेभ्यः पवित्रं परमं स्मृतम् ।	052a  
भूमेर्गोभ्योऽथ रत्नेभ्यस्तद्विद्धि मनुजर्षभ ॥	052c  
पृथिवीं गाश्च दत्त्वेह यच्चान्यदपि किञ्चन ।	053a  
विशिष्यते सुवर्णस्य दानं परमकं विभो ॥	053c  
अक्षयं पावनं चैव सुवर्णममरद्युते ।	054a  
प्रयच्छ द्विजमुख्येभ्यः पावनं ह्येतदुत्तमम् ॥	054c  
सुवर्णमेव सर्वासु दक्षिणासु विधीयते ।	055a  
सुवर्णं ये प्रयच्छन्ति सर्वदास्ते भवन्त्युत ॥	055c  
देवतास्ते प्रयच्छन्ति ये सुवर्णं ददत्यथ ।	056a  
अग्निर्हि देवताः सर्वाः सुवर्णं च तदात्मकम् ॥	056c  
तस्मात्सुवर्णं ददता दत्ताः सर्वाः स्म देवताः ।	057a  
भवन्ति पुरुषव्याघ्र न ह्यतः परमं विदुः ॥	057c  
भूय एव च महात्म्यं सुवर्णस्य निबोध मे ।	058a  
गदतो मम विप्रर्षे सर्वशस्त्रभृतांवर ॥	058c  
मया श्रुतमिदं पूर्वं पुराणे भृगुनन्दन ।	059a  
प्रजापतेः कथयतो मनोः स्वायम्भुवस्य वै ॥	059c  
शूलपाणेर्भगवतो रुद्रस्य च महात्मनः ।	060a  
गिरौ हिमवति श्रेष्ठे तदा भृगुकुलोद्वह ॥	060c  
देव्या विवाहे निर्वृत्ते रुद्राण्या भृगुनन्दन ।	061a  
समागमे भगवतो देव्या सह महात्मनः ॥	061c  
ततः सर्वे समुद्विग्ना देवा रुद्रमुपागमन् ॥	062a  
ते महादेवमासीनं देवीं च वरदामुमाम् ।	063c  
प्रसाद्य शिरसा सर्वे रुद्रमूचुर्भृगूद्वह ॥	063a  
अयं समागमो देव देव्या सह तवानघ ।	064c  
तपस्विनस्तपस्विन्या तेजस्विन्याऽतितेजसः ॥	064a  
अमोघतेजास्त्वं देव देवी चेयमुमा तथा ।	065c  
अपत्यं युवयोर्देव बलवद्भविता विभो ।	065a  
तन्नूनं त्रिषु लोकेषु न किञ्चिच्छेषयिष्यति ॥	065c  
तदेभ्यः प्रणतेभ्यस्त्वं देवेभ्यः पृथुलोचन ।	066a  
वरं प्रयच्छ लोकेश त्रैलोक्यहितकाम्यया ॥	066c  
अपत्यार्थं निगृह्णीष्व तेजः परमकं विभो ।	067a  
[त्रैलोक्यसारौ हि युवां लोकं सन्तापयिष्यथ ॥	067c  
तदपत्यं हि युवयोर्देवानभिभवेद्ध्रुवम् ।	068a  
न हि ते पृथिवी देवी न च द्यौर्न दिवं विभो ॥	068c  
नेदं धारयितुं शक्ताः समस्ता इति मे मतिः ।	069a  
तेजःप्रभावनिर्दग्धं तस्मात्सर्वमिदं जगत् ॥	069c  
तस्मात्प्रसादं भगवन्कर्तुमर्हसि नः प्रभो ।	070a  
न देव्यां सम्भवेत्पुत्रो भवतः सुरसत्तम ।	070c  
धैर्यादेव निगृह्णीष्व तेजो ज्वलितमुत्तमम् ॥	070e  
इति तेषां कथयतां भगवान्वृषभध्वजः] ।	071a  
एवमस्त्विति देवांस्तान्विप्रर्षे प्रत्यभाषत ॥	071c  
इत्युक्त्वा चोर्ध्वमनयद्रेतो वृषभवाहनः ।	072a  
ऊर्ध्वरेताः समभवत्ततः प्रभृति चापि सः ॥	072c  
रुद्राणीति ततः क्रुद्धा प्रजोच्छेदे तदा कृते ।	073a  
देवानथाब्रवीत्तत्र स्त्रीभावात्परुषं वचः ॥	073c  
यस्मादपत्यकामो वै भर्ता मे विनिवर्तितः ।	074a  
तस्मात्सर्वे सुरा यूयमनपत्या भविष्यथ ॥	074c  
प्रजोच्छेदो मम कृतो यस्माद्युष्माभिरद्य वै ।	075a  
तस्मात्प्रजा वः खगमाः सर्वेषां न भविष्यति ॥	075c  
पावकस्तु न तत्रासीच्छापकाले भृगूद्वह ।	076a  
देवा देव्यास्तथा शापादनपत्यास्ततोऽभवन् ॥	076c  
रुद्रस्तु तेजोऽप्रतिमं धारयामास वै तदा ।	077a  
प्रस्कन्नं तु ततस्तस्मात्किञ्चित्तत्रापतद्भुवि ॥	077c  
उत्पपात तदा वह्नौ ववृधे चाद्भुतोपमम् ।	078a  
तेजस्तेजसि संयुक्तमेकयोनित्वमागतम् ॥	078c  
एतस्मिन्नेव काले तु देवाः शक्रपुरोगमाः ।	079a  
असुरस्तारको नाम तेन सन्तापिता भृशम् ॥	079c  
आदित्या वसवो रुद्रा मरुतोऽथाश्विनावपि ।	080a  
साध्याश्च सर्वे सन्त्रस्ता दैतेयस्य पराक्रमात् ॥	080c  
स्थानानि देवतानां हि विमानानि पुराणि च ।	081a  
ऋषीणां चाश्रमाश्चैव बभूवुरसुरैर्हृताः ॥	081c  
ते दीनमनसः सर्वे देवता ऋषयश्च ये ।	082a  
प्रजग्मुः शरणं देवं ब्रह्माणमजरं विभुम् ॥ 	082c  

इति श्रीमन्महाभारते अनुशासनपर्वणि दानधर्मपर्वणि त्रिंशदधिकशततमोऽध्यायः ॥ 130 ॥

7-130-3 पूयन्ते शुध्यन्ति ॥ 7-130-21 तृप्तास्ते पितरस्तथेति थ. ध. पाठः ॥ 7-130-27 नवपूर्वानधश्चान्यान्नव सन्तारयन्ति ते इति थ. ध. पाठः ॥ 7-130-33 लघुतां निष्पापताम् ॥
