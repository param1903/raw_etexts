श्रीः
अध्यायः 155

भीष्मेण युधिष्ठिरम् प्रति पुष्पधूपदीपदानादिप्रशंसापरबलिशुक्रसंवादानुवादः ॥ 1 ॥

युधिष्ठिर उवाच 	001  
आलोकदानं नामैतत्कीदृशं भरतर्षभ ।	001a  
कथमेतत्समुत्पन्नं फलं वा तद्ब्रवीहि मे ॥	001c  
भीष्म उवाच 	002  
अत्राप्युदाहरन्तीममितिहासं पुरातनम् ।	002a  
मनोः प्रजापतेर्वादं सुवर्णस्य च भारत ॥	002c  
तपस्वी कश्चिदभवत्सुवर्णो नाम भारत ।	003a  
वर्णतो हेमवर्णः स सुवर्ण इति विश्रुतः ॥	003c  
कुलशीलगुणोपेतः स्वाध्यायोपरमं गतः ।	004a  
बहून्सुवंशप्रभवान्समतीतः स्वकैर्गुणैः ॥	004c  
स कदाचिन्मनुं विप्रो ददर्शोपससर्प च ।	005a  
कुशलप्रश्नमन्योन्यं तौ चोभौ तत्र चक्रतुः ॥	005c  
ततस्तौ सत्यसङ्कल्पौ मेरौ काञ्चनपर्वते ।	006a  
देवर्षिभिः सदा जुष्टे सहितौ सन्न्यषीदताम् ॥	006c  
तत्र तौ कथयन्तौ स्तां कथा नानाविधाश्रयाः ।	007a  
ब्रह्मर्षिदेवदैत्यानां पुराणानां महात्मनाम् ॥	007c  
सुवर्णस्त्वब्रवीद्वाक्यं मनुं स्वायम्भुवं प्रति ।	008a  
हितार्थं सर्वभूतानां प्रश्नं मे वक्तुमर्हसि ॥	008c  
सुमनोगन्धधूपाद्यैरिज्यन्ते दैवतानि च ।	009a  
किमेतत्कथमुत्पन्नं फलं योगं च शंस मे ॥	009c  
मनुरुवाच 	010  
अत्राप्युदाहरन्तीममितिहासं पुरातनम् ।	010a  
शुक्रस्य च बलेश्चैव संवादं वै महात्मनोः ॥	010c  
बलेर्वैरोचनस्येह त्रैलोक्यमनुशासतः ।	011a  
समीपमाजगामाशु शुक्रो भृगुकुलोद्वहः ॥	011c  
तमर्घ्यादिभिरभ्यर्च्य भार्गवं सोऽसुराधिपः ।	012a  
निषसादासने पश्चाद्विधिवद्भूरिदक्षिणः ॥	012c  
कथेयमभवत्तत्र त्वया या परिकीर्तिता ।	013a  
सुमनोधूपदीपानां सम्प्रदाने फलं प्रति ॥	013c  
ततः पप्रच्छ दैत्येन्द्रः कवीन्द्रं प्रश्नमुत्तमम् ॥	014ac  
सुमनोधूपदीपानां किं फलं ब्रह्मिवित्तम ।	015a  
प्रदानस्य द्विजश्रेष्ठ तद्भवान्वक्तुमर्हति ॥	015c  
शुक्र उवाच 	016  
अग्नीषोमादिसृष्टौ तु विष्णोः सर्वात्मनः प्रभोः ।	016a  
तपः पूर्वं समुत्पन्नं धर्मस्तस्मादनन्तरम् ॥	016c  
एतस्मिन्नन्तरे चैव वीरुदोषध्य एव च ।	017a  
सोमस्यात्मा च बहुधा सम्भूतः पृथिवीतले ।	017c  
अमृतं च विषं चैव याश्चान्यास्तृणजातयः ॥	017e  
अमृतं मनसः प्रीतिं सद्यस्तृप्तिं ददाति च ।	018a  
मनो ग्लपयते तीव्रं विषं गन्धेन सर्वशः ॥	018c  
अमृतं मङ्गलं विद्धि महद्विषममङ्गलम् ।	019a  
ओषध्यो ह्यमृतं सर्वा विषं तेजोग्निसम्भवम् ॥	019c  
अमृतं मनो ह्लादयते श्रियं चापि ददाति च ।	020a  
तस्मात्सुमनसः प्रोक्ता नरैः सुकृतकर्मभिः ॥	020c  
देवताभ्यः सुमनसो यो ददाति नरः शुचिः ।	021a  
तस्मै सुमनसो देवास्तस्मात्सुमनसः स्मृताः ॥	021c  
यंयमुद्दिश्य दीयेरन्देवं सुमनसः प्रभो ।	022a  
मङ्गलार्थं स तेनास्य प्रीतो भवति दैत्यप ॥	022c  
ज्ञेयास्तूग्राश्च सौम्याश्च तेजस्विन्यश्च ताः पृथक् ।	023a  
ओषध्यो बहुवीर्या हि बहुरूपास्तथैव च ॥	023c  
यज्ञियानां च वृक्षाणामयज्ञीयान्निबोध मे ।	024a  
आसुराणि च माल्यानि दैवतेभ्यो हितानि च ॥	024c  
रक्षसामुरगाणां च यक्षाणां च तथा प्रियाः ।	025a  
मनुष्याणां पितॄणां च कान्ता यास्त्वनुपूर्वशः ॥	025c  
वन्या ग्राम्याश्चेह तथा कृष्टोप्ताः पर्वताश्रयाः ।	026a  
अकण्टकाः कण्टकिनो गन्धरूपरसान्विताः ॥	026c  
द्विविधो हि स्मृतो गन्ध इष्टोऽनिष्टश्च पुष्पजः ।	027a  
इष्टगन्धानि देवानां पुष्पाणीति विभावय ॥	027c  
अकण्टकानां वृक्षाणां श्वेतप्रायाश्च वर्णतः ।	028a  
तेषां पुष्पाणि देवानामिष्टानि सततं प्रभो ॥	028c  
\'पद्मं च तुलसी जातिरापः सर्वेषु पूजिता ।\'	029a  
जलजानि च माल्यानि पद्मादीनि च यानि वै ।	029c  
गन्धर्वनागयक्षेभ्यस्तानि दद्याद्विचक्षणः ॥	029e  
ओपध्यो रक्तपुष्पाश्च कटुकाः कण्टकान्विताः ।	030a  
शत्रूणामभिचारार्थमथर्वसु निदर्शिताः ॥	030c  
तीक्ष्णवीर्यास्तु भूतानां दुरालम्भाः सकण्टकाः ।	031a  
रक्तभूयिष्ठवर्णाश्च कृष्णाश्चैवोपहारयेत् ॥	031c  
मनोहृदयनन्दिन्यो विमर्दे मधुराश्च याः ।	032a  
चारुरूपाः सुमनसो मानुषाणां स्मृता विभो ॥	032c  
न तु श्मशानसम्भूता न देवायतनोद्भवाः ।	033a  
सन्नयेत्पुष्टियुक्तेषु विवाहेषु रहःसु च ॥	033c  
गिरिसानुरुहाः सौम्या देवानामुपधारयेत् ।	034a  
प्रोक्षिताभ्युक्षिताः सौम्या यथायोगं यथास्मृति ॥	034c  
गन्धेन देवास्तुष्यन्ति दर्शनाद्यक्षराक्षसाः ।	035a  
नागाः समुपभोगेन त्रिभिरेतैस्तु मानुषाः ॥	035c  
सद्यः प्रीणाति देवान्वै ते प्रीता भावयन्त्युत ।	036a  
सङ्कल्पसिद्धा मर्त्यानामीप्सिताश्च मनोरथाः ॥	036c  
देवाः प्रीणन्ति सततं मानिता मानयन्ति च ।	037a  
अवज्ञातावधूताश्च निर्दहन्त्यधमान्नरान् ॥	037c  
अत ऊर्ध्वं प्रवक्ष्यामि धूपदानविधेः फलम् ।	038a  
धूपांश्च विविधान्साधूनसाधूंश्च निबोध मे ॥	038c  
निर्यासाः सरलाश्चैव कृत्रिमाश्चैव ते त्रयः ।	039a  
इष्टोऽनिष्टो भवेद्गन्धस्तन्मे विस्तरशः शृणु ॥	039c  
निर्यासाः सल्लकीवर्ज्या देवानां दयितास्तु ते ।	040a  
गुग्गुलुः प्रवरस्तेषां सर्वेषामिति निश्चयः ॥	040c  
अगुरुः सारिणां श्रेष्ठो यक्षराक्षसभोगिनाम् ।	041a  
दैत्यानां सल्लकीजश्च काङ्क्षितो यश्च तद्विधः ॥	041c  
अथ सर्जरसादीनां गन्धैः पार्थिवदारवैः ।	042a  
फाणितासवसंयुक्तैर्मनुष्याणां विधीयते ॥	042c  
देवदानवभूतानां सद्यस्तुष्टिकरः स्मृतः ।	043a  
येऽन्ये वैहारिकास्तत्र मानुषाणामिति स्मृताः ॥	043c  
य एवोक्ताः सुमनसां प्रदाने गुणहेतवः ।	044a  
धूपेष्वपि परिज्ञेयास्त एव प्रीतिवर्धनाः ॥	044c  
दीपदाने प्रवक्ष्यामि फलयोगमनुत्तमम् ।	045a  
यथा येन यदा चैव प्रदेया यादृशाश्च ते ॥	045c  
ज्योतिस्तेजः प्रकाशं वाऽप्यूर्ध्वगं चापि वर्धते ।	046a  
प्रदानं तेजसां तस्मात्तेजो वर्धयते नृणाम् ॥	046c  
अन्धन्तमस्तमिस्रं च दक्षिणायनमेव च ।	047a  
उत्तरायणमेतस्माज्ज्योतिर्दानं प्रशस्यते ॥	047c  
यस्मादूर्ध्वगमे तत्तु तमसश्चैव भेषजम् ।	048a  
तस्मादूर्ध्वगतेर्दाता भवेदत्रेति निश्चयः ॥	048c  
देवास्तेजस्विनो यस्मात्प्रभावन्तः प्रकाशकाः ।	049a  
तामसा राक्षसाश्चैव तस्माद्दीपः प्रदीयते ॥	049c  
आलोकदानाच्चक्षुष्मान्प्रभायुक्तो भवेन्नरः ।	050a  
तान्दत्त्वा नोपहिंसेत न हरेन्नोपनाशयेत् ॥	050c  
दीपहार्ता भवेदन्धस्तमोगतिरसुप्रभः ।	051a  
दीपप्रदः स्वर्गलोके दीपमाली विराजते ॥	051c  
हविषा प्रथमः कल्पो द्वितीयश्चौषधीरसैः ।	052a  
वसामेदोस्थिनिर्यासैर्न कार्यः पुष्टिमिच्छता ॥	052c  
देवालये सभायां च गिरौ चैत्यचतुष्पथे ।	053a  
दीपदाता भवेन्नित्यं य इच्छेद्भूतिमात्मनः ॥	053c  
कुलोद्योतो विशुद्धात्मा प्रकाशत्वं च गच्छति ।	054a  
ज्योतिषां चैव सालोक्यं दीपदाता भवेन्नरः ॥	054c  
बलिकर्मसु वक्ष्यामि गुणान्कर्मफलोदयान् ।	055a  
देवयक्षोरगनृणां भूतानामथ रक्षसाम् ॥	055c  
येषां नाग्रभुजो विप्रा देवतातिथिबालकाः ।	056a  
राक्षसानेव तान्विद्धि निर्वषट्कारमङ्गलान् ॥	056c  
तस्मादग्रं प्रयच्छेत देवेभ्यः प्रतिपूजितम् ।	057a  
शिरसा प्रणतश्चापि हरेद्बलिमतन्द्रितः ॥	057c  
गृह्णन्ति देवता नित्यमाशंसन्ति सदा गृहान् ।	058a  
बाह्याश्चागन्तवो येऽन्ये यक्षराक्षसपन्नगाः ॥	058c  
इतो दत्तेन जीवन्ति देवताः पितरस्तथा ।	059a  
ते प्रीताः प्रीणयन्त्येनमायुषा यशसा धनैः ॥	059c  
बलयः सह पुष्पैस्तु देवानामुपहारयेत् ।	060a  
दधिदुग्धमयाः पुण्याः सुगन्धाः प्रियदर्शनाः ॥	060c  
कार्या रुधिरमांसाढ्या बलयो यक्षरक्षसाम् ।	061a  
सुरासवपुरस्कारा लाजोल्लापिकभूषिताः ॥	061c  
नागानां दयिता नित्यं पद्मोत्पलविमिश्रिताः ।	062a  
तिलान्गुडसुसम्पन्नान्भूतानामुपहारयेत् ॥	062c  
अग्रदाताऽग्रभोगी स्याद्बलवीर्यसमन्वितः ।	063a  
तस्मादग्रं प्रयच्छेत देवभ्यः प्रतिपूजितम् ॥	063c  
ज्वलन्त्यहरहो वेश्म याश्चास्य गृहदेवताः ।	064a  
ताः पूज्या भूतिकामेन प्रसृताग्रप्रदायिना ॥	064c  
इत्येतदसुरेन्द्राय काव्यः प्रोवाच भार्गवः ।	065a  
सुवर्णाय मनुः प्राह सुवर्णो नारदाय च ॥	065c  
नारदोऽपि मयि प्राह गुणानेतान्महाद्युते ।	066a  
त्वमप्येतद्विदित्वेह सर्वमाचर पुत्रक ॥ 	066c  

इति श्रीमन्महाभारते अनुशासनपर्वणि दानधर्मपर्वणि पञ्चपञ्चाशदधिकशततमोऽध्यायः ॥ 155 ॥

7-155-6 रमणीये शिलापृष्ठ इति झ. पाठः ॥ 7-155-7 स्ताम् अभवताम् ॥ 7-155-16 तपः वर्णाश्रमधर्मः । धर्मो दयादिः ॥ 7-155-17 वीरुधो लताः| ओषध्यो व्रीह्यादयः ॥ 7-155-40 प्रवरस्तेषां घृतमिश्रोऽथ कुञ्जर इति थ. पाठः ॥ 7-155-46 ज्योतिर्दीपादि । तेजः कान्तिः । प्रकाशः कीर्तिः ॥ 7-155-47 तमिस्रम् अन्धकारः । अन्धं तमो नाम नरकरूपम् । तथा दक्षिणायनमप्यन्धं तम एव । अत उत्तरायणे रात्रौ तमोनाशकं ज्योतिर्देयं नरकनिवृत्त्यर्थम् ॥ 7-155-52 हविषा घृतेन ओषधीरसैः तिलसर्षपादिस्नेहैः । वसामेदोस्थीनि प्राण्यवयवास्तेषां निर्यासाः स्नेहाः । वसादयः पृथग्वा निर्यासात् ॥ 7-155-60 दधिद्रप्सयुताः पुण्या इति ध. पाठः ॥ 7-155-61 लाजोल्लापिकभूषिताः । उल्लापिक उपरिलापनम् ॥
