अध्यायः 203

कृष्णेन पुत्रार्थं कैलासे तपश्चरणम् ॥ 1 ॥ तत्र कृष्णदर्शनाय नारदादीनामागमनम् ॥ 2 ॥ कृष्णेन स्वमुखनिःसृताग्निना तत्पर्वतस्य भस्मीकरणम् ॥ 3 ॥ तथा पुनः प्रसन्नदृष्ट्या गिरेरुज्जीवनम् ॥ 4 ॥ तथा नारदादीन्प्रति तत्कारणकथनम् ॥ 5 ॥

भीष्म उवाच ।	001  
अयं नारायणः श्रीमान्पुत्रार्थे व्रतकाङ्क्षया ।	001a  
दीक्षितोऽभून्महाबाहुः पुरा द्वादशवार्षिकम् ॥	001c  
दीक्षितं केशवं द्रष्टुमभिजग्मुर्महर्षयः ।	002a  
सेवित्वा च महात्मानः प्रीयमाणं जनार्दनम् ॥	002c  
नारदः पर्वतश्चैव कृष्णद्वैपायनस्तथा ।	003a  
देवलः काश्यपश्चैव हस्तिकाश्यप एव च ।	003c  
जमदग्निश्च राजेन्द्र धौम्यो वाल्मीकिरेव च ॥	003e  
अपरेऽपि तपःसिद्धाः सत्यव्रतपरायणाः ।	004a  
शिष्यैरनुगताः सर्वे ब्रह्मविद्भिरकल्मषैः ॥	004c  
केशवस्तानभिगतान्प्रीत्या सम्परिगृह्य च ।	005a  
तेषामतिथिसत्कारं पूजनार्थं कुलोचितम् ।	005c  
देवकीतनयो हृष्टो देवतुल्यमकल्पयत् ॥	005e  
उपविष्टेषु सर्वेषु विष्टरेषु तदाऽनघ ।	006a  
विश्वस्तेष्व्नभितुष्टेषु केशवार्चनया पुनः ॥	006c  
परस्परं कथा दिव्याः प्रावर्तन्त मनोरमाः ।	007a  
विष्णोर्नारायणस्यैव प्रसादात्कथयामि ताः ॥	007c  
तस्यैव व्रतचर्यायां मुनिभिर्विस्मितं पुरा ।	008a  
यत्र गोवृषभाङ्कस्य प्रभावोऽभून्महात्मनः ॥	008c  
यत्र देवी महादेवमपृच्छत्संशयान्पुरा ।	009a  
कथयामास सर्वांस्तान्देव्याः प्रियचिकीर्षया ॥	009c  
उमापत्योश्च संवादं शृणु तात मनोरमम् ।	010a  
वर्णाश्रमाणां धर्मश्च तत्र तात समाहितः ॥	010c  
ऋषिधर्मश्च निखिलो राजधर्मस्च पुष्कलः ।	011a  
गृहस्थधर्मश्च शुभः कर्मपाकफलानि च ॥	011c  
देवगुह्यं च विविधं दानधर्मविधिस्तथा ।	012a  
विधानमत्र प्रोक्तं यद्यमस्य नियमस्य च ॥	012c  
यमलोकविधानं च स्वर्गलोकगतिस्तथा ।	013a  
प्राणमोक्षविधिश्चैव तीर्थचर्या च पुष्कला ॥	013c  
मोक्षधर्मविधानं च साङ्ख्ययोगसमन्वितम् ।	014a  
स्त्रीधर्मश्च स्वयं देव्या देवदेवाय भाषितः ॥	014c  
एवमादि शुभं सर्वं तत्र तात समाहितम् ।	015a  
रुद्राण्याः संशयप्रश्नो यत्र तात प्रवर्तते ॥	015c  
धन्यं यशस्यमायुष्यं धर्म्यं च परमं हितम् ।	016a  
पुष्टियोगमिमं दिव्यं कथ्यमानं मया शृणु ॥	016c  
इतिहासमिमं दिव्यं पवित्रं परमं शुभम् ।	017a  
सायं प्रातः सदा सम्यक् श्रोतव्यं च बुभूषता ॥	017c  
भीष्म उवाच ।	018  
ततो नारायणो देवः सङ्क्लिष्टो व्रतचर्यया ।	018a  
वह्निर्विनिःसृतो वक्त्रात्कृष्णस्याद्भुतदर्शनः ॥	018c  
अग्निना तेन महता निःसृतेन मुखाद्विभोः ।	019a  
पश्यतामेव सर्वेषां दग्ध एव नगोत्तमः ॥	019c  
मृगपक्षिगणाकीर्णः श्वापदैरपि सङ्कुलः ।	020a  
वृक्षगुल्मलताकीर्णो मथितो दीनदर्शनः ॥	020c  
पुनः स दृष्टमात्रेण हरिणा सौम्यचेतसा ।	021a  
स बभूव गिरिः क्षिप्रं प्रफुल्लद्रुमकाननः ॥	021c  
सिद्धचारणसङ्घैश्च प्रसन्नैरुपशोभितः ।	022a  
मत्तवारणसंयुक्तो नानापक्षिगणैर्युतः ।	022c  
तदद्भुतमचिन्त्यं च सर्वेषामभवद्भृशम् ॥	022e  
तं दृष्ट्वा हृष्टरोमाणः सर्वे मुनिगणास्तदा ।	023a  
विस्तिताः परमायत्ताः साध्यसाकुललोचनाः ।	023c  
न किञ्चिदब्रुवंस्तत्र शुभं वा यदि वेतरत् ॥	023e  
ततो नारायणो देवो मुनिसङ्घे तु विस्मिते ।	024a  
तान्समीक्ष्यैव मधुरं बभाषे पुष्करेक्षणः ॥	024c  
किमर्थं मुनिसङ्घेऽस्मिन्विस्मयोऽयमनुत्तमः ।	025a  
एतन्मे संशयं सर्वे याथातथ्येन नन्दिताः ।	025c  
ऋषयो वक्तुमर्हन्ति निश्चयेनार्थकोविदाः ॥	025e  
केशवस्य वचः श्रुत्वा तुष्टुवुर्मुनिपुङ्गवाः ।	026a  
भवान्सृजति वै लोकान्भवान्संहरति प्रजाः ।	026c  
भवाञ्शीतं भवानुष्णं भवान्सत्यं भवान्क्रतुः ॥	026e  
भवानादिर्भवानन्तो भवतोऽन्यन्न विद्यते ।	027a  
स्थावरं जङ्गमं सर्वं त्वमेव पुरुषोत्तम ॥	027c  
त्वत्तः सर्वमिदं तात लोकचक्रं प्रवर्तते ।	028a  
त्वमेवार्हसि तद्वक्तुं मुखादग्निविनिर्गमम् ॥	028c  
एतन्नो विस्मयकरं बभूव मधुसूदन ।	029a  
ततो विगतसन्त्रासा भवाम पुरुषोत्तम ।	029c  
यदिच्छेत्तत्र वक्तव्यं कुतोऽस्माकं नियोगतः ॥	029e  
श्रीभगवानुवाच ।	030  
नित्यं हितार्थं लोकानां भवद्भिः क्रियते तपः ।	030a  
तस्माल्लोकहितं गुह्यं श्रूयतां कथयामि वः ॥	030c  
असुरः साम्प्रतं कश्चिदहितो लोकनाशनः ।	031a  
मायास्त्रकुशलश्चैव बलदर्पसमन्वितः ॥	031c  
बभूव स मया बद्धो लोकानां हितकाम्यया ।	032a  
पुत्रेण मे वधो दृष्टस्तस्य वै मुनिपुङ्गवाः ॥	032c  
तदर्थं पुत्रमेवाहं सिसृक्षुर्वनमागतः ।	033a  
आत्मनः सदृशं पुत्रमहं जनयितुं व्रतैः ॥	033c  
एवं व्रतपरीतस्य तपस्तीव्रतया मम ।	034a  
अथात्मा मम देहस्थः सोग्निर्भूत्वा विनिःसृतः ॥	034c  
विनिःसृत्य गतो द्रष्टुं क्षणेन च पितामहम् ।	035a  
ब्रह्मणा मन्मथोऽनङ्गः पुत्रत्वेन प्रकल्पितः ।	035c  
अनुज्ञातश्च तेनैव पुनरायान्ममान्तिकम् ॥	035e  
एवं मे वैष्णवं तेजो मम वक्त्राद्विनिःसृतम् ।	036a  
तत्तेजसा निर्मथितः पुरतोऽयं गिरिः स्थितः ॥	036c  
दृष्ट्वा दाहं गिरेस्तस्य सौम्यभावतया मम ।	037a  
पुनः स दृष्टमात्रेण गिरिरासीद्यथा पुरा ॥	037c  
एतद्गुह्यं यथातथ्यं कथितं वः समासतः ।	038a  
भवन्तो व्यथिता येन विस्मिताश्च तपोधनाः ॥	038c  
ऋषीणामेवमुक्त्वा तु तान्पुनः प्रत्यभाषत ॥ ॥	039ac  

इति श्रीमन्महाभारते अनुशासनपर्वणि दानधर्मपर्वणि त्र्यधिकद्विशततमोऽध्यायः ॥203॥	
