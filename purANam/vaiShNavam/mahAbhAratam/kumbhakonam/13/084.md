अध्यायः 084

भीष्मेण युधिष्ठिरम्प्रत्यौरसादिपुत्रनिरूपणम् ॥ 1 ॥
	
युधिष्ठिर उवाच ।	001  
ब्रूहि तात कुरुश्रेष्ठ वर्णानां त्वं पृथक् पृथक् ।	001a  
कीदृश्यां कीदृशाश्चापि पुत्राः कस्य च के च ते ॥	001c  
विप्रवादाः सुबहवः श्रूयन्ते पुत्रकारिणाम् ।	002a  
अत्र नो मुह्यतां राजन्संशयं छेत्तुमर्हसि ॥	002c  
भीष्म उवाच ।	003  
\'आत्मा पुत्रस्तु विज्ञेयः प्रथमो बहुधा परे ॥	003ac  
स्वे क्षेत्रे संस्कृते यस्तु पुत्रमुत्पादयेत्स्वयम् ।	004a  
तमौरसं विजानीयात्पुत्रं प्रथमकल्पितम् ॥	004c  
अग्निं प्रजापतिं चेष्ट्वा वराय प्रतिपादिता ।	005a  
पुत्रिका स्याद्दुहितरि सङ्कल्पे वाऽपि वा सुतः ॥	005c  
तल्पे जातः प्रमीतस्य क्लीबस्य पतितस्य वा ।	006a  
स्वधर्मेण नियुक्तो यः स पुत्रः क्षेत्रजः स्मृतः ॥	006c  
माता पिता च दद्यातां यमद्भिः पुत्रमापदि ।	007a  
सदृशप्रीतिसंयुक्तो विज्ञेयो दत्रिमः सुतः ॥	007c  
सदृशं तु प्रकुर्याद्यं गुणदोषविचक्षणम् ।	008a  
पुत्रं पुत्रगुणैर्युक्तं विज्ञेयः स तु कृत्रिमः ॥	008c  
उत्पद्यते यस्य गूढं न च ज्ञायेत कस्यचित् ।	009a  
स भवेद्गूढजो नाम तस्य स्याद्यस्य तल्पतः ॥	009c  
मातापितृभ्यामुत्सृष्टस्तयोरन्यतरेण वा ।	010a  
यं पुत्रं प्रतिगृह्णीयादपविद्धः स उच्यते ॥	010c  
पितृवेश्मनि कन्या तु यं पुत्रं जनयेद्रहः ।	011a  
तं कानीनं वदन्नाम्ना वोढुः कन्यासमुद्भवे ॥	011c  
या गर्भिणी संस्क्रियते ज्ञाताऽज्ञातापि वा सती ।	012a  
वोढुः स गर्भो भवति सहोढ इति उच्यते ॥	012c  
क्रीणीयाद्यस्त्वपर्यार्थं मातापित्रोर्यमन्तिकात् ।	013a  
स क्रीतकः सुतस्तस्य सदृशोऽसदृशोपि वा ॥	013c  
या पत्या वा परित्यक्ता विधवा वा स्वकेच्छया ।	014a  
उत्पादयति पुनर्भूत्वा स पौनर्भव उच्यते ॥	014c  
सा चेदक्षतयोनिः स्याद्गतप्रत्याङ्गताऽपि वा ।	015a  
पौनर्भवेन भर्त्रा सा पुनसंस्कारमर्हति ॥	015c  
मातापितृहनो यः स्यात्त्यक्तो वा स्यादकारणम् ।	016a  
आत्मानं स्पर्शयेद्यस्तु स्वयन्दत्तस्तु स स्मृतः ॥	016c  
यं ब्राह्मणस्तु शूद्रायां कामादुत्पादयेत्सुतम् ।	017a  
स पावयन्नेव शवस्तस्मात्पारशवः स्मृतः ॥	017c  
दास्यां वा दासदास्यां वा यः शूद्रस्य सुतो भवेत् ।	018a  
सोऽनुज्ञातो हरेदंशमिति धर्मो व्यवस्थितः ॥	018c  
क्षेत्रजादीन्सुतानेतानेकादश यथोदितान् ।	019a  
पुत्रप्रतिनिधीनाहुः क्रियालोपान्मनीषिणः ॥	019c  
भ्रातॄणामेकजातानामेकश्चेत्पुत्रवान्भवेत् ।	020a  
सर्वांस्तांस्तेन पुत्रेण पुत्रिणो मनुरब्रवीत् ॥	020c  
सर्वासामेकपत्नीनामेका चेत्पुत्रिणी भवेत् ।	021a  
सर्वास्तास्तेन पुत्रेण प्राह पुत्रवतीर्मनुः ॥	021c  
आत्मा पुत्रश्च विज्ञेयस्तस्यानन्तरजश्च यः ।	022a  
निरुक्तजश्च विज्ञेयः सुतः प्रसृतजस्तथा ॥	022c  
पतितस्य तु भार्याया भर्त्रा सुसमवेतया ।	023a  
तथा दत्तकृतौ पुत्रावध्यूढश्च तथाऽपरः ॥	023c  
षडपध्वंसजाश्चापि कानीनापसदास्तथा ।	024a  
इत्येते वै समाख्यातास्तान्विजानीहि भारत ॥	024c  
युधिष्ठिर उवाच ।	025  
षडपध्वंसजाः के स्युः के वाऽप्यपसदास्तथा ।	025a  
एतत्सर्वं यथातत्त्वं व्याख्यातुं मे त्वमर्हसि ॥	025c  
भीष्म उवाच ।	026  
त्रिषु वर्णेषु ये पुत्रा ब्राह्मणस्य युधिष्ठिर ।	026a  
वर्णयोश्च द्वयोः स्यातां यौ राजन्यस्य भारत ॥	026c  
एको द्विवर्ण एवाथ तथाऽत्रैवोपलक्षितः ।	027a  
षडपध्वंसजास्ते हि तथैवापसदाञ्शृणु ॥	027c  
चाण्डालो व्रात्यवर्णौ तु ब्राह्मण्यां क्षत्रियासु च ।	028a  
वैश्यायां चैव शूद्रस्य लक्ष्यास्तेऽपसदास्त्रयः ॥	028c  
मागधो वामकश्चैव द्वौ वैश्यस्योपलक्षितौ ।	029a  
ब्राह्मण्यां क्षत्रियायां च क्षत्रियस्यैक एव तु ॥	029c  
ब्राह्मण्यां लक्ष्यते सूत इत्येतेऽपसदाः स्मृताः ।	030a  
पुत्रा ह्येते न शक्यन्ते मिथ्या कर्तुं नराधिप ॥	030c  
युधिष्ठिर उवाच ।	031  
क्षेत्रजं केचिदेवाहुः सुतं केचित्तु शुक्रजम् ।	031a  
तुल्यावेतौ सुतौ कस्य तन्मे ब्रूहि पितामह ॥	031c  
भीष्म उवाच ।	032  
रेतजो वा भवेत्पुत्रः पुत्रो वा क्षत्रेजो भवेत् ।	032a  
अध्यूढः समयं भित्त्वेत्येतदेव निबोध मे ॥	032c  
युधिष्ठिर उवाच ।	033  
रेतजं विद्म वै पुत्रं क्षत्रेजस्यागमः कथम् ।	033a  
अध्यूढं विद्म वै पुत्रं भित्त्वा तु समयं कथम् ॥	033c  
भीष्म उवाच ।	034  
आत्मजं पुत्रमुत्पाद्य यस्त्यजेत्कारणान्तरे ।	034a  
न तत्र कारणं रेतः स क्षेत्रस्वामिनो भवेत् ॥	034c  
पुत्रकामो हि पुत्रार्थे यां वृणीते विशाम्पते ।	035a  
तत्र क्षेत्रं प्रमाणं स्यान्न वै तत्रात्मजः सुतः ॥	035c  
अन्यत्र क्षेत्रजः पुत्रो लक्ष्यते भरतर्षभ ।	036a  
न ह्यात्मा शक्यते हन्तुं दृष्टान्तोपगतो ह्यसौ ॥	036c  
क्वचिच्च कुतकः पुत्रः सङ्ग्रहादेव लक्ष्यते ।	037a  
न तत्र रेतः क्षेत्रं वा प्रमाणं स्याद्युधिष्ठिर ॥	037c  
युधिष्ठिर उवाच ।	038  
कीदृशः कृतकः पुत्रः सङ्ग्रहादेव लक्ष्यते ।	038a  
शुक्रं क्षेत्रं प्रमाणं वा यत्र लक्ष्यं न भारत ॥	038c  
भीष्म उवाच ।	039  
मातापितृभ्यां यस्त्यक्तः पथि यस्तं प्रकल्पयेत् ।	039a  
न चास्य मातापितरौ ज्ञायेतां स हि कृत्रिमः ॥	039c  
अस्वामिकस्य स्वामित्वं यस्मिन्सम्प्रतिलक्ष्यते ।	040a  
यो वर्णः पोषयेत्तं च तद्वर्णस्तस्य जायते ॥	040c  
युधिष्ठिर उवाच ।	041  
कथमस्य प्रयोक्तव्यः संस्कारः कस्य वा कथम् ।	041a  
देया कन्या कथं चेति तन्मे ब्रूहि पितामह ॥	041c  
भीष्म उवाच ।	042  
आत्मवत्तस्य कुर्वीत संस्कारं स्वामिवत्तथा ।	042a  
त्यक्तो मातापितृभ्यां यः सवर्णं प्रतिपद्यते ॥	042c  
तद्गोत्रबन्धुजं तस्य कुर्यात्संस्कारमच्युत ।	043a  
अथ देया तु कन्या स्यात्तद्वर्णस्य युधिष्ठिर ॥	043c  
संस्कर्तुं वर्णगोत्रं च मातृवर्णविनिश्चये ।	044a  
कानीनाध्यूढजौ वाऽपि विज्ञेयौ पुत्रकिल्बिषौ ॥	044c  
तावपि स्वाविव सुतौ संस्कार्याविति निश्चयः ।	045a  
क्षेत्रजो वाऽप्यपसदो येऽध्यूढास्तेषु चाप्युत ॥	045c  
आत्मवद्वै प्रयुञ्जीरन्संस्कारान्ब्राह्मणादयः ।	046a  
\'स्वं जन्मे मातृगोत्रेण संस्कारं ब्राह्मणादयः ॥	046c  
\'धर्मशास्त्रेषु वर्णानां निश्चयोऽयं पदृश्यते ।	047a  
एतत्ते सर्वमाख्यातं किं भूयः श्रोतुमिच्छसि ॥ ॥	047c  

इति श्रीमन्महाभारते अनुशासनपर्वणि दानधर्मपर्वणि चतुरशीतितमोऽध्यायः ॥ 84 ॥

13-84-2 विप्रवादाः विविधाः प्रवादः पूर्वोक्ता एव ॥ 13-84-6 तल्पे कलत्रे ॥ 13-84-22 अनन्तरजः औरसः निरुक्तजः स्वक्षेत्रेऽन्यो रेतःसेकार्थमुक्तस्तज्जः । प्रसृतोऽनिरुक्तोऽपि यो लौल्यात्परक्षेत्रे रेतः सिञ्चति तज्जः प्रसृतजः ॥ 13-84-23 तथा पतितात्स्वभार्यायामेव जातः । भार्यायाः तृतीयार्थे षष्ठी । दत्तः पञ्चमः । कृतः क्रीतः स्वयमुपायगम्यो वा षष्ठः । अध्यूढः यस्य माता गर्भवत्येव ऊढा तादृशः सप्तमः ॥ 13-84-24 षडपध्वंसजा वक्ष्यमाणाः । कानीनः कन्यायां विवाहात् प्रागुत्पन्नश्चतुर्दशः । अपसदा वक्ष्यमाणाः षट् । एते विंशतिः । तान्सर्वान् पुत्रानिति विजानीहि ॥ 13-84-34 कारणान्तरे लोकापवादादिभये सति ॥ 13-84-35 यां गर्भवती कन्यां वृणीते तत्र स पुत्रो वोढुरेव क्षेत्रजो न तु सेक्तुरात्मज ॥
