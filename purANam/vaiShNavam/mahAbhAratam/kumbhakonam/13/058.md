अध्यायः 058

भीष्मेण युधिष्ठिरं प्रति स्त्रीणामतिक्रमे प्रायश्चित्तादिप्रतिपादकनारदमार्कण्डेयसंवादानुवादः ॥ 1 ॥
	
मार्कण्डेय उवाच ।	001  
श्रुतं नराणां चापल्यं परस्त्रीषु प्रजायताम् ।	001a  
प्रमदानां तु चापल्ये दोषमिच्छामि वेदितुम् ॥	001c  
नारद उवाच ।	002  
एकवर्णे विदोषं तु गमनं पूर्वकालिकम् ।	002a  
धाता च समनुज्ञातो विष्णुना तत्तथाऽकरोत् ॥	002c  
भगलिङ्गे महाप्राज्ञ पूर्वमेव प्रजापतिः ।	003a  
ससर्ज ताभ्यां संयोगमनुज्ञातश्चकार सः ॥	003c  
अथ विष्णुप्रसादेन भगो दत्तवरः किल ।	004a  
तेन चैव प्रसादेन सर्वांल्लोकानुपाश्नुते ॥	004c  
तस्मात्तु पुरुषे दोषो ह्यधिको नात्र संशयः ।	005a  
विना गर्भं सवर्णेषु न त्याज्या गमनात्स्त्रियः ॥	005c  
प्रायश्चित्तं यथान्यायं दण्डं कुर्यात्स पण्डितः ।	006a  
श्वभिर्वा दंशनं स्नानं सवनत्रितयं निशि ॥	006c  
भूमौ च भस्मशयनं दानं भोगविवर्जितम् ।	007a  
दोषगौरवतः कालो द्रव्यगौरवमेव च ।	007c  
मर्यादा स्थापिता पूर्वमिति तीर्थान्तरं गते ॥	007e  
तद्योषितां तु दीर्घायो नास्ति दोषो व्यतिक्रमे ।	008a  
भगतीर्थान्तरे शुद्धो विष्णोस्तु वचनादिह ॥	008c  
रक्ष्याश्चैवान्यसंवादैरन्यगेहाद्विचक्षणैः ।	009a  
आसां शुद्धौ विशेषेण कर्मणां फलमश्नुते ॥	009c  
नैता वाच्या न वै वध्या न क्लेश्याः शुभमिच्छता ।	010a  
विष्णुप्रसादादित्येव भगस्तीर्थान्तरं गतः ।	010c  
मासि मासि ऋतुस्तासां दुष्कृतान्यपकर्षति ॥	010e  
स्त्रियस्तोषकरा नॄणां स्त्रियः पुष्टिप्रदाः सदा ।	011a  
पुत्रसेतुप्रतिष्ठाश्च स्त्रियो लोके महाद्युते ॥ ॥	011c  

इति श्रीमन्महाभारते अनुशासनपर्वणि दानधर्मपर्वणि अष्टपञ्चाशोऽध्यायः ॥ 58 ॥
