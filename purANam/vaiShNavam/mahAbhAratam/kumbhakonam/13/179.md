श्रीः
अध्यायः 179

भीष्मेण युधिष्ठिरम् प्रति कीटोपाख्यानकथनम् ॥ 1 ॥ कीटेन व्यासम् प्रति स्वपूर्वजन्मवृत्तान्तकथनम् ॥ 2 ॥

युधिष्ठिर उवाच 	001  
अकामाश्च सकामाश्च ये हताः स्म महामृधे ।	001a  
कां योनिं प्रतिपन्नास्ते तन्मे ब्रूहि पितामह ॥	001c  
दुःखं प्राणपरित्यागः पुरुषाणां महामृधे ।	002a  
जानामि चाहं धर्मज्ञ प्राणत्यागं सुदुष्करम् ॥	002c  
समृद्धे वाऽसमृद्धे वा शुभे वा यदि वाऽशुभे ।	003a  
\'संसारेऽस्मिन्सदाजाताः प्राणिनोऽभिरताःकथम् |\'	003c  
कारणं तत्र मे ब्रूहि सर्वज्ञो ह्यसि मे मतः ॥	003e  
भीष्म उवाच 	004  
समृद्धे वाऽसमृद्धे वा शुभे वा यदि वाऽशुभे ।	004a  
संसारेऽस्मिन्समे जाताः प्राणिनः पृथिवीपते ॥	004c  
निरता येन भावेन तत्र मे शृणु कारणम् ।	005a  
सम्यक्चायमनुप्रश्नस्त्वयोक्तस्तु युधिष्ठिर ॥	005c  
अत्र ते वर्तयिष्यामि पुरावृत्तमिदं नृप ।	006a  
द्वैपायनस्य संवादं कीटस्य च युधिष्ठिर ॥	006c  
ब्रह्मिभूतश्चरन्विप्रः कृष्णद्वैपायनः पुरा ।	007a  
ददर्श कीटं धावन्तं शीघ्रं शकटवर्त्मनि ॥	007c  
गतिज्ञः सर्वभूतानां रुतज्ञश्च शरीरिणाम् ।	008a  
सर्वज्ञस्त्वरितं दृष्ट्वा कीटं वचनमब्रवीत् ॥	008c  
कीट सन्त्रस्तरूपोऽसि त्वरितश्चैव लक्ष्यसे ।	009a  
क्व च वासस्तदाचक्ष्व कुतस्ते भयमागतम् ॥	009c  
कीट उवाच 	010  
शकटव्रजस्य महतो घोषं श्रुत्वा भयं मम ।	010a  
आगतं वै महाबुद्धे स्वन एष हि दारुणः ॥	010c  
श्रूयते तु स मा हन्यादिति ह्यस्मादपक्रमे ।	011a  
श्वसतां च शृणोम्येनं गोवृषाणां प्रतोद्यताम् ॥	011c  
वहतां सुमहाभारं सन्निकर्षे स्वनं प्रभो ।	012a  
नृणां च संवाहयतां श्रूयन्ते विविधाः स्वनाः ॥	012c  
वोढुमस्मद्विधेनैष न शक्यः कीटयोनिना ।	013a  
तस्मादतिक्रमाम्येष भयादस्मात्सुदारुणात् ॥	013c  
दुःखं हि मृत्युर्भूतानां जीवितं च सुदुर्लभम् ।	014a  
अतो भीतः पलायामि गच्छेयं नापदं यथा ॥	014c  
भीष्म उवाच 	015  
इत्युक्तः स तु सं प्राह कुतः कीट सुखं तव ।	015a  
मरणं ते सुखं मन्ये तिर्यग्योनौ हि वर्तसे ॥	015c  
शब्दं स्पर्शं रसं गन्धं भोगांश्चोच्चावचान्बहून् ।	016a  
नाभिजानासि कीट त्वं श्रेयो मरणमेव ते ॥	016c  
कीट उवाच 	017  
सर्वत्र निरतो जीव इहापि च सुखं मम ।	017a  
चेतयामि महाप्राज्ञ तस्मादिच्छामि जीवितुम् ॥	017c  
इहापि विषयः सर्वो यथादेहं प्रवर्तितः ।	018a  
मनुष्यास्तिर्यगाश्चैव पृथग्भोगा विशेषतः ॥	018c  
अहमासं मनुष्यो वै शूद्रो बहुधनः प्रभो ।	019a  
अब्रह्मण्यो नृशंसश्च कदर्यो बुद्धिजीवनः ॥	019c  
वाक्श्लक्ष्णो ह्यकृतप्रज्ञो द्वेष्टा विश्वस्य कर्मणः ।	020a  
मिथोगुप्तनिधिर्नित्यं परस्वहरणे रतः ॥	020c  
भृत्यातिथिजनश्चापि गृहेऽपर्यशितो मया ।	021a  
मात्सर्यात्स्वादुकामेन नृशंसेन बुभुक्षता ॥	021c  
देवार्थं पितृयज्ञार्थं न च श्राद्धं कृतं मया ।	022a  
न दत्तमन्नकामेषु दत्तमन्नं लुनामि च ॥	022c  
गुप्तं शरणमाश्रित्य भयेषु शरणागतान् ।	023a  
त्यक्त्वाऽकस्मान्निशायां च न दत्तमभयं मया ॥	023c  
धनं धान्यं प्रियान्दारान्यानं वासस्तथाऽद्भुतम् ।	024a  
श्रियं दृष्ट्वा मनुष्याणामसूयामि निरर्थकम् ॥	024c  
ईर्ष्युः परसुखं दृष्ट्वा अन्यस्य न बुभूषकः ।	025a  
त्रिवर्गहन्ता चान्येषामात्मकामानुवर्तकः ॥	025c  
नृशंसगुणभूयिष्ठं पुरा कर्म कृतं मया ।	026a  
स्मृत्वा तदनुतप्येऽहं हित्वा प्रियमिवात्मजम् ॥	026c  
शुभानां नाभिजानामि कृतानां कर्मणां फलम् ।	027a  
माता च पूजिता वृद्धा ब्राह्मणश्चार्चितो मया ॥	027c  
सकृज्जातिगुणोपेतः सङ्गत्या गृहमागतः ।	028a  
अतिथिः पूजितो ब्रह्मंस्तेन मां नाजहात्स्मृतिः ॥	028c  
कर्मणामेव चैवाहं सुखाशामिव लक्षये ।	029a  
तच्छ्रोतुमहमिच्छामि त्वत्तः श्रेयस्तपोधन ॥ 	029c  

इति श्रीमन्महाभारते अनुशासनपर्वणि दानधर्मपर्वणि एकोनाशीत्यधिकशततमोऽध्यायः ॥ 179 ॥

7-179-19 कदर्यो वृद्धिजीवनः इति झ. पाठः ॥ 7-179-25 न बुभूषकः अनैश्वर्यमिच्छन् ॥
