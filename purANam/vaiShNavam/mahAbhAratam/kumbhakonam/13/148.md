श्रीः
अध्यायः 148

भीष्मेण युधिष्ठिरम् प्रति यतिशुश्रूषाप्रशंसनम् ॥ 1 ॥

\'पराशर उवाच 	001  
न तथा सम्प्रदानेन नोपवासादिभिस्तथा ।	001a  
इष्टां गतिमवाप्नोति यथा शुश्रूषकर्मणा ॥	001c  
यादृशेन तु तोयेन शुद्धिं प्रकुरुते नरः ।	002a  
तादृग्भवति तद्धौतमुदकस्य प्रभावतः ॥	002c  
शूद्रोप्येतेन मार्गेण यादृशं सेवते जनम् ।	003a  
तादृग्भवति संसर्गादचिरेण न संशयः ॥	003c  
तस्मात्प्रयत्नतः सेव्या भिक्षवो नियतात्मना ।	004a  
उदकग्रहणाद्येन स्नपनोद्वर्तनैस्तथा ॥	004c  
अध्वना कर्शितानां च व्याधितानां तथैव च ।	005a  
शुश्रूषां नियतं कुर्यात्तेषामापदि यत्नतः ॥	005c  
दर्भाजिनान्यवेक्षेत भैक्षभाजनमेव च ।	006a  
यथाकामं च कार्याणि सर्वाण्येवोपसाधयेत् ।	006c  
प्रायश्चित्तं यता न स्यात्तथा सर्वं समाचरेत् ॥	006e  
व्याधितानां तु भिक्षूणां चेलप्रक्षालनादिभिः ।	007a  
प्रतिकर्मक्रिया कार्या भेषजानयनैस्तथा ॥	007c  
पिंषणालेपनं चूर्णं कषायमथ साधनम् ।	008a  
नान्यस्य प्रतिचारेषु सुखार्थमुपपादयेत् ॥	008c  
भिक्षाटनोऽभिगच्छेत भिषजश्च विपश्चितः ।	009a  
ततो विनिष्क्रियार्थानि द्रव्याणि समुपार्जयेत् ॥	009c  
यश्च प्रीतमना दद्यादादद्याद्भेषजं नरः ।	010a  
अश्रद्धया हि दत्तानि तान्यभोक्ष्याणि भिक्षुभिः ॥	010c  
श्रद्धया यदुपादत्तं श्रद्धया चोपपादितम् ।	011a  
तस्योपभोगाद्धर्मः स्याद्व्याधिभिश्च निवर्त्यते ॥	011c  
आदेहपतनादेवं शुश्रूषेद्विधिपूर्वकम् ।	012a  
न त्वेवं धर्ममुत्सृज्य कुर्यात्तेषां प्रतिक्रियाम् ॥	012c  
स्वभावतो हि द्वन्द्वानि विप्रयान्त्युपयान्ति च ।	013a  
स्वभावतः सर्वभावा भवन्ति नभवन्ति च ।	013c  
सागरस्योर्मिसदृशा विज्ञातव्या गुणात्मकाः ॥	013e  
विद्यादेवं हि यो धीमांस्तत्ववित्तत्वदर्शनः ।	014a  
न स लिप्येत पापेन पद्मपत्रमिवाम्भसा ॥\' 	014c  

इति श्रीमन्महाभारते अनुशासनपर्वणि दानधर्मपर्वणि अष्टचत्वारिंशदधिकशततमोऽध्यायः ॥ 148 ॥
