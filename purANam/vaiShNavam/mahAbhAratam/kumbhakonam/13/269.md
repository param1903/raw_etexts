अध्यायः 269

अथ दानधर्मपर्व ॥ 1 ॥

भीष्मेण युधिष्ठिरम्प्रत्यन्वयव्यतिरेकाभ्यां सुकृतदुष्कृतयोः सदृष्टान्तप्रदर्शनं सुखदुःखकारणत्वोपपादनम् ॥ 1 ॥

युधिष्ठिर उवाच ।	001  
नाभागधेयः प्राप्नोति धनं सुबलवानपि ।	001a  
भागधेयान्वितस्त्वर्थान्कृशो बालश्च विन्दति ॥	001c  
नालाभकाले लभते प्रयत्नेऽपि कृते सति ।	002a  
लाभकालेऽप्रयत्नेन लभते विपुलं धनम् ॥	002c  
कृतयत्नाफलाश्चैव दृश्यन्ते शतशो नराः ।	003a  
अयत्नेनैधमानाश्च दृश्यन्ते बहवो जनाः ॥	003c  
यदि यत्नो भवेन्मर्त्यः स सर्वं फलमाप्नुयात् ।	004a  
नालभ्यं चोपलभ्येत नृणां भरतसत्तम ॥	004c  
प्रयत्नं कृतवन्तोपि दृश्यन्ते ह्यफला नराः ।	005a  
मार्गत्यायशतैरर्थानमार्गश्चापरः सुखी ॥	005c  
अकार्यमसकृत्कृत्वा दृश्यन्ते ह्यधना नराः ।	006a  
धनयुक्ताः स्वकर्मस्था दृश्यन्ते चापरेऽधनाः ॥	006c  
अधीत्य नीतिशास्त्राणि नीतियुक्तो न दृश्यते ।	007a  
अनभिज्ञश्च साचिव्यं गमितः केन हेतुना ॥	007c  
विद्यायुक्तो ह्यविद्यश्च धनवान्दुर्मतिस्तथा ।	008a  
यदि विद्यामुपाश्रित्य नरः सुखमवाप्नुयात् ॥	008c  
न विद्वान्विद्यया हीनं वृत्त्यर्थमुपसंश्रयेत् ।	009a  
यथा पिपासां जयति पुरुषः प्राप्य वै जलम् ॥	009c  
इष्टार्थो विद्यया ह्येव न विद्यां प्रजहेन्नरः ॥	010ac  
नाप्राप्तकालो म्रियते विद्धः शरशतैरपि ।	011a  
तृणाग्रेणापि संस्पृष्टः प्राप्तकालो न जीवति ॥	011c  
भीष्म उवाच ।	012  
ईहमानः समारम्भान्यदि नासादयेद्धनम् ।	012a  
उग्रं तपः समारोहेन्न ह्यनुप्तं प्ररोहति ॥	012c  
दानेन भोगी भवति मेधावी वृद्धसेवया ।	013a  
अहिंसया च दीर्घायुरिति प्राहुर्मनीषिणः ॥	013c  
तस्माद्दद्यान्न याचेत पूजयेद्धार्मिकानपि ।	014a  
सुभाषी प्रियकृच्छान्तः सर्वसत्वाविहिंसकः ॥	014c  
यदा प्रमाणं प्रसवः स्वभावश्च सुखासुखे ।	015a  
दंशकीटपिपीलानां स्थिरो भव युधिष्ठिर ॥ ॥	015c  

इति श्रीमन्महाभारते अनुशासनपर्वणि दानधर्मपर्वणि एकोनसप्तत्यधिकद्विशततमोऽध्यायः ॥ 269 ॥

13-269-3 कृतो यत्नोऽफलो येषां ते कृतयत्नाफलाः ॥ 13-269-4 भवेत्समर्थः स्यात् ॥ 13-269-5 आयशतैः उपायशतैः । सुखी धनेन ॥ 13-269-13 तपसेह भोगी भवतीति ट.थ.पाठः ॥ 13-269-15 प्रसवः प्रसवकारणं कर्मैव । दंशादीनां सुखाद्याप्तौ प्रमाणं नियामकम् । एवं स्वस्यापि ज्ञात्वा स्थिरोऽचञ्चलो भव ॥
