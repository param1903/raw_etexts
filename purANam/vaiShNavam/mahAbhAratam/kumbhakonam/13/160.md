श्रीः
अध्यायः 160

भीष्मेण युधिष्ठिरम् प्रति विप्रवचनस्यैहिकपारत्रिकश्रेयस्साधनत्वकथनम् ॥ 1 ॥ तथाऽनशनस्य महातपस्त्वकथनम् ॥ 2 ॥

युधिष्ठिर उवाच 	001  
दानं बहुविधाकारं शान्तिः सत्यमहिंसितम् ।	001a  
स्वदारतुष्टिश्चोक्ता ते फलं दानस्य वाऽपि यत् ॥	001c  
पितामहस्य विदितं किमन्यत्तपसो बलात् ।	002a  
तपसो यत्परं तेऽद्य तन्नो व्याख्यातुमर्हसि ॥	002c  
भीष्म उवाच 	003  
तपसः प्रक्षयो यावत्तावल्लोको युधिष्ठिर ।	003a  
मतं ममात्र कौन्तेय तपो नानशनात्परम् ॥	003c  
अत्राप्युदाहरन्तीममितिहासं पुरातनम् ।	004a  
भगीरथस्य संवादं ब्रह्मणश्च महात्मनः ॥	004c  
अतीत्य सुरलोकं च गवां लोकं च भारत ।	005a  
ऋषिलोकं च सोऽगच्छद्भगीरथ इति श्रुतम् ॥	005c  
तं तु दृष्ट्वा वचः प्राह ब्रह्मा राजन्भगीरथम् ।	006a  
कथं भगीरथाऽऽगास्त्वमिमं लोकं दुरासदम् ॥	006c  
न हि देवा न गन्धर्वा न मनुष्या भगीरथ ।	007a  
आयान्त्यतप्ततपसः कथं वै त्वमिहागतः ॥	007c  
भगीरथ उवाच 	008  
निश्शङ्कमन्नमददां ब्राह्मणोभ्यः शतं सहस्राणि सदैवतानाम् ।	008a  
ब्राह्मं व्रतं नित्यमास्थाय विद्वन्न त्वेवाहं तस्य फलादिहागाम् ॥	008c  
दशैकरात्रान्दशपञ्चरात्रानेकादशैकादशकान्क्रतूंश्च ।	009a  
ज्योतिष्टोमानां च शतं यदिष्टं फलेन तेनापि च नागतोऽहम् ॥	009c  
यच्चावसं जाह्नवीतीरनित्यः शतं समास्तप्यमानस्तपोऽहम् ।	010a  
अदां च तत्राश्वतरीसहस्रं नारीपुरं न च तेनाहमागाम् ॥	010c  
दशायुतानि चाश्वानां गोऽयुतानि च विंशतिम् ।	011a  
पुष्करेषु द्विजातिभ्यः प्रादां शतसहस्रशः ॥	011c  
सुवर्णचन्द्रोत्तमधारिणीनां कन्योत्तमानामददं सहस्रम् ।	012a  
षष्टिं सहस्राणि विभूषितानां जाम्बूनदैराभरणैर्न तेन ॥	012c  
दशार्बुदान्यददं गोसवेज्यास्वेकैकशो दश गा लोकनाथ ।	013a  
समानवत्साः पयसा समन्विताः सुवर्णकांस्योपदुहा न तेन ॥	013c  
आप्तोर्यामेषु नियतमेकैकस्मिन्दशाददम् ।	014a  
गृष्टीनां क्षीरदोग्ध्रीणां रोहिणीनां शतानि च ॥	014c  
दोग्ध्रीणां वै गवां चापि प्रयुतानि दशैव ह ।	015a  
प्रादां दशगुणं ब्रह्मन्न तेनाहमिहागतः ॥	015c  
वाजिनां बाह्लिजातानामयुतान्यददं दश ।	016a  
कर्काणां हेममालानां न च तेनाहमागतः ॥	016c  
कोटीश्च काञ्चनस्याष्टौ प्रादां ब्रह्मन्दशान्वहम् ।	017a  
एकैकस्मिन्क्रतौ तेन फलेनाहं न चागतः ॥	017c  
वाजिनां श्यामकर्णानां हरितानां पितामह ।	018a  
प्रादां हेमस्रजां ब्रह्मन्कोटीर्दश च सप्त च ॥	018c  
ईषादन्तान्महाकायान्काञ्चनस्रग्विभूषितान् ।	019a  
पद्मिनो वै सहस्राणि प्रादां दश च सप्त च ॥	019c  
अलङ्कृतानां देवेश दिव्यैः कनकभूषणैः ।	020a  
रथानां काञ्चनाङ्गानां सहस्राण्यददं दश ॥	020c  
सप्त चान्यानि युक्तानि वाजिभिः समलङ्कृतैः ।	021a  
दक्षिणावयवाः केचिद्वेदैर्ये सम्प्रकीर्तिताः ॥	021c  
वाजपेयेषु दशसु प्रादां तेष्वपि चाप्यहम् ।	022a  
शक्रतुल्यप्रभावाणामिज्यया विक्रमेण ह ॥	022c  
सहस्रं निष्ककण्ठानामददं दक्षिणामहम् ।	023a  
विजित्य भूपतीन्सर्वानर्थैरिष्ट्वा पितामह ।	023c  
अष्टभ्यो राजसूयेभ्यो न च तेनाहमागतः ॥	023e  
स्रोतश्च यावद्गङ्गायाश्छन्नमासीज्जगत्पते ।	024a  
दक्षिणाभिः प्रवृत्ताभिर्मम नागां च तत्कृते ॥	024c  
वाजिनां च सहस्रे द्वे सुवर्णशतभूषिते ।	025a  
वरं ग्रामशतं चाहमेकैकस्यां तिथावदाम् ॥	025c  
तपस्वी नियताहारः शममास्थाय वाग्यतः ।	026a  
दीर्घकालं हिमवति गङ्गार्थमचरं तपः ॥	026c  
मूर्ध्ना हरं महादेवं प्रणम्याभ्यर्चयन्नृपः ।	027a  
न तेनाप्यहमागच्छं फलेनेह पितामह ॥	027c  
शम्याक्षेपैरयजं यच्च देवाञ्शतैः क्रतूनामयुतैश्चापि यच्च ।	028a  
त्रयोदशद्वादशाहैश्च देव सपौण्डरीकैर्न च तेषां फलेन ॥	028c  
अष्टौ सहस्राणि ककुद्मिनामहं शुक्लर्षभाणामददं द्विजेभ्यः ।	029a  
एकैकं वै काञ्चनं शृङ्गमेभ्यः पत्नीश्चैषामददं निष्ककण्ठीः ॥	029c  
हिरण्यरत्ननिचयानददं रत्नपर्वतान् ।	030a  
धनधान्यैः समृद्धांश्च ग्रामाञ्शतसहस्रशः ॥	030c  
शतं शतानां गृष्टीनामददं चाप्यतन्द्रितः ।	031a  
इष्ट्वाऽनेकैर्महायज्ञैर्ब्राह्मणेभ्यो न तेन च ॥	031c  
एकादशाहैरयजं सदक्षिणैर्द्विर्द्वादशाहैरश्वमेधैश्च देव ।	032a  
गवां धनैः षोडशभिश्च ब्रह्मंस्तेषां फलेनेह न चागतोऽस्मि ॥	032c  
निष्कैककण्ठमददं योजनायतं तद्विस्तीर्णं काञ्चनपादपानाम् ।	033a  
वनं चूतानां रत्नविभूषितानां नचैव तेषामागतोऽहं फलेन ॥	033c  
तुरायणं हि व्रतमप्यधृष्यमक्रोधनोऽकरवं त्रिंशदब्दान् ।	034a  
शतं गवामष्टशतानि चैव दिनेदिने ह्यददं ब्राह्मणेभ्यः ॥	034c  
पयस्विनीनामथ रोहिणीनां तथैवान्याननडुहो लोकनाथ ।	035a  
प्रादां नित्यं ब्राह्मणेभ्यः सुरेश नेहागतस्तेन फलेन चाहम् ॥	035c  
\'शम्याक्षेपेण पृथिवीं त्रिधा पर्यचरं यजन् ।\'	036a  
त्रिंशदग्नीनहं ब्रह्मन्नयजं यच्च नित्यदा ।	036c  
अष्टाभिः सर्वमेधैश्च नरमेधैश्च सप्तभिः ॥	036e  
दशभिर्विश्वजिद्भिश्च शतैरष्टादशोत्तरैः ।	037a  
न चैव तेषां देवेश फलेनाहमिहागमम् ॥	037c  
सरय्वां बाहुदायां च गङ्गायामथ नैमिषे ।	038a  
गवां शतानामयुतमददं न च तेन वै ॥	038c  
इन्द्रेण गुह्यं निहितं वै गुहायां यद्भार्गवस्तपसेहाभ्यविन्दत् ।	039a  
जाज्वल्यमानमुशनस्तेजसेह तत्साधयामासमहं वरेण्य ॥	039c  
\'ब्राह्मणार्थाय कर्माणि रणं चैव करोमि यत् ।\'	040a  
ततो मे ब्राह्मणास्तुष्टास्तस्मिन्कर्मणि साधिते ।	040c  
\'पूजितैर्ब्राह्मणैर्नित्यं न च तेनाहमागतः ॥\'	040e  
सहस्रमृषयश्चासन्ये वै तत्र समागताः ।	041a  
उक्तस्तैरस्मि गच्छ त्वं ब्रह्मलोकमिति प्रभो ॥	041c  
प्रीतेनोक्तः सहस्रेण ब्राह्मणानामहं प्रभो ।	042a  
इमं लोकमनुप्राप्तो मा भूत्तेऽत्र विचारणा ॥	042c  
कामं यथावद्विहितं विधात्रा पृष्टेन वाच्यं तु मया यथावत् ।	043a  
तपो हि नान्यच्चानशनान्मतं मे नमोस्तु ते देववर प्रसीद ॥	043c  
भीष्म उवाच 	044  
इत्युक्तवन्तं ब्रह्मा तु राजानं स भगीरथम् ।	044a  
पूजयामास पूजार्हं विधिदृष्टेन कर्मणा ॥	044c  
तस्मादनशनैर्युक्तो विप्रान्पूजय नित्यदा ।	045a  
विप्राणां वचनात्सर्वं परत्रेह च सिध्यति ॥	045c  
वासोभिरन्नैर्गोभिश्च शुभैर्नैवेशिकैरपि ।	046a  
शुभैः सुरक्षणैश्चापि स्तोष्या एव द्विजास्तथा ।	046c  
एतदेव परं गुह्यमलोभेन समाचर ॥ 	046e  

इति श्रीमन्महाभारते अनुशासनपर्वणि दानधर्मपर्वणि षष्ट्यधिकशततमोऽध्यायः ॥ 160 ॥

7-160-1 अहिंसितमहिंसा ॥ 7-160-2 तपसः कृच्छ्रचान्द्रायणादेर्बलादन्यत्किं बलवत्तरं विदितं न किमप्यपितु तपसस्तपसां मध्ये यत्परम् ॥ 7-160-3 लोको भोग्यप्रदेशः ॥ 7-160-5 ब्रह्मलोकं च सोगच्छत् इति क. पाठः ॥ 7-160-9 एकरात्रादयः क्रतुविशेषाः ॥ 7-160-10 नारीपुरं कन्यासमूहमदाम् ॥ 7-160-12 चन्द्रो भूषणविशेषः । न तेनाहमागामित्यनुवर्तते ॥ 7-160-13 एकैकशो ब्राह्मणाय दश गाः ॥ 7-160-14 आप्तोर्यामः सोमयागः ॥ 7-160-16 कर्काणां शुक्लाश्वानाम् ॥ 7-160-19 पद्मिनः पद्मचिह्नान् ॥ 7-160-21 दक्षिणारूपा यज्ञाङ्गभूता दक्षिणावयवाः ॥ 7-160-23 निष्ककण्ठानां युद्धे जितानां राज्ञां सहस्रं विप्रेभ्यो विप्रवचनाद्दक्षिणा अददम् उत्सृष्टवान् ॥ 7-160-28 शम्या पृथुबुध्नः काष्ठदण्डः । स बलेनाक्षिप्तो यावद्दूरं पतति तावद्देशो यस्य वेदिकाया भवति स शम्याक्षेपोयागः । देवान् साद्यस्कानामयुतैश्चापि यत्तत् इति झ. पाठः ॥ 7-160-32 आर्कायणैः षोडशभिश्च इति झ. पाठः ॥ 7-160-33 काञ्चनमयानां वृक्षाणां चूतानां नानावर्णरत्नखचितानां वनमित्यर्थः ॥ 7-160-36 अग्नीनग्निचयनानि ॥ 7-160-39 गुहायां निहितं गोपितं गुह्यं यदनशनं तपसा अभ्यविन्दत् आज्ञासीत् । उशनस्तेजसा शुक्रस्य बलेन जाज्वल्यमानम् । तच्च वाक्यशेषात्सर्वभोगत्यागात्मकमनशनं सर्वभोगैर्ब्राह्मणानां सन्तर्पणं च । साधयामासमित्यार्षम् ॥
