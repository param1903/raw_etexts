अध्यायः 204

कृष्णेनाश्चर्यकथनं प्रार्थितैर्मुनिगणैर्नारदं प्रति तच्चोदना ॥ 1 ॥
	
श्रीभगवानुवाच ।	001  
भवतां दर्शनादेव प्रीतिरभ्यधिका मम ।	001a  
भवन्तस्तु तपःसिद्धा भवन्तो दिव्यदर्शनाः ॥	001c  
सर्वत्र गतिमन्तश्च ज्ञानविज्ञानभाविताः ।	002a  
गत्यागतिज्ञा लोकानां सर्वे निर्दूतकल्मषाः ॥	002c  
तस्माद्भवद्भिर्यत्किञ्चिदृष्टं वाऽप्यथवा श्रुतम् ।	003a  
आश्चर्यभूतं लोकेषु तद्भवन्तो ब्रुवन्तु मे ॥	003c  
युष्माभिः कथितं यत्स्यात्तपसा भावितात्मभिः	004a  
तस्यादमृतसङ्काशं वाङ्मधुश्रवणे स्पृहा ॥	004c  
रागद्वेषवियुक्तानां सततं सत्यवादिनाम् ।	005a  
श्रद्धेयं श्रवणीयं च वचनं हि सतां भवेत् ॥	005c  
तत्संयोगं हितं मेऽस्तु न वृथा कर्तुमर्हथ ।	006a  
भवतां दर्शनं तस्मात्सफलं तु भवेन्मम ॥	006c  
तदहं सज्जनमुखान्निःसृतं जनसंसदि ।	007a  
कथयिष्याम्यहं बुद्ध्या बुद्धिदीपकरं नृणाम् ॥	007c  
तदन्ये वर्धयिष्यन्ति पूजयिष्यन्ति चापरे ।	008a  
वात्सल्यविगताश्चान्ये प्रशंसन्ति पुरातनाः ॥	008c  
एवं ब्रुवति गोविन्दे श्रवणार्थं महर्षयः ।	009a  
वाग्भिः साञ्जलिमालाभिरिदमूचुर्जनार्दनम् ॥	009c  
अयुक्तमस्मानेवं त्वं वाचा वरद भाषितुम् ।	010a  
त्वच्छासनमुखाः सर्वे त्वदधीनपरिश्रमाः ॥	010c  
त्वत्तस्त्वन्यं न पश्यामो यल्लोके ते न विद्यते ।	011a	एवं पूजयितुं चास्मान्न चैवार्हसि केशव ।011c  
दिवि वा भुवि वा किञ्चित्तत्सर्वं हि त्वया ततम् ॥	011e  
न विद्महे वयं देव कथ्यमानं तवान्तिके ।	012a  
एवमुक्तो हृषीकेशः सस्मितं चेदमब्रवीत् ॥	012c  
तस्मान्मानुषवद्वीर्यं मम जानीत सुव्रताः ।	013a	अहं मानुषयोनिस्थः साम्प्रतं मुनिपुङ्गवाः ।013c  
भवद्भिः कथ्यमानं च अपूर्वमिव तद्भवेत् ॥	013e  
भीष्म उवाच ।	014  
एवं सञ्चोदिताः सर्वे केशवेन महात्मना ।	014a  
ऋषयश्चानुवर्तन्ते वासुदेवस्य शासनम् ॥	014c  
ततस्त्वृषिगणाः सर्वे नारदं देवदर्शनम् ।	015a  
अमन्यन्त बुधा बुद्ध्या समर्थं तन्निबोधने ॥	015c  
ऋषिरुग्रतपाश्चायं केशवस्य प्रियोऽधिकम् ।	016a  
पुराणज्ञश्च वाग्मी च कारणैस्तं च मेनिरे ॥	016c  
सर्वे तदर्हणं कृत्वा नारदं वाक्यमब्रुवन् ॥	017ac  
भवता तीर्थयात्रार्थं चरता हिमवद्गिरौ ।	018a  
दृष्टं वै यत्तदाश्चर्यं श्रोतॄणां परमं प्रियम् ॥	018c  
अतस्त्वमविशेषेण हितार्थं सर्वमादितः ।	019a  
प्रियार्थं केशवस्यास्य स भवान्वक्तुमर्हति ॥	019c  
तदा संयोजितः सर्वैर्ऋषिभिर्नारदस्तदा ।	020a  
प्रणम्य शिरसा विष्णुं सर्वलोकहिते रतम् ।	020c  
समुद्वीक्ष्य हृषीकेशं वक्तुमेवोपचक्रमे ॥	020e  
ततो नारायणसुहृन्नारदो वदतांवरः ।	021a  
शङ्करस्योमया सार्धं संवादमनुभाषत ॥ ॥	021c  

इति श्रीमन्महाभारते अनुशासनपर्वणि दानधर्मपर्वणि चतुरधिकद्विशततमोऽध्यायः ॥ 204 ॥	
