अध्यायः 074

भीष्मेण युधिष्ठिरं प्रति स्त्रीणां दुश्चरितकथनम् ॥

युधिष्ठिर उवाच ।	001  
इमे वै मानवा लोके स्त्रीषु सज्जन्त्यभीक्ष्णशः ।	001a  
मोहेन परमाविष्टा देवदृष्टेन कर्मणा ॥	001c  
स्त्रियश्च पुरुषेष्वेव प्रत्यक्षं लोकसाक्षिकम् ।	002a  
अत्र मे संशयस्तीव्रो हृदि सम्परिवर्तते ॥	002c  
कथमासां नराः सङ्गं कुर्वते कुरुनन्दनः ।	003a  
स्त्रियो वातेषु रज्यन्ते विरज्यन्ते च ताः पुनः ॥	003c  
इति ताः पुरुषव्याघ्र कथं शक्यास्तु रक्षितुम् ।	004a  
प्रमदाः पुरुषेणेह तन्मे व्याख्यातुमर्हसि ॥	004c  
भीष्म उवाच ।	005  
एता हि स्वीयमायाभिर्वञ्चयन्तीह मानवान् ।	005a  
न चासां मुच्यते कश्चित्पुरुषो हस्तमागतः ॥	005c  
गावो नवतृणानीव गृह्णन्त्येता नवं नवम् ॥	006ac  
शम्बरस्य च या माया माया या नमुचेरपि ।	007a  
बलेः कुम्भीनसेश्चैव सर्वास्तां योषितो विदुः ॥	007c  
हसन्तं प्रहसन्त्येता रुद्रन्तं प्ररुदन्ति च ।	008a  
अप्रियं प्रियवाक्यैश्च गृह्णते कालयोगतः ॥	008c  
\'यदि जिह्वासहस्रं स्याज्जीवेच्च शरदां शतम् ।	009a  
अनन्यकर्मा स्त्रीदोषाननुक्त्वा निधनं व्रजेत् ॥\'	009c  
उशना वेद यच्छास्त्रं यच्च वेद बृहस्पतिः ।	010a  
स्त्री बुद्ध्या न विशिष्येत तास्तु रक्ष्याः कथं नरैः ॥	010c  
अनृतं सत्यमित्याहुः सत्यं चापि तथाऽनृतम् ।	011a  
इति यास्ताः कथं वीर संरक्ष्याः पुरुषैरिह ।	011c  
\'दोषास्पदेऽशुचौ देहे ह्यासां सक्तास्त्वहो नराः\' ॥	011e  
स्त्रीणां बुद्ध्यर्थनिष्कर्षादर्थशास्त्राणि शत्रुहन् ।	012a  
बृहस्पतिप्रभृतिभिर्मन्ये सद्भिः कृतानि वै ॥	012c  
सम्पूज्यमानाः पुरुषैर्विकुर्वन्ति मनो नृषु ।	013a  
अपास्ताश्च तथा राजन्विकुर्वन्ति मनः स्त्रियः ॥	013c  
इमाः प्रजा महाबाहो धार्मिक्य इति नः श्रुतम् ॥	014ac  
सत्कृतासत्कृताश्चापि विकुर्वन्ति मनः सदा ।	015a  
कस्ताः शक्तो रक्षितुं स्यादिति मे संशयो महान् ॥	015c  
तथा ब्रूहि महाभाग कुरूणां वंशवर्धन ।	016a  
यदि शक्या कुरुश्रेष्ठ रक्षा तासां कदाचन ।	016c  
कर्तुं वा कृतपूर्वं वा तन्मे व्याख्यातुमर्हसि ॥ ॥	016e  

इति श्रीमन्महाभारते अनुशासनपर्वणि दानधर्मपर्वणि चतुःसप्ततितमोऽध्यायः ॥ 74 ॥

13-74-7 कुहकानि च वार्ष्णेय सर्वास्ता इति ट.थ.पाठः ॥ 13-74-13 एताः पूजिता धिक्कृता वा तुल्यवद्विकारं जनयन्तीत्यर्थः ॥ 13-74-14 इमाः स्त्रीरूपाः धार्मिक्य इति श्रुतं सावित्र्यादिषु दृष्टं च ॥	
