श्रीः
अध्यायः 102

भीष्मेण युधिष्ठिरम् प्रति जलप्रभाववर्णनपूर्वकं तद्दानप्रशंसनम् ॥ 1 ॥

युधिष्ठिर उवाच 	001  
श्रुतं दानफलं तात यत्त्वया परिकीर्तितम् ।	001a  
अन्नदानं विशेषेण प्रशस्तमिह भारत ॥	001c  
पानीयदानमेवैतत्कथं चेह महाफलम् ।	002a  
इत्येतच्छ्रोतुमिच्छामि विस्तरेण पितामह ॥	002c  
भीष्म उवाच 	003  
हन्त ते वर्तयिष्यामि यथावद्भरतर्षभ ।	003a  
गदतस्तन्ममाद्येह शृणु सत्यपराक्रम ।	003c  
पानीयदानात्प्रभृति सर्वं वक्ष्यामि तेऽनघ ॥	003e  
यदन्नं यच्च पानीयं सम्प्रदायाश्नुते फलम् ।	004a  
न ताभ्यां परमं दानं किञ्चिदस्तीति मे मनः ॥	004c  
अन्नात्प्राणभृतस्तात प्रवर्तन्ते हि सर्वशः ।	005a  
तस्मादन्नं परं लोके सर्वदानेषु कथ्यते ॥	005c  
अन्नाद्बलं च तेजश्च प्राणिनां वर्धते सदा ।	006a  
अन्नदानमतस्तस्माच्छ्रेष्ठमाह प्रजापतिः ॥	006c  
सावित्र्या ह्यपि कौन्तेय श्रूयते वचनं शुभम् ।	007a  
यच्चेदं नान्यथा चैतद्देव सत्रे महामखे ॥	007c  
अन्ने दत्ते नरेणेह प्राणा दत्ता भवन्त्युत ।	008a  
प्राणदानाद्धि परमं न दानमिह विद्यते ॥	008c  
श्रुतं हि ते महाबाहो लोमशस्यापि तद्वचः ।	009a  
प्राणान्दत्त्वा कपोताय यत्प्राप्तं शिबिना पुरा ॥	009c  
यां गतिं लभते दत्त्वा द्विजस्यान्नं विशाम्पते ।	010a  
ततो विशिष्टां गच्छन्ति प्राणदा इति नः श्रुतम् ॥	010c  
अन्नं चापि प्रभवति पानीयात्कुरुसत्तम ।	011a  
नीरजातेन हि विना न किञ्चित्सम्प्रवर्तते ॥	011c  
नीरजातश्च भगवान्सोमो ग्रहगणेश्वरः ।	012a  
अमृतं च सुधा चैव सुधा चैवामृतं तथा ॥	012c  
अन्नौषध्यो महाराज वीरुधश्च जलोद्भवाः ।	013a  
यतः प्राणभृतां प्राणाः सम्भवन्ति विशाम्पते ॥	013c  
देवानाममृतं ह्यन्नं नागानां च सुधा तथा ।	014a  
पितॄणां च स्वधा प्रोक्ता पशूनां चापि वीरुधः ॥	014c  
अन्नमेव मनुष्याणां प्राणानाहुर्मनीषिणः ।	015a  
तच्च सर्वं नरव्याघ्र पानीयात्सम्प्रवर्तते ॥	015c  
तस्मात्पानीयदानाद्वै न परं विद्यते क्वचित् ।	016a  
तच्च दद्यान्नरो नित्यं यदीच्छेद्भूतिमात्मनः ॥	016c  
धन्यं यशस्यमायुष्यं जलदानमिहोच्यते ।	017a  
शत्रूंश्चाप्यधि कौन्तेय सदा तिष्ठति तोयदः ॥	017c  
सर्वकामानवाप्नोति कीर्तिं चैव हि शाश्वतीम् ।	018a  
प्रेत्य चानन्त्यमश्नाति पापेभ्यश्च प्रमुच्यते ॥	018c  
तोयदो मनुजव्याघ्र स्वर्गं गत्वा महाद्युते ।	019a  
अक्षयान्समवाप्नोति लोकानित्यब्रवीन्मनुः ॥ 	019c  

इति श्रीमन्महाभारते अनुशासनपर्वणि दानधर्मपर्वणि द्व्यधिकशततमोऽध्यायः ॥ 102 ॥

7-102-11 नीरजातेन जलोद्भवेन धान्यादिना ॥ 7-102-12 स्वधा चैव सुरा तथेति ध. पाठः ॥
