श्रीः
अध्यायः 103

भीष्मेण युधिष्ठिरम् प्रति तिलजलदीपादिदानप्रशंसापरयमब्राह्मणसंवादानुवादः ॥ 1 ॥

युधिष्ठिर उवाच 	001  
तिलानां कीदृशं दानमथ दीपस्य चैव हि ।	001a  
अन्नानां वाससां चैव भूय एव ब्रवीहि मे ॥	001c  
भीष्म उवाच 	002  
अत्राप्युदाहरन्तीममितिहासं पुरातनम् ।	002a  
ब्राह्मणस्य च संवादं यमस्य च युधिष्ठिर ॥	002c  
मध्यदेशे महान्ग्रामो ब्राह्मणानां बभूव ह ।	003a  
गङ्गायमुनयोर्मध्ये यामुनस्य गिरेरधः ॥	003c  
पर्णशालेति विख्यातो रमणीयो नराधिप ।	004a  
विद्वांसस्तत्र भूयिष्ठा ब्राह्मणाश्चावसंस्तथा ॥	004c  
अथ प्राह यमः कञ्चित्पुरुषं कृष्णवाससम् ।	005a  
रक्ताक्षमूर्ध्वरोमाणं काकजङ्घाक्षिनासिकम् ॥	005c  
गच्छ त्वं ब्राह्मणग्रामं ततो गत्वा तमानय ।	006a  
अगस्त्यं गोत्रतश्चापि नामतश्चापि शर्मिणम् ॥	006c  
शमे निविष्टं विद्वांसमध्यापकमनावृतम् ।	007a  
मा चान्यमानयेथास्त्वं सगोत्रं तस्य पार्श्वतः ॥	007c  
स हि तादृग्गुणस्तेन तुल्योऽध्ययनजन्मना ।	008a  
अपत्येषु तथा वृत्ते समस्तेनैव धीमता ।	008c  
तमानय यथोद्दिष्टं पूजा कार्या हि तस्य मे ॥	008e  
स गत्वा प्रतिकूलं तच्चकार यमशासनम् ।	009a  
तमाक्रम्यानयामास प्रतिषिद्धो यमेन यः ॥	009c  
तस्मै यमः समुत्थाय पूजा कृत्वा च वीर्यवान् ।	010a  
प्रोवाच नीयतामेष सोऽन्य आनीयतामिति ॥	010c  
एवमुक्ते तु वचने धर्मराजेन स द्विजः ।	011a  
उवाच धर्मराजानं निर्विण्णोऽध्ययनेन वै ।	011c  
यो मे कालो भवेच्छेषस्तं वसेयमिहाच्युत ॥	011e  
यम उवाच 	012  
नाहं कालस्य विहितं प्राप्नोमीह कथञ्चन ।	012a  
यो हि धर्मं चरति वै तं तु जानामि केवलम् ॥	012c  
गच्छ विप्र त्वमद्यैव आलयं स्वं महाद्युते ।	013a  
ब्रूहि सर्वं यथा स्वैरं करवाणि किमच्युत ॥	013c  
ब्राह्मण उवाच 	014  
शुद्धदानं च सुमहत्पुण्यं स्यात्तद्ब्रवीहि मे ।	014a  
सर्वस्य हि प्रमाणं त्वं त्रैलोक्यस्यापि सत्तम ॥	014c  
यम उवाच 	015  
शृणु तत्त्वेन विप्रर्षे प्रदानविधिमुत्तमम् ।	015a  
तिलाः परमकं दानं पुण्यं चैवेह शाश्वतम् ॥	015c  
तिलाश्च सम्प्रदातव्या यथाशक्ति द्विजर्षभ ।	016a  
नित्यदानात्सर्वकामांस्तिला निर्वर्तयन्त्युत ॥	016c  
तिलाञ्श्राद्धे प्रशंसन्ति दानमेतद्ध्यनुत्तमम् ।	017a  
तान्प्रयच्छस्व विप्रेभ्यो विधिदृष्टेन कर्मणा ॥	017c  
वैशाख्यां पौर्णमास्यां तु तिलान्दद्याद्द्विजातिषु ।	018a  
तिला भक्षयितव्याश्च सदा त्वालम्भनं च तैः ||	018c  
कार्यं सततमिच्छद्भिः श्रेयः सर्वात्मना गृहे ।	019a  
तथाऽऽपः सर्वदा देयाः पेयाश्चैव न संशयः ॥	019c  
पुष्करिण्यस्तटाकानि कूपांश्चैवात्र खानयेत् ।	020a  
एतत्सुदुर्लभतरमिह लोके द्विजोत्तम ॥	020c  
आपो नित्यं प्रदेयास्ते पुण्यं ह्येतदनुत्तमम् ।	021a  
प्रपाश्च कार्या दानार्थं नित्यं ते द्विजसत्तम ।	021c  
भुक्तेऽप्यथ प्रदेयं तु पानीयं वै विशेषतः ॥	021e  
\'पानीयाभ्यर्थिनं दृष्ट्वा प्रीत्या दत्त्वा त्वरान्वितः ।	022a  
वस्त्रे तन्तुप्रमाणेन दीपे निमिषवत्सरम् ॥	022c  
गवां रोमप्रमाणेन स्वर्गभोगमुपाश्नुते ।	023a  
जलबिन्दुप्रमाणेन तदेतान्युपवर्तय ॥\' 	023c  
भीष्म उवाच 	024  
इत्युक्ते स तदा तेन यमदूतेन वै गृहान् ।	024a  
नीतश्च कारयामास सर्वं तद्यमशासनम् ॥	024c  
नीत्वा तं यमदूतोऽपि गृहीत्वा शर्मिणं तदा ।	025a  
ययौ स धर्मराजाय न्यवेदयत चापि तम् ॥	025c  
तं धर्मराजो धर्मज्ञं पूजयित्वा प्रतापवान् ।	026a  
कृत्वा च संविदं तेन विससर्ज यथागतम् ॥	026c  
तस्यापि च यमः सर्वमुपदेशं चकार ह ।	027a  
प्रेत्यैत्य च ततः सर्वं चकारोक्तं यमेन तत् ॥	027c  
तथा प्रशंसते दीपान्यमः पितृहितेप्सया ।	028a  
तस्माद्दीपप्रदो नित्यं सन्तारति वै पितॄन् ॥	028c  
दातव्याः सततं दीपास्तस्माद्भरतसत्तम ।	029a  
देवतानां पितॄणां च चक्षुष्यं चात्मनां विभो ॥	029c  
रत्नदानं च सुमहत्पुण्यमुक्तं जनाधिप ।	030a  
यस्तान्विक्रीय यजते ब्राह्मणो ह्यभयङ्करम् ॥	030c  
यद्वै ददाति विप्रेभ्यो ब्राह्मणः प्रतिगृह्य वै ।	031a  
उभयोः स्यात्तदक्षय्यं दातुरादातुरेव च ॥	031c  
यो ददाति स्थितः स्थित्यां तादृशाय प्रतिग्रहम् ।	032a  
उभयोरक्षयं धर्मं तं मनुः प्राह धर्मवित् ॥	032c  
वाससां सम्प्रदानेन स्वदारनिरतो नरः ।	033a  
सुवस्त्रश्च सुवेषश्च भवतीत्यनुशुश्रुम ॥	033c  
गावः सुवर्णं च तथा तिलाश्चैवानुवर्णिताः ।	034a  
बहुशः पुरुषव्याघ्र वेदप्रामाण्यदर्शनात् ॥	034c  
विवाहांश्चैव कुर्वीत पुत्रानुत्पादयेत च ।	035a  
पुत्रलाभो हि कौरव्य सर्वलाभाद्विशिष्यते ॥ 	035c  

इति श्रीमन्महाभारते अनुशासनपर्वणि दानधर्मपर्वणि त्र्यधिकशततमोऽध्यायः ॥ 103 ॥

7-103-7 अध्यापकमनानृतमिति थ. पाठः । अध्यापकमनारतमिति ध. पाठः ॥ 7-103-9 चकारचयमाश्रय इति थ. ध. पाठः ॥ 7-103-11 इह यमलोके ॥ 7-103-13 कालस्य विहितम् आयुःप्रमाणं न प्राप्नोमि न जानामि । कालेनाप्रवर्तितं त्वामिह स्थापयितुं न शक्नोमीत्यर्थः । विहितं प्रापयामीह कञ्चनेति थ. पाठः ॥ 7-103-14 ब्रूहि पृच्छ ॥ 7-103-17 निर्वर्तयन्ति साधयन्ति ॥ 7-103-18 आलम्भनं सर्वतः स्पर्शनम् उद्वर्तनमित्यर्थः ॥ 7-103-32 एतद्दि तस्याऽभयङ्करं प्रतिग्रहविक्रयजदोषघ्नम् ॥
