अध्यायः 085

भीष्मेण युधिष्ठिरम्प्रति महद्दर्शनसहवासयोर्गवां च प्रभावबोधनाय च्यवनोपाख्यानकथनारम्भः ॥ 1 ॥ गङ्गायमुना सङ्गमेऽन्तर्जले निमज्य तपस्यतश्च्यवनस्य दाशैर्जालेन जलचरैः सह कूलप्रापणम् ॥ 2 ॥ दाशैः प्रार्थितेन तेन तान्प्रति मत्स्यै सह स्वस्य प्राणजालान्यतरस्मान्मोचनचोदना ॥ 3 ॥

युधिष्ठिर उवाच ।	001  
दर्शने कीदृशः स्नेहः संवासे च पितामह ।	001a  
महाभाग्यं गवां चैव तन्मे व्याख्यातुमर्हसि ॥	001c  
भीष्म उवाच ।	002  
हन्त ते कथयिष्यामि पुरावृत्तं महाद्युते ।	002a  
नहुषस्य च संवादं महर्षेश्च्यवनस्य च ॥	002c  
पुरा महर्षिश्च्यवनो भार्गवो भरतर्षभ ।	003a  
उदवासकृतारम्भो बभूव स महाव्रतः ॥	003c  
निहत्य मानं क्रोधं च प्रहर्षं शोकमेव च ।	004a  
वर्षाणि द्वादश मुनिर्जलवासे धृतव्रतः ॥	004c  
आदधत्सर्वभूतेषु विस्रम्यं परमं शुभम् ।	005a  
जलेचरेषु सर्वेषु शीतरश्मिरिव प्रभुः ॥	005c  
स्थाणुभूतः शुचिर्भूत्वा दैवतेभ्यः प्रणम्य च ।	006a  
गङ्गायमुनयोर्मध्ये जलं सम्प्रविवेश ह ॥	006c  
गङ्गायमुनयोर्वेगं सुभीमं भीमनिःस्वनम् ।	007a  
प्रतिजग्राह शिरसा वातवेगसमं जवे ॥	007c  
गङ्गा च यमुना चैव सरितश्च सरांसि च ।	008a  
प्रदक्षिणमृषिं चक्रुर्न चैनं पर्यपीडयन् ॥	008c  
अन्तर्जलेषु सुष्वाप काष्ठभूतो महामुनिः ।	009a  
ततश्चोर्ध्वस्थितो धीमानभवद्भरतर्षभ ॥	009c  
जलौकसां ससत्वानां बभूव प्रियदर्शनः ।	010a  
उपाजिघ्रन्त च तदा मत्स्यास्तं हृष्टमानसाः ।	010c  
तत्र तस्यासतः कालः समतीतोऽभवन्महान् ॥	010e  
ततः कदाचित्समये कस्मिंश्चिन्मत्स्यजीविनः ।	011a  
तं देशं समुपाजग्मुर्जालहस्ता महाद्युते ॥	011c  
निषादा बहवस्तत्र मत्स्योद्धरणनिश्चयाः ।	012a  
व्यायता बलिनः शूराः सलिलेष्वनुवर्तिनः ।	012c  
अभ्याययुश्च तं देशं निश्चिता जालकर्मणि ॥	012c  
जालं ते योजयामासुर्नवसूत्रकृतं दृढम् ।	013a  
मत्स्योद्धरणमाकर्षस्तदा भरतसत्तम ॥	013c  
ततस्ते बहुभिर्योगैः कैवर्ता मत्स्यकाङ्क्षिणः ।	014a  
गङ्गायमुनयोर्वारि जालेनावकिरन्ति ते ॥	014c  
जालं सुविततं तेषां नवसूत्रकृतं तथा ।	015a  
विस्तारायामसम्पन्नं यत्तत्र सलिले क्षमम् ॥	015c  
ततस्ते सुमहच्चैव बलवच्च सुवर्तितम् ।	016a  
अवतीर्य ततः सर्वे जालं चकृषिरे तदा ॥	016c  
अभीतरूपाः संहृष्टा अन्योन्यवशवर्तिनः ।	017a  
बबन्धुस्तत्र मत्स्यांश्च तथाऽन्याञ्जलचारिणः ॥	017c  
तथा मत्स्यैः परिवृतं च्यवनं भृगुनन्दनम् ।	018a  
आकर्षयन्महाराज जालेनाथ यदृच्छया ॥	018c  
नदीशैवलदिग्धाङ्गं हरिश्मश्रुजटाधरम् ।	019a  
लग्नैः शङ्खनखैर्गात्रे क्रोडैश्चित्रैरिवार्पितम् ।	019c  
तं जालेनोद्धृतं दृष्ट्वा ते तदा वेदपारगम् ।	020a  
सर्वे प्राञ्जलयो दाशाः शिरोभिः प्रापतन्भुवि ॥	020c  
परिखेदपरित्रासाज्जालस्याकर्षणेन च ।	021a  
मत्स्या बभूवुर्व्यापन्नाः स्थलसंस्पर्शनेन च ॥	021c  
स मुनिस्तत्तदा दृष्ट्वा मत्स्यानां कदनं कृतम् ।	022a  
बभूव कृपयाविष्टो निःश्वसंश्च पुनःपनः ॥	022c  
निषादा ऊचुः ।	023  
अज्ञानाद्यत्कृतं पापं प्रसादं तत्र नः कुरु ।	023a  
करवाम प्रिय किं ते तन्नो ब्रूहि महामुने ॥	023c  
इत्युक्तो मत्स्यमध्यस्थश्च्यवनो वाक्यमब्रवीत् ।	024a  
यो मेऽद्य परमः कामस्तं शृणुध्वं समाहिताः ॥	024c  
प्राणोत्सर्गं विसर्गं वा मत्स्यैर्यास्याम्यहं सह ।	025a  
संवासान्नोत्सहे त्यक्तुं सलिलेऽध्युपितानहम् ॥	025c  
इत्युक्तास्ते निषादास्तु सुभृशं भयकम्पिताः ।	026a  
सर्वे विवर्णवदना नहुषाय न्यवेदयन् ॥ ॥	026c  

इति श्रीमन्महाभारते अनुशासनपर्वणि दानधर्मपर्वणि पश्चाशीतितमोऽध्यायः ॥ 85 ॥

13-85-1 परपीडादर्शने परैः सह संवासे च कीदृशः स्नेह आतृशंस्यं च कर्तव्यम् । गवां माहात्म्यं च ब्रूहीति प्रश्नद्वयम् ॥ 13-85-8 सरितश्च तथानुगा इति ट.थ.ध.पाठः ॥ 13-85-9 ऊर्ध्वस्थितः उपविष्टः ॥ 13-85-10 आसतः आसीनस्य ॥ 13-85-19 शङ्खानां जलजन्तुविशेषाणां नखानि तैः ॥
