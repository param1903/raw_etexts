अध्यायः 218

महेश्वरेण पार्वतीं प्रति प्राणिनां शुभाशुभकर्मानुसारेण शुभाशुभफलप्राप्तिकथनम् ॥ 1 ॥

उमोवाच ।	001  
भगवन्देवदेवेश त्र्यक्ष भो वृषभध्वज ।	001a  
मानुषास्त्रिविधा देव दृश्यन्ते सततं विभो ॥	001c  
आसीना एव भुञ्जन्ते स्थानैश्वर्यपरिग्रहैः ।	002a  
अपरे यत्नपूर्वं तु लभन्ते भोगसङ्ग्रहम् ॥	002c  
अपरे यतमानाश्च न लभन्ते तु किञ्चन ।	003a  
केन कर्मविपाकेन तन्मे शंसितुमर्हसि ॥	003c  
महेश्वर उवाच ।	004  
न्यायतस्त्वं महाभागे श्रोतुकामाऽसि भामिनि ॥	004ac  
ये लोके मानुषा देवि दानधर्मपरायणाः ।	005a  
पात्राणि विधिवज्ज्ञात्वा दूरतोप्यनुमानतः ॥	005c  
अभिगम्य स्वयं तत्र ग्राहयन्ति प्रसाद्य च ।	006a  
दानादि चेङ्गितैरेव तैरविज्ञातमेव वा ॥	006c  
पुनर्जन्मनि ते देवि तादृशाः शोभना नराः ।	007a  
अयत्नतस्तु तान्येव फलानि प्राप्नुवन्त्युत ॥	007c  
आसीना एव भुञ्जन्ते भोगान्सुकृतभोगिनः ॥	008ac  
अपरे ये च दानानि ददत्येव प्रयाचिताः ।	009a  
यदायदाऽर्थिने दत्त्वा पुनर्दानं च याचिताः ॥	009c  
तावत्कालं ततो देवि पुनर्जन्मनि ते नराः ।	010a  
यत्नतः श्रमसंयुक्ताः पुनस्तान्प्राप्नुवन्ति च ॥	010c  
याचिता अपि केचित्तु अदत्त्वैव कथञ्चन ।	011a  
अभ्यसूयापरा मर्त्या लोभोपहतचेतसः ॥	011c  
ते पुनर्जन्मनि शुभे यतन्तो बहुधा नराः ।	012a  
न प्राप्नुवन्ति मनुजा मार्गन्तस्तेऽपि किञ्चन ॥	012c  
नानुप्तं रोहते सस्यं तद्वद्दानफलं विदुः ।	013a  
यद्यद्ददाति पुरुषस्तत्तत्प्राप्नोति केवलम् ॥	013c  
इति ते कथितं देवि भूयः श्रोतुं किमिच्छसि ॥	014ac  
उमोवाच ।	015  
भगवन्भगनेत्रघ्न केचिद्वार्धकसंयुताः ।	015a  
अभोगयोग्यकाले तु भोगांश्चैव धनानि च ॥	015c  
लभन्ते स्थविरा भूता भोगैश्वर्यं यतस्ततः ।	016a  
केन कर्मविपाकेन तन्मे शंसितुमर्हसि ॥	016c  
महेश्वर उवाच ।	017  
हन्त ते कथयिष्यामि शृणु तत्वं समाहिता ॥	017ac  
धर्मकार्यं चिरं कालं विस्मृत्य धनसंयुताः ।	018a  
प्राणान्तकाले सम्प्राप्ते व्याधिभिश्च निपीडिताः ॥	018c  
आरभन्ते पुनर्धर्मं दातुं दानानि वा नराः ।	019a  
ते पुनर्जन्मनि शुभे भूत्वा दुःखपरिप्लुताः ॥	019c  
अतीतयौवने काले स्थविरत्वमुपागताः ।	020a  
लभन्ते पूर्वदत्तानां फलानि शुभलक्षणे ॥	020c  
एतत्कर्मफलं देवि कालयोगाद्भवत्युत ॥	021ac  
उमोवाच ।	022  
भोगयुक्ता महादेव केचिद्व्याधिपरिप्लुताः ।	022a  
असमर्थाश्च तान्भोक्तं भवन्ति किमु कारणम् ॥	022c  
महेश्वर उवाच ।	023  
व्याधियोगपरिक्लिष्टा ये निराशाः स्वजीविते ।	023a  
आरभन्ते तदा कर्तुं दानानि शुभलक्षणम् ॥	023c  
ते पुनर्जन्मनि शुभे प्राप्य तानि फलान्युत ।	024a  
असमर्थाश्च तान्भोक्तुं व्याधितास्ते भवन्त्युत ॥	024c  
उमोवाच ।	025  
भगवन्देवदेवेश मानुषेष्वेव केचन ।	025a  
रूपयुक्ताः प्रदृश्यन्ते शुभाङ्गा प्रियदर्शनाः ।	025c  
केन कर्मविपाकेन तन्मे शंसितुमर्हसि ॥	025e  
महेश्वर उवाच ।	026  
हन्त ते कथयिष्यामि शृणु तत्वं समाहिता ॥	026ac  
ये पुरा मनुजा देवि लज्जायुक्ताः प्रियंवदाः ।	027a  
शक्ताः सुमधुरा नित्यं भूत्वा चैव स्वभावतः ॥	027c  
अमांसभोजिनश्चैव सदा प्राणिदयायुताः ।	028a  
प्रतिकर्मप्रदा वाऽपि वस्त्रदा धर्मकारणात् ।	028c  
भूमिशुद्धिकरा वाऽपि कारणादग्निपूजकाः ॥	028e  
एवं युक्तसमाचाराः पुनर्जन्मनि ते नराः ।	029a  
रूपेण स्पृहणीयास्तु भवन्त्येव न संशयः ॥	029c  
उमोवाच ।	030  
विरूपाश्च प्रदृश्यन्ते मानुषेष्वेव केचन ।	030a  
केन कर्मविपाकेन तन्मे शंसितुमर्हसि ॥	030c  
महेश्वर उवाच ।	031  
तदहं ते प्रवक्ष्यामि शृणु कल्याणि कारणम् ॥	031ac  
रूपयोगात्पुरा मर्त्या दर्पाहङ्कारसंयुताः ।	032a  
विरूपहासकाश्चैव स्तुतिनिन्दादिभिर्भृशम् ॥	032c  
परोपतापनाश्चैव मांसादाश्च तथैव च ।	033a  
अभ्यसूयापराश्चैव अशुद्धाश्च तथा नराः ॥	033c  
एवं युक्तसमाचारा यमलोके सुदण्डिताः ।	034a  
कथञ्चित्प्राप्य मानुष्यं तत्र ते रूपवर्जिताः ।	034c  
विरूपाः सम्भवन्त्येव नास्ति तत्र विचारणा ॥	034e  
उमोवाच ।	035  
भगवन्देवदेवेश केचित्सौभाग्यसंयुताः ।	035a  
रूपभोग्यविहीनाश्च दृश्यन्ते प्रमदाप्रियाः ।	035c  
केन कर्मविपाकेन तन्मे शंसितुमर्हसि ॥	035e  
महेश्वर उवाच ।	036  
ये पुरा मनुजा देवि सौम्यशीलाः प्रियंवदाः ।	036a  
स्वदारैरेव सन्तुष्टा दारेषु समवृत्तयः ॥	036c  
दाक्षिण्येनैव वर्तन्ते प्रमदास्वप्रियास्वपि ।	037a  
न तु प्रत्यादिशन्त्येव स्त्रीदोषान्गुणसंश्रितान् ।	037c  
अन्नपानीयदाः काले नृणां स्वादुप्रदाश्च ये ।	038a  
स्वदारवर्तिनश्चैव धृतिमन्तो निरत्ययाः ॥	038c  
एवं युक्तसमाचाराः पुनर्जन्मनि शोभने ।	039a  
मानुषास्ते भवन्त्येव सततं सुभगा भृशम् ।	039c  
अर्थादृतेऽपि ते देवि भवन्ति प्रमदाप्रियाः ॥	039e  
उमोवाच ।	040  
दुर्भगाः सम्प्रदृश्यन्ते आढ्या भोगयुता अपि ।	040a  
केन कर्मविपाकेन तन्मे शंसितुमर्हसि ॥	040c  
महेश्वर उवाच ।	041  
तदहं ते प्रवक्ष्यामि शृणु सर्वं समाहिता ॥	041ac  
ये पुरा मनुजा देवि स्वदारेष्वनपेक्षया ।	042a  
यथेष्टवृत्तयश्चैव निर्लज्जा वीतसम्भ्रमाः ॥	042c  
परेषां विप्रियकरा वाङ्मनःकायकर्मभिः ।	043a  
निराश्रया निरानन्दाः स्त्रीणां हृदयकोपनाः ॥	043c  
एवं युक्तसमाचाराः पनर्जन्मनि ते नराः ।	044a  
दुर्भगास्तु भवन्त्येव स्त्रीणां हृदयविप्रियाः ।	044c  
नास्ति तेषां रतिसुखं स्वदारेष्वपि किञ्चन ॥ ॥	044e  

इति श्रीमन्महाभारते अनुशासनपर्वणि दानधर्मपर्वणि अष्टादशाधिकद्विशततमोऽध्यायः ॥
