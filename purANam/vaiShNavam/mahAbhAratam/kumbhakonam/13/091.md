अध्यायः 091

च्यवनेन कुशिकम्प्रति स्वकुले जनिष्यत ऋचीकस्यानुभावेन तद्भार्याश्वश्र्वो कुशिकपौत्रस्य गाधेः पुत्रीपत्र्योः क्रमेण पौत्रपुत्रभावेन परशुरामविश्वामित्रयोर्जन्मकथनम् ॥ 1 ॥

च्यवन उवाच ।	001  
अवश्यं कथनीयं मे तवैतन्नरपुङ्गव ।	001a  
यदर्थं त्वाहमुच्छेत्तुं सम्प्राप्तो मनुजाधिप ॥	001c  
भृगूणां क्षत्रिया याज्या नित्यमेतज्जनाधिप ।	002a  
ते च भेदं गमिष्यन्ति दैवयुक्तेन हेतुना ॥	002c  
क्षत्रियाश्च भृगून्सर्वान्वधिष्यन्ति नराधिप ।	003a  
आगर्भादनुकृन्तन्तो दैवदण्डनिपीडिताः ॥	003c  
तत उत्पत्स्यतेऽस्माकं कुले गोत्रविवर्धनः ।	004a  
और्वो नाम महातेजा ज्वलितार्कसमद्युतिः ॥	004c  
स त्रैलोक्यविनाशाय कोपाग्निं जनयिष्यति ।	005a  
महीं सपर्वतवनां यः करिष्यति भस्मसात् ॥	005c  
कञ्चित्कालं तु वह्निं च स एव शमयिष्यति ।	006a  
समुद्रे वडवावक्त्रे प्रक्षिप्य मुनिसत्तमः ॥	006c  
पुत्रं तस्य महाराज ऋचीकं भृगुनन्दनम् ।	007a  
साक्षात्कृत्स्नो धनुर्वेदः समुपस्थास्यतेऽनघ ॥	007c  
क्षत्रियाणामभावाय दैवयुक्तेनु हेतुना ।	008a  
स तु तं प्रतिगृह्यैव पुत्रे सङ्क्रामयिष्यति ॥	008c  
जमदग्नौ महाभागे तपसा भावितात्मनि ।	009a  
स चापि भृगुशार्दूलस्तं वेदं धारयिष्यति ॥	009c  
कुलात्तु तव धर्मात्मन्कन्यां सोऽधिगमिष्यति ।	010a  
उद्भावनार्थं भवतो वंशस्य भरतर्षभ ॥	010c  
\'क्षत्रहन्ता भवेद्धिंस्र इति दैवं सनातनम् ।	011a  
नारायणमुपास्यास्य वरात्तं पुत्रमृच्छति ॥\'	011c  
गाधेर्दुहितरं प्राप्य पौत्रीं तव महातपाः ।	012a  
ब्राह्मणं क्षत्रधर्माणं पुत्रमुत्पादयिष्यति ॥	012c  
क्षत्रियं विप्रधर्माणं बृहस्पतिमिवौजसा ।	013a  
विश्वामित्रं तव कुले गाधेः पुत्रं सुधार्मिकम् ।	013c  
तपसा महता युक्तं प्रदास्यति महाद्युते ॥	013e  
स्त्रियौ तु कारणं तत्र परिवर्ते भविष्यतः ।	014a  
पितामहनियोगाद्वै नान्यथैतद्भविष्यति ॥	014c  
तृतीये पुरुषे तुभ्यं ब्राह्मणत्वमुपैष्यति ।	015a  
भविता त्वं च सम्बन्धी भृगूणां भावितात्मनाम् ॥	015c  
भीष्म उवाच ।	016  
कुशिकस्तु मुनेर्वाक्यं च्यवनस्य महात्मनः ।	016a  
श्रुत्वा हृष्टोऽभवद्राजा वाक्यं चेदमुवाच ह ।	016c  
एवमस्त्विति धर्मात्मा तदा भरतसत्तम ॥	016e  
च्यवनस्तु महातेजाः पुनरेव नराधिपम् ।	017a  
वरार्थं चोदयामास तमुवाच स पार्थिवः ॥	017c  
बाढमेवं ग्रहीष्यामि कामांस्त्वत्तो महामुने ।	018a  
ब्रह्मभूतं कुलं मेऽस्तु धर्मे चास्य मनो भवेत् ॥	018c  
एवमुक्तस्तथेत्येवं प्रत्युक्त्वा च्यवनो मुनिः ।	019a  
अभ्यनुज्ञाय नृपतिं तीर्थयात्रां ययौ तदा ॥	019c  
एतत्ते कथितं सर्वमशेषेण मया नृप ।	020a  
भृगूणां कुशिकानां च अभिसम्बन्धकारणम् ॥	020c  
यथोक्तमृषिणा चापि तदा तदभवन्नृप ।	021a  
जन्म रामस्य च मुनेर्विश्वामित्रस्य चैव हि ॥ ॥	021c  

इति श्रीमन्महाभारते अनुशासनपर्वणि दानधर्मपर्वणि एकनवतितमोऽध्यायः ॥ 91 ॥

13-91-15 तुभ्यं तव । ब्राह्मणत्वं कर्तृ ॥
