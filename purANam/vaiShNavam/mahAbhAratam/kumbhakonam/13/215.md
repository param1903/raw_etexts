अध्यायः 215

ईश्वरेण पार्वतीं प्रति राज्ञां मृगयायां मृगहिंसाया धर्मत्वप्रतिपादनम् ॥ 1 ॥ तथा सदृष्टान्तप्रदर्शनं ब्राह्मणमहिमप्रशो सनपूर्वकं तेषामदण्ड्यत्वकथनम् ॥ 2 ॥ तथा सामान्येन राजधर्मकथनम् ॥ 3 ॥

महेश्वर उवाच ।	001  
मृगयात्रां तु वक्ष्यामि शृणु तां धर्मिचारिणि ।	001a  
मृगान्हत्वा महीपालो यथा पापैर्न लिप्यते ॥	001c  
निर्मानुषामिमां सर्वे मृगा इच्छन्ति मेदिनीम् ।	002a  
भक्षयन्ति च सस्यानि शासितव्या नृपेण ते ॥	002c  
दुष्टानां शासनं धर्मः शिष्टानां परिपालनम् ।	003a  
कर्तव्यं भूमिपालेन नित्यं कार्येषु चार्जवम् ।	003c  
स्वर्गं मृगाश्च गच्छन्ति स्वयं नृपतिना हताः ॥	003e  
यथा गावो ह्यगोपालास्तथा राष्ट्रमनायकम् ।	004a  
तस्मादंशास्तु देवानां गन्धर्वोरगरक्षसाम् ।	004c  
राज्ये नियुक्ता राष्ट्रेषु प्रजापालनकारणात् ॥	004e  
अशिष्टशासने चैव शिष्टानां परिपालने ।	005a  
तेषां चर्यां प्रवक्ष्यामि श्रूयतामनुपूर्वशः ॥	005c  
यथा प्रचरतां तेषां पार्थिवानां यशस्विनाम् ।	006a  
राष्ट्रं धर्मो धनं चैव यशः कीर्तिश्च वर्धते ॥	006c  
नृपाणां पूर्वमेवायं धर्मो धर्मभृतांवर ।	007a  
सभाप्रपातटाकानि देवतायतनानि च ।	007c  
ब्राह्मणावसथाश्चैव कर्तव्या नृपसत्तमैः ॥	007e  
ब्राह्मणा नावमन्तव्या भस्मच्छन्ना इवाग्नयः ।	008a  
कुलमुत्सादयेयुस्ते क्रोधाविष्टा द्विजातयः ॥	008c  
ध्मायमानो यता ह्यग्निर्निर्दहेत्सर्वमिन्धनम् ।	009a  
तथा क्रोधाग्निना विप्रा दहेयुः पृथिवीमिमाम् ।	009c  
न हि विप्रेषु क्रुद्धेषु राज्यं भुञ्जन्ति भूमिपाः ॥	009e  
परिभूय द्विजान्मोहाद्वातापिनहुषादयः ।	010a  
सबन्धुमित्रा नष्टास्ते दग्धा ब्राह्मणमन्युभिः ।	010c  
शरीरं चापि शक्रस्य कृतं भगनिरन्तरम् ॥	010e  
ततो देवगणाः सर्वे इन्द्रस्यार्थे महामुनिम् ।	011a  
प्रसादं कारयामासुः प्रणामस्तुतिवन्दनैः ॥	011c  
तेन प्रीतेन सुश्रोणि गौतमेन महात्मना ।	012a  
तच्छरीरं तु शक्रस्य सहस्रभगचिह्नितम् ।	012c  
कृतं नेत्रसहस्रेण क्षणेनैव निरन्तरम् ॥	012e  
छित्त्वा मेषस्य वृषणौ गौतमेनाभिमन्त्रितौ ।	013a  
इन्द्रस्य वृषणौ भूत्वा क्षिप्रं वै श्लेषमागतौ ॥	013c  
एवं विप्रेषु क्रुद्धेषु देवराजः शतक्रतुः ।	014a  
अशक्तः शासितुं राज्यं किम्पुनर्मानुषा भुवि ॥	014c  
क्रोधाविष्टो दहेद्विप्रः शुष्केन्धनमिवानलः ।	015a  
भस्मीकृत्य जगत्सर्वं सृजेदन्यज्जगत्पुनः ॥	015c  
अदेवानपि देवान्स कुर्याद्देवानदेवताः ।	016a  
तस्मान्नोत्पादयेन्मन्युं मन्युप्रहरणा द्विजाः ॥	016c  
महत्स्वप्यपराधेषु शासनं नार्हति द्विजः ।	017a  
न च शस्त्रनिपातानि न च प्राणैर्वियोजनम् ।	017c  
दृश्यते त्रिषु लोकेषु ब्राह्ममानामनिन्दिते ॥	017e  
क्रोधाश्च विपुला घोराः प्रसादाश्चाप्यनुत्तमाः ।	018a  
तस्मान्नोत्पादयेत्क्रोधं नित्यं पूज्या द्विजातयः ॥	018c  
दृश्यते न स लोकेऽस्मिन्भूते वाऽथ भविष्यति ।	019a  
क्रुद्धेषु यो वै विप्रेषु राज्यं भुङ्क्ते नराधिपः ॥	019c  
न चैवापहसेद्विप्रान्नि चैवोपालभेच्च तान् ।	020a  
कालमासाद्य कुप्येच्च काले कुर्यादनुग्रहम् ॥	020c  
सम्प्रहासश्च भृत्येषु न कर्तव्यो नराधिपैः ।	021a  
लघुत्वं चैव प्राप्नोति आज्ञा चास्य निवर्तते ॥	021c  
भृत्यानां सम्प्रहासेन पार्थिवः परिभूयते ।	022a  
अयाच्यानि च याचन्ति अवक्तव्यं ब्रुवन्ति च ॥	022c  
पूर्वमप्यर्पितैर्लोभैः परितोषं न यान्ति ते ।	023a  
तस्माद्भृत्येषु नृपतिः सम्प्रहासं विवर्जयेत् ॥	023c  
न विश्वसेदविश्वस्ते विश्वस्ते नातिविश्वसेत् ।	024a  
सगोत्रेषु विशेषेण सर्वोपायैर्न विश्वसेत् ॥	024c  
विश्वासाद्भयमुत्पन्नं हन्याद्वृक्षमिवाशनिः ।	025a  
प्रमादाद्धन्यते राजा लोभेन च वशीकृतः ।	025c  
तस्मात्प्रमादं लोभं च न च कुर्यान्न विश्वसेत् ॥	025e  
भयार्तानां भयत्राता दीनानुग्रहकारणात् ।	026a  
कार्याकार्यविशेषज्ञो नित्यं राष्ट्रहिते रतः ॥	026c  
सत्यसन्धः स्थितो राज्ये प्रजापालनतत्परः ।	027a  
अलुब्धो न्यायवादी च षड्भागमुपजीवति ॥	027c  
कार्याकार्यविशेषज्ञः सर्वं धर्मेण पश्यति ।	028a  
स्वराष्ट्रेषु दयां कुर्यादकार्ये न प्रवर्तते ॥	028c  
ये चैवैनं प्रशंसन्ति ये च निन्दन्ति मानवाः ।	029a  
शत्रुं च मित्रवत्पश्येदपराधविवर्जितम् ।	029c  
अपराधानुरूपेण दुष्टं दण्डेन शासयेत् ।	030a  
धर्मः प्रवर्तते तत्र यत्र दण्डरुचिर्नृपः ।	030c  
न धर्मो विद्यते तत्र यत्र राजा क्षमान्वितः ॥	030e  
अशिष्टशासनं धर्मः शिष्टानां परिपालनम् ।	031a  
वध्यांश्च घातयेद्यस्तु अवध्यानपरिरक्षति ॥	031c  
अवध्या ब्राह्मणा गावो दूताश्चैव पिता तथा ।	032a  
विद्यां ग्राहयते यश्च ये च पूर्वोपकारिणः ।	032c  
स्त्रियश्चैव न हन्तव्या यच्च सर्वातिथिर्नरः ॥	032e  
धरणीं गां हिरण्यं च सिद्धान्नं च तिलान्घृतम् ।	033a  
ददन्नित्यं द्विजातिभ्यो मुच्यते राजकिल्बिषात् ॥	033c  
एवं चरति यो नित्यं राजा राष्ट्रहिते रतः ।	034a  
तस्य राष्ट्रं धनं धर्मो यशः कीर्तिश्च वर्धते ।	034c  
न च पापैर्न चानर्थैर्युज्यते स नराधिपः ॥	034e  
षड्भागमुपभुञ्जानः प्रजा राजा न रक्षति ।	035a  
स्वचक्रपरचक्राभ्यां धर्मैर्वा विक्रमेण वा ॥	035c  
निरुद्योगो नृपो यश्च परराष्ट्रनिघातने ।	036a  
स्वराष्ट्रं निष्प्रतापस्य परचक्रेण हन्यते ॥	036c  
यत्पापं परचक्रस्य परराष्ट्राभिघातने।	037a  
तत्पापं सकलं राजा हतराष्ट्रः प्रपद्यते ॥	037c  
मातुलं भागिनेयं वा मातरं श्वशुरं गुरुम् ।	038a  
पितरं वर्जयित्वैकं हन्याद्धातकमागतम् ॥	038c  
स्वस्य राष्ट्रस्य रक्षार्थं युद्यमानश्च यो हतः ।	039a  
सङ्ग्रामे परचक्रेण श्रूयतां तस्य या गतिः ॥	039c  
विमानेन वरारोहे अप्सरोगणसेवितः ।	040a  
शक्रलोकमितो याति सङ्ग्रामे निहतो नृपः ॥	040c  
यावन्तो रोमकूपाः स्युस्तस्य गात्रेषु सुन्दरि ।	041a  
तावद्वर्षसहस्राणि शक्रलोके महीयते ॥	041c  
यदि वै मानुषे लोके कदाचिदुपपद्यते ।	042a  
राजा वा राजमात्रो वा भूयो भवति वीर्यवान् ॥	042c  
तस्माद्यत्नेन कर्तव्यं स्वराष्ट्रपरिपालनम् ।	043a  
व्यवहाराश्च चारश्च सततं सत्यसन्धता ॥	043c  
अप्रमादः प्रमोदश्च व्यवसायेऽप्यचण्डता ।	044a  
भरणं चैव भृत्यानां वाहनानां च पोषणम् ॥	044c  
योधानां चैव सत्कारः कृते कर्मण्यमोघता ।	045a  
श्रेय एव नरेन्द्राणामिह चैव परत्र च ॥ ॥	045c  

इति श्रीमन्महाभारते अनुशासनपर्वणि दानधर्मपर्वणि पञ्चदशाधिकद्विशततमोऽध्यायः ॥ 215 ॥

13-215-23 पूर्वमप्युचितैर्लाभैरिति ठ.पाठः ॥ 13-215-30 नाधर्मो विद्यते तत्रेति थ.पाठः ॥ 13-215-31 यो घातयेत् तस्याशिष्टशासनं धर्मं इत्यन्वयः ॥
