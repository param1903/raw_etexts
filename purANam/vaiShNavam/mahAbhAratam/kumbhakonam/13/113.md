श्रीः
अध्यायः 113

भीष्मेण युधिष्ठिरम् प्रति गोमहिमप्रतिपादकवसिष्ठसौदाससंवादानुवादः ॥ 1 ॥

वैशम्पायन उवाच 	001  
एवमुक्त्वा ततो भीष्मः पुनर्धर्मसुतं नृपम् ।	001a  
जनमेजयभूपाल उवाचेदं सहेतुकम् ॥	001c  
एतस्मिन्नेव काले तु वसिष्ठमृषिसत्तमम् ।	002a  
इक्ष्वाकुवंशजो राजा सौदासो वदतां वरः ॥	002c  
सर्वलोकचरं सिद्धं ब्रह्मकोशं सनातनम् ।	003a  
पुरोहितमभिप्रष्टुमभिवाद्योपचक्रमे ॥	003c  
त्रैलोक्ये भगवन्किंस्वित्पवित्रं कथ्यतेऽनघ ।	004a  
यत्कीर्तयन्सदा मर्त्यः प्राप्नुयात्पुण्यमुत्तमम् ॥	004c  
भीष्म उवाच 	005  
तस्मै प्रोवाच वचनं प्रणताय हितं तदा ।	005a  
गवामुपनिषद्विद्यां नमस्कृत्य गवां शुचिः ॥	005c  
गावः सुरभिगन्धिन्यस्तथा गुग्गुलुगन्धयः ।	006a  
गावः प्रतिष्ठा भूतानां गावः स्वस्त्ययनं महत् ॥	006c  
गावो भूतं च भव्यं च गावः पुष्टिः सनातनी ।	007a  
गावो लक्ष्म्यास्तथा मूलं गोषु दत्तं न नश्यति ॥	007c  
अन्नं हि परमं गावो देवानां परमं हविः ।	008a  
स्वाहाकारवषट्कारौ गोषु नित्यं प्रतिष्ठितौ ॥	008c  
गावो यज्ञस्य हि फलं गोषु यज्ञाः प्रतिष्ठिताः ।	009a  
गावो भविष्यं भूतं च गोषु यज्ञाः प्रतिष्ठिताः ॥	009c  
सायं प्रातश्च सततं होमकाले महाद्युते ।	010a  
गावो ददति वै हौम्यमृषिभ्यः पुरुषर्षभ ॥	010c  
यानि कानि च दुर्गाणि दुष्कृतानि कृतानि च ।	011a  
तरन्ति चैव पाप्मानं धेनुं ये ददति प्रभो ॥	011c  
एकां च दशगुर्दद्याद्दश दद्याच्च गोशती ।	012a  
शतं सहस्रगुर्दद्यात्सर्वे तुल्यफला हि ते ॥	012c  
अनाहिताग्निः शतगुरयज्वा च सहस्रगुः ।	013a  
समृद्धो यश्च कीनाशो नार्घमर्हन्ति ते त्रयः ॥	013c  
कपिलां ये प्रयच्छन्ति सवत्सां कांस्यदोहनाम् ।	014a  
सुव्रतां वस्त्रसंवीतामुभौ लोकौ जयन्ति ते ॥	014c  
युवानमिन्द्रियोपेतं शतेन सहयूथपम् ।	015a  
गवेन्द्रं ब्राह्मणेन्द्राय भूरिशृङ्गमलङ्कृतम् ॥	015c  
वृषभं ये प्रयच्छन्ति श्रोत्रियाय परन्तप ।	016a  
ऐश्वर्यं तेऽधिगच्छन्ति जायमानाः पुनःपुनः ॥	016c  
नाकीर्तयित्वा गाःक सुप्यात्तासां संस्मृत्य चोत्पतेत् ।	017a  
सायं प्रातर्नमस्येच्च गास्ततः पुष्टिमाप्नुयात् ॥	017c  
गवां मूत्रपुरीषस्य नोद्विजेत कथञ्चन ।	018a  
न चासां मांसमश्नीयाद्गवां पुष्टिं तथाऽऽप्नुयात् ॥	018c  
गाश्च सङ्कीर्तयन्नित्यं नावमन्येत तास्तथा ।	019a  
अनिष्टं स्वप्नमालक्ष्य गां नरः सम्प्रकीर्तयेत् ॥	019c  
गोमयेन सदा स्नायाद्गोकरीषे च संविशेत् ।	020a  
श्लोष्ममूत्रपुरीषाणि प्रतिघातं च वर्जयेत् ॥	020c  
सार्द्रे चर्मणि भुञ्जीत निरीक्षेद्वारुणीं दिशम् ।	021a  
वाग्यतः सर्पिषा भूमौ गवां व्युष्टिं सदाऽऽश्नुते ॥	021c  
घृतेन जुहुयादग्निं घृतेन स्वस्ति वाचयेत् ।	022a  
घृतं दद्याद्घृतं प्राशेद्गवां व्युष्टिं सदाऽऽश्नुते ॥	022c  
गोमत्या विद्यया धेनुं तिलानामभिमन्त्र्य यः ।	023a  
सर्वरत्नमयीं दद्यान्न स शोचेत्कृताकृते ॥	023c  
गावो मामुपतिष्ठन्तु हेमशृङ्ग्यः पयोमुचः ।	024a  
सुरभ्यः सौरभेय्यश्च सरितः सागरं यथा ॥	024c  
गा वै पश्याम्यहं नित्यं गावः पश्यन्तु मां सदा ।	025a  
गावोस्माकं वयं तासां यतो गावस्ततो वयम् ॥	025c  
एवं रात्रौ दिवा चापि समेषु विषमेषु च ।	026a  
महाभयेषु च नरः कीर्तयन्मुच्यते भयात् ॥ 	026c  

इति श्रीमन्महाभारते अनुशासनपर्वणि दानधर्मपर्वणि त्रयोदशाधिकशततमोऽध्यायः ॥ 113 ॥

7-113-13 कीनाशः कर्षकः कृपणो वा । अर्घं पूजाम् ॥ 7-113-21 सौम्ये चर्मणीति ध. पाठः ॥ 7-113-23 गोमाँ अग्नेविमाँ अश्वीति मन्त्रो गोमती ॥
