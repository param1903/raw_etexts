अध्यायः 020

कश्यपेन स्वभार्ययोः कद्रूविनतयोः क्रमेण पुत्रसहस्रतद्द्वयलाभरूपवरदानम् ॥ 1 ॥ कद्र्वा अण्डसहस्रात्सर्पसहस्रविनिर्गमे उत्कण्ठितया विनतया स्वीयाण्डद्वये एकतराण्डविभेदनम् ॥ 2 ॥ अकालेऽण्डभेदनादसमग्राङ्गतया जातेनारूपेण विनतायै दास्यप्राप्तिरूपशापदानम् ॥ 3 ॥

\'भीष्म उवाच ।	001  
युधिष्ठिर महाबाहो शृणु राजन्यथा तथम् ।	001  
गरुडं पक्षिणां श्रेष्ठं वैनतेयं महाबलम् ॥	001c  
तथा च गरुडो राजन्सुपर्णश्च यथाऽभवत् ।	002a  
यथा च भुजगान्हन्ति तथा मे ब्रुवतः शृणु ॥	002c  
पुराऽहं तात रामेणि जामदग्न्येन धीमता ।	003a  
कैलासशिखरे रम्ये मृगान्निघ्नन्सहस्रशः ॥	003c  
तमहं तात दृष्टैव शस्त्रण्युत्सृज्य सर्वशः ।	004a  
अभिवाद्य पूर्वं रामाय विनयेनोपतस्थिवान् ॥	004c  
तमहं कथान्ते वरदं सुपर्णस्य बलौजसी ।	005a  
अपृच्छं स च मां प्रीतः प्रत्युवाच युधिष्ठिर ॥	005c  
कद्रूश्च विनता चास्तां प्रजापतिसुते उभे ।	006a  
ते तु धर्मेणोपयेमे मारीचः कश्यपः प्रभुः ॥	006c  
प्रादात्ताभ्यां वरं प्रीतो भार्याभ्यां सुमहातपाः ॥	007ac  
तत्र कद्रूर्वरं वव्रे पुत्राणां दशतः शतम् ।	008a  
तुल्यतेजःप्रभावानां सर्वेषां तुल्यजन्मनाम् ॥	008c  
विनता तु वव्रे द्वौ पुत्रौ वीरौ भरतसत्तम ।	009a  
कद्रूपुत्रसहस्रेण तुल्यवेगपराक्रमौ ॥	009c  
स तु ताभ्यां वरं प्रादात्तथेत्युक्त्वा महातपाः ।	010a  
जनयामास तान्पुत्रांस्ताभ्यामासीद्यथा पुरा ॥	010c  
कद्रूः प्रजज्ञे ह्यण्डानां तथैव दशतःशतम् ।	011a  
अण्डे द्वे विनता चैव दर्शनीयतरे शुभे ॥	011c  
तानि त्वण्डानि तु तयोः कद्रूविनतयोर्द्वयोः ।	012a  
सोपस्वेदेषु पात्रेषु निदधुः परिचारिणः ॥	012c  
निस्सरन्ति तदाऽण्डेभ्यः कद्रूपुत्रा भुजङ्गमाः ।	013a  
पञ्चवर्षशते काले दृष्ट्वाऽमोघबलौजसः ॥	013c  
विनता तेषु जातेषु पन्नगेषु महात्मसु ।	014a  
विपुत्रा पुत्रसनतापाद्दण्डमेकं बिभेद ह ॥	014c  
किमनेन करिष्येऽहमिति वाक्यमभाषत ।	015a  
नहि पञ्चशते काले पुरा पुत्रौ ददर्श सा ॥	015c  
सापश्यदण्डान्निष्क्रान्तं विनापत्रं मनस्विनम् ।	016a  
पूर्वकायोपसम्पन्नं वियुक्तमितरेण ह ॥	016c  
दृष्ट्वा तु तं तथारूपमसमग्रशरीरिणम् ।	017a  
पुत्रदुःखान्विताऽशोचत्स च पक्षी तथा गतः ॥	017c  
अब्रवीच्च मुदा युक्तः पर्यश्रुनयनस्तदा ।	018a  
मातरं च पलाशी ह हतोऽहमिति चासकृत् ॥	018c  
न त्वया काङ्क्षितः कालो यावानेवात्यगात्पुरा ।	019a  
आवां भवाव पुत्रौ ते श्वसनाद्बलवत्तरौ ॥	019c  
ईर्ष्याक्रोधाभिभूतत्वाद्योहमेवं कृतस्त्वया ।	020a  
तस्मात्त्वमपि मे मातर्दासीभावं गमिष्यसि ॥	020c  
पञ्चवर्षशतानि त्वं स्पर्धसे वै यया सह ।	021a  
दासी तस्या भवित्रीति साश्रुपातमुवाच ह ॥	021c  
एष चैव महाभागे बली बलवतांवरः ।	022a  
मोक्षयिष्यति ते मातर्दासीभावान्ममानुजः ॥\' ॥	022c  

इति श्रीमन्महाभारते अनुशासनपर्वणि दानधर्मपर्वणि विंशोऽध्यायः ॥ 20 ॥

13-20-3 रामेण सङ्गत इति शेषः ॥
