अध्यायः 225

पार्वत्या परमेश्वरं प्रति प्राणिनां शुभाशुभफलयोर्मध्ये कस्य पूर्वोपभोग इति प्रश्नः ॥ 1 ॥ परमेश्वरेण तां प्रति सदृष्टान्तप्रदर्शनं तयोर्यौगपद्येनोपभोगकथनम् ॥ 2 ॥ तथा पूर्वकर्मणामल्पायुष्ट्वादिकारणत्वाभिधानम् ॥ 3 ॥

उमोवाच ।	001  
भगवन्भगनेत्रघ्न मानुषाणां विचेष्टितम् ।	001a  
सर्वमात्मकृतं चेति श्रुतं मे भगवन्मतम् ॥	001c  
लोके ग्रहकृतं सर्वं मत्वा कर्म शुभाशुभम् ।	002a  
तदेव ग्रहनक्षत्रं प्रायशः पर्युपासते ।	002c  
एष मे संशयो देव तं मे त्वं छेत्तुमर्हसि ॥	002e  
महेश्वर उवाच ।	003  
स्थाने संशयितं देवि शृणु तत्वविनिश्चयम् ॥	003ac  
नक्षत्राणि ग्रहाश्चैव शुभाशुभनिवेदकाः ।	004a  
मानवानां महाभागे न तु कर्मकराः स्वयम् ॥	004c  
प्रजानां तु हितार्थाय शुभाशुभविधिं प्रति ।	005a  
अनागतमतिक्रान्तं ज्योतिश्चक्रेण बोध्यते ॥	005c  
किन्तु तत्र शुभं कर्म सुग्रहैस्तु निवेद्यते ।	006a  
दुष्कृतस्याशुभैरेव समावायो भवेदिति ॥	006c  
तस्मात्तु ग्रहवैषम्ये विषमं कुरुते जनः ।	007a  
ग्रहसाम्ये शुभं कुर्याज्ज्ञात्वाऽऽत्मानं तथा कृतम् ॥	007c  
केवलं ग्रहनक्षत्रं न करोति शुभाशुभम् ।	008a  
सर्वमात्मकृतं कर्म लोकवादो ग्रहा इति ॥	008c  
पृथग्ग्रहाः पृथक्कर्ता कर्ता स्वं भुञ्जते फलम् ।	009a  
इति ते कथितं सर्वं विशङ्कां जहि शोभने ॥	009c  
उमोवाच ।	010  
भगवन्विविधं कर्म कृत्वा जन्तुः शुभाशुभम् ।	010a  
किं तयोः पूर्वकतरं भुङ्क्ते जन्मान्तरे पुनः ।	010c  
एष मे संशयो देव तं मे त्वं छेत्तुमर्हसि ॥	010e  
महेश्वर उवाच ।	011  
स्थाने संशयितं देवि तत्ते वक्ष्यामि तत्वतः ॥	011ac  
अशुभं पूर्वमित्याहुरपरे शुभमित्यपि ।	012a  
मिथ्या तदुभयं प्रोक्तं केवलं तद्ब्रवीमि ते ॥	012c  
मानुषे तु पदे कर्म युगपद्भुज्यते सदा ।	013a  
यथाकृतं यथायोगमुभयं भुज्यते क्रमात् ॥	013c  
भुञ्जानाश्चापि दृश्यन्ते क्रमशो भुवि मानवाः ।	014a  
ऋद्धिं हानिं सुखं दुःखं तत्सर्वमुभयं भयम् ॥	014c  
दुःखान्यनुभवन्त्याढ्या दरिद्राश्च सुखानि च ।	015a  
यौगपद्याद्धि भुञ्जाना दृश्यन्ते लोकसाक्षिकम् ॥	015c  
नरके स्वर्गलोके च न तथा संस्थितिः प्रिये ।	016a  
नित्यं दुःखं हि नरके स्वर्गे नित्यं सुखं तथा ॥	016c  
शुभाशुभानामाधिक्यं कर्मणां तत्र सेव्यते ।	017a  
निरन्तरं सुखं दुःखं स्वर्गे च नरके भवेत् ॥	017c  
तत्रापि सुमहद्भुक्त्वा पूर्वमल्पं पुनः शुभे ।	018a  
एतत्ते सर्वमाख्यातं किं भूयः श्रोतुमिच्छसि ॥	018c  
उमोवाच ।	019  
भगवन्प्राणिनो लोके म्रियन्ते केन हेतुना ।	019a  
जाताजाता न तिष्ठन्ति तन्मे शंसितुमर्हसि ॥	019c  
महेश्वर उवाच ।	020  
तदहं ते प्रवक्ष्यामि शृणु सत्यं समाहिता ।	020a  
आत्मा कर्मक्षयाद्देहं यथा मुञ्चति तच्छृणु ॥	020c  
शरीरात्मसमाहारो जन्तुरित्यभिधीयते ।	021a  
तत्रात्मानं नित्यमाहुरनित्यं क्षेत्रमुच्यते ॥	021c  
एवं कालेन सङ्क्रान्तं शरीरं जर्झरीकृतम् ।	022a  
अकर्मयोग्यं संशीर्णं त्यक्त्वा देही ततो व्रजेत् ॥	022c  
नित्यस्यानित्यसन्त्यागाल्लोके तन्मरणं विदुः ।	023a  
कालं नातिक्रमेरन्हि सदेवासुरमानवाः ॥	023c  
यथाऽऽकाशे न तिष्ठेत द्रव्यं किञ्चिदचेतनम् ।	024a  
तथा धावति कालोऽयं क्षणं किञ्चिन्न तिष्ठति ॥	024c  
स पुनर्जायतेऽन्यत्र शरीरं नवमाविशन् ।	025a  
एवंलोकगतिर्नित्यमादिप्रभृति वर्तते ॥	025c  
उमोवाच ।	026  
भगवन्प्राणिनो बाला दृश्यन्ते मरणं गताः ।	026a  
अतिवृद्धाश्च जीवन्तो दृश्यन्ते चिरजीविनः ॥	026c  
केवलं कालमरणं न प्रमाणं महेश्वर ।	027a  
तस्मान्मे संशय ब्रूहि प्राणिनां जीवकारणम् ॥	027c  
महेश्वर उवाच ।	028  
शृणु तत्कारणं देवि निर्णयस्त्वेक एव सः ।	028a  
जीर्णत्वमात्रं कुरुते कालो देहं न पातयेत् ॥	028c  
जीर्णे कर्मणि सङ्घातः स्वयमेव विशीर्यते ।	029a  
पूर्वकर्मप्रमाणेन जीवितं मृत्युरेव वा ॥	029c  
यावत्पूर्वकृतं कर्म तावज्जीवति मानवः ।	030a  
तत्र कर्मवशाद्बाला म्रियन्ते कालसङ्क्षयात् ॥	030c  
चिरं जीवन्ति वृद्धाश्च तथा कर्मप्रमाणतः ।	031a  
इति ते कथितं देवि निर्विशङ्का भव प्रिये ॥	031c  
उमोवाच ।	032  
भगवन्केन वृत्तेन भवन्ति चिरजीविनः ।	032a  
अल्पायुषो नराः केन तन्मे शंसितुमर्हसि ॥	032c  
महेश्वर उवाच ।	033  
शृणु तत्सर्वमखिलं गुह्यं पथ्यतरं नृणाम् ।	033a  
येन वृत्तेन सम्पन्ना भवन्ति चिरजीविनः ॥	033c  
अहिंसा सत्यवचनमक्रोधः क्षीन्तिरार्जवम् ।	034a  
गुरूणां नित्यशुश्रूषा वृद्धानामपि पूजनम् ॥	034c  
शौचादकार्यसन्त्यागात्सदा पथ्यस्य भोजनम् ।	035a  
एवमादिगुणं वृत्तं नराणां दीर्घजीविनाम् ॥	035c  
तपसा ब्रह्मचर्येण रसायननिषेवणात् ।	036a  
उदग्रसत्त्वा बलिनो भवन्ति चिरजीविनः ।	036c  
स्वर्गे वा मानुषे वाऽपि चिरं तिष्ठन्ति धार्मिकाः॥	036e  
अपरे पापकर्माणः प्रायशोऽनृतवादिनः ।	037a  
हिंसाप्रिया गुरुद्विष्टा निष्क्रियाः शौचवर्जिताः ॥	037c  
नास्तिका घोरकर्माणः सततं मांसपानपाः ।	038a  
पापाचारा गुरुद्विष्टाः कोपनाः कलहप्रियाः ॥	038c  
एवमेवाशुभाचारास्तिष्ठन्ति नरके चिरम् ।	039a  
तिर्यग्योनौ तथाऽत्यन्तमल्पास्तिष्ठन्ति मानवाः ।	039c  
तस्मादल्पायुषो मर्त्यास्तादृशाः सम्भवन्ति ते ॥	039e  
अगम्यदेशगमनादपथ्यानां च भोजनात् ।	040a  
आयुःक्षयो भवेन्नॄणामायुःक्षयकरा हि ते ॥	040c  
भवन्त्यल्पायुषस्तैस्तैरन्यथा चिरजीविनः ।	041a  
एतत्ते कथितं सर्वं भूयः श्रोतुं किमिच्छसि ॥ ॥	041c  

इति श्रीमन्महाभारते अनुशासनपर्वणि दानधर्मपर्वणि पञ्चविँशत्यधिकद्विशततमोऽध्यायः ॥ 225 ॥
