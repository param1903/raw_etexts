अध्यायः 008

भीष्मेण युधिष्ठिरं प्रति वीतहव्यस्य ब्राह्मण्यप्राप्तिप्रकारकथनम् ॥ 1 ॥

युधिष्ठिर उवाच ।	kk-13-01-008-001  
श्रुतं मे महदाख्यानमेतत्कुरुकुलोद्वह ।	kk-13-01-008-001a  
सुदुष्प्रापं यद्ब्रवीषि ब्राह्मण्यं वदतांवर ॥	kk-13-01-008-001c  
विश्वामित्रो महाराज राजा ब्राह्मणतां गतः ।	kk-13-01-008-002a  
कथितं भवता सर्वं विस्तरेण पितामह ॥	kk-13-01-008-002c  
तच्च राजन्मया सर्वं श्रुतं बुद्धिमतांवर ।	kk-13-01-008-003a  
आगमो हि परोऽस्माकं त्वत्तः कौरवनन्दन ॥	kk-13-01-008-003c  
वीतहव्यश्च नृपतिः श्रुतो मे विप्रतां गतः ।	kk-13-01-008-004a  
तदेव तावद्गाङ्गेय श्रोतुमिच्छाम्यहं विभो ॥	kk-13-01-008-004c  
स केन कर्मणा प्राप्तो ब्राह्मण्यं राजसत्तमः ।	kk-13-01-008-005a  
वरेण तपसा वाऽपि तन्मे व्याख्यातुमर्हसि ॥	kk-13-01-008-005c  
भीष्म उवाच ।	kk-13-01-008-006  
शृणु राजन्यथा राजा वीतहव्यो महायशाः ।	kk-13-01-008-006a  
राजर्षिर्दुर्लभं प्राप्तो ब्राह्मण्यं लोकसत्कृतम् ॥	kk-13-01-008-006c  
मनोर्महात्मनस्तात प्रजा धर्मेण शासतः ।	kk-13-01-008-007a  
बभूव पुत्रो धर्मात्मा शर्यातिरिति विश्रुतः ॥	kk-13-01-008-007c  
तस्यान्ववाये द्वौ राजन्राजानौ सम्बभूवतुः ।	kk-13-01-008-008a  
हैहयस्तालजङ्घश्च वत्सेषु जयतांवर ॥	kk-13-01-008-008c  
हैहयस्य तु राजेन्द्र दशसु स्त्रीषु भारत ।	kk-13-01-008-009a  
शतं बभूव पुत्राणां शूराणामनिवर्तिनाम् ।	kk-13-01-008-009c  
तुल्यरूपप्रभावानां बलिनां युद्धशालिनाम् ॥	kk-13-01-008-009e  
धनुर्वेदे च वेदे च सर्वत्रैव कृतश्रमाः ॥	kk-13-01-008-010ac  
काशिष्वपि नृपो राजन्दिवोदासपितामहः ।	kk-13-01-008-011a  
हर्यश्व इति विख्यातो बभूव जयतांवरः ॥	kk-13-01-008-011c  
स वीतहव्यदायादैरागत्य पुरुषर्षभ ।	kk-13-01-008-012a  
गङ्गायमुनयोर्मध्ये सङ्ग्रामे विनिपातितः ॥	kk-13-01-008-012c  
तं तु हत्वा नरपतिं हैहयास्ते महारथाः ।	kk-13-01-008-013a  
प्रतिजग्मुः पुरीं रम्यां वत्सानामकुतोभयाः ॥	kk-13-01-008-013c  
हर्यश्वस्य च दायादः काशिराजोऽभ्यषिच्यत ।	kk-13-01-008-014a  
सुदेवो देवसङ्काशः साक्षाद्धर्म इवापरः ॥	kk-13-01-008-014c  
स पालयामास महीं धर्मात्मा काशिनन्दनः ।	kk-13-01-008-015a  
तैर्वीतहव्यैरागत्य युधि सर्वैर्विनिर्जितः ॥	kk-13-01-008-015c  
तमथाजौ विनिर्जित्य प्रतिजग्मुर्यथागतम् ।	kk-13-01-008-016a  
सौदेविस्त्वथ काशीशो दिवोदासोऽभ्यषिच्यत ॥	kk-13-01-008-016c  
दिवोदासस्तु विज्ञाय वीर्यं तेषां यतात्मनाम् ।	kk-13-01-008-017a  
वाराणसीं महातेजा निर्ममे शक्रशासनात् ॥	kk-13-01-008-017c  
विप्रक्षत्रियसम्बाधां वैश्यशूद्रसमाकुलाम् ।	kk-13-01-008-018a  
नैकद्रव्योच्चयवतीं समृद्धविपणापणाम् ॥	kk-13-01-008-018c  
गङ्गाया उत्तरे कूले वप्रान्ते राजसत्तम् ।	kk-13-01-008-019a  
गोमत्या दक्षिणे कूले शक्रस्येवामरावतीम् ॥	kk-13-01-008-019c  
तत्र तं राजशार्दूलं निवसन्तं महीपतिम् ।	kk-13-01-008-020a  
आगत्य हैहया भूयः पर्यधावन्त भारत ॥	kk-13-01-008-020c  
स निष्क्रम्य ददौ युद्धं तेभ्यो राजा महाबलः ।	kk-13-01-008-021a  
देवासुरसमं घोरं दिवोदासो महाद्युतिः ॥	kk-13-01-008-021c  
स तु युद्धे महाराज दिनानां दशतीर्दश ।	kk-13-01-008-022a  
हतवाहनभूयिष्ठस्ततो दैन्यमुपागमत् ॥	kk-13-01-008-022c  
हतयोधस्ततो राजन्क्षीणकोशश्च भूमिपः ।	kk-13-01-008-023a  
दिवोदासः पुरीं त्यक्त्वा पलायनपरोऽभवत् ॥	kk-13-01-008-023c  
गत्वाऽऽश्रमपदं रम्यं भरद्वाजस्य धीमतः ।	kk-13-01-008-024a  
जगाम शरणं राजा कृताञ्जलिररिन्दम ॥	kk-13-01-008-024c  
तमुवाच भरद्वाजो ज्येष्ठः पुत्रो बृहस्पतेः ।	kk-13-01-008-025a  
पुरोधाः शीलसम्पन्नो दिवोदासं महीपतिम् ॥	kk-13-01-008-025c  
किमागमनकृत्यं ते सर्वं प्रबूहि मे नृप ।	kk-13-01-008-026a  
यत्ते प्रियं तत्करिष्ये न मेऽत्रास्ति विचारणा ॥	kk-13-01-008-026c  
राजोवाच ।	kk-13-01-008-027  
भगवन्वैतहव्यैर्मे युद्धे वंशः प्रणाशितः ।	kk-13-01-008-027a  
अहमेकः परिद्यूनो भवन्तं शरणं गतः ॥	kk-13-01-008-027c  
शिष्यस्नेहेन भगवंस्त्वं मां रक्षितुमर्हसि ।	kk-13-01-008-028a  
एकशेषः कृतो वंशो मम तैः पापकर्मभिः ॥	kk-13-01-008-028c  
तमुवाच महाभागो भरद्वाजः प्रतापवान् ।	kk-13-01-008-029a  
न भेतव्यं न भेतव्यं सौदेव व्येतु ते भयम् ॥	kk-13-01-008-029c  
अहमिष्टिं करिष्यामि पुत्रार्थं ते विशाम्पते ।	kk-13-01-008-030a  
वीतहव्यसहस्राणि येन त्वं प्रहरिष्यसि ॥	kk-13-01-008-030c  
तत इष्टिं चकारर्षिस्तस्य वै पुत्रकामिकीम् ।	kk-13-01-008-031a  
अथास्य तनयो जज्ञे दैवोदासः प्रतर्दनः ॥	kk-13-01-008-031c  
स जातमात्रो ववृधे समाः सद्यस्त्रयोदश ।	kk-13-01-008-032a  
वेदं चापि जगौ कृत्स्नं धनुर्वेदं च भारत ॥	kk-13-01-008-032c  
योगेन च समाविष्टो भरद्वाजेन धीमता ।	kk-13-01-008-033a  
कृत्स्नं हि तेजो यल्लोके तदेतद्देहमाविशत् ॥	kk-13-01-008-033c  
ततः स कवची धन्वी स्तूयमानः सुरर्षिभिः ।	kk-13-01-008-034a  
बन्दिभिर्वन्द्यमानश्च बभौ सूर्य इवोदितः ॥	kk-13-01-008-034c  
स रथी बद्धनिस्त्रिंशो बभौ दीप्त इवानलः ।	kk-13-01-008-035a  
प्रययौ स धनुर्धुन्वन्विवर्षिषुरिवाम्बुदः ॥	kk-13-01-008-035c  
तं दृष्ट्वा परमं हर्षं सुदेवतनयो ययौ ।	kk-13-01-008-036a  
मेने च मनसा दग्धान्वैतहव्यान्स पार्थिवः ॥	kk-13-01-008-036c  
ततोसौ यौवराज्ये च स्थापयित्वा प्रतर्दनम् ।	kk-13-01-008-037a  
कृतकृत्यं तदाऽऽत्मानं स राजा प्रत्यपद्यत ॥	kk-13-01-008-037c  
ततस्तु वैतहव्यानां वधाय स महीपतिः ।	kk-13-01-008-038a  
पुत्रं प्रस्थापयासास प्रतर्दनमरिन्दमम् ॥	kk-13-01-008-038c  
सरथः स तु सन्तीर्य गङ्गामाशु पराक्रमी ।	kk-13-01-008-039a  
प्रययौ वीतहव्यानां पुरीं परपुरञ्जयः ॥	kk-13-01-008-039c  
वैतहव्यास्तु संश्रुत्य रथघोषं समुद्धतम् ।	kk-13-01-008-040a  
निर्ययुर्नगराकारै रथैः पररथारुजैः ॥	kk-13-01-008-040c  
निष्क्रम्य ते नरव्याघ्रा दंशिताश्चित्रयोधिनः ।	kk-13-01-008-041a  
प्रतर्दनं समाजग्मुः शरवर्षैरुदायुधाः ॥	kk-13-01-008-041c  
शस्त्रैश्च विविधाकारै रथौघैश्च युधिष्ठिर ।	kk-13-01-008-042a  
अभ्यवर्षन्त राजानं हिमवन्तमिवाम्बुदाः ॥	kk-13-01-008-042c  
अस्त्रैरस्त्राणि संवार्य तेषां राजा प्रतर्दनः ।	kk-13-01-008-043a  
जघान तान्महातेजा वज्रानलसमैः शरैः ॥	kk-13-01-008-043c  
कृत्तोत्तमाङ्गास्ते राजन्भल्लैः शतसहस्रशः ।	kk-13-01-008-044a  
अपतन्रुधिरार्द्राङ्गा निकृत्ता इव किंशुकाः ॥	kk-13-01-008-044c  
हतेषु तेषु सर्वेषु वीतहव्यः सुतेष्वथ ।	kk-13-01-008-045a  
प्राद्रवन्नगरं हित्वा भृगोराश्रममप्युत ॥	kk-13-01-008-045c  
ययौ भृगुं च शरणं वीतहव्यो नराधिपः ।	kk-13-01-008-046a  
अभयं च ददौ तस्मै वीतहव्याय भार्गवः ।	kk-13-01-008-046c  
आसनं शिष्यमध्ये च भृगुरन्यत्समादिशत् ॥	kk-13-01-008-046e  
अथानुपदमेवाशु तत्रागच्छत्प्रतर्दनः ।	kk-13-01-008-047a  
स प्राप्य चाश्रमपदं दिवोदासात्मजोऽब्रवीत् ॥	kk-13-01-008-047c  
भो भो केऽत्राश्रमे सन्ति भृगोः शिष्या महात्मनः ।	kk-13-01-008-048a  
द्रष्टुमिच्छे मुनिमहं तस्याचक्षत मामिति ॥	kk-13-01-008-048c  
स तं विदित्वा तु भृगुर्निश्चक्रामाश्रमात्तदा ।	kk-13-01-008-049a  
पूजयामास च ततो विधिना नृपसत्तमम् ॥	kk-13-01-008-049c  
उवाच चैनं राजेन्द्र किं कार्यं ब्रूहि पार्थिव ।	kk-13-01-008-050a  
स चोवाच नृपस्तस्मै यदागमनकारणम् ॥	kk-13-01-008-050c  
राजोवाच ।	kk-13-01-008-051  
अयं ब्रह्मन्नितो राजा वीतहव्यो विसर्ज्यताम् ।	kk-13-01-008-051a  
अस्य पुत्रैर्हि मे कृत्स्नो ब्रह्मन्वंशः प्रणाशितः ॥	kk-13-01-008-051c  
उत्सादितश्च विषयः काशीनां रत्नसञ्चयः ।	kk-13-01-008-052a  
एतस्य वीर्यदृप्तस्य हतं पुत्रशतं मया ।	kk-13-01-008-052c  
अस्येदानीं वधादद्य भविष्याम्यनृणः पितुः ॥	kk-13-01-008-052e  
तमुवाच कृपाविष्टो भृगुर्धर्मभृतांवरः ।	kk-13-01-008-053a  
नेहास्ति क्षत्रियः कश्चित्सर्वे हीमे द्विजातयः ॥	kk-13-01-008-053c  
एतत्तु वचनं श्रुत्वा भृगोस्तथ्यं प्रतर्दनः ।	kk-13-01-008-054a  
पादावुपस्पृश्य शनैः प्रहृष्टो वाक्यमब्रवीत् ॥	kk-13-01-008-054c  
एवमप्यस्मि भगवन्कृतकृत्यो न संशयः ।	kk-13-01-008-055a  
य एष राजा वीर्येण स्वजातिं त्याजितो मया ॥	kk-13-01-008-055c  
अनुजानीहि मां ब्रह्मन्ध्यायस्व च शिवेन माम् ।	kk-13-01-008-056a  
त्याजितो हि मया जातिमेव राजा भृगूद्वह ॥	kk-13-01-008-056c  
ततस्तेनाभ्यनुज्ञातो ययौ राजा प्रतर्दनः ।	kk-13-01-008-057a  
यथागतं महाराज मुक्त्वा विषमिवोरगः ॥	kk-13-01-008-057c  
भृगोर्वचनमात्रेण स च ब्रह्मर्षितां गतः ।	kk-13-01-008-058a  
वीतहव्यो महाराज ब्रह्मवादित्वमेव च ॥	kk-13-01-008-058c  
तस्य गृत्समदः पुत्रो रूपेणेन्द्र इवापरः ।	kk-13-01-008-059a  
शक्रस्त्वमिति यो दैत्यैर्निगृहीतः किलाभवत् ॥	kk-13-01-008-059c  
ऋग्वेदे वर्तते चाग्र्या श्रुतिर्यस्य महात्मनः ।	kk-13-01-008-060a  
यत्र गृत्समदो राजन्ब्राह्मणैः स महीयते ॥	kk-13-01-008-060c  
स ब्रह्मचारी विप्रर्षिः श्रीमान्गृत्समदोऽभवत् ।	kk-13-01-008-061a  
पुत्रो गृत्समदस्यापि विप्रः सावैनसोऽभवत् ॥	kk-13-01-008-061c  
सावैनसस्य पुत्रो वै वितस्त्यस्तस्य चात्मजः ।	kk-13-01-008-062a  
वितस्त्यस्य सुतस्तस्य शिवस्तश्चात्मजोऽभवत् ॥	kk-13-01-008-062c  
श्रवास्तस्य सुतश्चर्षिः श्रवसश्चाभवत्तमः ।	kk-13-01-008-063a  
तमसश्च प्रकाशोऽभूत्तनयो द्विजसत्तमः ॥	kk-13-01-008-063c  
प्रकाशस्य च वागिन्द्रो बभूव जयतांवरः ।	kk-13-01-008-064a  
तस्यात्मजश्च प्रमितिर्वेदवेदाङ्गपारगः ॥	kk-13-01-008-064c  
घृताच्यां तस्य पुत्रस्तु रुरुर्नामोदपद्यत ।	kk-13-01-008-065a  
प्रमद्वरायां तु रुरोः पुत्रः समुदपद्यत ।	kk-13-01-008-065c  
शुनको नाम विप्रर्षिर्यस्य पुत्रोऽथ शौनकः ॥	kk-13-01-008-065e  
एवं विप्रत्वमगमद्वीतहव्यो नराधिपः ।	kk-13-01-008-066a  
भृगोः प्रसादाद्राजेन्द्र क्षत्रियः क्षत्रियर्षभ ॥	kk-13-01-008-066c  
एष ते कथितो वंशो राजन्गार्त्समदो मया ।	kk-13-01-008-067a  
विस्तरेण महाराज किमन्यदनुपृच्छसि ॥ 	kk-13-01-008-067c  

इति श्रीमन्महाभारते अनुशासनपर्वणि दानधर्मपर्वणि अष्टमोऽध्यायः ॥ 8 ॥

अयमध्यायः झ. पाठे ३० अध्यायतया वर्तते ॥13-8-7 शय्यातिरिति विश्रुत इति ट.घ.पाठः ॥ 13-8-10 ते चेति शेषः ॥ 13-8-12 वीतहव्यदायादैः । हैहयस्यैव नामान्तरं वीतहव्य इति तत्पुत्रैः ॥ 13-8-13 वत्सानां वत्सवंश्यानां राज्ञाम् ॥ 13-8-19 वप्रान्ते तटसमीपे ॥ 13-8-22 दशतीर्दश सहस्रमित्यर्थः ॥ 13-8-27 परिद्यूनः सर्वतो निरस्तः ॥ 13-8-32 सद्यो ववृधे त्रयोदशवार्षिकोऽभूत् सद्यश्च वेदान् जगौ ॥ 13-8-33 योगेन योगबलेन ॥13-8-48 तस्य तम्प्रति मां आगतं आचक्षत कथयत ॥ 13-8-58 आख्यायिकातात्पर्थमाह भृगोरिति ॥ 13-8-60 यत्र गार्त्समदं ब्रह्म ब्राह्मणैः समुदाहृतम् । इति ध.पाठः ॥	
