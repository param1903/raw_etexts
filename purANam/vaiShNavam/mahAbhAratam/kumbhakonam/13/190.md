श्रीः
अध्यायः 190

सूर्यगार्ग्यादिभिः पृथक्पृथग्धर्मरहस्यकथनम् ॥ 1 ॥

[विभावसुरुवाच 	001  
सलिलस्याञ्जलिं पूर्णमक्षताश्च धृतोत्तराः ।	001a  
सोमस्योत्तिष्ठमानस्य तज्जलं चाक्षतांश्च तान् ॥	001c  
स्थितो ह्यभिमुखो मर्त्यः पौर्णमास्यां बलिं हरेत् ।	002a  
अग्निकार्यं कृतं तेन हुताश्चास्याग्नयस्त्रयः ॥	002c  
वनस्पतिं च यो हन्यादमावास्यामबुद्धिमान् ।	003a  
अपि ह्येकेन पत्रेण लिप्यते ब्रह्महत्यया ॥	003c  
दन्तकाष्ठं तु यः खादेदमावास्यामबुद्धिमान् ।	004a  
हिंसितश्चन्द्रमास्तेन पितरश्चोद्विजन्ति च ॥	004c  
हव्यं न तस्य देवाश्च प्रतिगृह्णन्ति पर्वसु ।	005a  
कुप्यन्ते पितरश्चास्य कुले वंशोऽस्य हीयते ॥	005c  
श्रीरुवाच 	006  
प्रकीर्णं भाजनं यत्र भिन्नभाण्डमथासनम् ।	006a  
योषितश्चैव हन्यन्ते कश्मलोपहते गृहे ॥	006c  
देवताः पितरश्चैव उत्सवे पर्वणीषु वा ।	007a  
निराशाः प्रतिगच्छन्ति कश्मलोपहताद्गृहात् ॥	007c  
अङ्गिरा उवाच 	008  
यस्तु संवत्सरं पूर्णं दद्याद्दीपं करञ्जके ।	008a  
सुवर्चलामूलहस्तः प्रजा तस्य विवर्धते ॥	008c  
गार्ग्य उवाच 	009  
आतीथ्यं सततं कुर्याद्दीपं दद्यात्प्रतिश्रये ।	009a  
वर्जयानो दिवास्वापं न च मांसानि भक्षयेत् ॥	009c  
गोब्राह्मणं न हिंस्याच्च पुष्कराणि च कीर्तयेत् ।	010a  
एत श्रेष्ठतमो धर्मः सरहस्यो महाफलः ॥	010c  
अपि क्रतुशतैरिष्ट्वा क्षयं गच्छति तद्धविः ।	011a  
न तु क्षीयन्ति ते धर्माः श्रद्दधानैः प्रयोजिताः ॥	011c  
इदं च परमं गुह्यं सरहस्यं निबोधत ।	012a  
श्राद्धकल्पे च दैवे च तैर्थिके पर्वणीषु च ॥	012c  
रजस्वला च या नारी श्वित्रिकाऽपुत्रिका च या ।	013a  
एताभिश्चक्षुषा दृष्टं हविर्नाश्नन्ति देवताः ।	013c  
पितरश्च न तुष्यन्ति वर्षाण्यपि त्रयोदश ॥	013e  
शुक्लवासाः शुचिर्भूत्वा ब्राह्मणान्स्वस्ति वाचयेत् ।	014a  
कीर्तयेद्भारतं चैव तथा स्यादक्षयं हविः ॥	014c  
धौम्य उवाच 	015  
भिन्नभाण्डं च खट्वां च कुक्कुटं शुनकं तथा ।	015a  
अप्रशस्तानि सर्वाणि यश्च वृक्षो गृहेरुहः ॥	015c  
भिन्नभाण्डे कलिं प्राहुः खट्वायां तु धनक्षयः ।	016a  
कुक्कुटे शुनके चैव हविर्नाश्नन्ति देवताः ।	016c  
वृक्षमूले ध्रुवं सत्वं तस्माद्वृक्षं न रोपयेत् ॥	016e  
जमदग्निरुवाच 	017  
यो यजेदश्वमेधेन वाजपेयशतेन ह ।	017a  
अवाक्शिरा वा लम्बेत सत्रं वा स्फीतमाहरेत् ॥	017c  
न यस्य हृदयं शुद्धं नरकं स ध्रुवं व्रजेत् ।	018a  
तुल्यं यज्ञश्च सत्यं च हृदयस्य च शुद्धता ॥	018c  
शुद्धेन मनसा दत्त्वा सक्तुप्रस्थं द्विजातये ।	019a  
ब्रह्मलोकमनुप्राप्तः पर्याप्तं तन्निदर्शनम् ॥] 	019c  

इति श्रीमन्महाभारते अनुशासनपर्वणि दानधर्मपर्वणि नवत्यधिकशततमोऽध्यायः ॥ 190 ॥

7-190-8 करञ्जसुवर्चले वृक्षवल्लिविशेषौ ॥ 7-190-16 सत्वं वृश्चिकसर्पादि । न रोपयेत् गृहे इति शेषः ॥
