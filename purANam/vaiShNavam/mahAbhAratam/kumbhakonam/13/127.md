श्रीः
अध्यायः 127

व्यासेन शुकम् प्रति कपिलालक्षणविभागादिकथनम् ॥ 1 ॥

शुक उवाच 	001  
केन वर्णविभागेन विज्ञेया कपिला भवेत् ।	001a  
कति वा लक्षणान्यस्या दृष्टानि मुनिभिः पुरा ॥	001c  
श्रीव्यास उवाच 	002  
शृणु तात यथा गोषु विज्ञेया कपिला भवेत् ।	002a  
नेत्रयोः शृङ्गयोश्चैव खुरेषु वृषणेषु च ।	002c  
कर्णतो घ्राणतश्चापि षड्विधाः कपिलाः स्मृताः ॥	002e  
एतेषां लक्षणानां तु यद्येकमपि दृश्यते ।	003a  
कपिलां तां विजानीयादेवमाहुर्मनीषिणः ॥	003c  
आग्नेयी नेत्रकपिला खुरैर्माहेश्वरी भवेत् ।	004a  
ग्रीवायां वैष्णवी ज्ञेया पूष्णो घ्राणादजायत ॥	004c  
कर्णतस्तु वसन्तेन स्वयोनिमभिजायते ।	005a  
गायत्र्याश्च वृषणयोरुत्पत्तिः षड्गुणा स्मृता ॥	005c  
एवं गावश्च विप्राश्च गायत्री सत्यमेव च ।	006a  
वसन्तश्च सुवर्णश्च एकतः समजायत ॥	006c  
नेत्रयोः कपिलां यस्तु वाहयेत दुहेत वा ।	007a  
स पापकर्मा नरकं प्रतिष्ठां प्रतिपद्यते ॥	007c  
नरकाद्विप्रमुक्तस्तु तिर्यग्योनिं निषेवते ।	008a  
यदा लभेत मानुष्यं जात्यन्धो जायते नरः ॥	008c  
शृङ्गयोः कपिलां यस्तु वाहयेत दुहेत वा ।	009a  
तिर्यग्योनिं स लभते जायमानः पुनः पुनः ॥	009c  
खुरेषु कपिलां यस्तु वाहयेत दुहेत वा ।	010a  
तमस्यपारे मज्जेत धनहीनो नराधमः ॥	010c  
कपिलां वालधानेषु वाहयेत दुहेत वा ।	011a  
निराश्रयः सदा चैव जायते यदि चेत्कृमिः ॥	011c  
कर्णेन कपिलां यस्तु जानन्नप्युपजीवति ।	012a  
सहस्रशः शुचिर्भूत्वा मानुष्यं प्राप्नुयादथ ।	012c  
चण्डालः पापयोनिश्च जायते स नराधमः ॥	012e  
घ्राणेन कपिलां यस्तु प्रमादादुपजीवति ।	013a  
सोऽपि वर्षसहस्राणि तिर्यग्योनौ प्रजायते ॥	013c  
व्याधिग्रस्तो जडो रोगी भवेन्मानुष्यमागतः ॥	014ac  
मधुसर्पिस्सुगन्धास्तु कपिलाः शास्त्रतः स्मृताः ।	015a  
एताः समुपजीवेत सोऽपि तिर्यक्षु जायते ॥	015c  
स्थावरत्वमनुप्राप्तो यदि मानुष्यतां लभेत् ।	016a  
अल्पायुः स भवेज्जातो हीनवर्णकुलोद्भवः ॥	016c  
ये तु पापा ह्यसूयन्ते कपिलां वाहयन्ति च ।	017a  
निरयेषु प्रतिष्ठन्ते यावदाभूतसम्प्लवम् ॥ 	017c  

इति श्रीमन्महाभारते अनुशासनपर्वणि दानधर्मपर्वणि सप्तविंशत्यधिकशततमोऽध्यायः ॥ 127 ॥

7-127-7 वाहयेत दमेत वेति थ. पाठः ॥
