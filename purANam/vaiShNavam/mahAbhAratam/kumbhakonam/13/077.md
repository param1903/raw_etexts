अध्यायः 077

गुरुनियोगाद्दिव्यपुष्पनयनार्थं गतेन विपुलेन मध्येमार्गं नरवरमिथुनात्स्वगतिनिन्दाश्रवणम् ॥ 1 ॥ निन्दितगतिप्रापकस्वदुश्चरितं चिन्तयता तेन चिराय तदनुस्मरणम् ॥ 2 ॥
	
भीष्म उवाच ।	001  
विपुलस्त्वकरोत्तीव्रं तपः कृत्वा गुरोर्वचः ।	001a  
तपोयुक्तमथात्मानममन्यत स वीर्यवान् ॥	001c  
स तेन कर्मणा स्वर्गं पृथिवीं पृथिवीपते ।	002a  
चचार गतभीः प्रीतो लब्धकीर्तिवरो नृप ॥	002c  
उभौ लोकौ जितौ चापि तथैवामन्यत प्रभुः ।	003a  
कर्मणा तेन कौरव्य तपसा विपुलेन च ॥	003c  
अथ काले व्यतिक्रान्ते कस्मिंश्चित्कुरुनन्दन ।	004a  
रुच्या भगिन्या आदानं प्रभूतधनधान्यवत् ॥	004c  
एतस्मिन्नेव काले तु दिव्या काचिद्वराङ्गना ।	005a  
बिभ्रती परमं रूपं जगामाथ विहायसा ॥	005c  
तस्याः शरीरात्पुष्पाणि पतितानि महीतले ।	006a  
तस्याश्रमस्याविदूरे दिव्यगन्धानि भारत ॥	006c  
तान्यगृह्णात्ततो राजन्रुचिर्ललितलोचना ।	007a  
तदा निमन्त्रकस्तस्या अङ्गेभ्यः क्षिप्रमागमत् ॥	007c  
तस्या हि भगिनी तात ज्येष्ठा नाम्ना प्रभावती ।	008a  
भार्या चित्ररथस्याथ बभूवाङ्गेश्वरस्य वै ॥	008c  
पिनह्य तानि पुष्पाणि केशेषु वरवर्णिनी ।	009a  
आमन्त्रिता ततोऽगच्छद्रुचिरङ्गपतेर्गृहम् ॥	009c  
पुष्पाणि तानि दृष्ट्वा तु तदाङ्गेन्द्रवराङ्गना ।	010a  
भगिनीं चोदयामास पुष्पार्थे चारुलोचना ॥	010c  
सा भर्त्रे सर्वमाचष्ट रुचिः सुरुचिरानना ।	011a  
भगिन्या भाषितं सर्वमृषिस्तच्चाभ्यनन्दत ॥	011c  
ततो विपुलमानाय्य देवशर्मा महातपाः ।	012a  
पुष्पार्थे चोदयामास गच्छ गच्छेति भारत ॥	012c  
विपुलस्तु गुरोर्वाक्यमविचार्य महातपाः ।	013a  
स तथेत्यब्रवीद्राजंस्तं च देशं जगाम ह ॥	013c  
यस्मिन्देशे तु तान्यासन्पतितानि नभस्तलात् ।	014a  
अम्लानान्यपि तत्रासन्कुसुमान्यपराण्यपि ॥	014c  
स ततस्तानि जग्राह दिव्यानि रुचिराणि च ।	015a  
प्राप्तानि स्वेन तपसा दिव्यगन्धानि भारत ॥	015c  
सम्प्राप्य तानि प्रीतात्मा गुरोर्वचनकारकः ।	016a  
तदा जगाम तूर्णं च चम्पां चम्पकमालिनीम् ॥	016c  
स वने निर्जने तात ददर्श मिथुनं नृणाम् ।	017a  
चक्रवत्परिवर्तन्तं गृहीत्वा पाणिना करम् ॥	017c  
तत्रैकस्तूर्णमगमत्तत्पदे च विवर्तयन् ।	018a  
एकस्तु न तदा राजंश्चक्रतुः कलहं ततः ॥	018c  
त्वं शीघ्रं गच्छसीत्येकोऽब्रवीन्नेति तथाऽपरः ।	019a  
पतितेति च तौ राजन्परस्परमथोचतुः ॥	019c  
तयोर्विस्पर्धतोरेवं शपथोऽयमभूत्तदा ।	020a  
सहसोद्दिश्य विपुलं ततो वाक्यमथोचतुः ॥	020c  
आवयोरनृतं प्राह यस्तस्याभूद्द्विजस्य वै ।	021a  
विपुलस्य परे लोके या गतिः सा भवेदिति ॥	021c  
एतच्छ्रुत्वा तु विपुलो विषण्णवदनोऽभवत् ।	022a  
एवं तीव्रतपाश्चाहं कष्टश्चायं परिश्रमः ॥	022c  
मिथुनस्यास्य किं मे स्यात्कृतं पापं यथा गतिः ।	023a  
अनिष्टा सर्वभूतानां कीर्तिताऽनेन मेऽद्य वै ॥	023c  
एवं सञ्चिन्तयन्नेव विपुलो राजसत्तम ।	024a  
अवाङ्मुखो दीनमना दध्यौ दुष्कृतमात्मनः ॥	024c  
ततः षडन्यान्पुरुषानक्षैः काञ्चनराजतैः ।	025a  
अपश्यद्दीव्यमानान्वै लोभामर्षान्वितांस्तथा ॥	025c  
कुर्वतः शपथं तेन यः कृतो मिथुनेन तु ।	026a  
विपुलं वै समुद्दिश्य तेपि वाक्यमथाब्रुवन् ॥	026c  
लोभमास्थाय योऽस्माकं विषमं कर्तुमुत्सहेत् ।	027a  
विपुलस्य परे लोके या गतिस्तामवाप्नुयात् ।	027c  
एतच्छ्रुत्वा तु विपुलो नापश्यद्धर्मसङ्करम् ॥	028a  
जन्मप्रभृति कौरव्य कृतपूर्वमथात्मनः ॥	028c  
स प्रदध्यौ तथा राजन्नग्नावग्निरिवाहितः ।	029a  
दह्यमानेन मनसा शापं श्रुत्वा तथाविधम् ॥	029c  
तस्य चिन्तयतस्तात बह्वीर्वाचो निशम्य तु ।	030a  
इदमासीन्मनसि च रुच्या रक्षणकारितम् ॥	030c  
लक्षणं लक्षणेनैव वदनं वदनेन च ।	031a  
विधाय न मया चोक्तं सत्यमेतद्गुरोस्तथा ॥	031c  
एतदात्मनि कौरव्य दुष्कृतं विपुलस्तदा ।	032a  
अमन्यत महाभाग तथा तच्च न संशयः ॥	032c  
स चम्पां नगरीमेत्य पुष्पाणि गुरवे ददौ ।	033a  
पूजयामास च गुरुं विधिवत्स गुरुप्रियः ॥ ॥	033c  

इति श्रीमन्महाभारते अनुशासनपर्वणि दानधर्मपर्वणि सप्तसप्ततितमोऽध्यायः ॥ 77 ॥

13-77-4 आदीयतेऽस्मिन्बान्धवैर्दत्तं उपायनादिकं स आदानं विवाहाद्युत्सवः । प्रभूतं बहुधनादिकं यत्र ॥ 13-77-7 निमन्त्रकः आकारणार्थं दूतः ॥ 13-77-18 तत्पदे इतरस्य पदे पांसुषु व्यक्ते आकर्षणेन विवर्तयन् विषमतां नयन् ॥ 13-77-21 वचः श्रुत्वा तथाविधमिति ध.पाठः ॥ 13-77-30 रुच्याः गुरुभार्यायाः ॥ 13-77-31 लक्षणं स्त्रीपुंसयोरसाधारणं चिह्नं विधाय एकीकृत्य ॥	
