अध्यायः 252

अथ दानधर्मपर्व ॥ 1 ॥

भीष्मेण हिमवद्गिरौ नारदोदितकृष्णमहिमानुवादः ॥ 1 ॥ तथा पार्थकृष्णयोर्नरनारायणात्मकत्वकथनपूर्वकं कृष्णमहिमप्रशंसनम् ॥ 2 ॥

नारद उवाच ।	001  
अथ व्योम्नि महाञ्शब्दः सविद्युत्स्तनयित्नुमान् ।	001a  
मेघैश्च गगनं नीलं संरुद्धमभवद्धनैः ॥	001c  
प्रावृषीव च पर्जन्यो ववृषे निर्मलं पयः ।	002a  
तमश्वैवाभवद्धोरं दिशश्च न चकाशिरे ॥	002c  
ततो देवगिरौ तस्मिन्रम्ये पुण्ये सनातने ।	003a  
न शर्वं भूतसङ्घं वा ददृशुर्मनयस्तदा ॥	003c  
व्यभ्रं च गगनं सद्यः क्षणेन समपद्यत ।	004a  
तीर्थयात्रां ततो विप्रा जग्मुश्चान्ये यथागतम् ॥	004c  
तदद्भुतमचिन्त्यं च दृष्ट्वा ते विस्मिताऽभवन् ।	005a  
शङ्करस्योमया सार्धं संवादं त्वत्कथाश्रयम् ॥	005c  
स भवान्पुरुषव्याघ्र ब्रह्मभूतः सनातनः ।	006a  
यदर्थमनुशिष्टा स्मो गिरिपृष्ठे महात्मना ॥	006c  
द्वितीयं त्वद्भुतमिदं त्वत्तेजःकृतमद्य वै ।	007a  
दृष्ट्वा च विस्मिताः कृष्ण सा च नः स्मृतिरागता ॥	007c  
एतत्ते देवदेवस्य माहात्म्यं कथितं प्रभो ।	008a  
कपर्दिनो गिरीशस्य महाबाहो जनार्दन ॥	008c  
इत्युक्तः स तदा कृष्णस्तपोवननिवासिभिः ।	009a  
मानयामास तान्सर्वानृषीन्देवकिनन्दनः ॥	009c  
अथर्षयः सम्प्रहृष्टाः पुनस्ते कृष्ममब्रुवन् ।	010a  
पुनःपुनर्दर्शयास्मान्सदैव मधुसूदन ॥	010c  
न हि नः सा रति स्वर्गे या च त्वद्दर्शने विभो ।	011a  
तदृतं च महाबाहो यदाह भगवान्भवः ॥	011c  
एतत्ते सर्वमाख्यातं रहस्यमरिकर्शन ।	012a  
त्वमेव ह्यर्ततत्त्वज्ञः पृष्टोऽस्मान्पृच्छसे यदा ॥	012c  
तदस्माभिरिदं गुह्यं त्वत्प्रियार्थमुदाहृतम् ।	013a  
न च तेऽविदितं किञ्चित्त्रिषु लोकेषु विद्यते ॥	013c  
जन्म चैव प्रसूतिश्च यच्चान्यत्कारणं विभो ।	014a  
वयं तु बहुचापल्यादशक्ता गुह्यधारणे ॥	014c  
ततः स्थिते त्वयि विभो लघुत्वात्प्रलपामहे ।	015a  
न हि किञ्चित्तदाश्चर्यं यन्न वेत्ति भवानिह ॥	015c  
दिवि वा भुवि वा देव सर्वं हि विदितं तव ।	016a  
साधयाम वयं कृष्ण बुद्धिं पुष्टिमवाप्नुहि ॥	016c  
पुत्रस्ते सदृशस्तात विशिष्टो वा भविष्यति ।	017a  
महाप्रभावसंयुक्तो दीप्तिकीर्तिकरः प्रभुः ॥	017c  
भीष्म उवाच ।	018  
ततः प्रणम्य देवेशं यादवं पुरुषोत्तमम् ।	018a  
प्रदक्षिणमुपावृत्य प्रजग्मुस्ते महर्षयः ॥	018c  
सोयं नारायणः श्रीमन्दीप्त्या परमया युतः ।	019a  
व्रतं यथावत्तच्चीर्त्वा द्वारकां पुनरागमत् ॥	019c  
पूर्णे च दशमे मासि पुत्रोऽस्य परमाद्भुतः ।	020a  
रुक्मिण्यां सम्मतो जज्ञे शूरो वंशधरः प्रभो ॥	020c  
स कामः सर्वभूतानां सर्वभावगतो नृप ।	021a  
असुराणां सुराणां च चरत्यन्तर्गतः सदा ॥	021c  
सोयं पुरुषशार्दूलो मेघवर्णश्चतुर्भुजः ।	022a  
संश्रितः पाण्डवान्प्रेम्णा भवन्तश्चैनमाश्रिताः ॥	022c  
कीर्तिर्लक्ष्मीर्धृतिश्चैवक स्वर्गमार्गस्तथैव च ।	023a  
यत्रैष संस्थितस्तत्र देवो विष्णुस्त्रिविक्रमः ॥	023c  
सेन्द्रा देवास्त्रयस्त्रिंशदेष नात्र विचारणा ।	024a  
आदिदेवो महादेवः सर्वभूतप्रतिश्रयः ॥	024c  
अनादिनिधनोऽव्यक्तो महात्मा मधुसूदनः ।	025a  
अयं जातो महातेजाः सुराणामर्थसिद्धये ॥	025c  
सुदुस्तरार्थतत्त्वस्य वक्ता कर्ता च माधवः ।	026a  
तव पार्थ जयः कृत्स्नस्तव कीर्तिस्तथाऽतुला ॥	026c  
तवेयं पृथिवी देवी कृत्स्ना नारायणाश्रयात् ।	027a  
अयं नाथस्तवाचिन्त्यो यस्य नारायणो गतिः ॥	027c  
स भवांस्त्वमुपाध्वर्यू रणाग्नौ हुतवान्नृपान् ।	028a  
कृष्णस्रुवेण महता युगान्ताग्निसमेन वै ॥	028c  
दुर्योधनश्च शोच्योसौ सपुत्रभ्रातृबान्धवः ।	029a  
कृतवान्योऽबुधः क्रोधाद्धरिगाण्डीविविग्रहम् ॥	029c  
दैतेया दानवेन्द्राश्च महाकाया महाबलाः ।	030a  
चक्राग्नौ क्षयमापन्ना दावाग्नौ शलभा इव ॥	030c  
प्रतियोद्धुं न शक्यो हि मानुषैरेव संयुगे ।	031a  
विहीनैः पुरुषव्याघ्र सत्त्वशक्तिबलादिभिः ॥	031c  
जयो योगी युगान्ताभः सव्यसाची रणाग्रगः ।	032a  
तेजसा हतवान्सर्वं सुयोधनवलं नृप ॥	032c  
यत्तु गोवृषभाङ्केन मुनिभ्यः समुदाहृतम् ।	033a  
पुराणं हिमवत्पृष्ठे तन्मे निगदतः शृणु ॥	033c  
यावत्तस्य भवेत्पुष्टिस्तेजो दीप्तिः पराक्रमः ।	034a  
प्रभावः सन्नतिर्जन्म कृष्णे तत्त्रिगुणं विभो ॥	034c  
कः शक्नोत्यन्यथा कर्तुं तद्यदि स्यात्तथा शृणु ।	035a  
यत्रः कृष्णो हि भगवांस्तत्र पुष्टिरनुत्तमा ॥	035c  
वयं त्विहाल्पमतयः परतन्त्राः सुविक्लबाः ।	036a  
ज्ञानपूर्वं प्रपन्नाः स्मो मृत्योः पन्थानमव्ययम् ॥	036c  
भवांश्चाप्यार्जवपरः पूर्वं कृत्वा प्रतिश्रयम् ।	037a  
राजवृत्तं न लभते प्रतिज्ञापालने रतः ॥	037c  
अप्येवात्मवधं लोके राजंस्त्वं बहु मन्यसे ।	038a  
न हि प्रतिज्ञा या दत्ता तां प्रहातुमरिन्दम ॥	038c  
कालेनायं जनः सर्वो निहतो रणमूर्धनि ।	039a  
वयं च कालेन हताः कालो हि परमेश्वरः ॥	039c  
न हि कालेन कालज्ञः स्पृष्टः शोचितुमर्हसि ।	040a  
कालो लोहितरक्ताक्षः कृष्णो दण्डी सनातनः ॥	040c  
तस्मात्कुन्तीसुत ज्ञातीन्नेह शोचितुमर्हसि ।	041a  
व्यपेतमन्युर्नित्यं त्वं भव कौरवनन्दन ॥	041c  
माधवस्यास्य महात्म्यं श्रुतं यत्कथितं मया ।	042a  
तदेव तावत्पर्याप्तं सज्जनस्य निदर्शनम् ॥	042c  
व्यासस्य वचनं श्रुत्वा नारदस्य च धीमतः ।	043a  
स्वयं चैव महाराज कृष्णस्यार्हतमस्य वै ॥	043c  
प्रभावश्चर्षिपूगस्य कथितः सुमहान्मया ।	044a  
महेश्वरस्य संवादं शैलपुत्र्याश्च भारत ॥	044c  
धारयिष्यति यश्चैनं महापुरुषसम्भवम् ।	045a  
शृणुयात्कथयेद्वा यः स श्रेयो लभते परम् ॥	045c  
भवितारश्च तस्याथ सर्वे कामा यथेप्सिताः ।	046a  
प्रेत्य स्वर्गं च लभते नरो नास्त्यत्र संशयः ॥	046c  
न्याय्यं श्रेयोभिकामेन प्रतिपत्तुं जनार्दनः ।	047a  
एष एवाक्षयो विप्रैः स्तुतो राजञ्जनार्दनः ॥	047c  
महेश्वरमुखोत्सृष्टा ये च धर्मगुणाः स्मृताः ।	048a  
ते त्वया मनसा धार्याः कुरुराज दिवानिशम् ॥	048c  
एवं ते वर्तमानस्य सम्यग्दण्डधरस्य च ।	049a  
प्रजापालनदक्षस्य स्वर्गलोको भविष्यति ॥	049c  
धर्मोणापि सदा राजन्प्रजा रक्षितुमर्हसि ।	050a  
यस्तस्य विपुलो दण्डः सम्यग्धर्मः स कीर्त्यते ॥	050c  
य एष कथितो राजन्मया सज्जनसन्निधौ ।	051a  
शङ्करस्योमया सार्धं संवादो धर्मसंहितः ॥	051c  
श्रुत्वा वा श्रोतुकामो वाऽप्यर्चयेद्वृषभध्वजम् ।	052a  
विशुद्धेनेह भावेन य इच्छेद्भूतिमात्मनः ॥	052c  
एष तस्यानवद्यस्य नारदस्य महात्मनः ।	053a  
सन्देशो देवपूजार्थं तं तथा कुरु पाण्डव ॥	053c  
एतदत्यद्भुतं वृत्तं पुण्ये हि भवति प्रभो ।	054a  
वासुदेवस्य कौन्तेय स्थाणोश्चैव स्वभावजम् ॥	054c  
दशवर्शसहस्राणि बदर्यामेष शाश्वतः ।	055a  
तपश्चचार विपुलं सह गाण्डीवधन्वना ॥	055c  
त्रियुगौ पुण्डरीकाक्षौ वासुदेवधनञ्जयौ ।	056a  
विदितौ नारदादेतौ मम व्यासाच्च पार्थिव ॥	056c  
बाल एव महाबाहुश्चकार कदनं महत् ।	057a  
कंसस्य पुण्डरीकाक्षो ज्ञातित्राणार्थकारणात् ॥	057c  
कर्मणामस्य कौन्तेय नान्तं सङ्ख्यातुमुत्सहे ।	058a  
शाश्वतस्य पुराणस्य पुरुषस्य युधिष्ठिर ॥	058c  
ध्रुवं श्रेयः परं तात भविष्यति तवोत्तमम् ।	059a  
यस्य ते पुरुषव्याघ्रः सखा चायं जनार्दनः ॥	059c  
दुर्योधनं तु शोचामि प्रेत्य लोकेऽपि दुर्मतिम् ।	060a  
यत्कृते पृथिवी सर्वा विनष्टा सहयद्विपा ॥	060c  
दुर्योधनापराधेन कर्णस्य शकुनेस्तथा ।	061a  
दुःशासनचतुर्थानां कुरवो निधनं गताः ॥	061c  
वैशम्पायन उवाच ।	062  
एवं सम्भाषमाणे तु गाङ्गेये पुरुषर्षभे ।	062a  
तूष्णीं बभूव कौरव्यो मध्ये तेषां महात्मनाम् ॥	062c  
तच्छ्रुत्वा विस्मयं जग्मुर्धृतराष्ट्रादयो नृपाः ।	063a  
सम्पूज्य मनसा कृष्णं सर्वे प्राञ्जलयोऽभवन् ॥	063c  
ऋषयश्चापि ते सर्वे नारदप्रमुखास्तदा ।	064a  
प्रतिगृह्याभ्यनन्दन्त तद्वाक्यं प्रतिपूज्य च ॥	064c  
इत्येतदखिलं सर्वैः पाण्डवो भ्रातृभिः सह ।	065a  
श्रुतवान्सुमहाश्चर्यं पुण्यं भीष्मानुशासनम् ॥	065c  
वैशम्पायन उवाच ।	066  
युधिष्ठिरस्तु गाङ्गेयं विश्रान्तं भूरिदक्षिणम् ।	066a  
पुनरेव महाबुद्धिः पर्यपृच्छन्महीपतिः ॥ ॥	066c  

इति श्रीमन्महाभारते अनुशासनपर्वणि दानधर्मपर्वणि द्विपञ्चाशदधिकद्विशततमोऽध्यायः ॥ 252 ॥
