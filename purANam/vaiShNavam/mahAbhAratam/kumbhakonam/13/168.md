श्रीः
अध्यायः 168

सनत्कुमारेण रुद्रम् प्रति अव्यक्तादितत्वानां तारतम्यकथनपूर्वकं तत्सृष्टिलयादिकथनम् ॥ 1 ॥ तथा एतज्ज्ञानस्य संसारतारकत्वोक्तिः ॥ 2 ॥

\'सनत्कुमार उवाच 	001  
इन्द्रियेभ्यो मनः पूर्वमहङ्कारस्ततः परम् ।	001a  
अहङ्कारात्परा बुद्धिर्बुद्धेः परतरं महत् ॥	001c  
महतः परमव्यक्तमव्यक्तात्पुरुषः परः ।	002a  
एतावदेतत्साङ्ख्यानां दर्शनं देवसत्तम ॥	002c  
अव्यक्तं बुद्ध्यहङ्कारौ महाभूतानि पञ्च च ।	003a  
मनस्तथा विशेषाश्च दश चैवेन्द्रियाणि च ।	003c  
एतास्तत्वचतुर्विंशन्महापुरुषसम्मिताः ॥	003e  
बुद्ध्यमानेन देवेश चेतनेन महात्मना ।	004a  
संयोगमेतयोर्नित्यमाहुरव्यक्तपुंसयोः ॥	004c  
एकत्वं च बहुत्वं च सर्गप्रलयकोटिशः ।	005a  
तमःसञ्ज्ञितमेतद्धि प्रवदन्ति त्रिशूलधृक् ॥	005c  
समुत्पाट्य यथाव्यक्ताज्जीवा यान्ति पुनःपुनः ।	006a  
आदिरेष महानात्मा गुणानामिति नः प्रभो ॥	006c  
गुणस्थत्वाद्गुणं चैनमाहुरव्यक्तलक्षणम् ।	007a  
एतेनाध्युषितो व्यक्तस्त्रिगुणं चेतयत्युत ॥	007c  
अचेतनः प्रकृत्येषु न चान्यमनुबुध्यते ।	008a  
बुध्यमानो ह्यहङ्कारो नित्यं मानाप्रबोधनात् ॥	008c  
विमलस्य विशुद्धस्य नीरुजस्य महात्मनः ।	009a  
विमलोदरशीलः स्याद्बुध्यमानाप्रबुद्धयोः ॥	009c  
द्रष्टा भवत्यभोक्ता च सत्वमूर्तिश्च निर्गुणः ।	010a  
बुध्यमानाप्रबुद्धाभ्यामन्य एव तु निर्गुणः ॥	010c  
उपेक्षकः शुचिस्ताभ्यामुभाभ्यामयुतस्तथा ।	011a  
बुध्यमानो न बुध्येत बुद्धमेवं सनातनम् ॥	011c  
स एव बुद्धेरव्यक्तस्वभावत्वादचेतनः ।	012a  
सोहमेव न मेऽन्योस्ति य एवमभिमन्यते ॥	012c  
न मन्यते ममान्योस्ति येन चेतोस्म्यचेतनः ।	013a  
एवमेवाभिमन्येत बुध्यमानोप्यनात्मवान् ॥	013c  
अहमेव न मेऽन्योस्ति न प्रबुद्धवशानुगः ।	014a  
अव्यक्तस्थो गुणानेष नित्यमेवाभिमन्यते ॥	014c  
तेनाधिष्ठिततत्वज्ञैर्महद्भिरभिधीयते ।	015a  
अहङ्कारेण संयुक्तस्ततस्ददभिमन्यते ॥	015c  
क्षेत्रं प्रविश्य दुर्बुद्धिर्बुद्ध्यमानो ह्यनात्मवान् ।	016a  
अहमेव सृजत्यन्यद्द्वितीयं लोकसारथिः ॥	016c  
सर्वाभावैरहङ्कारैस्तृतीयं सर्गसञ्ज्ञितम् ।	017a  
ततो भूतान्यहङ्कारमहङ्कारो मनोऽसृजत् ॥	017c  
सर्वस्रोतस्यभिमुखं सम्प्रावर्तत बुद्धिमान् ।	018a  
तथैव यज्ञे भूतेषु विषयार्थी पुनःपुनः ।	018c  
इन्द्रियैः सह शूलाङ्क पञ्च पञ्चभिरेव च ॥	018e  
मनो वेद न चात्मानमहङ्कारं प्रजापतिः ।	019a  
न वेद वाप्यहङ्कारो बुद्धिं बुद्धिमतांवर ॥	019c  
एवमेते महाभाग नेतरे नयवादिनः ।	020a  
अहङ्कारेण संयुक्तः स्रोतस्यभिमुखः सदा ॥	020c  
एवमेष विकारात्मा महापुरुषसञ्ज्ञकः ।	021a  
प्रतनोति जगत्कृत्स्नं पुनराददते सकृत् ॥	021c  
ससञ्ज्ञत्वाज्जगत्कृत्स्नमव्यक्तस्य हृदि स्थितम् ।	022a  
संविशद्रजनीं कृत्स्नां निशान्ते दिवसागमे ॥	022c  
पुनरात्मा विजयते बहवो निर्गुणास्तथा ।	023a  
अज्ञानेन समायुक्तः सोव्यक्तेन तमोत्मना ॥	023c  
यदि ह्येषो नु मन्येत ममास्ति परतो वरः ।	024a  
स पुनः पुनरात्मानं न कुर्यादाक्षिपेत च ॥	024c  
एतमव्यक्तविषयं सूक्ष्मं मन्येत बुद्धिमान् ।	025a  
पञ्चविंशं महादेव महापुरुषवैकृतम् ॥	025c  
प्रबुद्धौ बुद्धवानेतत्सृजमानमबुद्धवान् ।	026a  
गुणान्पुनश्च तानेव सोत्मनात्मनि निक्षिपेत् ॥	026c  
अव्यक्तस्य वशीभूतो योऽज्ञानस्य तमोत्मनः ।	027a  
बुध्यमानो ह्यबुद्धस्य बुद्धस्तदनुभुज्यते ॥	027c  
उपेक्षकः शुचिर्व्यग्रः सोलिङ्गः सोव्रणोऽमलः ।	028a  
षड्विंशो भगवानास्ते बुद्धः शुद्धो निरामयः ॥	028c  
अव्यक्तादिविशेषान्तमेतद्वैद्या वदन्त्युत ।	029a  
एतैरेव विहीनं तु केचिदाहुर्मनीषिणः ॥	029c  
निस्तत्वं बुध्यमानास्तु केचिदाहुर्महामते ।	030a  
केचिदाहुर्महात्मानस्तत्वसञ्ज्ञितमेव तु ॥	030c  
तत्वस्य श्रवणादेनं तत्वमेवं वदन्ति वै ।	031a  
सत्वसंश्रयणाच्चैव सत्ववन्तं महेश्वर ॥	031c  
एवमेष विकारात्मा बुध्यमानो महाभुज ।	032a  
अव्यक्तो भवते व्यक्तौ सत्वंसत्वं तथा गुणौ ।	032c  
विद्या च भवते विद्या भवेत्तु ग्रहसञ्ज्ञितम् ॥	032e  
य एवमनुबुद्ध्यन्ते योगसाङ्ख्याश्च तत्वतः ।	033a  
तेऽव्यक्तं शङ्करागाढं मुञ्चन्ते शास्त्रबुद्धयः ॥	033c  
तेषामेतत्तु वदतां शास्त्रार्थं सूक्ष्मदर्शिनाम् ।	034a  
बुद्धिर्विस्तीर्यते सर्वं तैलबिन्दुरिवाम्भसि ॥	034c  
विद्या तु सर्वविद्यानामवबोध इति स्मृतः ।	035a  
येन विद्यामविद्यां च विन्दन्ति यतिसत्तमाः ॥	035c  
सैषा त्रयी परा विद्या चतुर्थ्यान्वीक्षिकी स्मृता ।	036a  
यां बुद्ध्यमानो बुद्ध्येत बुद्ध्यात्मनि समं गतः ॥	036c  
अप्रबुद्धमथाव्यक्तमविद्यासञ्ज्ञिकं स्मृतम् ।	037a  
विमोहितं तु शोकेन केवलेन समन्वितम् ।	037c  
एतद्बुद्ध्या भवेद्बुद्धः किमन्यद्बुद्धिलक्षणम् ॥	037e  
ये त्वेतन्नावबुद्ध्यन्ते ते प्रबुद्धवशानुगाः ।	038a  
ते पुनःपुनरव्यक्ताज्जनिष्यन्त्यबुधात्मनः ॥	038c  
तमेव तुलयिष्यन्ति अबुद्धिवशवर्तिनः ।	039a  
ये चाप्यन्ये तन्मनसस्तेप्येतत्फलभागिनः ॥	039c  
विदित्वैनं न शोचन्ति योगोपेतार्थदर्शिनः ।	040a  
स्वातन्त्र्यं प्रतिलप्स्यन्ते केवलत्वं च भास्वरम् ॥	040c  
अज्ञानबन्धनान्मुक्तास्तीर्णाः संसारबन्धनात् ।	041a  
अज्ञानसागरं घोरमगाधं तमसञ्ज्ञकम् ।	041c  
यत्र मज्जन्ति भूतानि पुनःपुनररिन्दम ॥	041e  
एषा विद्या तथाऽविद्या कथिता ते मयाऽर्थतः ।	042a  
यस्मिन्देयं च नो ग्राह्यं साङ्ख्याः साङ्ख्यं तथैव च ॥	042c  
तथा चैकत्वनानात्वमक्षरं क्षरमेव च ।	043a  
निगदिष्यामि देवेश विमोक्षं त्रिविधं च ते ॥	043c  
बुद्ध्यमानाप्रबुद्धाभ्यामबुद्धस्य प्रपञ्चनम् ।	044a  
भूय एव निबोध त्वं देवानां देवसत्तम ॥	044c  
यच्च किञ्च श्रुतं न स्याद्दृष्टं चैव न किञ्चन ।	045a  
तच्च ते सम्प्रवक्ष्यामि एकाग्रः शृणु तत्परः ॥\' 	045c  

इति श्रीमन्महाभारते अनुशासनपर्वणि दानधर्मपर्वणि अष्टषष्ट्यधिकशततमोऽध्यायः ॥ 168 ॥
