अध्यायः 059

भीष्मेण युधिष्ठिरं प्रति स्त्रीणामपरित्यागपरित्यागप्रयोजकगुणदोषादिप्रतिपादकनारदमार्कण्डेयसंवादानुवादः ॥ 1 ॥
	
\'मार्कण्डेय उवाच ।	001  
श्रुतं बलं प्रभावश्च योषितां मुनिसत्तम ।	001a  
एकस्य बहुभार्यस्य धर्ममिच्छामि वेदितुम् ॥	001c  
नारद उवाच ।	002  
बहुभार्यासु सक्तस्य नारीभोगेषु गेहिनः ।	002a  
ऋतौ विमुञ्चमानस्य सान्निध्ये भ्रूणहा स्मृतः ॥	002c  
वृद्धां वन्ध्यां सुव्रता च मृतापत्यामपुष्पिणीम् ।	003a  
कन्यां च बहुपुत्रां च वर्जयन्मुच्यते भयात् ॥	003c  
व्याधितो बन्धनस्थो वा प्रवासेष्वथ पर्वसु ।	004a  
ऋतुकाले तु नारीणां भ्रूणहत्यां प्रमुञ्चति ॥	004c  
मार्कण्डेय उवाच ।	005  
वैश्यनारीषु वै जाताः परप्रेष्यासु वा सुताः ।	005a  
कस्य ते बन्धुदायादा भवन्ति हि महामुने ॥	005c  
नारद उवाच ।	006  
पण्यस्त्रीषु प्रसूता ये यस्य स्त्री तस्य ते सुताः ।	006a  
क्रयाच्च कृत्रिमाः पुत्रा प्रदानाच्चैव दत्रिमाः ॥	006c  
मार्कण्डेय उवाच ।	007  
पण्यनारीष्वनियतः पुंसोऽर्थो वर्तते ध्रुवम् ।	007a  
अत्र चाहितगर्भायाः कस्य पुत्रं वदन्ति तम् ॥	007c  
नारद उवाच ।	008  
तीर्थभूतासु नारीषु ज्ञायते योऽभिगच्छति ।	008a  
ऋतौ तस्य भवेद्गर्भो यं वा नारी न शङ्कते ॥	008c  
मार्कण्डेय उवाच ।	009  
नराणां त्यजतां भार्यां कामक्रोधाद्गुणान्विताम् ।	009a  
अप्रसूतां प्रसूतां वा तेषां पृच्छामि निष्कृतिम् ॥	009c  
नारद उवाच ।	010  
अपापां त्यजमानस्य साध्वीं मत्वा यमादितः ।	010a  
आत्मवंशस्वधर्मो वा त्यजतो निष्कृतिर्न तु ॥	010c  
यो नरस्त्यजते भार्या पुष्पिणीमप्रसूतिकाम् ।	011a  
स नष्टवंशः पितृभिर्युक्तस्त्यज्येत दैवतैः ॥	011c  
भार्यामपत्यसञ्जातां प्रसूतां पुत्रपौत्रिणीम् ।	012a  
पुत्रदारपरित्यागी न स प्राप्नोति निष्कृतिम् ॥	012c  
एवं हि भार्यां त्यजतां नराणां नास्ति निष्कृतिः ।	013a  
नार्हन्ति प्रमदास्त्यक्तुं पुत्रपौत्रप्रतिष्ठिताः ॥	013c  
मार्कण्डेय उवाच ।	014  
कीदृशीं सन्त्यजन्भार्यां नरो दोषैर्न लिप्यते ।	014a  
एतदिच्छामि तत्वेन विज्ञातुमृषिसत्तम ॥	014c  
नारद उवाच ।	015  
मोक्षधर्मस्थितानां तु अन्योन्यमनुजानताम् ।	015a  
भार्यापतीनां मुक्तानामधर्मो न विधीयते ॥	015c  
अन्यसङ्गां गतापत्यां शूद्रगां परगामिनीम् ।	016a  
परीक्ष्य त्यजमानानां नराणां नास्ति पातकम् ॥	016c  
पातकेऽपि तु भर्तव्यौ द्वौ तु माता पिता तथा ॥	017ac  
मार्कण्डेय उवाच ।	018  
भार्यायां व्यभिचारिण्यां नरस्य त्यजतो रुषा ।	018a  
कथं धर्मोऽप्यधर्मो वा भवतीह महामते ॥	018c  
नारद उवाच ।	019  
अनृतेऽपि हि सत्ये वा यो नारीं दूषितां त्यजेत् ।	019a  
अरक्षमाणः स्वां भार्यां नरो भवति भ्रूणहा ॥	019c  
अपत्यहेतोर्या नारी भर्तारमतिलङ्घयेत् ।	020a  
लोलेन्द्रियेति सा रक्ष्या न सन्त्याज्या कथञ्चन ॥	020c  
नद्यश्च नार्यश्च समस्वभावा नैताः प्रमुञ्चन्ति नरावगाढाः ।	021a  
स्रोतांसि नद्यो वहते निपातं नारी रजोभिः पुनरेति शौचम् ॥	021c  
एवं नार्यो न दुष्यन्ति व्यभिचारेऽपि भर्तृणाम् ।	022a  
मासि मासि भवेद्रागस्ततः शुद्धा भवन्त्युत ॥	022c  
मार्कण्डेय उवाच ।	023  
कानि तीर्थानि भगवन्नृणां देहाश्रितानि वै ।	023a  
तानि वै शंस भगवन्याथातथ्येन पृच्छतः ॥	023c  
सर्वतीर्थेषु सर्वज्ञ किं तीर्थं परमं नृणाम् ।	024a  
यत्रोपस्पृश्य पूतो यो नरो भवति नित्यशः ॥	024c  
नारद उवाच ।	025  
देवर्षिपितृतीर्थानि ब्राह्मं मध्येऽथं वैष्णवम् ।	025a  
नृणां तीर्थानि पञ्चाहुः पाणौ सन्निहितानि वै ॥	025c  
आद्यतीर्थं तु तीर्थानां वैष्णवो भाग उच्यते ।	026a  
यत्रोपस्पृश्य वर्णानां चतुर्णां वर्धते कुलम् ।	026c  
पितृदैवतकार्याणि वर्धन्ते प्रेत्य चेह च ॥	026e  
मार्कण्डेय उवाच ।	027  
नराणां कामवृत्तानां या नार्यो निरवग्रहाः ।	027a  
यासामभिग्रहो नास्ति ता मे कथय नारद ॥	027c  
नारद उवाच ।	028  
पाशुर्वैश्या नटी गोपी तान्तुकी तुन्नवायिकी ।	028a  
नारी किराती शबरी नर्तकी चानवग्रहा ॥	028c  
मार्कण्डेय उवाच ।	029  
एतासु जाता नारीषु सर्ववर्णेषु ये सुताः ।	029a  
केषु के बन्धुदायादा भवन्ति ऋषिसत्तम ॥	029c  
नारद उवाच ।	030  
य एताः परिगृह्णन्ति तेषामेव हि ते सुताः ।	030a  
सर्वत्र तु प्रवृत्तासु बीजं नश्यति देहिनाम् ॥	030c  
मार्कण्डेय उवाच ।	031  
सर्वस्त्रीषु प्रवृत्ताश्च साधुवेदविवर्जिताः ।	031a  
मानवाः काण्डपृष्ठाश्च वेदमन्त्रबहिष्कृताः ।	031c  
नियुक्ता हव्यकव्येषु तेषां दत्तं कथं भवेत् ॥	031e  
नारद उवाच ।	032  
नार्हन्ति हव्यकव्यानि सावित्रीवर्जिता द्विजाः ।	032a  
व्रात्येष्वन्नप्रदानं तद्यथा शूद्रेषु वै तथा ॥	032c  
मार्कण्डेय उवाच ।	033  
धर्मेष्वधिकृतानां तु नराणां मुह्यते मनः ।	033a  
कथं न विघ्नो भवति एतदिच्छामि वेदितुम् ॥	033c  
नारद उवाच ।	034  
अर्थाश्च नार्यश्च समानमेतच्छ्रेयांसि पुंसामिह मोहयन्ति ।	034a  
रतिप्रमोदात्प्रमदा हरन्ति भोगैर्धनं चाप्युपहन्ति धर्मान् ॥	034c  
हव्यं कव्यं च धर्मात्मा सर्वं तच्छ्रोत्रियोऽर्हति ।	035a  
दत्तं हि श्रोत्रिये साधौ ज्वलिताग्नाविवाहुतिः ॥	035c  
मार्कण्डेय उवाच ।	036  
श्रोत्रियाणां कुले जाता वेदार्थविदितात्मनाम् ।	036a  
हित्वा कस्मात्त्रयीं विद्यां वार्तां वृत्तिमुपाश्रिताः ॥	036c  
नारद उवाच ।	037  
चातुर्वर्ण्यं पुरा न्यस्तं सुविद्वत्सु द्विजातिषु ।	037a  
तस्माद्वर्णैः संविभज्या वृत्तिः सङ्करवर्जिता ॥	037c  
ये चान्ये श्रोत्रिया जाताः संस्कृताः पुत्रगृध्नुभिः ।	038a  
पूर्वनिर्वाणनिर्वृत्तां जातां वृत्तिमुपाश्रिताः ॥	038c  
मार्कण्डेय उवाच ।	039  
असंस्कृताः श्रोत्रियजाः संस्कृता ज्ञानिजाः कथम् ।	039ac  
नारद उवाच ।	040  
असंस्कारो वैदिकश्च स मान्यः श्रोत्रियात्मजः ।	040a  
शुद्धान्वयः श्रोत्रियस्तु सुविद्वद्भिः समोऽन्यथा ॥	040c  
अनधीयानपुत्राश्च वेदसंस्कारवर्जिताः ।	041a  
तस्मात्ते वेदविज्ञाऽपि विप्राः श्रुतिनिकारिणः ॥	041c  
ब्रह्मराशौ पुरा सृष्टा वेदसंस्कारसंस्कृताः ।	042a  
तस्मात्तेष्वेव ते जाताः साधवः कुलधारिणः ॥	042c  
मार्कण्डेय उवाच ।	043  
स्वयं क्रीतासु प्रेष्यासु प्रसूयन्ते तु ये नराः ।	043a  
कस्य नार्यः सुताश्चैव भवन्ति ऋषिसत्तम ॥	043c  
नारद उवाच ।	044  
स्वदास्यां यो नरो मोहात्प्रसूयेत स पापकृत् ।	044a  
इहाभिनिन्दितः प्रेत्य अपत्यं प्रेष्यतां नयेत् ॥	044c  
सा तस्य भार्या पुत्रा ये हव्यकव्यप्रदास्तु ते ।	045a  
तस्या ये बान्धवाः केचिद्विषक्ताः प्रेष्यतां गताः ।	045c  
सर्वे तस्यास्तु सम्बन्धा मुच्यन्ते प्रेष्यकर्मसु ॥	045e  
एतत्ते कथितं सर्वं यदभिव्याहृतं त्वया ।	046a  
अथवा संशयः कश्चिद्भूयः सम्प्रष्टुमर्हसि ॥	046c  
मार्कण्डेय उवाच ।	047  
अमिथ्यादर्शनालोके नारदः सर्वकोविदः ।	047a  
प्रत्यक्षदर्शी लोकानां स्वयम्भुरिव सत्तमः ॥	047c  
भीष्म उवाच ।	048  
इति सम्भाष्य ऋषिभिर्मार्कण्डेयो महातपाः ।	048a  
नारदं चापि सत्कृत्य तेन चैवाभिसत्कृतः ।	048c  
आमन्त्रयित्वा ऋषिभिः प्रययावाश्रमं मुनिः ॥	048e  
ऋषयश्चापि तीर्थानां परिचर्यां प्रचक्रमुः ॥	049ac  
सुक्षेत्रबीजसंस्कारविशुद्धो ब्रह्मचर्यया ।	049a  
नित्यनैमित्तिकात्स्नातो मनश्शुद्ध्या च शुद्ध्यति ॥\' ॥	049c  
	
इति श्रीमन्महाभारते अनुशासनपर्वणि दानधर्मपर्वणि एकोनषष्टितमोऽध्यायः ॥ 59 ॥
	
