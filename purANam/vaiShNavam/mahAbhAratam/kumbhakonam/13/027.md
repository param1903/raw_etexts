अध्यायः 027

गरुडेन शैलाग्रे उपविश्य गजकच्छपयोर्भक्षणम् ॥ 1 ॥ ततः स्वर्गेऽमृतसमीपं गतेन तेन तत्र परितो ज्वलदग्निदर्शनभयाद्ब्राह्मणं प्रति तच्छमनोपायप्रश्नः ॥ 2 ॥ ब्रह्मणा तम्प्रति नवनीतप्रक्षेपेणाग्निसंशामनचेदना ॥ 3 ॥

भीष्म उवाच ।	001  
हृत्वा तं पक्षिशार्दूलः कुविन्दानां जनं व्रती ।	001a  
उपोपविश्य शैलाग्रे भक्षयामास तावुभौ ।	001c  
वारणं कच्छपं चैव संहृष्टः स पतत्रिराट् ॥	001e  
तयोः स रुधिरं पीत्वा मेदसी च परन्तप ।	002a  
संहृष्टः यततांश्रेष्ठो लब्ध्वा बलमनुत्तमम् ।	002c  
जगाम देवराजस्य भवनं पन्नगाशनः ॥	002e  
तं प्रणम्य महात्मानं पावकं विस्फुलिङ्गिनम् ।	003a  
रात्रिदिवं प्रज्वलितं रक्षार्थममृतस्य ह ॥	003c  
तं दृष्ट्वा विहगेन्द्रस्य भयं तीव्रमुपाविशत् ।	004a  
न तु तोयान्न रक्षिभ्यो भयमस्योपपद्यते ॥	004c  
पक्षित्वमात्मनो दृष्ट्वा ज्वलन्तं च हुताशनम् ।	005a  
पितामहमथो गत्वा ददर्श भुजगाशनः ॥	005c  
तं प्रणम्य महात्मानं गरुडः प्रयताञ्जलिः ।	006a  
प्रोवाच तदसन्दिग्धं वचनं पन्नगेश्वरः ॥	006c  
उद्यतं गुरुकृत्ये मां भगवन्धर्मनिश्चितम् ।	007a  
विमोक्षणार्थं मातुर्हि दासभावादनिन्दितम् ॥	007c  
कद्रूसकाशममृतं मयाहर्तव्यमीश्वर ।	008a  
तदा मे जननी देव दासभावात्प्रमोक्ष्यते ॥	008c  
तत्रामृतं प्रज्वलितो नित्यमीश्वर रक्षति ।	009a  
हिरण्यरेता भगवान्पाकशासनशासनात् ॥	009c  
तत्र मे देवदेवेश भयं तीव्रमथाविशत् ।	010a  
ज्वलन्तं पावकं दृष्ट्वा पक्षित्वं चात्मनः प्रभो ॥	010c  
समतिक्रमितुं शक्यः कथं स्यात्पावको मया ।	011a  
तस्याभ्युपायं वरद वक्तुमीशोऽसि मे प्रभो ॥	011c  
तमब्रवीन्महाभाग तप्यमानं विहङ्गमम् ।	012a  
अग्नेः संशमनोपायमुत्सयन्त पुनःपुनः ॥	012c  
पयसा शाम्यते वत्स सर्पिषा च हुताशनः ।	013a  
शरीरस्थोपि भूतानां किं पुनः प्रज्वलन्भुवि ॥	013c  
नवनीतं पयो वाऽपि पावके त्वं समादधेः ।	014a  
ततो गच्छ यथाकामं न त्वा धक्ष्यति पावकः ॥\' ॥	014c  

इति श्रीमन्महाभारते अनुशासनपर्वणि दानधर्मपर्वणि सप्तविंशोऽध्यायः ॥ 27 ॥

13-27-7 जानीहीति शेषः ॥
