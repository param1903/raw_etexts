श्रीः
अध्यायः 180

व्यासेन कीटाय राज्यदानम् ॥ 1 ॥

व्यास उवाच 	001  
शुभेन कर्मणा यद्वै तिर्यग्योनौ न मुह्यसे ।	001a  
ममैव कीट तत्कर्म येन त्वं न प्रमुह्यसे ॥	001c  
अहं त्वां दर्शनादेव तारयामि तपोबलात् ।	002a  
तपोबलाद्धि बलवद्बलमन्यन्न विद्यते ॥	002c  
जानामि पापैः स्वकृतैर्गतं त्वां कीट कीटताम् ।	003a  
अवाप्स्यसि परं धर्मं मानुष्ये यदि मन्यसे ॥	003c  
कर्मभूमिकृतं देवा भुञ्जते तिर्यगाश्च ये ।	004a  
धन्या अपि मनुष्येषु कामार्थाश्च यथा गुणाः ॥	004c  
वाग्बुद्धिपाणिपादैश्च समुपेता विपश्चितः ।	005a  
किमायाति मनुष्यस्य मन्दस्यार्थस्य जीवतः ॥	005c  
दैवे यः कुरुते पूजां विप्राग्निशशिसूर्ययोः ।	006a  
ब्रुवन्नपि कथां पुण्यां तत्र कीट त्वमेष्यसि ॥	006c  
गुणभूतानि भूतानि तत्र त्वमुपभोक्ष्यसे ।	007a  
क्रमात्तेऽहं विनेष्यामि ब्रह्मत्वं यदि चेच्छसि ।	007c  
भीष्म उवाच 	007  
स तथेति प्रतिश्रुत्य कीटः समवतिष्ठत ॥	007e  
*तमृषिं द्रष्टुमगमत्सर्वास्वन्यासु योनिषु ॥	008ac  
श्वाविद्गोधावराहाणां तथैव मृगपक्षिणाम् ।	009a  
श्वपाकशूद्रवैश्यानां क्षत्रियाणां च योनिषु ॥	009c  
स कीटे एवमाख्यातमृषिणा सत्यवादिना ।	010a  
प्रतिस्मृत्याथ जग्राह पादौ मूर्ध्नि कृताञ्जलिः ॥	010c  
कीट उवाच 	011  
इदं तदतुलं स्थानमीप्सितं दशभिर्गुणैः ।	011a  
यदहं प्राप्य कीटत्वमागतो राजपुत्रताम् ॥	011c  
वहन्ति मामतिबलाः कुञ्जरा हेममालिनः ।	012a  
स्यन्दनेषु च काम्भोजा युक्ताःसमरवाजिनः ॥	012c  
उष्ट्राश्वतरयुक्तानि यानानि च वहन्ति माम् ।	013a  
सबान्धवः सहामात्यश्चाश्नामि पिशिताशनम् ॥	013c  
गृहेषु स्वनिवासेषु सुखेषु शयनेषु च ।	014a  
वरार्हेषु महाभाग स्वपामि च सुपूजितः ॥	014c  
सर्वेष्वपररात्रेषु सूतमागधवन्दिनः ।	015a  
स्तुवन्ति मां यथा देवा महेन्द्रं प्रियवादिनः ॥	015c  
प्रसादात्सत्यसन्धस्य भवतोऽमिततेजसः ।	016a  
यदहं कीटतां प्राप्य स्मृतिजाता जुगुप्सिताम् ।	016c  
ननु नाशोस्ति पापस्य यन्मयोपचितं पुरा ॥	016e  
[नमस्तेऽस्तु महाप्राज्ञ किं करोमि प्रशाधि माम् ।	017a  
त्वत्तपोबलनिर्दिष्टमिदं ह्यधिगतं मया ॥]	017c  
व्यास उवाच 	018  
[अर्चितोऽहं त्वया राजन्वाग्भिरद्य यदृच्छया ।	018a  
अद्य ते कीटतां प्राप्य स्मृतिर्जाताजुगुप्सिताम् ॥]	018c  
शूद्रेणार्थप्रधानेन नृशंसेनाततायिना ।	019a  
ममैतद्दर्शनं प्राप्तं तच्च वै सुकृतं पुरा ।	019c  
तिर्यग्योनौ स्म जातेन मम चाभ्यर्चनात्तथा ॥	019e  
इतस्त्वं राजपुत्रत्वाद्ब्राह्मण्यं समवाप्स्यसि ।	020a  
गोब्राह्मणकृते प्राणान्हित्वाऽऽत्मीयान्रणाजिरे ॥	020c  
भीष्म उवाच 	021  
राजपुत्रः सुखं प्राप्य ईजे चैवाप्तदक्षिणैः ।	021a  
अथ चोद्दीप्यत स्वर्गे प्रभूतोप्यव्ययः सुखी ॥	021c  
तिर्यग्योन्याः शूद्रतामभ्यपैति शूद्रो वैश्यं क्षत्रियत्वं च वैश्यः ।	022a  
वृत्तश्लाघी क्षत्रियो ब्राह्मणत्वं स्वर्गं पुण्याद्ब्राह्मणः साधुवृत्तः ॥ 	022c  

इति श्रीमन्महाभारते अनुशासनपर्वणि दानधर्मपर्वणि अशीत्यधिकशततमोऽध्यायः ॥ 180 ॥

7-180-1 तदैव कीट तत्कर्मेति क. ड. थ. पाठः ॥ 7-180-6 जीवन्हि कुरुते पूजां विप्राग्र्यः शशिसूर्ययोः इति झ. पाठः ॥ 7-180-8 *अत्र सप्तमश्लोकादनन्तरं सार्धश्लोको झ. पुस्तकेऽधिको दृश्यते सच व्रजंश्च सुमहानागतश्च यदृच्छया । चक्राक्रमेण भिन्नश्च कीटः प्राणान्मुमोच ह ॥ सम्भूतः क्षत्रियकुले प्रसादादमितौजसः । इति ॥
