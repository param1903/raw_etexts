श्रीः
अध्यायः 144

भीष्मेण युधिष्ठिरम् प्रति छत्रोपानत्प्रवृत्तिप्रदाननिदानकथनाय सूर्यजमदग्निसंवादानुवादः ॥ 1 ॥ जमदग्निना रेणुकायाः स्वधनुर्निस्सृतशराणाम् पुनःपुनरादाने नियोजनेन बाणक्रीडारम्भः ॥ 2 ॥ रेणुकया सूर्यतेजःप्रतप्तशिरःपादतया तरुच्छायाश्रयणेन शरानयनविलम्बने रुष्टेन मुनिना तत्कारणप्रश्नः ॥ 3 ॥ रेणुकया तन्निवेदने मुनिना कोपाच्छस्त्रेण भूमौ सूर्यनिपातनोद्यमनम् ॥ 4 ॥ भयात्सूर्येण विप्ररूपधारणेन भुवमेत्य तत्प्रसादनम् ॥ 5 ॥
	
युधिष्ठिर उवाच 	001  
यदिदं श्राद्धकृत्येषु दीयते भरतर्षभ ।	001a  
छत्रं चोपानहौ चैव केनैतत्सम्प्रवर्तितम् ॥	001c  
कथं चैतत्समुत्पन्नं किमर्थं चैव दीयते ।	002a  
न केवलं श्राद्धकृत्ये पुण्यकेष्वपि दीयते ॥	002c  
बहुष्वपि निमित्तेषु पुण्यमाश्रित्य दीयते ।	003a  
एतद्विस्तरतो ब्रह्मञ्श्रोतुमिच्छामि तत्त्वतः ॥	003c  
भीष्म उवाच 	004  
शृणु राजन्नवहितश्छत्रोपानहविस्तरम् ।	004a  
यथैतत्प्रथितं लोके यथा चैतत्प्रवर्तितम् ॥	004c  
यथा चाक्षय्यतां प्राप्तं पुण्यतां च यथागतम् ।	005a  
सर्वमेतदशेषेण प्रवक्ष्यामि नराधिप ॥	005c  
\'इतिहासं पुरावृत्तमिदं शृणु नराधिप ।\'	006a  
जमदग्नेश्च संवादं सूर्यस्य च महात्मनः ॥	006c  
पुरा स भगवान्साक्षाद्धनुषा क्रीडति प्रभो ।	007a  
सन्धायसन्धाय शरांश्चिक्षेप किल भार्गवः ॥	007c  
तान्क्षिप्तान्रेणुका सर्वांस्तस्येषून्दीप्ततेजसः ।	008a  
आनीय सा तदा तस्मै प्रादादसकृदच्युत ॥	008c  
अथ तेन स शब्देन ज्यायाश्चैव शरस्य च |	009a  
प्रहृष्टः सम्प्रचिक्षेप सा च प्रत्याजहार तान् ॥	009c  
ततो मध्याह्नमारूढे ज्येष्ठामूले दिवाकरे ।	010a  
स सायकान्द्विजो मुक्त्वा रेणुकामिदमब्रवीत् ॥	010c  
गच्छानय विशालाक्षि शरानेतान्धनुश्च्युतान् ।	011a  
यावदेतान्पुनः सुभ्रु क्षिपामीति जनाधिप ॥	011c  
सा गच्छन्त्यन्तरा छायां वृक्षमाश्रित्य भामिनी ।	012a  
तस्थौ तस्या हि सन्तप्तं शिरः पादौ तथैव च ॥	012c  
स्थिता सा तु मूहूर्तं वै भर्तुः शापभयाच्छुभा ।	013a  
ययावानयितुं भूयः सायकानसितेक्षणा ।	013c  
प्रत्याजगाम च शरांस्तानादाय यशस्विनी ॥	013e  
सा वै प्रस्विन्नसर्वाङ्गी पद्भ्यां दुःखं नियच्छती ।	014a  
उपाजगाम भर्तारं भयाद्भर्तुः प्रवेपती ॥	014c  
स तामृषिस्तदा क्रुद्धो वाक्यमाह शुभाननाम् ।	015a  
रेणुके किं चिरेण त्वमागतेति पुनःपुनः ॥	015c  
रेणुकोवाच 	016  
शिरस्तप्तं प्रदीप्तौ मे पादौ चैव तपोधन ।	016a  
सूर्यतेजोनिरुद्धाऽहं वृक्षच्छायां समाश्रिता ॥	016c  
एतस्मात्कारणाद्ब्रह्मंश्चिरायैतत्कृतं मया ।	017a  
एतच्छ्रुत्वा मम विभो मा क्रुधस्त्वं तपोधन ॥	017c  
जमदग्निरुवाच 	018  
अद्यैनं दीप्तकिरणं रेणुके तव दुःखदम् ।	018a  
शरैर्निपातयिष्यामि सूर्यमस्त्राग्नितेजसा ॥	018c  
भीष्म उवाच 	019  
स विष्फार्य धनुर्दिव्यं गृहीत्वा च शरान्बहून् ।	019a  
अतिष्ठत्सूर्यमभितो यतो याति ततोमुखः ॥	019c  
अथ तं प्रेक्ष्य सन्नद्धं सूर्योऽभ्येत्य वचोऽब्रवीत् ।	020a  
द्विजरूपेण कौन्तेय किं ते सूर्योऽपराध्यति ॥	020c  
आदत्ते रश्मिभिः सूर्यो दिवि तिष्ठंस्ततस्ततः ।	021a  
रसं हृतं वै वर्षासु प्रवर्षति दिवाकरः ॥	021c  
ततोऽन्नं जायते विप्र मनुष्याणां सुखावहम् ।	022a  
अन्नं प्राणा इति यथा वेदेषु परिपठ्यते ॥	022c  
अथाऽभ्रेषु निगूढश्च रश्मिभिः परिवारितः ।	023a  
सप्तद्वीपानिमान्ब्रह्मन्वर्षेणाभिप्रवर्षति ॥	023c  
ततस्तदौषधीनां च वीरुधां पुष्पपत्रजम् ।	024a  
सर्वं वर्षाभिनिर्वृत्तमन्नं सम्भवति प्रभो ॥	024c  
जातकर्माणि सर्वाणि व्रतोपनयनानि च |	025a  
गोदानानि विवाहाश्च तथा यज्ञसमृद्धयः ॥	025c  
सत्राणि दानानि तथा संयोगा वित्तसञ्चयाः ।	026a  
अन्नतः सम्प्रवर्तन्ते यथा त्वं वेत्थ भार्गव ॥	026c  
रमणीयानि यावन्ति यावदारम्भिकाणि च |	027a  
सर्वमन्नात्प्रभवति विदितं कीर्तयामि ते ॥	027c  
सर्वं हि वेत्थ विप्र त्वं यदेतत्कीर्तितं मया ।	028a  
प्रसादये त्वां विप्रर्षे किं ते सूर्यो निपात्यते ॥ 	028c  

इति श्रीमन्महाभारते अनुशासनपर्वणि दानधर्मपर्वणि चतुश्चत्वारिंशदधिकशततमोऽध्यायः ॥ 144 ॥

7-144-2 पुण्यकेषु स्त्रीणां व्रतोत्सवेषु ॥ 7-144-4 ज्येष्ठामूले दक्षिणावर्ते भ्रममाणे भचक्रे ज्येष्ठानां समसूत्रे पतितं रोहिणीनक्षत्रं तदेव ज्येष्ठानां मूलम् । यथाश्रुतार्थग्रहणं तु न । ज्येष्ठामूलस्थेर्के हेमन्ते शिरःपाददाहस्यानवसरात् । लोके येन चैव प्रकीर्तितमिति ध. पाठः ॥ 7-144-10 द्विजो विङ्क्तेति ट. ध. पाठः ॥ 7-144-28 किं ते सूर्यं निपात्य वै इति झ. पाठः ॥
