अध्यायः 228

परमेश्वरेण पार्वतीं प्रति प्राणिनां फलनिष्पत्तौ दैवपुरुषकारयोः परस्परसापेक्षत्वेन साधनत्वोक्तिः ॥ 1 ॥ तथाऽण्डजरायुजानां गर्भप्रवेशादिप्रकारकथनम् ॥ 2 ॥
	
उमोवाच ।	001  
भगवन्सर्वभूतेश लोके कर्मक्रियापथे ।	001a  
दैवात्प्रवर्तते सर्वमिति केचिद्व्यवस्थिताः ॥	001c  
अपरे चेष्टया चेति दृष्ट्वा प्रत्यक्षतः क्रियाम् ।	002a  
पक्षभेदे द्विधा चास्मिन्संशयस्थं मनो मम ।	002c  
तत्त्वं वद महादेव श्रोतुं कौतूहलं हि मे ॥	002e  
महेश्वर उवाच ।	003  
तदहं ते प्रवक्ष्यामि शृणु तत्वं समाहिता ।	003a  
तदेवं कुरुते कर्म लोके देवि शुभाशुभम् ॥	003c  
लक्ष्यते द्विविधं कर्म मानुषेष्वेव तच्छृणु ।	004a  
पुराकृतं तयोरेकमैहिकं त्वितरस्तथा ॥	004c  
अदृष्टपूर्वं यत्कर्म तद्दैवमिति लक्ष्यते ।	005a  
विहीनं दृष्टकरणं तन्मानुषमिति स्मृतम् ॥	005c  
मानुषं तु क्रियामात्रं दैवात्सम्भवते फलम् ।	006a  
एवं तदुभयं कर्म मानुषं विद्धि तन्नृषु ॥	006c  
लौकिकं तु प्रवक्ष्यामि दैवमानुषनिर्मितम् ।	007a  
कृषौ तु दृश्यते कर्म कर्षणं वपनं तथा ॥	007c  
रोपणं चैव लवनं यच्चान्यत्पौरुषं स्मृतम् ।	008a  
दैवादसिद्धिश्च भवेद्दुष्कृतं चास्ति पौरुषे ॥	008c  
सुयत्नाल्लभ्यते कीर्तिर्दुर्यत्नादयशस्तथा ।	009a  
एवं लोकगतिर्देवि आदिप्रभृति वर्तते ॥	009c  
उमोवाच ।	010  
भगवन्सर्वलोकेश सुरासुरनमस्कृत ।	010a  
कथमात्मा सदा गर्भं संविशेत्कर्मकारणात् ।	010c  
तन्मे वद महादेव तद्धि गुह्यं परं मतम् ॥	010e  
महेश्वर उवाच ।	011  
शृणु भामिनि तत्सर्वं गुह्यानां परमं प्रिये ।	011a  
देवगुह्यादपि परमात्मगुह्यमिति स्मृतम् ॥	011c  
देवासुरास्तन्न विदुरात्मनो हि गतागतम् ।	012a  
अदृश्यो हि सदैवात्मा जनैः सौक्ष्म्यान्निराश्रयात् ॥	012c  
अतिमायेति मायानामात्ममाया सेदष्यते ।	013a  
सोयं चतुर्विधां जातिं संविशत्यात्ममायया ।	013c  
मैथुनं शोणितं बीजं दैवमेवात्र कारणम् ॥	013e  
बीजशोणितसंयोगो यदा सम्भवते शुभे ।	014a  
तदाऽऽत्मा विशते गर्भमेवमण्डजरायुजे ॥	014c  
एवं संयोगकाले तु आत्मा गर्भत्वमेयिवान् ॥	015ac  
कलिलाज्जायते पिण्डं पिण्डात्पेश्यर्बुदं भवेत् ।	016a  
व्यक्तिभावगतं चैव कर्म त्वाश्रयते क्रमात् ॥	016c  
एवं विवर्धमानेन कर्मात्मा सह वर्धते ।	017a  
एवमात्मगतिं विद्धि यन्मां पृच्छसि सुप्रभे ॥	017c  
रोपणं चैव लवनं यच्चान्यत्पौरुषं स्मृतम् ॥	018ac  
काले वृष्टिः सुवापं च प्ररोहः पक्तिरेव च ।	019a  
एवमादि तु यच्चान्यत्तद्दैवतमिति स्मृतम् ॥	019c  
पञ्चभूतस्थितिश्चैव ज्योतिषामयनं तथा ।	020a  
अबुद्धिगम्यं यन्मर्त्यैर्हेतुभिर्वा न विद्यते ॥	020c  
तादृशं कारणं दैवं शुभं वा यदि वेतरत् ।	021a  
यादृशं चात्मना शक्यं तत्पौरुषमिति स्मृतम् ॥	021c  
केवलं फलनिष्पत्तिरेकेन तु न शक्यते ।	022a  
पौरुषेणैव दैवेनि युगपद्ग्रथितं प्रिये ।	022c  
तयोः समाहितं कर्म शीतोष्णं युगपत्तथा ॥	022e  
पौरुषं तु तयोः पूर्वमारब्धव्यं विजानता ।	023a  
आत्मना तु न शक्यं हि न तथा कीर्तिमाप्नुयात् ॥	023c  
खननान्मथनाल्लोके जलाग्निप्रापणं यथा ।	024a  
तथा पुरुषकारे तु दैवसम्पत्समाहिता ॥	024c  
नरस्याकुर्वतः कर्म दैवसम्पन्न लभ्यते ।	025a  
तस्मात्सर्वसमारम्भो दैवमानुषनिर्मितः ॥	025c  
असुरा राक्षसाश्चैव मन्यन्ते लोकनाशनाः ।	026a  
पश्यन्ते न च ते पापाः केवलं मांसभक्षणाः ॥	026c  
प्रच्छादितं हि तत्सर्वं गूढमाया हि देवताः ।	027a  
तदहं ते प्रवक्ष्यामि देवि गुह्यं पुरस्सरम् ॥	027c  
आदिकाले नराः सर्वे कृत्वा कर्म शुभाशुभम् ।	028a  
भुञ्जते पश्यमानास्ते वृत्तान्तं लोकयोर्द्वयोः ॥	028c  
यथैवात्मकृतं विद्युर्देशान्तरगता नराः ।	029a  
विद्युस्तथैवान्तकाले सुकृतं पौर्वदैहिकम् ॥	029c  
एवं व्यवस्थिते लोके सर्वे धर्मरताऽभवन् ।	030a  
अचिरेणैव कालेन स्वर्गः सम्पूरितस्तदा ॥	030c  
देवानामपि सम्बाधं दृष्ट्वा ब्रह्माऽप्यचिन्तयत् ।	031a  
सञ्चरन्ते कथं स्वर्गं मानुषाः प्रविशन्ति हि ॥	031c  
इत्येवमनुचिन्त्यैव मानुषान्सममोहयत् ।	032a  
तदाप्रभृति ते मर्त्या न विदुस्ते पुराकृतम् ॥	032c  
कामक्रोधौ तु तत्काले मानुषेष्ववपातयत् ।	033a  
ताभ्यामभिहता मर्त्याः स्वर्गलोकं न पेदिरे ॥	033c  
पुराकृतस्याविज्ञानात्कामक्रोधाभिपीडिताः ।	034a  
नैतदस्तीति मन्वाना विकारंश्चक्रिरे पुनः ॥	034c  
अकार्यादिमहादोषानाहरन्त्यात्मकारणात् ।	035a  
विस्मृत्य धर्मकार्याणि परलोकभयं तदा ॥	035c  
एवं व्यवस्थिते लोके कश्मलं समपद्यत ।	036a  
लोकानां चैव देवानां क्षयायैव तथा प्रिये ।	036c  
नरकाः पूरिताश्चासन्प्राणिभिः पापकारिभिः ॥	036e  
पुनरेव तु तान्दृष्ट्वा लोककर्ता पितामहः ।	037a  
अचिन्तयत्तमेवार्थं लोकानां हितकारणात् ।	037c  
समत्वेन कथं लोके वर्तेतेति मुहुर्मुहुः ॥	037e  
चिन्तयित्वा तदा ब्रह्मा ज्ञानेन तपसा प्रिये ।	038a  
अकरोज्ज्ञानदृश्यं तत्परलोकं न चक्षुषा ॥	038c  
उमोवाच ।	039  
भगवन्मृतमात्रस्तु योयं जात इति स्मृतः ।	039a  
तथैव दृश्यते जातस्तत्रात्मा तु कथं भवेत् ॥	039c  
गर्भादावेव संविष्ट आत्मा तु भगवन्मम ।	040a  
एष मे संशयो देव तन्मे छेत्तुं त्वमर्हसि ॥	040c  
महेश्वर उवाच ।	041  
तदहं ते प्रवक्ष्यामि शृणु तत्वं समाहिता ॥	041ac  
अन्यो गर्भगतो भूत्वा तत्रैव निधनं गतः ।	042a  
पुनरन्यच्छरीरं तत्प्रविश्य भुवि जायते ।	042c  
तत्वविन्नैव सर्वस्तु दैवयोगस्तु सम्भवेत् ॥	042e  
सूतिकाया हितार्थं च मोहनार्थं च देहिनाम् ।	043a  
समकर्मविधानत्वादित्येवं विद्धि शोभने ॥	043c  
काङ्क्षमाणास्तु नरकं भुक्त्वा केचित्प्रयान्ति हि ।	044a  
मायासंयामिका नाम यज्जन्ममरणान्तरे ।	044c  
इति ते कथितं देवि भूयः श्रोतुं किमिच्छसि ॥	044e  
उमोवाच ।	045  
भगवन्सर्वलोकेश लोकनाथ वृषध्वज ।	045a  
नास्त्यात्मा कर्मभोक्तेति मृतो जन्तुर्न जायते ॥	045c  
स्वभावाज्जायते सर्वं यथा वृक्षफलं तथा ।	046a  
यथोर्मयः सम्भवन्ति तथैव जगदाकृतिः ॥	046c  
तपोदानानि यत्कर्म तत्र तद्दृश्यते वृथा ।	047a  
नास्ति पौनर्भवं जन्म इति केचिद्व्यवस्थिताः ॥	047c  
परोक्षवचनं श्रुत्वा न प्रत्यक्षस्य दर्शनात् ।	048a  
तत्सर्वं नास्तिनास्तीति संशयस्थास्तथा परे ॥	048c  
पक्षभेदान्तरे चास्मिंस्तत्वं मे वक्तुमर्हसि ।	049a  
उक्तं भगवता यत्तु तत्तु लोकस्य संस्थितिः ॥	049c  
प्रश्नमेतत्तु पृच्छत्या रुद्राण्या परिषत्तदा ।	050a  
कौतूहलयुता श्रोतुं समाहितमनाऽभवत् ॥	050c  
महेश्वर उवाच ।	051  
नैतदस्ति महाभागे यद्वदन्तीह नास्तिकाः ।	051a  
एतदेवाभिशस्तानां श्रुतविद्वेषिणां मतम् ॥	051c  
सर्वमर्थं श्रुतं दृष्टं यत्प्रागुक्तं मया तव ।	052a  
तदाप्रभृति मर्त्यानां श्रुतमाश्रित्य पण्डिताः ॥	052c  
कामान्सञ्छिद्य परिगान्धृत्या वै परमासिना ।	053a  
अभियान्त्येव ते स्वर्गं पश्यन्तः कर्मणः फलम् ॥	053c  
एवं श्रद्धाफलं लोके परतः सुमहत्फलम् ।	054a  
बुद्धिः श्रद्धा च विनयः कारणानि हितैषिणाम् ॥	054c  
तस्मात्स्वर्गाभिगन्तारः कतिचित्त्वभवन्नराः ।	055a  
अन्ये करणहीनत्वान्नास्तिक्यं भावमाश्रिताः ॥	055c  
श्रुतविद्वेषिणो मूर्खा नास्तिका दृढनिश्चयाः ।	056a  
निष्क्रियास्तु निरन्नादाः पतन्त्येवाधमां गतिम् ॥	056c  
नास्त्यस्तीति पुनर्जन्म कवयोऽप्यत्र मोहिताः ।	057a  
नाधिगच्छन्ति तन्नित्यं हेतुवादशतैरपि ॥	057c  
एषा ब्रह्मकृता माया दुर्विज्ञेया सुरासुरैः ।	058a  
किम्पुनर्मानवैर्लोके ज्ञातुकामैः कुबुद्धिभिः ॥	058c  
केवलं श्रद्धया देवि श्रुतमात्मनिविष्टया ।	059a  
ततोस्तीऽत्येव मन्तव्यं तथा हितमवाप्नुयात् ॥	059c  
दैवगुह्येषु चान्येषु हेतुर्देवि निरर्थकः ।	060a  
बधिरान्धवदेवात्र वर्तितव्यं हितैषिणा ।	060c  
एतत्ते कथितं देवि ऋषिगुह्यं प्रजाहितम् ॥ ॥	060e  

इति श्रीमन्महाभारते अनुशासनपर्वणि दानधर्मपर्वणि अष्टाविंशत्यधिकद्विशततमोऽध्यायः ॥ 228 ॥
