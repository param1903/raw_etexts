अध्यायः 213

ईश्वरेण हिंसाया दुस्त्यजत्वनिरूपणपूर्वकमहिंसाप्रशंसनम् ॥ 1 ॥

उमोवाच ।	001  
देवदेव महादेव सर्वदेवनमस्कृत ।	001a  
यानि धर्मरहस्यानि श्रोतुमिच्छामि तान्यहम् ॥	001c  
महेश्वर उवाच ।	002  
रहस्यं श्रूयतां देवि मानुषाणां सुखावहम् ।	002a  
नपुंसकेषु वन्ध्यासु वियोनौ पृथिवीतले ॥	002c  
उत्सर्गो रेतसस्तेषु न कार्यो धर्मकाङ्क्षिभिः ।	003a  
एतेषु बीजं प्रक्षिप्तं न च रोहति वै प्रिये ॥	003c  
यत्र वा तत्र वा बीजं धर्मार्थीं नोत्सृजेत्पुनः ।	004a  
नरो बीजविनाशेन लिप्यते ब्रह्महत्यया ॥	004c  
अहिंसा परमो धर्म अहिंसा परमं सुखम् ।	005a  
अहिंसा धर्मशास्त्रेषु सर्वेषु परमं पदम् ॥	005c  
देवतातिथिशुश्रूषा सततं धर्मशीलता ।	006a  
वेदाध्ययनयज्ञाश्च तपो दानं दमस्तथा ॥	006c  
आचार्यगुरुशुश्रूषा तीर्थाभिगमनं तथा ।	007a  
अहिंसाया वरारोहे कलां नार्हन्ति षोडशीम् ॥	007c  
एतत्ते परमं गुह्यमाख्यातं परमार्चितम् ॥	008ac  
उमोवाच ।	009  
यद्यधर्मस्तु हिंसायां किमर्थममरोत्तम ।	009a  
यज्ञेषु पशुबन्धेषु हन्यन्ते पशवो द्विजैः ॥	009c  
कथं च भगवन्भूयो हिंसमाना नराधिपाः ।	010a  
स्वर्गं सुदुर्गमं यान्ति तदा स्म रिपुसूदन ॥	010c  
यस्यैव गोसहस्राणि विंशतिः स्वाधिकानि तु ।	011a  
अहन्यहनि हन्यन्ते द्विजानां मांसकारणात् ॥	011c  
समांसं तु स दत्त्वाऽन्नं रन्तिदेवो नराधिपः ।	012a  
कथं स्वर्गमनुप्राप्तः परं कौतूहलं हि मे ॥	012c  
किन्तु धर्मं न शृण्वन्ति न श्रद्दधति वा श्रुतम् ।	013a  
मृयां वै विनिर्गत्य मृगान्हन्ति नराधिपाः ॥	013c  
एतत्सर्वं विशेषेण विस्तरेण वृषध्वज ।	014a  
श्रोतुमिच्छामि सर्वज्ञ तत्त्वमद्य ममोच्यताम् ॥	014c  
ईश्वर उवाच ।	015  
बहुमान्यमिदं देवि नास्ति कश्चिदहिंसकः ।	015a  
श्रूयतां कारणं चात्र यथाऽनेकविधं भवेत् ॥	015c  
दृश्यते चापि लोकेऽस्मिन्न हि कश्चिदहिंसकः ।	016a  
धरणीसंश्रिता देवि सुसूक्ष्मांश्चैव मध्यमान् ॥	016c  
सञ्चरंश्चरणाभ्यां च हन्ति जीवाननेकशः ।	017a  
अज्ञानाज्ज्ञानतो वाऽपि यो जीवः शयनासनात् ।	017c  
उपाविशञ्शयानश्च हन्ति जीवाननेकशः ॥	017e  
शिरोवस्त्रेषु ये जीवा नरणां स्वेदसम्भवाः ।	018a  
तांश्च हिंसन्ति सततं दंशांश्च मशकानपि ॥	018c  
जले जीवास्तथाऽऽकाशे पृथिवी जीवमालिनी ।	019a  
एवं जीवाकुले लोके कोसौ स्याद्यस्त्वहिंसकः ॥	019c  
स्थूलमध्यमसूक्ष्मैश्च स्वेदवारिमहीरुहैः ।	020a  
दृश्यरूपैरदृश्यैश्च नानारूपैश्च भामिनि ॥	020c  
जीवैस्ततमिदं सर्वमाकाशं पृथिवी तथा ।	021a  
अन्योन्यं ते च हिंसन्ति दुर्बलान्बलवत्तराः ॥	021c  
मत्स्या मत्स्यान्ग्रसन्तीह खगाश्चैव खगांस्तथा ।	022a  
सरीसृपैश्च जीवन्ति कपोताद्या विहङ्गमाः ॥	022c  
भूचराः खेचराश्चान्ये क्रव्यादा मांसगृद्धिनः ।	023a  
समृद्धाः परमांसैस्तु भक्षेरंस्तेऽपि चापरैः ॥	023c  
सत्वैः सत्वानि जीवन्ति शतशोथ सहस्रशः ।	024a  
अपीडयित्वा नैवान्यं जीवा जीवन्ति सुन्दरि ॥	024c  
स्थूलकायस्य सत्वस्य खरस्य महिषस्य च ।	025a  
जीवस्यैकस्य मांसेन पयसा रुधिरेण वा ।	025c  
तृप्यन्ते बहवो जीवाः क्रव्यादा मांसजीविनः ॥	025e  
एको जीवसहस्राणि सदा खादति मानवः ।	026a  
अन्नाद्यस्य च भोगेन दान्यसञ्ज्ञानि यानि तु ॥	026c  
मांसधान्यैः सबीजैश्च भोजनं परिवर्जयेत् ॥	027ac  
त्रिरात्रं पञ्चरात्रं वा सप्तरात्रं तथाऽपि वा ।	028a  
धान्यानि यो न हिंसेताहिंसकः परिकीर्तितः ॥	028c  
नाश्नाति यावतो जीवस्तावत्पुण्येन युज्यते ।	029a  
आहारस्य वियोगेन शरीरं परितप्यते ॥	029c  
तप्यमाने शरीरे तु शरीरे चेन्द्रियाणि तु ।	030a  
वशे तिष्ठन्ति सुश्रोणि नृपाणामिव किङ्कराः ॥	030c  
निरुणद्धीन्द्रियाण्येव स सुखी स विचक्षणः ।	031a  
इन्द्रियाणां निरोधेन दानेन च दमेन च ।	031c  
नरः सर्वमवाप्नोति मनसा यद्यदिच्छति ॥	031e  
एवं मूलमर्हिसाया उपवासः प्रकीर्तितः ॥	032a  
आहारं कुरुते यस्तु भूमिमाक्रमते च यः ।	033a  
सर्वे ते हिंसका देवि यथा धर्मेषु दृश्यते ॥	033c  
यथैवाहिंसको देवि तत्वतो ज्ञायते नरः ।	034a  
तथा ते सम्प्रवक्ष्यामि श्रूयतां धर्मचारिणि ॥	034c  
फलानि मूलपर्णानि भस्म वा योपि भक्षयेत् ।	035a  
अलेख्यमिव निश्चेष्टं तं मन्येऽहमहिंसकम् ॥	035c  
आरम्भा हिंसया युक्ता धूमेनाग्निरिवावृताः ।	036a  
तस्माद्यस्तु निराहारस्तं मन्येऽहमहिंसकम् ॥	036c  
यस्तु सर्वं समुत्सृज्य दीक्षित्वा नियतः शुचिः ।	037a  
कृत्वा मण्डलमर्यादां सङ्कल्पं कुरुते नरः ॥	037c  
यावज्जीवमनाशित्वा कालकाङ्क्षी दृढव्रतः ।	038a  
ध्यानेन तपसा युक्तस्तं मन्येऽहमहिंसकम् ॥	038c  
अन्यथा हि न पश्यामि नरो यः स्यादहिंसकः ।	039a  
बहु चिन्त्यमिदं देवि नास्ति कश्चिदहिंसकः ॥	039c  
यतो यतो महाभागे हिंसा स्यान्महती ततः ।	040a  
निवृत्तो मधुमांसाभ्यां हिंसा त्वल्पतरा भवेत् ॥	040c  
निवृत्तिः परमो धर्मो निवृत्तिः परमं सुखम् ।	041a  
मनसा विनिवृत्तानां धर्मस्य निचयो महान् ॥	041c  
मनःपूर्वागमा धर्मा अधर्माश्च न संशयः ।	042a  
मनसा बध्यते चापि मुच्यते चापि मानवः ॥	042c  
निगृहीते भवेत्स्वर्गो विसृष्टे नरको ध्रुवः ।	043a  
घातकः शस्त्रमुद्यम्य मनसा चिन्तयेद्यदि ॥	043c  
आयुःक्षयं गतेऽन्येषां मृते तु प्रहराम्यहम् ।	044a  
इति यो घातको हन्यान्न स पापेन लिप्यते ॥	044c  
विधिना निहताः पूर्वं निमित्तं स तु घातकः ।	045a  
विधिर्हि बलवान्देवि दुस्त्यजं वै पुराकृतम् ॥	045c  
जीवाः पुराकृतेनैव तिर्यग्योनिसरीसृपाः ।	046a  
नानायोनिषु जायन्ते स्वकर्मपरिवेष्टिताः ॥	046c  
नानाविधविचित्राङ्गा नानाशौर्यपराक्रमाः ।	047a  
नानाभूमिप्रदेशेषु नानाहारश्च जन्तवः ॥	047c  
जायमानस्य जीवस्य मृत्युः पूर्वं प्रजायते ।	048a  
सुखं वा यदि वा दुःखं यथापूर्वं कृतं तु वा ॥	048c  
प्राप्नुवन्ति नरा मृत्युं यदा यत्र च येन च ।	049a  
नातिक्रान्तुं हि शक्यः स्यान्निदेशः पूर्वकर्मणः ॥	049c  
अप्रमत्तः प्रमत्तेषु विधिर्जागर्ति जन्तुषु ।	050a  
न हि तस्य प्रियः कश्चिन्न द्वेष्यो न च मध्यमः ॥	050c  
समः सर्वेषु भूतेषु कालः कालं निरीक्षते ।	051a  
गतायुषो ह्याक्षिपते जीवः सर्वस्य देहिनः ॥	051c  
यथा येन च मर्तव्यं नान्यथा म्रियते हि सः ।	052a  
दृश्यते न च लोकेऽस्मिन्भूतो भव्यो द्विधा पुनः ॥	052c  
विज्ञानैर्विक्रमैर्वाऽपि नानामन्त्रौषधैरपि ।	053a  
यो हि वञ्चयितुं शक्तो विधेस्तु नियतां गतिम् ॥	053c  
एष तेऽभिहितो देवि जीवहिंसाविधिक्रमः ॥ ॥	054ac  

इति श्रीमन्महाभारते अनुशासनपर्वणि दानधर्मपर्वणि त्रयोदशाधिकद्विशततमोऽध्यायः ॥ 213 ॥
