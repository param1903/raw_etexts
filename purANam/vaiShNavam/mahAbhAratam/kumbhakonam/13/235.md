अध्यायः 235

परमेश्वरेण पार्वतीं प्रति अन्नस्वर्णगोभूकन्याविद्यादानानां महिमप्रतिपादनम् ॥ 1 ॥

उमोवाच ।	001  
भगवन्कानि देयानि धर्ममुद्दिश्य मानवैः ।	001a  
तान्यहं श्रोतुमिच्छामि तन्मे शंसितुमर्हसि ॥	001c  
महेश्वर उवाच ।	002  
अजस्रं धर्मकार्यं च तथा नैमित्तिकं प्रिये ।	002a  
अन्नं प्रतिश्रयो दीपः पानीयं तृणमिन्धनम् ॥	002c  
स्नेहो गन्धश्च भैषज्यं तिलाश्च लवणं तथा ।	003a  
एवमादि तथाऽन्यश्च दानमाजस्रमुच्यते ॥	003c  
अजस्रदानात्सततमाजस्रमिति निश्चितम् ।	004a  
सामान्यं सर्ववर्णानां दानं शृणु समाहिता ॥	004c  
अन्नं प्राणो मनुष्याणामन्नदः प्राणदो भवेत् ।	005a  
तस्माकदन्नं विशेषेण दातुमिच्छति मानवः ॥	005c  
ब्राह्मणायाभिरूपाय यो दद्यादन्नमीप्सितम् ।	006a  
निदधाति निधिं श्रेष्ठं सोऽनन्तं पारलौकिकम् ॥	006c  
श्रान्तमध्वपरिश्रान्तमतिथिं गृहमागतम् ।	007a  
अर्चयीत प्रयत्नेन स हि यज्ञो वरप्रदः ॥	007c  
कृत्वा तु पातकं कर्म यो दद्यादन्नमर्थिनाम् ।	008a  
ब्राह्मणानां विशेषेण सोपहन्ति स्वकं तमः ॥	008c  
पितरस्तस्य नन्दन्ति सुवृष्ट्या कर्षका इव ।	009a  
पुत्रो यस्य तु पौत्रो वा श्रोत्रियं भोजयिष्यति ॥	009c  
अपि चण्डालशूद्राणामन्नदानं न गर्ह्यते ।	010a  
तस्मात्सर्वप्रयत्नेन दद्यादन्नममत्सरः ॥	010c  
कलत्रं पीडयित्वाऽपि पोषयेदतिथीन्सदा ।	011a  
जन्मापि मानुषे लोके तदर्थं हि विधीयते ॥	011c  
अन्नदानाच्च लोकांस्तान्सम्प्रवक्ष्याम्यनिन्दिते ।	012a  
भवनानि प्रकाशन्ते दिवि तेषां महात्मनाम् ॥	012c  
अनेकशतभौमानि सान्तर्जलवनानि च ।	013a  
वैडूर्यार्चिःप्रकाशानि हेमरूप्यमयानि च ॥	013c  
नानारूपाणि संस्थानां नानारत्नमयानि च ।	014a  
चन्द्रमण्डलशुभ्राणि किङ्किणीजालवन्ति च ॥	014c  
तरुणादित्यवर्णानि स्थावराणि चराणि च ।	015a  
यथेष्टभक्ष्यभोज्यानि शयनासनवन्ति च ॥	015c  
सर्वकामफलाश्चात्र वृक्षा भवनसंस्थिताः ।	016a  
वाप्यो बह्व्यश्च कूपाश्च दीर्घिकाश्च सहस्रशः ॥	016c  
अरुजानि विशोकानि नित्यानि विविधानि च ।	017a  
भवनानि विचित्राणि प्राणदानां त्रिविष्टपे ॥	017c  
विवस्वतश्च सोमस्य ब्रह्मणश्च प्रजापतेः ।	018a  
विशन्ति लोकांस्ते नित्यं जगत्यन्नोदकप्रदाः ॥	018c  
तत्र ते सुचिरं कालं विहृत्याप्सरसां गणैः ।	019a  
जायन्ते मानुषे लोके सर्वकल्याणसंयुताः ॥	019c  
बलसंहननोपेता नीरोगाश्चिरजीविनः ।	020a  
कुलीना मतिमन्तश्च भवन्त्यन्नप्रदा नराः ॥	020c  
तस्मादन्नं विशेषेण दातव्यं भूतिमिच्छता ।	021a  
सर्वकालं च सर्वस्य सर्वत्र च सदैव च ॥	021c  
सुवर्णदानं परमं स्वर्ग्यं स्वस्त्ययनं महत् ।	022a  
तस्मात्ते वर्णयिष्यामि यथावदनुपूर्वशः ॥	022c  
अपि पापकृतं क्रूरं दत्तं रुक्मं प्रकाशयेत् ॥	023ac  
सुवर्णं ये प्रयच्छन्ति श्रोत्रिभेभ्यः सुचेतसः ।	024a  
देवतास्ते तर्पयन्ति समस्ता इति वैदिकम् ॥	024c  
अग्निर्हि देवताः सर्वाः सुवर्णं चाग्निरुच्यते ।	025a  
तस्मात्सुवर्णदानेन तृप्ताः स्युः सर्वदेवताः ॥	025c  
अग्न्यभावे तु कुर्वन्ति वह्निस्थानेषु काञ्चनम् ।	026a  
तस्मात्सुवर्णदातारः सर्वान्कामानवाप्नुयुः ॥	026c  
आदित्यस्य हुताशस्य लोकान्नानाविधाञ्शुभान् ।	027a  
काञ्चनं सम्प्रदायाशु प्रविशन्ति न संशयः ॥	027c  
अलङ्कारं कृतं चापि केवलान्प्रविशिष्यते ।	028a  
सौवर्णैर्ब्राह्मणं काले तैरलङ्कृत्य भोजयेत् ॥	028c  
य एतत्परमं दानं दत्त्वा सौवर्णमद्भुतम् ।	029a  
द्युतिं मेधां वपुः कीर्तिं पुनर्जाते लभेद्ध्रुवम् ॥	029c  
तस्मात्स्वशक्त्या दातव्यं काञ्चनं भुवि मानवैः ।	030a  
न ह्येतस्मात्परं लोकेष्वन्यत्पापात्प्रमुच्यते ॥	030c  
अत ऊर्ध्वं प्रवक्ष्यामि गवां दानमनिन्दिते ।	031a  
नहि गोभ्यः परं दानं विद्यते जगति प्रिये ॥	031c  
लोकान्सिसृक्षुणा पूर्वं गावः सृष्टाः स्वयम्भुवा ।	032a  
वृत्त्यर्थं सर्वभूतानां तस्मात्ता मातरः स्मृताः ॥	032c  
लोकज्येष्ठा लोकवृत्त्या प्रवृत्ता मय्यायत्ताः सोमनिष्यन्दभूताः ।	033a  
सौम्याः पुण्याः प्राणदाः कामदाश्चतस्मात्पूज्याः पुण्यकामैर्मनुष्यैः ॥	033c  
धेनुं दत्त्वा निभृतां सुशीलां कल्याणवत्सां च पयस्विनीं च ।	034a  
यावन्ति रोमाणि भवन्ति तस्यास्तावत्समाः स्वर्गफलानि भुङ्क्ते ॥	034c  
प्रयच्छते यः कपिलां सचेलां सकांस्यदोहां कनकाग्र्यशृङ्गीम् ।	035a  
पुत्राश्च पौत्रांश्च कुलं च सर्वमासप्तमं तारयते परत्र च ॥	035c  
अन्तर्जाताः क्रीतका द्यूतलब्धाः प्राणक्रीताः सोदकाश्चौजसा वा ।	036a  
कृच्छ्रोत्सृष्टाः पोषणार्थागताश्च द्वारैरेतैस्ताः प्रलब्धाः प्रदद्यात् ॥	036c  
कृशाय बहुपुत्राय श्रोत्रियायाहिताग्नये ।	037a  
प्रदाय नीरुजां धेनुं लोकान्प्राप्नोत्यनुत्तमान् ॥	037c  
नृशंसस्य कृतघ्नस्य लुब्धस्यानृतवादिनः ।	038a  
हव्यकव्यव्यपेतस्य न दद्याद्गाः कथञ्चन ॥	038c  
समानवत्सां यो दद्याद्धेर्नुं विप्रे पयस्विनीम् ।	039a  
सुवृत्तां वस्त्रसञ्छन्नां सोमलोके महीयते ॥	039c  
समानवत्सां यो दद्यात्कृष्णां धेनुं पयस्विनीम् ।	040a  
सुवृत्तां वस्त्रसञ्छन्नां लोकान्प्राप्नोत्यपाम्पतेः ॥	040c  
हिरण्यवर्णां पिङ्गाक्षीं सवत्सां कांस्यदोहनाम् ।	041a  
प्रदाय वस्त्रसम्पन्नां यान्ति कौबेरसद्मनः ॥	041c  
वायुरेणुसवर्णाञ्च सवत्सां कांस्यदोहनाम् ।	042a  
प्रदाय वस्त्रसम्पन्नां वायुलोके महीयते ॥	042c  
समानवत्सां यो धेनुं दत्त्वा गौरीं पयस्विनीम् ।	043a  
सुवृत्तां वस्त्रसञ्छन्नामग्निलोके महीयते ॥	043c  
युवानं बलिनं श्यामं शतेन सह यूथपम् ।	044a  
गवेन्द्रं ब्राह्मणेन्द्राय भूरिशृङ्गमलङ्कृतम् ॥	044c  
ऋषभं ये प्रयच्छन्ति श्रोत्रियाणां महात्मनाम् ।	045a  
ऐश्वर्यमभिजायन्ते जायमानाः पुनःपुनः ॥	045c  
गवां मूत्रपुरीषाणि नोद्विजेन कदाचन ।	046a  
न चासां मांसमश्नीयाद्गोषु भक्तः सदा भवेत् ॥	046c  
ग्रासमुष्टिं परगवे दद्यात्संवत्सरं शुचि ।	047a  
अकृत्वा स्वयमाहारं व्रतं तत्सार्वकामिकम् ॥	047c  
गवामुभयतः काले नित्यं स्वस्त्ययनं वदेत् ।	048a  
न चासां चिन्तयेत्पापमिति धर्मविदो विदुः ॥	048c  
गावः पवित्रं परमं गोषु लोकाः प्रतिष्ठिताः ।	049a  
कथञ्चिन्नावमन्तव्या गावो लोकस्य मातरः ॥	049c  
तस्मादेव गवां दानं विशिष्टमिति कथ्यते ।	050a  
गोषु पूजा च भक्तिश्च नरस्यायुष्यतां वहेत् ॥	050c  
अतःपरं प्रवक्ष्यामि भूमिदानं महाफलम् ।	051a  
भूमिदानसमं दानं लोके नास्तीति निश्चयः ॥	051c  
गृहयुक्क्षेत्रयुग्वाऽपि भूमिभागः प्रदीयते ।	052a  
सुखभोगं निराक्रोशं वास्तुपूर्वं प्रकल्प्य च ॥	052c  
ग्रहीतारमलङ्कृत्य वस्त्रपुष्पानुलेपनैः ।	053a  
सभृत्यं सपरीवारं भोजयित्वा यथेष्टतः ।	053c  
यो दद्याद्दक्षिणां काले त्रिरद्भिर्गृह्यतामिति ॥	053e  
एवं भूम्यां प्रदत्तायां श्रद्धया वीतमत्सरैः ।	054a  
यावत्तिष्ठति सा भूमिस्तावद्दत्तफलं विदुः ॥	054c  
भूमिदः स्वर्गमारुह्य रमते शाश्वतीः समाः ।	055a  
अचला ह्यक्षया भूमिः सर्वकामान्दुधुक्षति ॥	055c  
यत्किञ्चित्कुरुते पापं पुरुषो वृत्तिकर्शितः ।	056a  
अपि गोकर्णमात्रेण भूमिदानेन मुच्यते ॥	056c  
सुवर्णं रजतं वस्त्रं मणिमुक्तावसूनि च ।	057a  
सर्वमेतन्महाभागे भूमिदाने प्रतिष्ठितम् ॥	057c  
भर्तुर्निः श्रेयसे युक्तास्त्यक्तात्मानो रणे हताः ।	058a  
ब्रह्मलोकाय संसिद्धा नातिक्रामन्ति भूमिदम् ॥	058c  
हलकृष्टां महीं दद्यात्सर्वबीजफलान्विताम् ।	059a  
सुकूपशरणां वाऽपि सा भवेत्सर्वकामदा ॥	059c  
निष्पन्नसस्यां पृथिवीं यो ददाति द्विजन्मनाम् ।	060a  
विमुक्तः कलुषैः सर्वैः शक्रलोकं स गच्छति ॥	060c  
यथा जनित्री क्षीरेण स्वपुत्रमभिवर्धयेत् ।	061a  
एवं सर्वफलैर्भूमिर्दातारमभिवर्धयेत् ॥	061c  
ब्राह्मणं वृत्तसम्पन्नमाहिताग्निं शुचिव्रतम् ।	062a  
ग्राहयित्वा निजां भूमिं न यान्ति यमसादनम् ॥	062c  
यथा चन्द्रमसो वृद्धिरहन्यहनि दृश्यते ।	063a  
तथा भूमेः कृतं दानं सस्ये सस्ये विवर्धते ॥	063c  
यथा बीजानि रोहन्ति प्रकीर्णानि महीतले ।	064a  
तथा कामाः प्ररोहन्ति भूमिदानगुणार्जिताः ॥	064c  
पितरः पितृलोकस्था देवताश्च दिवि स्थिताः ।	065a  
सन्तर्पयन्ति भोगैस्तं यो ददाति वसुन्धराम् ॥	065c  
दीर्घायुष्यं वराङ्गत्वं स्फीतां च श्रियमुत्तमाम् ।	066a  
परत्र लभते मर्त्यः सम्प्रदाय वसुन्धराम् ॥	066c  
एतत्सर्वं मयोद्दिष्टं भूमिदानस्य यत्फलम् ।	067a  
श्रद्दधानैर्नरैर्नित्यं श्राव्यमेतत्सनातनम् ॥	067c  
अतः परं प्रवक्ष्यामि कन्यादानं यथाविधि ।	068a  
कन्या देया महादेवि परेषामात्मनोपि वा ॥	068c  
कन्यां शुद्धव्रताचारां कुलरूपसमन्विताम् ।	069a  
यस्मै दित्सति पात्राय तेनापि भृशकामिताम् ॥	069c  
प्रथमं तत्समाकल्प्य बन्धुभिः कृतनिश्चयः ।	070a  
कारयित्वा गृहं पूर्वं दासीदासपरिच्छदैः ॥	070c  
गृहोपकरणैश्चैव पशुधान्येन संयुताम् ।	071a  
तदर्थिने तदर्हाय कन्यां तां समलङ्कृताम् ॥	071c  
सविवाहं यथान्यायं प्रयच्छेदग्निसाक्षिकम् ।	072a  
वृत्त्यायतीं यथा कृत्वा सद्गृहे तौ निवेशयेत् ॥	072c  
एवं कृत्वा वधूदानं तस्य दानस्य गौरवात् ।	073a  
प्रेत्यभावे महीयेत स्वर्गलोके यथासुखम् ॥	073c  
पुनर्जातस्य सौभाग्यं कुलवृद्धिं तथाऽऽप्नुयात् ॥	074ac  
विद्यादानं तथा देवि पात्रभूताय वै ददत् ।	075a  
प्रेत्यभावे लभेन्मर्त्यो मेधां वृद्धिं धृतिं स्मृतिम् ॥	075c  
अनुरूपाय शिष्याय यश्च विद्यां प्रयच्छति ।	076a  
यथोक्तस्य प्रदानस्य फलमानन्त्यमश्नुते ॥	076c  
दापनं त्वथ विद्यानां दरिद्रेभ्योऽर्थवेदनैः ।	077a  
स्वयं दत्तेन तुल्यं स्यादिति विद्धि शुभानने ॥	077c  
एवं ते कथितान्येव महादानानि मानिनि ।	078a  
त्वत्प्रियार्थं मया देवि भूयः श्रोतुं किमिच्छसि ॥ ॥	078c  

इति श्रीमन्महाभारते अनुशासनपर्वणि दानधर्मपर्वणि पञ्चत्रिंशदधिकद्विशततमोऽध्यायः ॥ 235 ॥	
