अध्यायः 255

अथ दानधर्मपर्व ॥ 1 ॥

भीष्मेण युधिष्ठिरम्प्रति एकादशरुद्रद्वादशादित्यादीनां वसिष्ठादिमहर्षीणां राजर्ष्यादीनां च पृथक्पृथङ्नामनिर्देशपूर्वकं तत्तन्नामकीर्तनादेः सावित्रीजपादेश्च महाफलहेतुत्वाभिधानम् ॥ 1 ॥

युधिष्ठिर उवाच* ।	001  
पितामह महाप्राज्ञ सर्वशास्त्रविशारद ।	001a  
किं जप्यं जपतो नित्यं भवेद्धर्मफलं महत् ॥	001c  
प्रस्थाने वा प्रवेशे वा प्रवृत्ते वाऽपि कर्मणि ।	002a  
दैवे वा श्राद्धकाले वा किं जप्यं कर्मसाधनम् ॥	002c  
शान्तिकं पौष्टिकं रक्षा शत्रुघ्नं भयनाशनम् ।	003a  
जप्यं यद्ब्रह्म समितं तद्भवान्वक्तुमर्हति ॥	003c  
भीष्म उवाच ।	004  
व्यासप्रोक्तमिमं मन्त्रं शृणुष्वैकमना नृप ।	004a  
सावित्र्या विहितं दिव्यं सद्यः पावविमोचनम् ॥	004c  
शृणु मन्त्रविधिं कृत्स्नं प्रोच्यमानं मयाऽनघ ।	005a  
यं श्रुत्वा पाण्डवश्रेष्ठ सर्वपापैः प्रमुच्यते ॥	005c  
रात्रावहनि धर्मज्ञ जपन्पापैर्न लिप्यते ।	006a  
तत्तेऽहं सम्प्रवक्ष्यामि शृणुष्वैकमना नृप ॥	006c  
आयुष्मान्भवते चैव यं श्रुत्वा पार्थिवात्मज ।	007a  
पुरुषस्तु सुसिद्धार्थः प्रेत्य चेह च मोदते ॥	007c  
सेवितं सततं राजन्पुरा राजर्षिसत्तमैः ।	008a  
क्षत्रधर्मपैरर्नित्यं सत्यव्रतपरायणैः ॥	008c  
इदमाह्निकमव्यग्रं कुर्वद्भिर्नियतैः सदा ।	009a  
नृपैर्भरतशार्दूल प्राप्यते श्रीरनुत्तमा ॥	009c  
नमो वसिष्ठाय महाव्रताय पराशरं वेदनिधिं नमस्ते ।	010a  
नमोस्त्वनन्ताय महोरगाय नमोस्तु सिद्धेभ्य इहाक्षयेभ्यः ॥	010c  
नमोस्त्वृषिभ्यः परमं परेषां देवेषु देवं वरदं वराणाम् ।	011a  
सहस्रशीर्षाय नमः शिवाय सहस्रनामाय जनार्दनाय ॥	011c  
अजैकपादहिर्बुध्न्यः पिनाकी चापराजितः ।	012a  
ऋतश्च पितृरूपश्च त्र्यम्बकश्च महेश्वरः ॥	012c  
वृषाकपिश्च शम्भुश्च हवनोऽथेश्वरस्तथा ।	013a  
एकादशैते प्रथिता रुद्रास्त्रिभुवनेश्वराः ॥	013c  
शतमेतत्समाम्नातं शतरुद्रे महात्मनाम् ॥	014ac  
अंशो भगश्च मित्रश्च वरुणश्च जलेश्वरः ।	015a  
तथा धाताऽर्यमा चैव जयन्तो भास्करस्तथा ॥	015c  
त्वष्टा पूषा तथैवेन्द्रो द्वादशो विष्णुरुच्यते ।	016a  
इत्येते द्वादशादित्याः काश्यपेया इति श्रुतिः ॥	016c  
धरो ध्रुवश्च सोमश्च सावित्रोऽथानिलोऽनलः ।	017a  
प्रत्यूषश्च प्रभासश्च वसवोष्टौ प्रकीर्तिताः ॥	017c  
नासत्यश्चापि दस्रश्च स्मृतौ द्वावश्विनावपि ।	018a  
मार्तण्डस्यात्मजावेतौ सञ्ज्ञानासाविनिर्गतौ ॥	018c  
अतः परं प्रवक्ष्यामि लोकानां कर्मसाक्षिणः ।	019a  
अपि यज्ञस्य वेत्तारो दत्तस्य सुकृतस्य च ॥	019c  
अदृश्याः सर्वभूतेषु पश्यन्ति त्रिदशेश्वराः ।	020a  
शुभाशुभानि कर्माणि मृत्युः कालश्च सर्वशः ॥	020c  
विश्वेदेवाः पितृगणा मूर्तिमन्तस्तपोधनाः ।	021a  
मुनयश्चैव सिद्धाश्च तपोमोक्षपरायणाः ।	021c  
शुचिस्मिताः कीर्तयतां प्रयच्छन्ति शुभं नृणाम् ॥	021e  
प्रजापतिकृतानेतान्लोकान्दिव्येन तेजसा ।	022a  
वसन्ति सर्वलोकेषु प्रयताः सर्वकर्मसु ॥	022c  
प्राणानामीश्वरानेतान्कीर्तयन्प्रयतो नरः ।	023a  
धर्मार्थकामैर्विपुलैर्युज्यते सह नित्यशः ॥	023c  
लोकांश्च लभते पुण्यान्विश्वेश्वरकृताञ्शुभान् ।	024a  
एते देवास्त्रयस्त्रिंशत्सर्वभूतगणेश्वराः ॥	024c  
नन्दीश्वरो महाकायो ग्रामणीर्वृषभध्वजः ।	025a  
ईश्वराः सर्वलोकानां गणेश्वरविनायकाः ॥	025c  
सौम्या रौद्रा गणाश्चैव योगभूतगणास्तथा ।	026a  
ज्योतींषि सरितो व्योम सुपर्णः पतगेश्वरः ॥	026c  
पृथिव्यां तपसा सिद्धाः स्थावराश्च चराश्च ह ।	027a  
हिमवान्गिरयः सर्वे चत्वारश्च महार्णवाः ॥	027c  
भवस्यानुचराश्चैव हरतुल्यपराक्रमाः ।	028a  
विष्णुर्देवोथ जिष्णुश्च स्कन्दश्चाम्बिकया सह ॥	028c  
कीर्तयन्प्रयतः सर्वान्सर्वपापैः प्रमुच्यते ।	029a  
अत ऊर्ध्वं प्रवक्ष्यामि मानवानृषिसत्तमान् ॥	029c  
यवक्रीतश्च रैभ्यश्च अर्वावसुपरावसू ।	030a  
औशिजश्चैव कक्षीवान्बलश्चाङ्गिरसः सुतः ॥	030c  
ऋषिर्मेधातिथेः पुत्रः कण्वो बर्हिषदस्तथा ।	031a  
ब्रह्मतेजोमयाः सर्वे कीर्तिता लोकभावनाः ॥	031c  
लभन्ते हि शुभं सर्वे रुद्रानलवसुप्रभाः ।	032a  
भुवि कृत्वा शुभं कर्म मोदन्ते दिवि दैवतैः ॥	032c  
महेन्द्रगुरवः सप्त प्राचीं वै दिशमाश्रिताः ।	033a  
प्रयतः कीर्तयेदेताञ्शक्रलोके महीयते ॥	033c  
उन्मुचुः प्रमुचुश्चैव स्वस्त्यात्रेयश्च वीर्यवान् ।	034a  
दृढव्यश्चोर्ध्वबाहुश्च तृणसोमाङ्गिरास्तथा ॥	034c  
मित्रावरुणयोः पुत्रस्तथाऽगस्त्यः प्रतापवान् ।	035a  
धर्मराजर्त्विजः सप्त दक्षिणां दिशमाश्रिताः ॥	035c  
दृढेयुश्च ऋतेयुश्च परिव्याधश्च कीर्तिमान् ।	036a  
एकतश्च द्वितश्चैव त्रितश्चादित्यसन्निभाः ॥	036c  
अत्रेः पुत्रश्च धर्मात्मा ऋषिः सारस्वतस्तथा ।	037a  
वरुणस्यर्त्विजः सप्त पश्चिमां दिशमाश्रिताः ॥	037c  
अत्रिर्वसिष्ठो भगवान्कश्यपश्च महानृषिः ।	038a  
गौतमश्च भरद्वाजो विश्वामित्रोथ कौशिकः ॥	038c  
ऋचीकतनयश्चोग्रो जमदग्निः प्रतापवान् ।	039a  
धनेश्वरस्य गुरवः सप्तैते उत्तराश्रिताः ॥	039c  
अपरे मुनयः सप्त दिक्षु सर्वास्वधिष्ठिताः ।	040a  
कीर्तिस्वस्तिकरा नॄणां कीर्तिता लोकभावनाः ॥	040c  
धर्मः कामश्च कालश्च वसुर्वासुकिरेव च ।	041a  
अनन्तः कपिलश्चैव सप्तैते धरणीधराः ॥	041c  
रामो व्यासस्तथा द्रौणिरश्वत्थामा च लोमशः ।	042a  
इत्येते मुनयो दिव्या एकैकः सप्तसप्तधा ॥	042c  
शान्तिस्वस्तिकरा लोके दिशाम्पालाः प्रकीर्तिताः ।	043a  
यस्यांयस्यां दिशि ह्येते तन्मुखः शरणं व्रजेत् ॥	043c  
स्रष्टारः सर्वभूतानां कीर्तिता लोकपावनाः ।	044a  
संवर्तो मेरुसावर्णो मार्कण्डेयश्च धार्मिकः ॥	044c  
साङ्ख्ययोगौ नारदश्च दुर्वासाश्च महानृषिः ।	045a  
अत्यन्ततपसो दान्तास्त्रिषु लोकेषु विश्रुताः ॥	045c  
अपरे रुद्रसङ्काशाः कीर्तिता ब्रह्मलौकिकाः ।	046a  
अपुत्रो लभते पुत्रं दरिद्रो लभते धनम् ॥	046c  
तथा धर्मार्थकामेषु सिद्धिं च लभते नरः ।	047a  
पृथुं वैन्यं नृपवरं पृथ्वी यस्याभवत्सुता ॥	047c  
प्रजापतिं सार्वभौमं कीर्तयेद्वसुधाधिपम् ।	048a  
आदित्यवंशप्रभवं महेन्द्रसमविक्रमम् ॥	048c  
पुरूरवसमैलं च त्रिषु लोकेषु विश्रुतम् ।	049a  
बुधस्य दयितं पुत्रं कीर्तयेद्वसुधाधिपम् ॥	049c  
त्रिलोकविश्रुतं वीरं भरतं च प्रकीर्तयेत् ।	050a  
गवामयेन यज्ञेन येनेष्टं वै कृते युगे ॥	050c  
रन्तिदेवं महादेवं कीर्तयेत्परमद्युतिम् ।	051a  
विश्वजित्तपसोपेतं लक्षण्यं लोकपूजितम् ॥	051c  
तथा श्वेतं च राजर्षिं कीर्तयेत्परमुद्यतिम् ।	052a  
सगरस्यात्मजा येन प्लावितास्तारितास्तथा ॥	052c  
हुताशनसमानेतान्महारूपान्महौजसः ।	053a  
उग्रकायान्महासत्वान्कीर्तयेत्कीर्तिवर्धनान् ॥	053c  
देवानृषिगणांश्चैव नृपांश्च जगतीश्वरान् ।	054a  
साङ्ख्यं योगं च परमं हव्यं कव्यं तथैव च ॥	054c  
कीर्तितं परमं ब्रह्म सर्वश्रुतिपरायणम् ।	055a  
मङ्गल्यं सर्वभूतानां पवित्रं बहु कीर्तितम् ॥	055c  
व्याधिप्रशमनं श्रेष्ठं पौष्टिकं सर्वकर्मणाम् ।	056a  
प्रयतः कीर्तयेच्चैतान्कल्यं सायं च भारत ॥	056c  
एते वै यान्ति वर्षन्ति भान्ति वान्ति सृजन्ति च ।	057a  
एते विनायकाः श्रेष्ठा दक्षाः क्षान्ता जितेन्द्रियाः ॥	057c  
नराणामशुभं सर्वे व्यपोहन्ति प्रकीर्तिताः ।	058a  
साक्षिभूता महात्मानः पापस्य सुकृतस्य च ॥	058c  
एतान्वै कल्यमुत्थाय कीर्तयञ्शुभमश्नुते ।	059a  
नाग्निचोरभयं तस्य न मार्गप्रतिरोधनम् ॥	059c  
एतान्कीर्तयतां नित्यं दुःस्वप्नो नश्यते नृणाम् ।	060a  
मुच्यते सर्वपापेभ्यः स्वस्तिमांश्च गृहान्व्रजेत् ॥	060c  
दीक्षाकालेषु सर्वेषु यः पठेन्नियतो द्विजः ।	061a  
न्यायवानात्मनिरतः क्षान्तो दान्तोऽनसूयकः ॥	061c  
रोगार्तो व्याधियुक्तो वा पठन्पापात्प्रमुच्यते ।	062a  
वास्तुमध्ये तु पठतः कुले स्वस्त्ययनं भवेत् ॥	062c  
क्षेत्रमध्ये तु पठतः सर्वं सस्यं प्ररोहति ।	063a  
गच्छतः क्षेममध्वानं ग्रामान्तरगतः पठन् ॥	063c  
आत्मनश्च सुतानां च दाराणां च धनस्य च ।	064a  
बीजानामोषधीनां च रक्षामेतां प्रयोजयेत् ॥	064c  
एतान्सङ्ग्रामकाले तु पठतः क्षत्रियस्य तु ।	065a  
व्रजन्ति रिपवो नाशं क्षेमं च परिवर्तते ॥	065c  
एतान्दैवे च पित्र्ये च पठतः पुरुषस्य हि ।	066a  
भुञ्जते पितरः कव्यं हव्यं च त्रिदिवौकसः ॥	066c  
न व्याधिश्वापदभयं न द्विपान्न हि तस्करात् ।	067a  
कश्मलं लघुतां याति पाप्मना च प्रमुच्यते ॥	067c  
यानपात्रे च याने च प्रवासे राजवेश्मनि ।	068a  
परां सिद्धिमवाप्नोति सावित्रीं ह्युत्तमां पठन् ॥	068c  
न च राजभयं तेषां न पिशाचान्न राक्षसात् ।	069a  
नाग्न्यम्बुपवनव्यालाद्भयं तस्योपजायते ॥	069c  
चतुर्णामपि वर्णानामाश्रमस्य विशेषतः ।	070a  
करोति सततं शान्तिं सावित्रीमुत्तमां पठन् ॥	070c  
नाग्निर्दहति काष्ठानि सावित्री यत्र पठ्यते ।	071a  
न तत्र बालो म्रियते न च तिष्ठन्ति पन्नगाः ॥	071c  
न तेषां विद्यते दुःखं गच्छन्ति परमां गतिम् ।	072a  
ये शृण्वन्ति महद्ब्रह्म सावित्रीगुणकीर्तनम् ॥	072c  
गवां मध्ये तु पठतो गावोऽस्य बहुवत्सलाः ।	073a  
प्रस्थाने वा प्रवासे वा सर्वावस्थां गतः पठेत् ॥	073c  
जपतां जुह्वतां चैव नित्यं च प्रयतात्मनाम् ।	074a  
ऋषीणां परमं जप्यं गुह्यमेतन्नराधिप ॥	074c  
याथातथ्येन सिद्धस्य इतिहासं पुरातनम् ।	075a  
पराशरमतं दिव्यं शक्राय कथितं पुरा ॥	075c  
तदेतत्ते समाख्यातं तथ्यं ब्रह्म सनातनम् ।	076a  
हृदयं सर्वभूतानां श्रुतिरेषा सनातनी ॥	076c  
सोमादित्यान्वयाः सर्वे राघवाः कुरवस्तथा ।	077a  
पठन्ति शुचयो नित्यं सावित्रीं प्राणिनां गतिं ॥	077c  
अभ्यासे नित्यं देवानां सप्तर्षीणां ध्रुवस्य च ।	078a  
मोक्षणं सर्वकृच्छ्राणां मोचयत्यशुभात्सदा ॥	078c  
वृद्धैः काश्यपगौतमप्रभृतिभिर्भृग्वङ्गिरोत्र्यादिभिः शुक्रागस्त्यबृहस्पतिप्रभृतिभिर्ब्रह्मर्षिभिः सेवितम् ।	079a  
भारद्वाजमतं ऋचीकतनयैः प्राप्तं वसिष्ठात्पुनः सावित्रीमधिगम्य शक्रवसुभिः कृत्स्ना जिता दानवाः ॥	079c  
यो गोशतं कनकशृङ्गमयं ददाति विप्राय वेदविदुषे च बहुश्रुताय ।	080a  
दिव्यां च भारतकथां कथयेच्च नित्यं तुल्यं फलं भवति तस्य च तस्य चैव ॥	080c  
धर्मो विवर्धति भृगोः परिकीर्तनेन वीर्यं विवर्धति वसिष्ठनमोनतेन ।	081a  
सङ्ग्रामजिद्भवति चैव रघुं नमस्यन्स्यादश्विनौ च परिकीर्तयतो न रोगः ॥	081c  
एषा ते कथिता राजन्सावित्री ब्रह्मशाश्वती ।	082a  
विवक्षुरसि यच्चान्यत्तत्ते वक्ष्यामि भारत ॥ ॥	082c  

इति श्रीमन्महाभारते अनुशासनपर्वणि दानधर्मपर्वणि पञ्चपञ्चाशदधिकद्विशततमोऽध्यायः ॥ 255 ॥

13-255-1 *अयमध्यायः औत्तराहपाठ एव वर्तते । 13-255-4 विहितं इष्टसिद्ध्यर्थं जप्तम् ॥ 13-255-9 आह्निकं अहरहः कर्तव्यम् ॥ 13-255-11 वरदं नमस्ये इति शेषः ॥ 13-255-18 सञ्ज्ञाया अश्वारूपाया नासातः नासिकायाः सकाशाद्विनिर्गतौ ॥
