श्रीः
अध्यायः 151

भीष्मेण युधिष्ठिरम् प्रति पुरुषस्य पुण्यविशेषेण पुनःपुनः स्वर्गभूम्यादिषु परिवर्तनेन जातवैराग्यस्य ब्रह्मज्ञानेनापुनरावृत्तिशाश्वतपदप्राप्त्यादिप्रकारप्रतिपादनम् ॥ 1 ॥

\'पराशर उवाच 	001  
ततः श्रुतिसमापन्नः संस्कृतश्च यथाविधि ।	001a  
चौलोपनयनं तस्य यथावत्क्रियते द्विजैः ॥	001c  
ततोऽष्टमे स वर्षे तु व्रतोपनयनादिभिः ।	002a  
क्रियाभिर्विधिदृष्टाभिर्ब्रह्मत्वमुपनीयते ॥	002c  
गायत्रेण छन्दसा तु संस्कृतश्चरितव्रतः ।	003a  
अधीयमानो मेधावी शुद्धात्मा नियतव्रतः ॥	003c  
अचिरेणैव कालेन साङ्गान्वेदानवाप्नुते ।	004a  
समावृत्तः स धर्मात्मा समावृत्तक्रियस्तथा ॥	004c  
याजनाध्यापनरतः कुशले कर्मणि स्थितः ।	005a  
अग्निहोत्रपरो नित्यं देवतातिथिपूजकः ॥	005c  
यजते विविधैर्यज्ञैर्जपयज्ञैस्तथैव च ।	006a  
न्यायागतधनान्वेषी न्यायवृत्तस्तपोधनः ॥	006c  
सर्वभूतहितश्चैव सर्वशास्त्रविशारदः ।	007a  
स्वदारपरितुष्टात्मा क्रतुगामी जितेन्द्रियः ॥	007c  
परापवादविरतः सत्यव्रतपरः सदा ।	008a  
स कालपरिणामात्तु संयुतः कालधर्मणा ॥	008c  
संस्कृतश्चाग्निहोत्रेण यथावद्विधिपूर्वकम् ।	009a  
सोमलोकमवाप्नोति देहन्यासान्न संशयः ॥	009c  
तत्र सोमप्रभैर्देवैरग्निष्वात्तैश्च भास्वरैः ।	010a  
तथा बर्हिषदैश्चैव देवैराङ्गिरसैरपि ॥	010c  
विश्वेभिश्चैव देवैश्च तथा ब्रह्मर्षिभिः पुनः ।	011a  
देवर्षिभिश्चाप्रतिमैस्तथैवाप्सरसां गणैः ।	011c  
साध्यैः सिद्धैश्च सततं सत्कृतस्तत्र मोदते ॥	011e  
जातरूपमयं दिव्यमर्कतुल्यं मनोजवम् ।	012a  
देवगन्धर्वसङ्कीर्णं विमानमधिरोहति ॥	012c  
सौम्यरूपा मनःकान्तास्तप्तकाञ्चनभूषणाः ।	013a  
सोमकन्या विमानस्थं रमयन्ति मुदान्विताः ॥	013c  
स तत्र रमते प्रीतः सह देवैः सहर्षिभिः ।	014a  
लोकान्सर्वाननुचरन्दीप्ततेजा मनोजवः ॥	014c  
सभां कामजवीं चापि नित्यमेवाभिगच्छति ।	015a  
सर्वलोकेश्वरमृषिं नमस्कृत्य पितामहम् ॥	015c  
परमेष्ठिरनन्तश्रीर्लोकानां प्रभवाप्ययः ।	016a  
यतः सर्वाः प्रवर्तन्ते सर्गप्रलयविक्रियाः ।	016c  
स तत्र वर्तते श्रीमान्द्विशतं द्विजसत्तम ॥	016e  
अथ कालक्षयात्तस्मात्स्थानादावर्तते पुनः ।	017a  
जातिधर्मांस्तथा सर्वान्सर्गादावर्तनानि च ॥	017c  
अशाश्वतमिदं सर्वमिति चिन्त्योपलभ्य च ।	018a  
शाश्वतं दिव्यमचलमदीनमपुनर्भवम् ॥	018c  
आस्थास्यत्यभयं नित्यं यत्रावृत्तिर्न विद्यते ।	019a  
यत्र गत्वा न म्रियते जन्म चापि न विद्यते ॥	019c  
गर्भक्लेशामयाः प्राप्ता जायता च पुनः पुनः ।	020a  
कायक्लेशाश्च विविधा द्वन्द्वानि विविधानि च ॥	020c  
शीतोष्णसुखदुःखानि ईर्ष्याद्वेषकृतानि च ।	021a  
तत्रतत्रोपभुक्तानि न क्वचिच्छाश्वती स्थितिः ॥	021c  
एवं स निश्चयं कृत्वा निर्मुच्य ग्रहबन्धनात् ।	022a  
छित्त्वा भार्यामयं पाशं तथैवापत्यसम्भवम् ॥	022c  
यतिधर्ममुपाश्रित्य गुरुशुश्रूषणे रतः ।	023a  
अचिरेणैव कालेन श्रेयः समभिगच्छति ॥	023c  
योगशास्त्रं च साङ्ख्यं च विदित्वा सोऽर्थतत्वतः ।	024a  
अनुज्ञातश्च गुरुणा यथाशास्त्रमवस्थितः ॥	024c  
पुण्यतीर्थानुसेवी च नदीनां पुलिनाश्रयः ।	025a  
शून्यागारनिकेतश्च वनवृक्षगुहाशयः ॥	025c  
अरण्यानुचरो नित्यं देवारण्यनिकेतनः ।	026a  
एकरात्रं द्विरात्रं वा न क्वचित्सज्जते द्विजः ॥	026c  
शीर्णपर्णभुगेवापि वने चरति भिक्षुकः ।	027a  
न भोगार्थमनुप्रेत्य यात्रामात्रं समश्नुते ॥	027c  
धर्मलब्धं समश्नाति न कामात्किञ्चिदश्नुते ।	028a  
युगमात्रदृगध्वानं क्रोशादूर्ध्वं न गच्छति ॥	028c  
समो मानावमानाभ्यां समलोष्टाश्मकाञ्चनः ।	029a  
सर्वभूताभयकरस्तथैवाभयदक्षिणः ॥	029c  
निर्द्वन्द्वो निर्नमस्कारो निरानन्दपरिग्रहः ।	030a  
निर्ममो निरहङ्कारः सर्वभूतनिराश्रयः ॥	030c  
परिसङ्ख्यानतत्वज्ञस्तदा सत्यरतः सदा ।	031a  
ऊर्ध्वं नाधो न तिर्यक्च न किञ्चिदभिकामयेत् ॥	031c  
एवं हि रममाणस्तु यतिधर्मं यथाविधि ।	032a  
कालस्य परिणामात्तु यथा पक्वफलं तथा ॥	032c  
स विसृज्य स्वकं देहं प्रविशेद्ब्रह्म शाश्वतम् ।	033a  
निरामयमनाद्यन्तं गुणसौम्यमचेतनम् ॥	033c  
निरक्षरमबीजं च निरिन्द्रियमजं तथा ।	034a  
अजय्यमक्षयं यत्तदभेद्यं सूक्ष्ममेव च ॥	034c  
निर्गुणं च प्रकृतिमन्निर्विकारं च सर्वशः ।	035a  
भूतभव्यभविष्यस्य कालस्य परमेश्वरम् ।	035c  
अव्यक्तं पुरुषं क्षेत्रमानन्त्याय प्रपद्यते ॥\' 	035e  

इति श्रीमन्महाभारते अनुशासनपर्वणि दानधर्मपर्वणि एकपञ्चाशदधिकशततमोऽध्यायः ॥ 151 ॥

7-151-33 गुणसाम्यमचेतनमिति क. थ. पाठः ॥ 7-151-35 निर्गुणं चाप्रकृतिमदिति थ. पाठः ॥
