भीष्मपर्व
अध्यायः 001
	
कुरुक्षेत्रे कुरुपाण्डवसेनयोः परस्परसमागमः ॥ 1 ॥ उभयपक्षीयैः परस्परं समयकरणम् ॥ 2 ॥
श्रीवेदव्यासाय नमः
नारायणं नमस्कृत्य नरं नरोत्तमम् ।	001  
देवीं सरस्वतीं चैव ततो जयमुदीरयेत् ॥ 		001  
जनमेजय उवाच 	001  
कथं युयुधिरे वीराः कुरुपाण्डवसोमकाः ।	001a  
पार्थिवाश्च महात्मानो नानादेशसमागताः ॥ 		001c  
वैशम्पायन उवाच	002  
यथा युयुधिरे वीराः कुरुपाण्डवसोमकाः ।	002a  
कुरुक्षेत्रे तपःक्षेत्रे शृणु त्वं पृथिवीपते ॥ 	002c  
तेऽवतीर्य कुरुक्षेत्रं पाण्डवाः सहसोमकाः ।	003a  
कौरवानभ्यवर्तन्त जिगीषन्तो महाबलाः ॥ 	003c  
वेदाध्ययनसम्पन्नाः सर्वे युद्धाभिनन्दिनः ।	004a  
आशंसन्तो जयं युद्धे बलेनाभिमुखा रणे ॥ 	004c  
अभियाय च दुर्धर्षां धार्तराष्ट्रस्य वाहिनीम् ।	005a  
प्राङ्मुखाः पश्चिमे भागे न्यवशन्त ससैनिकाः ॥	005c  
स्यमन्तपञ्चकाद्बाह्यं शिबिराणि सहस्रशः ।	006a  
कारयामास विधिवत्कुन्तीपुत्रो युधिष्ठिरः ॥ 	006c  
शून्येव पृथिवी सर्वा बालवृद्धावशेषिता ।	007a  
निरश्वपुरुषेवासीद्रथकुञ्जरवर्जिता ॥ 	007c  
यावत्तपति सूर्यो हि जम्बुद्वीपस्य मण्डलम् ।	008a  
तावदेव समावृत्तं बलं पार्थिवसत्तम ॥ 	008c  
एकस्थाः सर्ववर्णास्ते मण्डलं बहुयोजनम् ।	009a  
पर्याक्रामन्त देशांश्च नदीः शैलान्वनानि च ॥	009c  
तेषां युधिष्ठिरो राजा सर्वेषां पुरुषर्षभ ।	010a  
व्यादिदेश सवाहानां भक्ष्यभोज्यमनुत्तमम् ॥	010c  
सञ्ज्ञाश्च विविधास्तात तेषां चक्रे युधिष्ठिरः ।	011a  
एवंवादी वेदितव्यः पाण्डवेयोऽयमित्युत ॥	011c  
अभिज्ञानानि सर्वेषां सञ्ज्ञाश्चाभरणानि च ।	012a  
योजयामास कौरव्यो युद्धकाल उपस्थिते ॥	012c  
दृष्ट्वा ध्वजाग्रं पार्थस्य धार्तराष्ट्रो महामनाः ।	013a  
सह सर्वैर्महीपालैः प्रत्यव्यूहत पाण्डवम् ॥	013c  
पाण्डुरेणातपत्रेण ध्रियमाणेन मूर्धनि ।	014a  
मध्ये नागसहस्रस्य भ्रातृभिः परिवारितः ॥	014c  
दृष्ट्वा दुर्योधनं हृष्टाः पाञ्चाला युद्धनन्दिनः ।	015a  
दध्मुः प्रीता महाशङ्खान्भेरीर्जघ्नुः सहस्रशः ॥	015c  
ततः प्रहृष्टां स्वां सेनामभिवीक्ष्याथ पाण्डवाः ।	016a  
बभूवुर्हृष्टमनसो वासुदेवश्च वीर्यवान् ॥	016c  
स्वयोधान्हर्षयन्तौ च वासुदेवधनञ्जयौ ।	017a  
दध्मतुः पुरुषव्याघ्रौ दिव्यौ शङ्खौ रथे स्थितौ ॥	017c  
पाञ्चजन्यस्य शङ्खस्य देवदत्तस्य चोभयोः ।	018a  
श्रुत्वा तु निनदं योधाः शकृन्मूत्रं प्रसुस्रुवुः ॥	018c  
यथा सिंहस्य नदतः स्वनं श्रुत्वेतरे मृगाः ।	019a  
त्रसेयुर्निनदं श्रुत्वा तथाऽसीदत तद्बलम् ॥	019c  
उदतिष्ठद्रजो भौमं न प्राज्ञायत किञ्चन ।	020a  
अस्तं गत इवादित्यः सैन्येन रजसा वृतः ॥	020c  
ववर्ष तत्र पर्जन्यो मांसशोणितवृष्टिमान् ।	021a  
व्युक्षन्सर्वाणि सैन्यानि तदद्भुतमिवाभवत् ॥	021c  
वायुस्ततः प्रादुरभून्नीचैः शर्करकर्षणः ।	022a  
विनिघ्नंस्तान्यनीकानि शतशोऽथ सहस्रशः ॥	022c  
उभे सैन्ये च राजेन्द्र युद्धाय मुदिते भृशम् ।	023a  
कुरुक्षेत्रे स्थिते यत्ते सागरक्षुभितोपमे ॥	023c  
तयोस्तु सेनयोरासीदद्भुतः स तु सङ्गमः ।	024a  
युगान्ते समनुप्राप्ते द्वयोः सागरयोरिव ॥	024c  
शून्याऽऽसीत्पृथिवी सर्वा वृद्धबालावशेषिता ।	025a  
निरश्वपुरुषेवासीद्रथकुञ्जरवर्जिता ।	025c  
तेन सेनासमूहेन समानीतेन कौरवैः ॥	025e  
ततस्ते समयं चक्रुः कुरुपाण्डवसोमकाः ।	026a  
धर्मान्संस्थापयामासुर्युद्धानां भरतर्षभ ॥	026c  
निवृत्ते विहिते युद्धे स्यात्प्रीतिर्नः परस्परम् ।	027a  
यथापरं यथायोगं न च स्यात्कस्यचित्पुनः ॥	027c  
वाचा युद्धे प्रवृत्तानां वाचैव प्रतियोधनम् ।	028a  
निष्क्रान्ताः पृतनामध्यान्न हन्तव्याः कदाचन ॥	028c  
रथी च रथिना योध्यो गजेन गजधूर्गतः ।	029a  
अश्वेनाश्वी पदातिश्च पादातेनैव भारत ॥	029c  
यथायोगं यथाकामं यथोत्साहं यथाबलम् ।	030a  
समाभाष्य प्रहर्तव्यं न विश्वस्ते न विह्वले ॥	030c  
परेण सह संयुक्तः प्रमत्तो विमुखस्तथा ।	031a  
क्षीणशस्त्रो विवर्मा च न हन्तव्यः कदाचन ॥	031c  
न सूतेषु न धुर्येषु न च शस्त्रोपनायिषु ।	032a  
न भेरीशङ्खवादेषु प्रहर्तव्यं कथञ्चन ॥	032c  
एवं ते समयं कृत्वा कुरुपाण्डवसोमकाः ।	033a  
विस्मयं परमं जग्मुः प्रेक्षमाणाः परस्परम् ॥	033c  
निविश्य च महात्मानस्ततस्ते पुरुषर्षभाः ।	034a  
हृष्टरूपाः सुमनसो बभूवुः सहसैनिकाः ॥ ॥	034c  

इति श्रीमन्महाभारते भीष्मपर्वणि जम्बूखण्डविनिर्माणपर्वणि प्रथमोऽध्यायः ॥

6-1-5 6-1-6 6-1-11 अभियाय अभ्येत्य न्यविशन्त । पाण्डवीया इति शेषः॥ बाह्यं बहिः ॥ शय्याश्च विविधास्तात - एवंवेदी वेदितव्यः इति झ. पाठः तत्पाठे एवमिति । एवंवेदी विद्वान् इति अन्यैः पाण्डवेयो ज्ञातव्य इत्येतदर्थमित्यर्थः ॥ 6-1-19 असीदत अवसन्नमभूत् ॥ 6-1-23 सागरक्षुभितोपमे क्षुभितसागरोपमे ॥ 6-1-27 धर्मसंस्थापनमेवाह यथापरमिति । यथायोगं तुल्ययोर्योगस्यानतिक्रमणाम् । यथा येन प्रकारेण अपरम् अनुत्कृष्टम् अन्याय्यमित्यर्थः । तथा न कस्यचित्तुल्ययोगातिक्रमः स्यादिति भावः ॥ 6-1-29 गजधूर्गतः गजस्कन्धगतः ॥
