अध्यायः 048

श्वेतयुद्धम् ॥ 1 ॥ भीष्मेण श्वेतवधः ॥ 2 ॥
धृतराष्ट्र उवाच 	001  
एवं श्वेते महेष्वासे प्राप्ते शल्यरथं प्रति ।	001a  
कुरवः पाण्डवेयाश्च किमकुर्वत सञ्जय ॥	001c  
भीष्मः शान्तनवः किं वा तन्ममाचक्ष्व पृच्छतः ।	002a  
सञ्जय उवाच 	002  
राजञ्शतसहस्राणि ततः क्षत्रियपुङ्गवाः ॥	002c  
श्वेतं सेनापतिं शूरं पुरस्कृत्य महारथाः ।	003a  
राज्ञो बलं दर्शयन्तस्तव पुत्रस्य भारत ॥	003c  
शिखण्डिनं पुरस्कृत्य त्रातुमैच्छन्महारथाः ।	004a  
अभ्यवर्तन्त भीष्मस्य रथं हेमपरिष्कृतम् ॥	004c  
जिघांसन्तं युधांश्रेष्ठं तदासीत्तुमुलं महत् ।	005a  
तत्तेऽहं सम्प्रवक्ष्यामि महावैशसमच्युत ॥	005c  
तावकानां परेषां च यथा युद्धमवर्तत ।	006a  
तत्राकरोद्रथोपस्थाञ्शून्याञ्शान्तनवो बहून् ॥	006c  
तत्राद्भुतं महच्चक्रे शरैरार्च्छद्रथोत्तमान् ।	007a  
समावृणोच्छरैरर्कमर्कतुल्यप्रतापवान् ॥	007c  
नुदन्समन्तात्समरे रविरुद्यन्यथा तमः ।	008a  
तेनाजौ प्रेषिता राजञ्शराः शतसहस्रशः ॥	008c  
क्षत्रियान्तकराः सङ्ख्ये महावेगा महाबलाः ।	009a  
शिरांसि पातयामासुर्वीराणां शतशो रणे ॥	009c  
गजान्कण्टकसन्नाहान्वज्रेणेव शिलोच्चयान् ।	010a  
रथा रथेषु संसक्ता व्यदृश्यन्त विशाम्पते ॥	010c  
एके रथं पर्यवहंस्तुरगाः सतुरङ्गमम् ।	011a  
युवानं निहतं वीरं लम्बमानं सकार्मुकम् ॥	011c  
उदीर्णाश्च हया राजन्वहन्तस्तत्रतत्र ह ।	012a  
बद्धखड्गनिषङ्गाश्च विध्वस्तशिरसो हताः ॥	012c  
शतशः पतिता भूमौ वीरशय्यासु शेरते ।	013a  
परस्पेरण धावन्तः पतिताः पुनरुत्थिताः ॥	013c  
उत्थाय च प्रधावन्तो द्वन्द्वयुद्धमवाप्नुवन् ।	014a  
पीडिताः पुनरन्योन्यं लुठन्तो रणमूर्धनि ॥	014c  
सचापाः सनिषङ्गाश्च जातरूपपरिष्कृताः ।	015a  
विस्रब्धहतवीराश्च शतशः परिपीडिताः ॥	015c  
तेनतेनाभ्यधावन्त विसृजन्तश्च भारत ।	016a  
मत्तो गजः पर्यवर्तद्धयांश्च हतसादिनः ॥	016c  
सरथा रथिनश्चापि विमृद्नन्तः समन्ततः ।	017a  
स्यान्दनादपतत्कश्चिन्निहतोऽन्येन सायकैः ॥	017c  
हतसारथिरप्युच्चैः पपात काष्ठवद्रथः ।	018a  
युध्यमानस्य सङ्ग्रामे व्यूढे रजसि चोत्थिते ॥	018c  
धनुःकूजितविज्ञानं तत्रासीत्प्रतियुद्ध्यतः ।	019a  
गात्रस्पर्शेन योधानां व्यज्ञास्त परिपन्थिनम् ॥	019c  
युद्ध्यमानं शरै राजन्सिञ्जिनीध्वजिनीरवात् ।	020a  
अन्योन्यं वीरसंशब्दो नाश्रूयत भटैः कृतः ॥	020c  
शब्दायमाने सङ्ग्रामे पटहे कर्णदारिणि ।	021a  
युध्यमानस्य सङ्ग्रामे कुर्वतः पौरुषं स्वकम् ॥	021c  
नाश्रौषं नामगोत्राणि कीर्तनं च परस्परम् ।	022a  
भीष्मचापच्युतैर्बाणैरार्तानां युध्यतां मृधे ॥	022c  
परस्परेषां वीराणां मनांसि समकम्पयन् ।	023a  
तस्मिन्नत्याकुले युद्धे दारुणे रोमहर्षणे ॥	023c  
पिता पुत्रं च समरे नाभिजानाति कश्चन ।	024a  
चक्रे भग्ने युगे च्छिन्ने एकधुर्ये हये हतः ॥	024c  
आक्षिप्तः स्यन्दनाद्वीरः ससारथिरजिह्मगैः ।	025a  
एवं च समरे सर्वे वीराश्च विरथीकृताः ॥	025c  
तेन तेन स्म दृश्यन्ते धावमानाः समन्ततः ।	026a  
गजो हतः शिरश्छिन्नं मर्म भिन्नं हयो हतः ॥	026c  
अहतः कोपि नैवासीद्भीष्मे निघ्नति शात्रवान् ।	027a  
श्वेतः कुरूणामकरोत्क्षयं तस्मिन्महाहवे ॥	027c  
राजपुत्रान्रथोदारानवधीच्छतसङ्घशः ।	028a  
चिच्छेद रथिनां बाणैः शिरांसि भरतर्षभ ॥	028c  
साङ्गदा बाहवश्चैव धनूंषि च समन्ततः ।	029a  
रथेषां रथचक्राणि तूणीराणि युगानि च ॥	029c  
छत्राणि च महार्हाणि पताकाश्च विशाम्पते ।	030a  
हयौघाश्च रथौघाश्च नरौघाश्चैव भारत ॥	030c  
वारणाः शतशश्चैव हताः श्वेतेन भारत ।	031a  
वयं श्वेतभयाद्भीता विहाय रथसत्तमम् ॥	031c  
अपयातास्तथा पश्चाद्विभुं पश्याम धृष्णवः ।	032a  
शरपातमतिक्रम्य कुरवः कुरुनन्दन ॥	032c  
भीष्मं शान्तनवं युद्धे स्थिताः पश्याम सर्वशः ।	033a  
अदीनो दीनसमये भीष्मोऽस्माकं महाहवे ॥	033c  
एकस्तस्थौ नरव्याघ्रो गिरिर्मेरुरिवाचलः ।	034a  
आददान इव प्राणान्सविता शिशिरात्यये ॥	034c  
गभस्तिभिरिवादित्यस्तस्थौ शरमरीचिमान् ।	035a  
स मुमोच महेष्वासः शरसङ्घाननेकशः ॥	035c  
निघ्नन्नमित्रान्समरे वज्रपाणिरिवासुरान् ।	036a  
ते वध्यमाना भीष्मेण प्रजहुस्तं महाबलम् ॥	036c  
स्वयूथादिव ते यूथान्मुक्तं भूमिषु दारुणम् ।	037a  
तमेवमुपलक्ष्यैको हृष्टः पुष्टः परन्तप ॥	037c  
दुर्योधनप्रिये युक्तः पाण्डवान्परिशोचयन् ।	038a  
जीवितं दुस्त्यजं त्यक्त्वा भयं च सुमहाहवे ॥	038c  
पातयामास सैन्यानि पाण्डवानां विशाम्पते ।	039a  
प्रहरन्तमनीकानि पिता देवव्रतस्तव ॥	039c  
दृष्ट्वा सेनापतिं भीष्मस्त्वरितः श्वेतमभ्ययात् ।	040a  
स भीष्मं शरजालेन महता समवाकिरत् ॥	040c  
श्वेतं चापि तथा भीष्मः शरौघैः समवाकिरत् ।	041a  
तौ वृषाविव नर्दन्तौ मत्ताविव महाद्विपौ ॥	041c  
व्याघ्राविव सुसंरब्धावन्योन्यमभिजघ्नतुः ।	042a  
अस्त्रैरस्त्राणि संवार्य ततस्तौ पुरुषर्षभौ ॥	042c  
भीष्मः श्वेतश्च युयुधे परस्परवधैषिणौ ।	043a  
एकाह्ना निर्दहेद्भीष्मः पाण्डवानामनीकिनीम् ॥	043c  
शरैः परमसङ्क्रुद्धो यदि श्वेतो न पालयेत् ।	044a  
पितामहं ततो दृष्ट्वा श्वेतो विमुखीकृतम् ॥	044c  
प्रहर्षं पाण्डवा जग्मुः पुत्रस्ते विमनाभवत् ।	045a  
ततो दुर्योधनः क्रुद्धः पार्थिवैः परिवारितः ॥	045c  
ससैन्यः पाण्डवानीकमभ्यद्रवत संयुगे ।	046a  
दुर्मुखः कृतवर्मा च कृपः शल्यो विशाम्पतिः ॥	046c  
भीष्मं जुगुपुरासाद्य तव पुत्रेण नोदिताः ।	047a  
दृष्ट्वा तु पार्थिवैः सर्वैर्दुर्योधनपुरोगमैः ॥	047c  
पाण्डवानामनीकानि वध्यमानानि संयुगे ।	048a  
श्वेतो गाङ्गेयमुत्सृज्य तव पुत्रस्य वाहिनीम् ॥	048c  
नाशयामास वेगेन वायुर्वृक्षानिवौजसा ।	049a  
द्रावयित्वा चमूं राजन्वैराटिः क्रोधमूर्च्छितः ॥	049c  
आपतत्सहसा भूयो यत्र भीष्मो व्यवस्थितः ।	050a  
तौ तत्रोपगतौ राजञ्शरदीप्तौ महाबलौ ॥	050c  
अयुध्येतां महात्मानौ यथोभौ वृत्रवासवौ ।	051a  
अन्योन्यं तु महाराज परस्परवधैषिणौ ॥	051c  
निगृह्य कार्मुकं श्वेतो भीष्मं विव्याध सप्तभिः ।	052a  
पराक्रमं ततस्तस्य पराक्रम्य पराक्रमी ॥	052c  
तरसा वारयामास मत्तो मत्तमिव द्विपम् ।	053a  
श्वेतः शान्तनवं भूयः शरैः सन्नतपर्वभिः ॥	053c  
विव्याध पञ्चविंशत्या तदद्भुतमिवाभवत् ।	054a  
तं प्रत्यविध्यद्दशभिर्भीष्मः शान्तनवस्तदा ॥	054c  
स विद्धस्तेन बलवान्नाकम्पत यथाऽचलः ।	055a  
वैराटिः समरे क्रुद्धो भृशमायम्य कार्मुकम् ॥	055c  
आजघान ततो भीष्मं श्वेतः क्षत्रियनन्दनः ।	056a  
सम्प्रहस्य ततः श्वेतः सृक्किणी परिसंलिहन् ॥	056c  
घनुश्चिच्छेद भीष्मस्य नवभिर्दशधा शरैः ।	057a  
सन्धाय विशिखं चैव शरं लोमप्रवाहिनम् ॥	057c  
उन्ममाथ ततस्तालं ध्वजशीर्षं महात्मनः ।	058a  
केतुं निपतितं दृष्ट्वा भीष्मस्य तनयास्तव ॥	058c  
हतं भीष्मममन्यन्त श्वेतस्य वशमागतम् ।	059a  
पाण्डवाश्चापि संहृष्टा दध्मुः शङ्खान्मुदा युताः ॥	059c  
भीष्मस्य पतितं केतुं दृष्ट्वा तालं महात्मनः ।	060a  
ततो दुर्योधनः क्रोधात्स्वमनीकमनोदयत् ॥	060c  
यत्ता भीष्मं परीप्सध्वं रक्षमाणाः समन्ततः ।	061a  
मा नः प्रपश्यमानानां श्वेतान्मृत्युमवाप्स्यति ॥	061c  
भीष्मः शान्तनवः शूरस्तथा सत्यं ब्रवीमि वः ।	062a  
राज्ञस्तु वचनं श्रुत्वा त्वरमाणा महारथाः ॥	062c  
बलेन चतुरङ्गेण गाङ्गेयमन्वपालयन् ।	063a  
बाह्लीकः कृतवर्मा च शलः शल्यश्च भारत ॥	063c  
जलसन्धो विकर्णश्च चित्रसेनो विविंशतिः ।	064a  
त्वरमाणास्त्वराकाले परिवार्य समन्ततः ॥	064c  
शस्त्रवृष्टिं सुतुमुलां श्वेतस्योपर्यपातयन् ।	065a  
तान्क्रुद्धो निशितैर्बाणैस्त्वरमाणो महारथः ॥	065c  
अवारयदमेयात्मा दर्शयन्पाणिलाघवम् ।	066a  
स निवार्य तु तान्सर्वान्केसरी कुञ्जरानिव ॥	066c  
महता शरवर्षेण भीष्मस्य धनुराच्छिनत् ।	067a  
ततोऽन्यद्धनुरादाय भीष्मः शान्तनवो युधि ॥	067c  
श्वेतं विव्याध राजेन्द्र कङ्कपत्रैः शितैः शरैः ।	068a  
ततः सेनापतिः क्रुद्धो भीष्मं बहुभिरायसैः ॥	068c  
विव्याध समरे राजन्सर्वलोकस्य पश्यतः ।	069a  
ततः प्रव्यथितो राजा भीष्मं दृष्ट्वा निवारितम् ॥	069c  
प्रवीरं सर्वलोकस्य श्वेतेन युधि वै तदा ।	070a  
निष्ठानकश्च सुमहांस्तव सैन्यस्य चाभवत् ॥	070c  
तं वीरं वारितं दृष्ट्वा श्वेतेन शरविक्षतम् ।	071a  
हतं श्वेतेन मन्यन्ते श्वेतस्य वशमागतम् ॥	071c  
ततः क्रोधवशं प्राप्तः पिता देवव्रतस्तव ।	072a  
ध्वजमुन्मथितं दृष्ट्वा तां च सेनां निवारिताम् ॥	072c  
श्वेतं प्रति महाराज व्यसृजत्सायकान्बहून् ।	073a  
तानावार्य रणे श्वेतो भीष्मस्य रथिनां वरः ॥	073c  
धनुश्चिच्छेद भल्लेन पुनरेव पितुस्तव ।	074a  
उत्सृज्य कार्मुकं राजन्गाङ्गेयः क्रोधमूर्च्छितः ॥	074c  
अन्यत्कार्मुकमादाय विपुलं बलवत्तरम् ।	075a  
तत्र सन्धाय विपुलान्भल्लान्सप्त शिलाशितान् ॥	075c  
चतुर्भिश्च जघानाश्वाञ्श्वेतस्य पृतनापतेः ।	076a  
ध्वजं द्वाभ्यां तु चिच्छेद सप्तमेन च सारथे ॥	076c  
शिरश्चिच्छेद भल्लेन सङ्क्रुद्धोऽलघुविक्रमः ।	077a  
हताश्वसूतात्स रथादवप्लुत्य महाबलः ॥	077c  
अमर्षवशमापन्नो व्याकुलः समपद्यत ।	078a  
विरथं रथिनां श्रेष्ठं श्वेतं दृष्ट्वा पितामहः ॥	078c  
ताडयामास निशितैः शरसङ्घैः समन्ततः ।	079a  
स ताड्यमानः समरे भीष्मचापच्युतैः शरैः ॥	079c  
स्वरथे धनुरुत्सृज्य शक्तिं जग्राह काञ्चनीम् ।	080a  
ततः शक्तिं रणे श्वेतो जग्राहोग्रां महाभयाम् ॥	080c  
कालदण्डोपमां घोरां मृत्योर्जिह्वामेव श्वसन् ।	081a  
अब्रवीच्च तदा श्वेतो भीष्मं शान्तनवं रणे ॥	081c  
तिष्ठेदानीं सुसंरब्धः पश्य मां पुरुषो भव ।	082a  
एवमुक्त्वा महेष्वासो भीष्मं युधि पराक्रमी ॥	082c  
ततः शक्तिममेयात्मा चिक्षेप भुजगोपमाम् ।	083a  
पाण्डवार्थे पराक्रान्तस्तवानर्थं चिकीर्षुकः ॥	083c  
हाहाकारो महानासीत्पुत्राणां ते विशाम्पते ।	084a  
दृष्ट्वा शक्तिं महाघोरां मृत्योर्दण्डसमप्रभाम् ॥	084c  
श्वेतस्य करनिर्मुक्तां निर्मुक्तोरगसन्निभाम् ।	085a  
अपतत्सहसा राजन्महोल्केव नभस्तलात् ॥	085c  
ज्वलन्तीमन्तरिक्षे तां ज्वालाभिरिव संवृताम् ।	086a  
असम्भ्रान्तस्तदा राजन्पिता देवव्रतस्तव ॥	086c  
अष्टभिर्नवभिर्भीष्मः शक्तिं चिच्छेद पत्रिभिः ।	087a  
उत्कृष्टहेमविकृतां निकृतां निशितैः शरैः ॥	087c  
उच्चुक्रुशुस्ततः सर्वे तावका भरतर्षभ ।	088a  
शक्तिं विनिहतां दृष्ट्वा वैराटिः क्रोधमूर्च्छितः ॥	088c  
कालोपहतचेतास्तु कर्तव्यं नाभ्यजानत ।	089a  
क्रोधसम्मूर्च्छितो राजन्वैराटिः प्रहसन्निव ॥	089c  
गदां जग्राह संहृष्टो भीष्मस्य निधनं प्रति ।	090a  
क्रोधेन रक्तनयनो दण्डपाणिरिवान्तकः ॥	090c  
भीष्मं समिदुद्राव जलौघ इव पर्वतम् ।	091a  
तस्य वेगमसंवार्यं मत्वा भीष्मः प्रतापवान् ॥	091c  
प्रहारविप्रमोक्षार्थं सहसा धरणीङ्गतः ।	092a  
श्वेतः क्रोधसमाविष्टो भ्रामयित्वा तु तां गदाम् ॥	092c  
रथे भीष्मस्य चिक्षेप यथा देवो धनेश्वरः ।	093a  
तया भीष्मनिपातिन्या स रथो भस्मसात्कृतः ॥	093c  
सध्वजः सह सूतेन साश्वः सयुगबन्धुरः ।	094a  
विरथं रथिनां श्रेष्ठं भीष्मं दृष्ट्वा रथोत्तमाः ॥	094c  
अभ्यधावन्त सहिताः शल्यप्रभृतयो रथाः ।	095a  
ततोऽन्यं रथमास्थाय धनुर्विस्फार्य दुर्मनाः ॥	095c  
शनकैरभ्यायाच्छ्वेतं गाङ्गेयः प्रहसन्निव ।	096a  
एतस्मिन्नन्तरे भीष्मः शुश्राव विपुलां गिरम् ॥	096c  
आकाशादीरितां दिव्यामात्मनो हितसम्भवाम् ।	097a  
भीष्मभीष्म महाबाहो शीघ्रं यत्नं कुरुष्व वै ॥	097c  
एष ह्यस्य जये कालो निर्दिष्टो विश्वयोनिना ।	098a  
एतच्छ्रुत्वा तु वचनं देवदूतेन भाषितम् ॥	098c  
सम्प्रहृष्टमना भूत्वा वधे तस्य मनो दधे ।	099a  
विरथं रथिनां श्रेष्ठं श्वेतं दृष्ट्वा पदातिनम् ॥	099c  
सहितास्त्वभ्यवर्तन्त परीप्सन्तो महारथाः ।	100a  
सात्यकिर्भीमसेनश्च धृष्टद्युम्नश्च पार्षतः ॥	100c  
कैकेयो धृष्टकेतुश्च अभिमन्युश्च वीर्यवान् ।	101a  
एतानापततः सर्वान्द्रोणशल्यकृपैः सह ॥	101c  
अवारयदमेयात्मा वारिवेगानिवाचलः ।	102a  
स निरुद्धेषु सर्वेषु पाण्डवेषु महात्मसु ॥	102c  
श्वेतः खड्गमथाकृष्य भीष्मस्य धनुराच्छिनत् ।	103a  
तदपास्य धनुश्छिन्नं त्वरमाणः पितामहः ॥	103c  
देवदूतवचः श्रुत्वा वधे तस्य मनो दधे ।	104a  
ततः प्रचरमाणस्तु पिता देवव्रतस्तव ॥	104c  
अन्यत्कार्मुकमादाय त्वरमाणो महारथः ।	105a  
क्षणेन सज्यमकरोच्छक्रचापसमप्रभम् ॥	105c  
पिता ते भरतश्रेष्ठ श्वेतं दृष्ट्वा महारथैः ।	106a  
वृतं तं मनुजव्याघ्रैर्भीमसेनपुरोगमैः ॥	106c  
अभ्यवर्तत गाङ्गेयः श्वेतं सेनापतिं द्रुतम् ।	107a  
आपतन्तं ततो भीष्मो भीमसेनं प्रतापवान् ॥	107c  
आजघ्ने विशिखैः षष्ट्या सेनान्यं स महारथः ।	108a  
अभिमन्युं च समरे पिता देवव्रतस्तव ॥	108c  
आजघ्ने भरतश्रेष्ठस्त्रिभिः सन्नतपर्वभिः ।	109a  
सात्यकिं च शतेनाजौ भरतानां पितामहः ॥	109c  
धृष्टद्युम्नं च विंशत्या कैकेयं चापि पञ्चभिः ।	110a  
तांश्च सर्वान्महेष्वासान्पिता देवव्रतस्तव ॥	110c  
वारयित्वा शरैर्घोरैः श्वेतमेवाभिदुद्रुवे ।	111a  
ततः शरं मृत्युसमं भारसाधनमुत्तमम् ॥	111c  
विकृष्य बलवान्भीष्मः समाधत्त दुरासदम् ।	112a  
ब्रह्मास्त्रेण सुसंयुक्तं तं शरं लोमवाहिनम् ॥	112c  
ददृशुर्देवगन्धर्वाः पिशाचोरगराक्षसाः ।	113a  
स तस्य कवचं भित्वा हृदयं चामितौजसः ॥	113c  
जगाम धरणीं बाणो महाशनिरिव ज्वलन् ।	114a  
अस्तं गच्छन्यथाऽऽदित्यः प्रभामादाय सत्वरः ॥	114c  
एवं जीवितमादाय श्वेतदेहाज्जगाम ह ।	115a  
तं भीष्मेण नरव्याघ्रं तथा विनिहतं युधि ॥	115c  
प्रपतन्तमपश्याम गिरेः शृङ्गमिव च्युतम् ।	116a  
अशोचन्पाण्डवास्तत्र क्षत्रियाश्च महारथाः ॥	116c  
प्रहृष्टाश्च सुतास्तुभ्यं कुरवश्चापि सर्वशः । 	117a  
ततो दुःशासनो राजञ्श्वेतं दृष्ट्वा निपातितम् ॥	117c  
वादित्रनिनदैर्घोरैर्नृत्यति स्म समन्ततः ।	118a  
तस्मिन्हते महेष्वासे भीष्मेणाहवशोभिना ॥	118c  
प्रावेपन्त महेष्वासाः शिखण्डिप्रमुखा रथाः ।	119a  
ततो धनञ्जयो राजन्वार्ष्णेयश्चापि सर्वशः ॥	119c  
अवहारं शनैश्चक्रुर्निहते वाहिनीपतौ ।	120a  
ततोऽवहारः सैन्यानां तव तेषां च भारत ॥	120c  
तावकानां परेषां च नर्दतां च मुहुर्मुहुः ।	121a  
पार्था विमनसो भूत्वा न्यवर्तन्त महारथाः ।	121c  
चिन्तयन्तो वधं घोरं द्वैरथेन परन्तपाः ॥ ॥	121e  

इति श्रीमन्महाभारते भीष्मपर्वणि भीष्मवधपर्वणि प्रथमदिवसयुद्धे अष्टचत्वारिंशोऽध्यायः ॥
