अध्यायः 011

शाकद्वीपवर्णनम् ॥ 1 ॥
धृतराष्ट्र उवाच 	001  
जम्बूखण्डस्त्वया प्रोक्तो यथावदिह सञ्जय ।	001a  
विष्कम्भमस्य प्रब्रूहि परिमाणं तु तत्त्वतः ॥	001c  
समुद्रस्य प्रमाणं च सम्यगच्छिद्रदर्शनम् ।	002a  
शाकद्वीपं च मे ब्रूहि कुशद्वीपं च सञ्जय ॥	002c  
शाल्मलिं चैव तत्त्वेन क्रौञ्चद्वीपं तथैव च ।	003a  
ब्रूहि गावल्गणे सर्वं राहोः सोमार्कयोस्तथा ॥	003c  
सञ्जय उवाच 	004  
राजन्सुबहवो द्वीपा यैरिदं सन्ततं जगत् ।	004a  
सप्त द्वीपान्प्रवक्ष्यामि चन्द्रादित्यौ ग्रहं तथा ॥	004c  
अष्टादश सहस्राणि योजनानि विशाम्पते ।	005a  
षट् शतानि च पूर्णानि विष्कम्भो जम्बुपर्वतः ॥	005c  
लावणस्य समुद्रस्य विष्कम्भो द्विगुणः स्मृतः ।	006a  
नानाजनपदाकीर्णो मणिविद्रुमचित्रितः ॥	006c  
नैकधातुविचित्रैश्च पर्वतैरुपशोभितः ।	007a  
सिद्धचारणसङ्कीर्णः सागरः परिमण्डलः ॥	007c  
शाकद्वीपं च वक्ष्यामि यथावदिह पार्थिव ।	008a  
शृणु मे त्वं यथान्यायं ब्रुवतः कुरुनन्दन ॥	008c  
जम्बूद्वीपप्रमाणेन द्विगुणः स नराधिप ।	009a  
विष्कम्भेण महाराज सागरोऽपि विभागशः ॥	009c  
क्षीरोदो भरतश्रेष्ठ येन सम्परिवारितः ।	010a  
तत्र पुण्या जनपदास्तत्र न म्रियते जनः ।	010c  
कुत एव हि दुर्भिक्षं क्षमातेजोयुता हि ते ॥	010e  
शाकद्वीपस्य सङ्क्षेपो यथावद्भरतर्षभ ।	011a  
उक्त एष महाराज किमन्यत्कथयामि ते ॥	011c  
धृतराष्ट्र उवाच 	012  
शाकद्वीपस्य सङ्क्षेपो यथावदिह सञ्जय ।	012a  
उक्तस्त्वया महाप्राज्ञ विस्तरं ब्रूहि तत्त्वतः ॥	012c  
सञ्जय उवाच 	013  
तथैव पर्वता राजन्सप्तात्र मणिभूषिताः ।	013a  
रत्नाकरास्तथा नद्यस्तेषां नामानि मे शृणु ॥	013c  
अतीव गुणवत्सर्वं तत्र पुण्यं जनाधिप ॥	014ac  
देवर्षिगन्धर्वयुतः प्रथमो मेरुरुच्यते ।	015a  
प्रागायतो महाराज मलयो नाम पर्वतः ॥	015c  
ततो मेघाः प्रवर्तन्ते प्रभवन्ति च सर्वशः ।	016a  
ततः परेण कौरव्य जलधारो महागिरिः ॥	016c  
ततो नित्युमुपादत्ते वासवः परमं जलम् ।	017a  
ततो वर्षं प्रभवति वर्षकाले जनेश्वर ॥	017c  
उच्चैर्गिरी रैवतको यत्र नित्यं प्रतिष्ठिता ।	018a  
रेवती दिवि नक्षत्रं पितामहकृतो विधिः ॥	018c  
उत्तरेण तु राजेन्द्र श्यामो नाम महागिरिः ।	019a  
नवमेघप्रभः प्रांशुः श्रीमानुज्ज्वलविग्रहः ।	019c  
यतः श्यामत्वमापन्नाः प्रजा जनपदेश्वर ॥	019e  
धृतराष्ट्र उवाच 	020  
सुमहान्संशयो मेऽद्य प्रोक्तोऽयं सञ्जय त्वया ।	020a  
प्रजाः कथं सूतपुत्र सम्प्राप्ताः श्यामतामिह ॥	020c  
सञ्जय उवाच 	021  
सर्वेष्वेव महाराज द्वीपेषु कुरुनन्दन ।	021a  
गौरः कृष्णश्च पतगस्तयोर्वर्णान्तरे नृप ॥	021c  
श्यामो यस्मात्प्रवृत्तो वै तस्माच्छ्यामो गिरिःस्मृतः॥	022ac  
ततः परं कौरवेन्द्र दुर्गशैलो महोदयः ।	023a  
केसरः केसरयुतो यतो वातः प्रवर्तते ॥	023c  
तेषां योजनविष्कम्भो द्विगुणः प्रविभागशः ।	024a  
वर्षाणि तेषु कौरव्य सप्तोक्तानि मनीषिभिः ॥	024c  
महामेरुर्महाकाशो जलदः कुमुदोत्तरः ।	025a  
जलधारो महाराज सुकुमार इति स्मृतः ॥	025c  
रेवतस्य तु कौमारः श्यामस्य मणिकाञ्चनः ।	026a  
केसरस्याथ मौदाकी परेण तु महापुमान् ॥	026c  
परिवार्य तु कौरव्य दैर्घ्यं ह्रस्वत्वमेव च ।	027a  
जम्बूद्वीपेन सङ्ख्यातस्तस्य मध्ये महाद्रुमः ॥	027c  
शाको नाम महाराज प्रजा तस्य सदानुगा ।	028a  
तत्र पुण्या जनपदाः पूज्यते तत्र शङ्करः ॥	028c  
तत्र गच्छन्ति सिद्धाश्च चारणा दैवतानि च ।	029a  
धार्मिकाश्च प्रजा राजंश्चत्वारोऽतीव भारत ॥	029c  
वर्णाः स्वकर्मनिरता न च स्तेनोऽत्र दृश्यते ।	030a  
दीर्घायुषो महाराज जरामृत्युविवर्जिताः ॥	030c  
प्रजास्तत्र विवर्धन्ते वर्षास्विव समुद्रगाः ।	031a  
नद्यः पुण्यजलास्तत्र गङ्गा च बहुधा गता ॥	031c  
सुकुमारी कुमारी च शीताशी वेणिका तथा ।	032a  
महानदी च कौरव्य तथा मणिजला नदी ॥	032c  
चक्षुर्वर्धनिका चैव नदी भरतसत्तम ।	033a  
तत्र प्रवृत्ताः पुण्योदा नद्यः कुरुकुलोद्वह ॥	033c  
सहस्राणां शतान्येव यतो वर्षति वासवः ।	034a  
न तासां नामधेयानि परिमाणं तथैव च ॥	034c  
शक्यन्ते परिसङ्ख्यातुं पुण्यास्ता हि सरिद्वराः ।	035a  
तत्र पुण्या जनपदाश्चत्वारो लोकसम्मताः ॥	035c  
मङ्गाश्च मशकाश्चैव मानसा मन्दगास्तथा ।	036a  
मङ्गा ब्राह्मणभूयिष्ठाः स्वकर्मनिरता नृप ॥	036c  
मशकेषु च राजन्या धार्मिकाः सर्वकामदाः ।	037a  
मानसाश्च महाराज वैश्यधर्मोपजीविनः ॥	037c  
सर्वकामसमायुक्ताः शूरा धर्मार्थनिश्चिताः ।	038a  
शूद्रास्तु मन्दगा नित्यं पुरुषा धर्मशीलिनः ॥	038c  
न तत्र राजा राजेन्द्र न दण्डो न च दण्डिकाः ।	039a  
स्वधर्मेणैव धर्मज्ञास्ते रक्षन्ति परस्परम् ॥	039c  
एतावदेव शक्यं तु तत्र द्वीपे प्रभाषितुम् ।	040a  
एतदेव च श्रोतव्यं शाकद्वीपे महौजसि ॥ ॥	040c  

इति श्रीमन्महाभारते भीष्मपर्वणि भूमिपर्वणि एकादशोऽध्यायः ॥

6-11-4 ग्रहं राहुम् ॥ 6-11-5 पर्वताकृतित्वाज्जम्बुपर्वत इत्युच्यते ॥ 6-11-6 क्षेत्रफलतः पञ्चसहस्रायामत्वाज्जम्बूद्वीपस्य तदुभयतः पञ्चपञ्चभिः सहस्रैः समुद्रस्य विष्कम्भो विस्तारः तेन समुद्रस्य द्वीपस्य पञ्चदशसहस्रयोजनो व्यासः । द्विगुणः दशसहस्रयोजनः परिमण्डलश्चेदुभयतः समुद्रवेष्टनेन सह चत्वारिंशत्सहस्रः । एवं तृतीयोऽशीतिसहस्रः । चतुर्थः षष्टिसहस्राधिकं लक्षम् । पञ्चमो लक्षत्रयं विंशतिसहस्राणि । षष्ठो लक्षषट्कं चत्वारिंशत्सहस्राणि । सप्तमो द्वादशलक्षाण्यशीतिसहस्राणि । एतेषां सङ्कलने पञ्चविंशतिलक्षाणि पञ्चत्रिंशत्सहस्राणि योजनानि सप्तानां द्वीपानां समुद्राणां विस्तारः ॥ 6-11-18 रेवती ज्योतिर्मण्डलरूपेण दिवि विभ्रम्यमाणापि दिव्येन रूपेणात्रापि वर्तते एव । विधिर्मर्यादा पितामहेन कृता ॥ 6-11-21 पतगवर्णं व्याचष्टे तयोरिति । मिश्रो वर्णः पतग इत्यर्थः ॥ 6-11-22 यस्मात् श्यामो गिरिस्तस्मात्तत्स्थानां श्यामो वर्णः प्रवृत्त इत्यर्थः ॥
