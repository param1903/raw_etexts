अध्यायः 010

चतुर्युगवर्णनम् ॥
धृतराष्ट्र उवाच 	001  
भारतस्यास्य वर्षस्य तथा हैमवतस्य च ।	001a  
प्रमाणमायुषः सूत बलं चापि शुभाशुभम् ॥	001c  
अनागतमतिक्रान्तं वर्तमानं च सञ्जय ।	002a  
आचक्ष्व मे विस्तरेण हरिवर्षं तथैव च ॥	002c  
सञ्जय उवाच 	003  
चत्वारि भारते वर्षे युगानि भरतर्षभ ।	003a  
कृतं त्रेता द्वापरं च तिष्यं च कुरुवर्धन ॥	003c  
पूर्वं कृतयुगं नाम ततस्त्रेतायुगं प्रभो ।	004a  
सङ्क्षेपाद्द्वापरस्याथ ततस्तिष्यं प्रवर्तते ॥	004c  
चत्वारि तु सहस्राणि वर्षाणां कुरुसत्तम ।	005a  
आयुःसङ्ख्या कृतयुगे सङ्ख्याता राजसत्तम ॥	005c  
तथा त्रीणि सहस्राणि त्रेतायां मनुजाधिप ।	006a  
द्वे सहस्रे द्वापरे तु भुवि तिष्ठन्ति साम्प्रतम् ॥	006c  
न प्रमाणस्थितिर्ह्यस्ति तिष्येऽस्मिन्भरतर्षभ ।	007a  
गर्भस्थाश्च म्रियन्तेऽत्र तथा जाता म्रियन्ति च ॥	007c  
महाबला महासत्वाः प्रज्ञागुणसमन्विताः ।	008a  
प्रजायन्ते च जाताश्च शतशोऽथ सहस्रशः ॥	008c  
जाताः कृतयुगे राजन्धनिनः प्रयदर्शनाः ।	009a  
प्रजायन्ते च जाताश्च मुनयो वै तपोधनाः ॥	009c  
महोत्साहा महात्मानो धार्मिकाः सत्यवादिनः ।	010a  
प्रियदर्शना वपुष्मन्तो महावीर्या धनुर्धराः ॥	010c  
वरार्हा युधि जायन्ते क्षत्रियाः शूरसत्तमाः ।	011a  
त्रेतायां क्षत्रिया राजन्सर्वे वै चक्रवर्तिनः ॥	011c  
सर्ववर्णाश्च जायन्ते सदा चैव च द्वापरे ।	012a  
महोत्साहा वीर्यवन्तः परस्परजयैषिणः ॥	012c  
तेजसाल्पेन संयुक्ताः क्रोधनाः पुरुषा नृप ।	013a  
लुब्धा अनृतकाश्चैव तिष्ये जायन्ति भारत ॥	013c  
ईर्ष्या मानस्तथा क्रोधो मायाऽसूया तथैव च ।	014a  
तिष्ये भवति भूतानां रागो लोभश्च भारत ॥	014c  
सङ्क्षेपो वर्तते राजन्द्वापरेऽस्मिन्नराधिप ।	015a  
गुणोत्तरं हैमवतं हरिवर्षं ततः परम् ॥ ॥	015c  

इति श्रीमन्महाभारते भीष्मपर्वणि जम्बूखण्डविनिर्माणपर्वणि दशमोऽध्यायः ॥

6-10-3 तिष्यं कलियुगम् ॥ 6-10-8 प्रजायन्ते प्रजां जनयन्ति ॥ 6-10-10 वपुष्मन्तः प्रशस्तदेहाः ॥ 6-10-12 सर्वे वर्णाः परस्परजयैषिणो जायन्त इति सम्बन्धः ॥ 6-10-14 ईर्ष्या परोत्कर्षासहिष्णुत्वम् । मानः स्वस्मिन्पूज्यताबुद्धिः । क्रोधोऽभिज्वलनम् । माया कपटम् । असूया परगुणेषु दोषाविष्करणम् । रागो विषयेषु प्रीतिः । लोभस्तल्लिप्सा ॥ 6-10-15 सङ्क्षेपो गुणानामिति शेषः ॥
