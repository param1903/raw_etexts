अध्यायः 045

कुरुपाण्डवसेनयोर्द्वन्द्वयुद्धवर्णनम् ॥ 1 ॥
सञ्जय उवाच 	001  
पूर्वाह्णे तस्य रौद्रस्य युद्धमह्नो विशाम्पते ।	001a  
प्रावर्तत महाघोरं राज्ञां देहावकर्तनम् ॥	001c  
कुरूणां सृञ्जयानां च जिगीषूणां परस्परम् ।	002a  
सिंहानामिव संह्रादो दिवमुर्वीं च नादयन् ॥	002c  
आसीत्किलकिलाशब्दस्तलशङ्खरवैः सह ।	003a  
जज्ञिरे सिंहनादाश्च शूराणां प्रतिगर्जताम् ॥	003c  
तलत्राभिहताश्चैव ज्याशब्दा भरतर्षभ ।	004a  
पत्तीनां पादशब्दश्च वाजिनां च महास्वनः ॥	004c  
तोत्राङ्कुशनिपातश्च आयुधानां च निःस्वनः ।	005a  
घण्टाशब्दश्च नागानामन्योन्यमभिधावताम् ॥	005c  
तस्मिन्समुदिते शब्दे तुमुले रोमहर्षणे ।	006a  
बभूव रथनिर्घोषः पर्जन्यनिनदोपमः ॥	006c  
ते मनः क्रूरमाधाय समभित्यक्तजीविताः ।	007a  
पाण्डवानभ्यवर्तन्त सर्व एवोच्छ्रितध्वजाः ॥	007c  
अथ शान्तनवो राजन्नभ्यधावद्धनञ्जयम् ।	008a  
प्रगृह्य कार्मुकं घोरं कालदण्डोपमं रणे ॥	008c  
अर्जुनोऽपि धनुर्गृह्य गाण्डीवं लोकविश्रुतम् ।	009a  
अभ्यधावत तेजस्वी गाङ्गेयं रणमूर्धनि ॥	009c  
तावुभौ कुरुशार्दूलौ परस्परवधैषिणौ ।	010a  
गाङ्गेयस्तु रणे पार्थं विद्ध्वा नाकम्पयद्बली ॥	010c  
तथैव पाण्डवो राजन्भीष्मं नाकम्पयद्युधि ।	011a  
सात्यकिस्तु महेष्वासः कृतवर्माणमभ्ययात् ॥	011c  
तयोः समभवद्युद्धं तुमुलं रोमहर्षणम् ।	012a  
सात्यकिः कृतवर्माणं कृतवर्मा च सात्यकिम् ॥	012c  
आनर्च्छतुः शरैर्घोरैस्तक्षमाणौ परस्परम् ।	013a  
तौ शराचितसर्वाङ्गौ शुशुभाते महाबलौ ॥	013c  
वसन्ते पुष्पशबलौ पुष्पिताविव किंशुकौ ।	014a  
अभिमन्युर्महेष्वासं बृहद्बलमयोधयत् ॥	014c  
ततः कोसलराजाऽसावभिमन्योर्विशाम्पते ।	015a  
ध्वजं चिच्छेद समरे सारथिं च व्यपातयत् ॥	015c  
सौभद्रस्तु ततः क्रुद्धः पातिते रथसारथौ ।	016a  
बृहद्बलं महाराज विव्याध नवभिः शरैः ॥	016c  
अथापराभ्यां भल्लाभ्यां शिताभ्यामरिमर्दनः ।	017a  
ध्वजमेकेन चिच्छेद पार्ष्णिमेकेन सारथिम् ॥	017c  
अन्योन्यं च शरैः क्रुद्धौ ततक्षाते परस्परम् ।	018a  
मानिनं समरे दृप्तं कृतवैरं महारथम् ॥	018c  
भीमसेनस्तव सुतं दुर्योधनमयोधयत् ।	019a  
तावुभौ नरशार्दूलौ कुरुमुख्यौ महाबलौ ॥	019c  
अन्योन्यं शरवर्षाभ्यां ववृषाते रणाजिरे ।	020a  
तौ वीक्ष्य तु महात्मानौ कृतिनौ चित्रयोधिनौ ॥	020c  
विस्मयः सर्वभूतानां समपद्यत भारत ।	021a  
दुःशासनस्तु नकुलं प्रत्युद्याय महाबलम् ॥	021c  
अविध्यन्निशितैर्बाणैर्बहुभिर्मर्मभेदिभिः ।	022a  
तस्य माद्रीसुतः केतुं सशरं च शरासनम् ॥	022c  
चिच्छेद निशितैर्बाणैः प्रहसन्निव भारत ।	023a  
अथैनं पञ्चविंशत्या क्षुद्रकाणां समार्पयत् ॥	023c  
पुत्रस्तु तव दुर्धर्षो नकुलस्य महाहवे ।	024a  
तुरङ्गांश्चिच्छिदे बाणैर्ध्वजं चैवाभ्यपातयत् ॥	024c  
दुर्मुखः सहदेवं च प्रत्युद्याय महाबलम् ।	025a  
विव्याध शरवर्षेण यतमानं महाहवे ॥	025c  
सहदेवस्ततो वीरो दुर्मुखस्य महारणे ।	026a  
शरेण भृशतीक्ष्णेन पातयामास सारथिम् ॥	026c  
तावन्योन्यं समासाद्य समरे युद्धदुर्मदौ ।	027a  
त्रासयेतां शरैर्घोरैः कृतप्रतिकृतैषिणौ ॥	027c  
युधिष्टिरः स्वयं राजा मद्रराजानमभ्ययात् ।	028a  
तस्य मद्राधिपश्चापं द्विधा चिच्छेद मारिष ॥	028c  
तदपास्य धनुश्छिन्नं कुन्तीपुत्रो युधिष्ठिरः ।	029a  
अन्यत्कार्मुकमादाय वेगवद्बलवत्तरम् ॥	029c  
ततो मद्रेश्वरं राजा शरैः सन्नतपर्वभिः ।	030a  
छादयामास सङ्क्रुद्धस्तिष्ठ तिष्ठेति चाब्रवीत् ॥	030c  
धृष्टद्युम्नस्ततो द्रोणमभ्यद्रवत भारत ।	031a  
तस्य द्रोणः सुसङ्क्रुद्धः परासुकरणं दृढम् ॥	031c  
त्रिधा चिच्छेद समरे पाञ्चाल्यस्य तु कार्मुकम् ।	032a  
शरं चैव महाघोरं कालदण्डमिवापरम् ॥	032c  
प्रेषयामास समरे सोऽस्य काये न्यमज्जत ।	033a  
अथान्यद्धनुरादाय सायकांश्च चतुर्दश ॥	033c  
द्रोणं द्रुपदपुत्रस्तु प्रतिविव्याध संयुगे ।	034a  
तावन्योन्यं सुसङ्क्रुद्धौ चक्रतुः सुभृशं रणम् ॥	034c  
सौमदत्तिं रणे शङ्खो रभसं रभसो युधि ।	035a  
प्रत्युद्ययौ महाराज तिष्ठतिष्ठेति चाब्रवीत् ॥	035c  
तस्य वै दक्षिणं वीरो निर्बिभेद रणे भुजम् ।	036a  
सौमदत्तिस्तथा शङ्खं जत्रुदेशे समाहनत् ॥	036c  
तयोस्तदभवद्युद्धं घोररूपं विशाम्पते ।	037a  
दृप्तयोः समरे पूर्वं वृत्रवासवयोरिव ॥	037c  
बाह्लीकं तु रणे क्रुद्धं क्रुद्धरूपो विशाम्पते ।	038a  
अभ्यद्रवदमेयात्मा धृष्टकेतुर्महारथः ॥	038c  
बाह्लीकस्तु रणे राजन्धृष्टकेतुममर्षणः ।	039a  
शरैर्बहुभिरानर्च्छत्सिंहनादमथानदत् ॥	039c  
चेदिराजस्तु सङ्क्रुद्धो बाह्लीकं नवभिः शरैः ।	040a  
विव्याध समरे तूर्णं मत्तो मत्तमिव द्विपम् ॥	040c  
तौ तत्र समरे क्रुद्धौ नर्दन्तौ च पुनः पुनः ।	041a  
समीयतुः सुसङ्क्रुद्धावङ्गारकबुधाविव ॥	041c  
राक्षसं रौद्रकर्माणं क्रूरकर्मा घटोत्कचः ।	042a  
अलम्बुसं प्रत्युदियाद्बलं शक्र इवाहवे ॥	042c  
घटोत्कचस्ततः क्रुद्धो राक्षसं तं महाबलम् ।	043a  
नवत्या सायकैस्तीक्ष्णैर्दारयामास भारत ॥	043c  
अलम्बुसस्तु समरे भैमसेनिं महाबलम् ।	044a  
बहुधा दारयामास शरैः सन्नतपर्वभिः ॥	044c  
व्यभ्राजेतां ततस्तौ तु संयुगे शरविक्षतौ ।	045a  
यथा देवासुरे युद्धे बलशक्रौ महाबलौ ॥	045c  
शिखण्डी समरे राजन्द्रौणिमभ्युद्ययौ बली ।	046a  
अश्वत्थामा ततः क्रुद्धः शिखण्डिनमुपस्थितम् ॥	046c  
नाराचेन सुतीक्ष्णेन भृशं विद्ध्वा ह्यकम्पयत् ।	047a  
शिखण्ड्यपि ततो राजन्द्रोणपुत्रमताडयत् ॥	047c  
सायकेन सुपीतेन तीक्ष्णेन निशितेन च ।	048a  
तौ जघ्नतुस्तदान्योन्यं शरैर्बहुविधैर्मृधे ॥	048c  
भगदत्तं रणे शूरं विराटो वाहिनीपतिः ।	049a  
अभ्ययात्त्वरितो राजंस्ततो युद्धमवर्तत ॥	049c  
विराटो भगदत्तं तु शरवर्षेण भारत ।	050a  
अभ्यवर्षत्सुसङ्क्रुद्धो मेघो वृष्ट्या इवाचलम् ॥	050c  
भगदत्तस्ततस्तूर्णं विराटं पृथिवीपतिम् ।	051a  
छादयामास समरे मेघः सूर्यमिवोदितम् ॥	051c  
बृहत्क्षत्रं तु कैकेयं कृपः शारद्वतो ययौ ।	052a  
तं कृपः शरवर्षेण च्छादयामास भारत ॥	052c  
गौतमं कैकयः क्रुद्धः शरवृष्ट्याऽभ्यपूरयत् ।	053a  
तावन्योन्यं हयान्हत्वा धनुश्छित्वा च भारत ॥	053c  
विरथावसियुद्धाय समीयतुरमर्षणौ ।	054a  
तयोस्तदभवद्युद्धं घोररूपं सुदारुणम् ॥	054c  
द्रुपदस्तु ततो राजन्सैन्धवं वै जयद्रथम् ।	055a  
अभ्युद्ययौ हृष्टरूपो हृष्टरूपं परन्तपः ॥	055c  
ततः सैन्धवको राजा द्रुपदं विशिखैस्त्रिभिः ।	056a  
ताडयामास समरे स च तं प्रत्यविध्यत ॥	056c  
तयोस्तदभवद्युद्धं घोररूपं सुदारुणम् ।	057a  
ईक्षणप्रीतिजननं शुक्राङ्गारकयोरिव ॥	057c  
विकर्णस्तु सुतस्तुभ्यं सुतसोमं महाबलम् ।	058a  
अभ्ययाज्जवनैरश्वैस्ततो युद्धमवर्तत ॥	058c  
विकर्णः सुतसोमं तु विद्ध्वा नाकम्पयच्छरैः ।	059a  
सुतसोमो विकर्णं च तदद्भुतमिवाभवत् ॥	059c  
सुशर्माणं नरव्याघ्रश्चेकितानो महारथः ।	060a  
अभ्यद्रवत्सुसङ्क्रुद्धः पाण्डवार्थे पराक्रमी ॥	060c  
सुशर्मा तु महाराज चेकितानं महारथम् ।	061a  
महता शरवर्षेण वारयामास संयुगे ॥	061c  
चेकितानोऽपि संरब्धः सुशर्माणं महाहवे ।	062a  
प्राच्छादयत्तमिषुभिर्महामेघ इवाचलम् ॥	062c  
शकुनिः प्रतिविन्ध्यं तु पराक्रान्तं पराक्रमी ।	063a  
अभ्यद्रवत राजेन्द्र मत्तः सिंह इव द्विपम् ॥	063c  
यौधिष्ठिरस्तु सङ्क्रुद्धः सौबलं निशितैः शरैः ।	064a  
व्यदारयत सङ्ग्रामे मघवानिव दानवम् ॥	064c  
शकुनिः प्रतिविन्ध्यं तु प्रतिविध्यन्तमाहवे ।	065a  
व्यदारयन्महाप्राज्ञः शरैः सन्नतपर्वभिः ॥	065c  
सुदक्षिणं तु राजेन्द्र काम्भोजानां महारथम् ।	066a  
श्रुतकर्मा पराक्रान्तमभ्यद्रवत संयुगे ॥	066c  
सुदक्षिणस्तु समरे साहदेविं महारथम् ।	067a  
विद्ध्वा नाकम्पयत वै मैनाकमिव पर्वतम् ॥	067c  
श्रुतकर्मा ततः क्रुद्धः काम्भोजानां महारथम् ।	068a  
शरैर्बहुभिरानर्च्छद्दारयन्निव सर्वशः ॥	068c  
इरावानथ सङ्क्रुद्धः श्रुतायुषमरिन्दमम् ।	069a  
प्रत्युद्ययौ रणे यत्तो यत्तरूपं परन्तपः ॥	069c  
आर्जुनिस्तस्य समरे हयान्हत्वा महारथः ।	070a  
ननाद बलवान्नादं तत्सैन्यं प्रत्यपूरयत् ॥	070c  
श्रुतायुस्तु ततः क्रुद्धः फाल्गुनेः समरे हयान् ।	071a  
निजघान गदाग्रेण ततो युद्धमवर्तत ॥	071c  
विन्दानुविन्दावावन्त्यौ कुन्तिभोजं महारथम् ।	072a  
ससेनं ससुतं वीरं संससज्जतुराहवे ॥	072c  
तत्राद्भुतमपश्याम तयोर्घोरं पराक्रमम् ।	073a  
अयुध्येतां स्थिरौ भूत्वा महत्या सेनया सह ॥	073c  
अनुविन्दस्तु गदया कुन्तिभोजमताडयत् ।	074a  
कुन्तिभोजश्च तं तूर्णं शरव्रातैरवाकिरत् ॥	074c  
कुन्तिभोजसुतश्चापि विन्दं विव्याध सायकैः ।	075a  
स च तं प्रतिविव्याध तदद्भुतमिवाभवत् ॥	075c  
केकया भ्रातरः पञ्च गान्धारान्पञ्च मारिष ।	076a  
ससैन्यास्ते ससैन्यांश्च योधयामासुराहवे ॥	076c  
वीरबाहुश्च ते पुत्रो वैराटिं रथसत्तमम् ।	077a  
उत्तरं योधयामास विव्याध निशितैः शरैः ॥	077c  
उत्तरश्चापि तं वीरं विव्याध निशितैः शरैः ।	078a  
चेदिराट् समरे राजन्नुलूकं समभिद्रवत् ॥	078c  
तथैव शरवर्षेण उलूकं समविद्ध्यत ।	079a  
उलूकश्चापि तं बाणैर्निशितैर्लोमवाहिभिः ॥	079c  
तयोर्युद्धं समभवद्घोररूपं विशाम्पते ।	080a  
दारयेतां सुसङ्क्रुद्धावन्योन्यमपराजितौ ॥	080c  
एवं द्वन्द्वसहस्राणि रथवारणवाजिनाम् ।	081a  
पदातीनां च समरे तव तेषां च सङ्कुले ॥	081c  
मुहूर्तमिव तद्युद्धमासीन्मधुरदर्शनम् ।	082a  
तत उन्मत्तवद्राजन्न प्राज्ञायत किञ्चन ॥	082c  
गजो गजेन समरे रथिनं च रथी ययौ ।	083a  
अश्वोऽश्वं समभिप्रायात्पदातिश्च पदातिनम् ॥	083c  
ततो युद्धं सुदुर्धर्षं व्याकुलं समपद्यत ।	084a  
शूराणां समरे तत्र समासाद्येतरेतरम् ॥	084c  
तत्र देवर्षयः सिद्धाश्चारणाश्च समागताः ।	085a  
प्रेक्षन्त तद्रणं घोरं देवासुरसमं भुवि ॥	085c  
ततो दन्तिसहस्राणि र्थानां चापि मारिष ।	086a  
अश्वौघाः पुरुषौघाश्च विपरीतं समाययुः ॥	086c  
तत्रतत्र प्रदृश्यन्ते रथवारणपत्तयः ।	087a  
सादिनश्च नरव्याघ्र युध्यमाना मुहुर्मुहुः ॥ ॥	087c  

इति श्रीमन्महाभारते भीष्मपर्वणि भीष्मवधपर्वणि प्रथमदिवसयुद्धे पञ्चचत्वारिंशोऽध्यायः ॥

6-45-1 पूर्वाह्णे पूर्वभागे ॥ 6-45-5 तोत्रं गजदमनं वेणुकाख्यं वेणुवुध्नसमाकारम् ॥ 6-45-13 आनर्च्छतुः पीडितवन्तौ । तक्षमाणौ तनूकुर्वाणौ ॥ 6-45-14 पुष्पैः शबलौ विचित्रौ ॥ 6-45-17 एकेन प्राष्णि पृष्ठगोपं एकेन सारथिमिति च ॥ 6-45-23 क्षुद्रकाणां बाणविशेषाणाम् ॥ 6-45-31 परासुकरणं मारणसाधनम् ॥ 6-45-36 वीरः शङ्खः । जत्रुदेशे अंससन्धौ ॥ 6-45-38 धृष्टकेतुः शिशुपालसुतः ॥ 6-45-44 सन्नतपर्वभिः अलक्षितग्रन्थिभिः ॥ 6-45-48 तीक्ष्णेन सूक्ष्मधारेण । निशिते शाणोल्लीढेन । मृधे सङ्ग्रामे ॥ 6-45-58 तुभ्यं तव । सुतसोमं भैमसेनिम् ॥ 6-45-60 चेकितानो यादवः ॥ 6-45-69 इरावानर्जुनपुत्रः ॥ 6-45-72 संससज्जतुः संसक्तावभूताम् ॥ 6-45-81 द्वन्द्वं द्वयोर्द्वयोर्युद्धम् ॥ 6-45-86 विपरीतम् अतीतक्रमम् ॥
