अध्यायः 055

अर्जुनयुद्धवर्णनम् ॥ 1 ॥
सञ्जय उवाच 	001  
ततोऽपराह्णभूयिष्ठे तस्मिन्नहनि भारत ।	001a  
रथनागाश्वपत्तीनां सादिनां च महाक्षये ॥	001c  
द्रोणपुत्रेण शल्येन कृपेण च महात्मना ।	002a  
समसज्जत पाञ्चाल्यस्त्रिभिरैतैर्महारथैः ॥	002c  
स लोकविदितानश्वान्निजघान महाबलः ।	003a  
द्रौणेः पाञ्चालदायादः शितैर्दशभिराशुगैः ॥	003c  
ततः शल्यरथं तूर्णमास्थाय हतवाहनः ।	004a  
द्रौणिः पाञ्चालदायादमभ्यवर्षदथेषुभिः ॥	004c  
धृष्टद्युम्नं तु संयुक्तं द्रौणिना वीक्ष्य भारत ।	005a  
सौभद्रोऽभ्यपतत्तूर्णं विकिरन्निशिताञ्शरान् ॥	005c  
स शल्यं पञ्चविंशत्या कृपं च नवभिः शरैः ।	006a  
अश्वत्थामानमष्टाभिर्विव्याध पुरुषर्षभः ॥	006c  
आर्जुनिं तु ततस्तूर्णं द्रौणिर्विव्याध पत्रिणा ।	007a  
शल्योऽथ दशभिश्चैव कृपश्च निशितैस्त्रिभिः ॥	007c  
लक्ष्मणस्तव पौत्रस्तु सौभद्रं समवस्थितम् ।	008a  
अभ्यवर्तत संहृष्टस्ततो युद्धमवर्तत ॥	008c  
दौर्योधनिः सुसङ्क्रुद्धः सौभद्रं परवीरहा ।	009a  
विव्याध समरे राजंस्तदद्भुतमिवाभवत् ॥	009c  
अभिमन्युः सुसङ्क्रुद्धो भ्रातरं भरतर्षभ ।	010a  
शरैः पञ्चाशतै राजन्क्षिप्रहस्तोऽभ्यविध्यत ॥	010c  
लक्ष्मणोऽपि पुनस्तस्य धनुश्चिच्छेद पत्रिणा ।	011a  
मुष्टिदेशे महाराज ततस्ते चुक्रुशुर्जनाः ॥	011c  
तद्विहाय धनुश्छिन्नं सौभद्रः परवीरहा ।	012a  
अन्यदादत्तवांश्चित्रं कार्मुकं वेगवत्तरम् ॥	012c  
तौ तत्र समरे युक्तौ कृतप्रतिकृतैषिणौ ।	013a  
अन्योन्यं विशिखैस्तीक्ष्णैर्जघ्नतुः पुरुषर्षभौ ॥	013c  
ततो दुर्योधनो राजा दृष्ट्वा पुत्रं महारथम् ।	014a  
पीडितं तव पौत्रेण प्रायात्तत्र प्रजेश्वरः ॥	014c  
सन्निवृत्ते तव सुते सर्व एव जनाधिपाः ।	015a  
आर्जुनिं रथवंशेन समन्तात्पर्यवारयन् ॥	015c  
स तैः परिवृतः शूरैः शूरो युधि सुदुर्जयैः ।	016a  
न स्म प्रव्यथते राजन्कृष्णतुल्यपराक्रमः ॥	016c  
सौभद्रमथ संसक्तं दृष्ट्वा तत्र धनञ्जयः ।	017a  
अभिदुद्राव वेगेन त्रातुकामः स्वमात्मजम् ॥	017c  
ततः सरथनागाश्वा भीष्मद्रोणपुरोगमाः ।	018a  
अभ्यवर्तन्त राजानः सहिताः सव्यसाचिनम् ॥	018c  
उद्धूतं सहसा भौमं नागाश्वरथपत्तिभिः ।	019a  
दिवाकररथं प्राप्य रजस्तीव्रमदृश्यत ॥	019c  
तानि नागसहस्राणि भूमिपालशतानि च ।	020a  
तस्य बाणपथं प्राप्य नाभ्यवर्तन्त सर्वशः ॥	020c  
प्रणेदुः सर्वभूतानि बभूवुस्तिमिरा दिशः ।	021a  
कुरूणां चानयस्तीव्रः समदृश्यत दारुणः ॥	021c  
नाप्यन्तरिक्षं न दिशो न भूमिर्न च भास्करः ।	022a  
प्रजज्ञे भरतश्रेष्ठ शस्त्रसङ्घैः किरीटिनः ॥	022c  
सादिता रथनागाश्च हताश्वा रथिनो रणे ।	023a  
विप्रद्रुतरथाः केचिद्दृश्यन्ते रथयूथपाः ॥	023c  
विरथा रथिनश्चान्ये धावमानाः समन्ततः ।	024a  
तत्रतत्रैव दृश्यन्ते सायुधाः साङ्गदैर्भुजैः ॥	024c  
हयारोहा हयांस्त्यक्त्वा गजारोहाश्च दन्तिनः ।	025a  
अर्जुनस्य भयाद्राजन्समन्ताद्विप्रदुद्रुवुः ॥	025c  
रथेभ्यश्च गजेभ्यश्च हयेभ्यश्च नराधिपाः ।	026a  
पतिताः पात्यमानाश्च दृश्यन्तेऽर्जुनसायकैः ॥	026c  
सगदानुद्यतान्बाहून्सखड्गांश्च विशाम्पते ।	027a  
सप्रासांश्च सतूणीरान्सशरान्सशरासनान् ॥	027c  
साङ्कुशान्सपताकांश्च तत्रतत्रार्जुनो नृणाम् ।	028a  
निचकर्त शरैरुग्रै रौद्रं वपुरधारयत् ॥	028c  
परिघाणां प्रदीप्तानां मुद्गराणां च मारिष ।	029a  
प्रासानां भिन्दिपालानां निस्त्रिंशानां च संयुगे ॥	029c  
परश्वथानां तीक्ष्णानां तोमराणां च भारत ।	030a  
वर्मणां चापविद्धानां काञ्चनानां च भूमिप ॥	030c  
ध्वजानां चर्मणां चैव व्यजनानां च सर्वशः ।	031a  
छत्राणां हेमदण्डानां तोमराणां च भारत ॥	031c  
प्रतोदानां च योक्त्राणां कशानां चैव मारिष ।	032a  
राशयः स्मात्र दृश्यन्ते विनिकीर्णा रणक्षितौ ॥	032c  
नासीत्तत्र पुमान्कश्चित्तव सैन्यस्य भारत ।	033a  
योऽर्जुनं समरे शूरं प्रत्युद्यायात्कथञ्चन ॥	033c  
यो यो हि समरे पार्थं प्रत्युद्याति विशाम्पते ।	034a  
स सङ्ख्ये विशिखैस्तीक्ष्णैः परलोकाय नीयते ॥	034c  
तेषु विद्रवमाणेषु तव योधेषु सर्वशः ।	035a  
अर्जुनो वासुदेवश्च दध्मतुर्वारिजोत्तमौ ॥	035c  
तत्पभग्नं बलं दृष्ट्वा पिता देवव्रतस्तव ।	036a  
अब्रवीत्समरे शूरं भारद्वाजं स्मयन्निव ॥	036c  
एष पाण्डुसुतो वीर कृष्णेन सहितो बली ।	037a  
तथा करोति सैन्यानि यथा कुर्याद्धनञ्जयः ॥	037c  
न ह्येष समरे शक्यो विजेतुं हि कथञ्चन।	038a  
यथास्य दृश्यते रूप कालान्तकयमोपमम् ॥	038c  
न निवर्तयितुं चापि शक्येयं महती चमूः ।	039a  
अन्योन्यप्रेक्षया पश्य द्रवतीयं वरूथिनी ॥	039c  
एष चास्तं गिरिश्रेष्ठं भानुमान्प्रतिपद्यते ।	040a  
चक्षूंषि सर्वलोकस्य संहरन्निव सर्वथा ॥	040c  
तत्रावहारं सम्प्राप्तं मन्येऽहं पुरुषर्षभ ।	041a  
श्रान्ता भीताश्च नो योधा न योत्स्यन्ति कथञ्चन॥	041c  
एवमुक्त्वा ततो भीष्मो द्रोणमाचार्यसत्तमम् ।	042a  
अवहारमथो चक्रे तावकानां महारथः ॥	042c  
\'ततः सरथनागाश्वा जंय प्राप्य ससोमकाः ।	043a  
पाञ्चालाः पाण्डवाश्चैव प्रणेदुश्च पुनः पुनः ॥	043c  
प्रययुः शिबिरायैव धनञ्जयपुरस्कृताः ।	044a  
वादित्रघोषैः संहृष्टाः प्रणद्यन्तो महारथाः ॥\'	044c  
ततोऽवहारः सैन्यानां तव तेषां च भारत ।	045a  
अस्तं गच्छति सूर्येऽभूत्सन्ध्याकाले च वर्तति ॥ ॥	045c  

इति श्रीमन्महाभारते भीष्मपर्वणि भीष्मवधपर्वणि द्वितीयदिवसयुद्धे पञ्चपञ्चाशोऽध्यायः ॥ ॥ इति द्वितीयदिवसयुद्धम् ॥

6-55-8 तव पौत्रमवस्थितम् इति क. घ. पुस्तकपाठः ॥ 6-55-37 यथा कुर्याद्धनञ्जयः । धनञ्जयोऽग्निः ॥ 6-55-43 वर्तति वर्तमाने ॥
