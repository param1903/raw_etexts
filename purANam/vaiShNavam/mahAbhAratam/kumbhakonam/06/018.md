अध्यायः 018

कुरुसेनावर्णनम् ॥ 1 ॥
सञ्जय उवाच 	001  
ततो मुहूर्तात्तुमुलः शब्दो हृदयकम्पनः ।	001a  
अश्रूयत महाराज योधानां प्रयुयुत्सताम् ॥	001c  
शङ्खदुन्दुभिघोषैश्च वारणानां च बृंहितैः ।	002a  
नेमिघोषै रथानां च दीर्यतीव वसुन्धरा ॥	002c  
हयानां हेषमाणानां योधानां चैव गर्जताम् ।	003a  
क्षणेनैव नभो भूमिः शब्देनापूरितं तदा ॥	003c  
पुत्राणां तव दुर्धर्ष पाण्डवानां तथैव च ।	004a  
समकम्पन्त सैन्यानि परस्परसमागमे ॥	004c  
तत्र नागा रथाश्चैव जाम्बूनदविभूषिताः ।	005a  
भ्राजमाना व्यदृश्यन्त मेघा इव सविद्युतः ॥	005c  
ध्वजा बहुविधाकारास्तावकानां नराधिप ।	006a  
काञ्चनाङ्गदिनो रेजुर्ज्वलिता इव पावकाः ॥	006c  
स्वेषां चैव परेषां च समदृश्यन्त भारत ।	007a  
महेन्द्रकेतवः शुभ्रा महेन्द्रसदनेष्विव ॥	007c  
काञ्चनैः कवचैर्वीरा ज्वलनार्कसमप्रभैः ।	008a  
सन्नद्धाः समदृश्यन्त ज्वलनार्कसमप्रभाः ॥	008c  
कुरुयोधवरा राजन्विचित्रायुधकार्मुकाः ।	009a  
उद्यतैरायुथैश्चित्रैस्तलबद्धाः पताकिनः ॥	009c  
ऋषभाक्षा महेष्वासाश्चमूमुखगता बभुः ।	010a  
पृष्ठगोपास्तु भीष्मस्य पुत्रास्तव नराधिप ।	010c  
दुःशासनो दुर्विषहो दुर्मुखो दुःसहस्तथा ॥	010e  
विविंशतिश्चित्रसेनो विकर्णश्च महारथः ।	011a  
सत्यव्रतः पुरुमित्रो जयो भूरिश्रवाः शलः ॥	011c  
रथा विंशतिसाहस्रास्तथैषामनुयायिनः ।	012a  
अभीषाहाः शूरसेनाः शिबयोऽथ वसातयः ॥	012c  
शाल्वा मत्स्यास्तथाम्बष्ठास्त्रैगर्ताः केकयास्तथा ।	013a  
सौवीराः कैतवाः प्राच्याः प्रतीच्योदीच्यवासिनः ॥	013c  
द्वादशैते जनपदाः सर्वे शूरास्तनुत्यजः ।	014a  
महता रथवंशेन ते ररक्षुः पितामहम् ॥	014c  
अनीकं दशसाहस्रं कुञ्जराणां तरस्विनाम् ।	015a  
मागधो यत्र नृपतिस्तद्रथानीकमन्वयात् ॥	015c  
रथानां चक्ररक्षाश्च पादरक्षाश्च दन्तिनाम् ।	016a  
अभवन्वाहिनीमध्ये शतानामयुतानि षट् ॥	016c  
पादाताश्चाग्रतो गच्छन्धनुश्चर्मासिपाणयः ।	017a  
अनेकशतसाहस्रा नखरप्रासयोधिनः ॥	017c  
अक्षौहिण्यो दशैका च तव पुत्रस्य भारत ।	018a  
अदृश्यत महाराज गङ्गेव यमुनान्तरा ॥ ॥	018c  

इति श्रीमन्महाभारते भीष्मपर्वणि भगवद्गीतापर्वणि अष्टादशोऽध्यायः ॥

6-18-16 शतानामयुतानि षट् षट्शतान्ययुतगुणानि । षष्टिलक्षाणीति यावत् ॥
