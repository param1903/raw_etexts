अध्यायः 007

मेरोरुत्तरभागस्थोत्तरकुरुवर्णनम् ॥ 1 ॥ तथा मेरोः पूर्वभागस्थभद्राश्वखण्डवर्णनम् ॥ 2 ॥
धृतराष्ट्र उवाच 	001  
मेरोरथोत्तरं पार्श्वं पूर्वं चाचक्ष्व सञ्जय ।	001a  
निखिलेन महाबुद्धे माल्यवन्तं च पर्वतम् ॥	001c  
सञ्जय उवाच 	002  
दक्षिणेन तु नीलस्य मेरोः पार्श्वे तथोत्तरे ।	002a  
उत्तराः कुरवो राजन्पुण्याः सिद्धनिषेविताः ॥	002c  
तत्र वृक्षा मधुफला नित्यपुष्पफलोपगाः ।	003a  
पुष्पाणि च सुगन्धीनि रसवन्ति फलानि च ॥	003c  
सर्वकामफलास्तत्र केचिद्वृक्षा जनाधिप ।	004a  
अपरे क्षीरिणो नाम वृक्षास्तत्र नराधिप ॥	004c  
ये क्षरन्ति सदा क्षीरं षड्रसं चामृतोपमम् ।	005a  
वस्त्राणि च प्रसूयन्ते फलेष्वाभरणानि च ॥	005c  
सर्वा मणिमयी भूमिः सूक्ष्मकाञ्चनवालुका ।	006a  
सर्वर्तुसुखसंस्पर्शा निष्पङ्का च जनाधिप ।	006c  
पुष्करिष्यः शुभास्तत्र सुखस्पर्शा मनोरमाः ॥	006e  
देवलोकच्युताः सर्वे जायन्ते तत्र मानवाः ।	007a  
शुक्लाभिजनसम्पन्नाः सर्वे सुप्रियदर्शनाः ॥	007c  
मिथुनानि च जायन्ते स्त्रियश्चाप्सरसोपमाः ।	008a  
तेषां ते क्षीरिणां क्षीरं पिबन्त्यमृतसन्निभम् ॥	008c  
मिथुनं जायते काले समं तच्च प्रवर्धते ।	009a  
तुल्यरूपगुणोपेतं समवेषं तथैव च ॥	009c  
एवमेवानुरूपं च चक्रवाकसमं विभो ।	010a  
निरामयाश्च ते लोका नित्यं मुदितमानसाः ॥	010c  
दशवर्षसहस्राणि दशवर्षशतानि च ।	011a  
जीवन्ति ते महाराज न चान्योन्यं जहत्युत ॥	011c  
भारुण्डा नाम शकुनास्तीक्ष्णतुण्डा महाबलाः ।	012a  
तान्निर्हरन्तीह मृतान्दरीषु प्रक्षिपन्ति च ॥	012c  
उत्तराः कुरवो राजन्व्याख्यातास्ते समासतः ।	013a  
मेरोः पार्श्वमहं पूर्वं वक्ष्याम्यथ यथातथम् ॥	013c  
तस्य मूर्धाभिषेकस्तु भद्राश्वस्य विशाम्पते ।	014a  
भद्रसालवनं यत्र कालाम्रश्च महाद्रुमः ॥	014c  
कालाम्रस्तु महाराज नित्यपुष्पफलः शुभः ।	015a  
द्रुमश्च योजनोत्सेधः सिद्धचारणसेवितः ॥	015c  
तत्र ते पुरुषाः श्वेतास्तेजोयुक्ता महाबलाः ।	016a  
स्त्रियः कुमुदवर्णाश्च सुन्दर्यः प्रियदर्शनाः ॥	016c  
चन्द्रप्रभाश्चन्द्रवर्णाः पूर्वचन्द्रनिभाननाः ।	017a  
चन्द्रशीतलगात्र्यश्च नृत्तगीतविशारदाः ॥	017c  
दशवर्षसहस्राणि तत्रायुर्भरतर्षभ ।	018a  
कालाम्ररसपीतास्ते नित्यं संस्थितयौवनाः ॥	018c  
दक्षिणेन तु नीलस्य निषधस्योत्तरेण तु ।	019a  
सुदर्शनो नाम महाञ्जम्बूवृक्षः सनातनः ॥	019c  
सर्वकामफलः पुण्यः सिद्धचारणसेवितः ।	020a  
तस्य नाम्ना समाख्यातो जम्बूद्वीपः सनातनः ॥	020c  
योजनानां सहस्त्रं च शतं च भरतर्षभ ।	021a  
उत्सेधो वृक्षराजस्य दिवस्पृङ्मनुजेश्वर ॥	021c  
अरत्नीनां सहस्रं च शतानि दश पञ्च च ।	022a  
परिणाहस्तु वृक्षस्य फलानां रसभेदिनाम् ॥	022c  
पतमानानि तान्युर्वीं कुर्वन्ति विपुलं स्वनम् ।	023a  
मुञ्चन्ति च रसं राजंस्तस्मिन्रजतसन्निभम् ॥	023c  
तस्या जम्बाः फलरसो नदी भूत्वा जनाधिप ।	024a  
मेरुं प्रदक्षिणं कृत्वा सम्प्रयात्युत्तरान्कुरून् ॥	024c  
तत्र तेषां मनःशान्तिर्न पिपासा जनाधिप ।	025a  
तस्मिन्फलरसे पीते न जरा बाधते च तान् ॥	025c  
तत्र जाम्बूनदं नाम कनकं देवभूषणम् ।	026a  
इन्द्रगोपकसङ्काशं जायते भास्वरं तु तत् ॥	026c  
तरुणादित्यवर्णाश्च जायन्ते तत्र मानवाः ।	027a  
तथा माल्यवतः शृङ्गे दृश्यते हव्यवाट् सदा ॥	027c  
नाम्ना संवर्तको नाम कालाग्निर्भरतर्षभ ।	028a  
तथा माल्यवतः शृङ्गे पूर्वपूर्वानुगण्डिका ॥	028c  
योजनानां सहस्राणि पञ्चषण्माल्यवानथ ।	029a  
महारजतसङ्काशा जायन्ते तत्र मानवाः ॥	029c  
ब्रह्मलोकच्युताः सर्वे सर्वे सर्वेषु साधवः ।	030a  
तपस्तप्यन्ति ते तीव्रं भवन्ति ह्यूर्ध्वरेतसः ।	030c  
रक्षणार्थं तु भूतानां प्रविश्यन्ते दिवाकरम् ॥	030e  
षष्टिस्तानि सहस्राणि षष्टिरेव शतानि च ।	031a  
अरुणस्याग्रतो यान्ति परिवार्य दिवाकरम् ॥	031c  
षष्टिं वर्षसहस्राणि षष्टिमेव शतानि च ।	032a  
आदित्यतापतप्तास्ते विशन्ति शशिमण्डलम् ॥ ॥	032c  

इति श्रीमन्महाभारते भीष्मपर्वणि जम्बूखण्डविनिर्माणपर्वणि सप्तमोऽध्यायः ॥

6-7-3 मधुफलाः स्वादुफलाः ॥ 6-7-7 शुक्लाभिजनो विष्णुभक्तजनस्तेन सम्पन्नास्तत्सङ्गिनः ॥ 6-7-10 चक्रवाकौ सहचरौ पक्षिदम्पती ॥ 6-7-14 मूर्धाभिषेको मूर्धाभिषिक्तम् । मुख्यमिति यावत् ॥ 6-7-28 गण्डिका क्षुद्रपर्वतः ॥ 6-7-29 पञ्चषट् पञ्चाधिकाः षट् एकादशेत्यर्थः । महारजतं काञ्चनं तत्सङ्काशाः ॥ 6-7-30 ब्रह्मलोकेति । ये इतः कर्मणा ब्रह्मलोकं गतास्ते ततश्च्युताः सन्तो माल्यवति पर्वते जन्म लब्ध्वा भूतानां रक्षणार्थं तपस्तप्त्वा दिवाकरं प्रविशन्ते तत्समीपं प्राप्नुवन्ति ॥
