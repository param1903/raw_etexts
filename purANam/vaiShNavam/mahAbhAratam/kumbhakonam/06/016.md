अध्यायः 016

कुरुपाण्डवसेनावर्णनम् ॥ 1 ॥
सञ्जय उवाच 	001  
ततो रजन्यां व्युष्टायां शब्दः समभवन्महान् ।	001a  
क्रोशतां भूमिपालानां युज्यतां युज्यतामिति ॥	001c  
शङ्खदुन्दुभिघोषैश्च सिंहनादैश्च भारत ।	002a  
हयहेषितनादैश्च रथनेमिस्वनैस्तथा ॥	002c  
गजानां बृहतां चैव योधानां चापि गर्जताम् ।	003a  
क्ष्वेलितास्फोटितोत्क्रुष्टैस्तुमुलं सर्वतोऽभवत् ॥	003c  
उदतिष्ठन्महाराज सर्वं युक्तमशेषतः ।	004a  
सूर्योदये महत्सैन्यं कुरुपाण्डवसेनयोः ॥	004c  
राजेन्द्र तव पुत्राणां पाण्डवानां तथैव च ।	005a  
दुष्प्रधृष्याणि चास्त्राणि सशस्त्रकवचानि च ॥	005c  
ततः प्रकाशे सैन्यानि समदृश्यन्त भारत ।	006a  
त्वदीयानां परेषां च शस्त्रवन्ति महान्ति च ॥	006c  
तत्र नागा रथाश्चैव जाम्बूनदपरिष्कृताः ।	007a  
विभ्राजमाना दृश्यन्ते मेघा इव सविद्युतः ॥	007c  
रथानीकान्यदृश्यन्त नगराणीव भूरिशः ।	008a  
अतीव शुशुभे तत्र पिता ते पूर्णचन्द्रवत् ॥	008c  
धनुर्भिर्ऋष्टिभिः खड्गैर्गदाभिः शक्तितोमरैः ।	009a  
योधाः प्रहरणैः शुभ्रैस्तेष्वनीकेष्ववस्थिताः ॥	009c  
गजाः पदाता रथिनस्तुरगाश्च विशाम्पते ।	010a  
व्यतिष्ठन्वागुराकाराः शतशोऽथ सहस्रशः ॥	010c  
ध्वजा बहुविधाकारा व्यदृश्यन्त समुच्छ्रिताः ।	011a  
स्वेषां चैव परेषां च द्युतिमन्तः सहस्रशः ॥	011c  
काञ्चना मणिचित्राङ्गा ज्वलन्त इव पावकाः ।	012a  
अर्चिष्मन्तो व्यरोचन्त गजारोहाः सहस्रशः ॥	012c  
महेन्द्रकेतवः शुभ्रा महेन्द्रसदनेष्विव ।	013a  
सन्नद्धास्ते प्रवीराश्च ददृशुर्युद्धकाङ्क्षिणः ॥	013c  
उद्यतैरायुधैश्चित्रास्तलबद्धाः कलापिनः ।	014a  
ऋषभाक्षा मनुष्येन्द्राश्चमूमुखगता बभुः ॥	014c  
शकुनिः सौबलः शल्य आवन्त्योऽथ जयद्रथः ।	015a  
विन्दानुविन्दौ कैकेयाः काम्भोजश्च सुदक्षिणः ॥	015c  
श्रुतायुधश्च कालिङ्गो जयत्सेनश्च पार्थिवः ।	016a  
बृहद्बलश्च कौशल्यः कृतवर्मा च सात्वतः ॥	016c  
दशैते पुरुषव्याघ्राः शूराः परिघबाहवः ।	017a  
अक्षौहिणीनां पतयो यज्वानो भूरिदक्षिणाः ॥	017c  
एते चान्ये च बहवो दुर्योधनवशानुगाः ।	018a  
राजानो राजपुत्राश्च नीतिमन्तो महारथाः ॥	018c  
सन्नद्धाः समदृश्यन्त स्वेष्वनीकेष्ववस्थिताः ।	019a  
बद्धकृष्णाजिनाः सर्वे बलिनो युद्धशालिनः ॥	019c  
हृष्टा दुर्योधनस्यार्थे ब्रह्मलोकाय दीक्षिताः ।	020a  
समर्था दश वाहिन्यः परिगृह्य व्यवस्थिताः ॥	020c  
एकादशी धार्तराष्ट्री कौरवाणां महाचमूः ।	021a  
अग्रतः सर्वसैन्यानां यत्र शान्तनवोऽग्रणीः ॥	021c  
श्वेतोष्णीषं श्वेतहयं श्वेतवर्माणमच्युतम् ।	022a  
अपश्याम महाराज भीष्मं चन्द्रमिवोदितम् ॥	022c  
हेमतालध्वजं भीष्मं राजते स्यन्दने स्थितम् ।	023a  
श्वेताभ्र इव तीक्ष्णांशुं ददृशुः कुरुपाण्डवाः ॥	023c  
दृष्ट्वा चमूमुखे भीष्मं समकम्पन्त पाण्डवाः ।	024a  
सृञ्जयाश्च महेष्वासा धृष्टद्युम्नपुरोगमाः ।	024c  
जृम्भमाणं महासिंहं दृष्ट्वा क्षुद्रमृगा यथा ॥	024e  
धृष्टद्युम्नमुखाः सर्वे समुद्विविजिरे मुहुः ।	025a  
एकादशैताः श्रीजुष्टा वाहिन्यस्तव पार्थिव ॥	025c  
पाण्डवानां तथा सप्त महापुरुषपालिताः ।	026a  
उन्मत्तमकरावर्तौ महाग्राहसमाकुलौ ॥	026c  
युगान्ते समवेतौ द्वौ दृश्येते सागराविव ।	027a  
नैव नस्तादृशो राजन्दृष्टपूर्वो न च श्रुतः ।	027c  
अनीकानां समेतानां कौरवाणां तथाविधः ॥ ॥	027e  

इति श्रीमन्महाभारते भीष्मपर्वणि भगवद्गीतापर्वणि षोडशोऽध्यायः ॥

6-16-4 युक्तं सन्नद्धम् । अशेषतः सर्वप्रकारैः ॥ 6-16-10 वागुराकाराः परेषां बन्धनार्थमित्यर्थः ॥ 6-16-14 तलबद्धाः तलं ज्याघातत्राणं बद्धं यैस्ते । कलापिनः तूणवन्तः ॥ 6-16-27 तथाविधः सम्मर्द इति शेषः ॥
