अध्यायः 005

सञ्जयेन धृतराष्ट्रं प्रति भूतपञ्चकगुणवर्णनपूर्वकं सङ्क्षेपेण जम्बूद्वीपवर्णनम् ॥ 1 ।
धृतराष्ट्र उवाच 	001  
नदीनां पर्वतानां च नामधेयानि सञ्जय ।	001a  
तथा जनपदानां च ये चान्ये भूमिमाश्रिताः ॥	001c  
प्रमाणं च प्रमाणज्ञ पृथिव्या मम सर्वतः ।	002a  
निखिलेन समाचक्ष्व काननानि च सञ्जय ॥	002c  
सञ्जय उवाच 	003  
पञ्चेमानि महाराज महाभूतानि सङ्ग्रहात् ।	003a  
जगतीस्थानि सर्वाणि समान्याहुर्मनीषिणः ॥	003c  
भूमिरापस्तथा वायुरग्निराकाशमेव च ।	004a  
गुणोत्तराणि सर्वाणि तेषां भूमिः प्रधानतः ॥	004c  
शब्दः स्पर्शश्च रूपं च रसो गन्धश्च पञ्चमः ।	005a  
भूमेरेते गुणाः प्रोक्ता ऋषिभिस्तत्त्ववेदिभिः ॥	005c  
चत्वारोऽप्सु गुणा राजन्गन्धस्तत्र न विद्यते ।	006a  
शब्दः स्पर्शश्च रूपं च तेजसोऽथ गुणास्त्रयः ।	006c  
शब्दः स्पर्शश्च वायौ द्वौ अाकाशे शब्द एव तु ॥	006e  
एते पञ्च गुणा राजन्महाभूतेषु पञ्चसु ।	007a  
वर्तन्ते सर्वलोकेषु येषु भूताः प्रतिष्ठिताः ॥	007c  
अन्योन्यं नाभिवर्तन्ते साम्यं भवति वै यदा ॥	008ac  
यदा तु विषमीभावमाविशन्ति परस्परम् ।	009a  
तदा देहैर्देहवन्तो व्यतिरोहन्ति नान्यथा ॥	009c  
आनुपूर्व्या विनश्यन्ति जायन्ते चानुपूर्वशः ।	010a  
सर्वाण्यपरिमेयाणि तदेषां रूपमैश्वरम् ॥	010c  
तत्रतत्र हि दृश्यन्ते धातवः पाञ्चभौतिकाः ।	011a  
तेषां मनुष्यास्तर्केण प्रमाणानि प्रचक्षते ॥	011c  
अचिन्त्याः खलु ये भावा न तांस्तर्केण साधयेत् ।	012a  
प्रकृतिभ्यः परं यत्तु तदचिन्त्यस्य लक्षणम् ॥	012c  
सुदर्शनं प्रवक्ष्यामि द्वीपं तु कुरुनन्दन ।	013a  
परिमण्डलो महाराज द्वीपोऽसौ चक्रसंस्थितः ॥	013c  
नदीजालप्रतिच्छन्नः पर्वतैश्चाभ्रसन्निभैः ।	014a  
पुरैश्च विविधाकारै रम्यैर्जनपदैस्तथा ॥	014c  
वृक्षैः पुष्पफलोपेतैः सम्पन्नधनधान्यवान् ।	015a  
लवणेन समुद्रेण समन्तात्परिवारितः ॥	015c  
यथा हि पुरुषः पश्येदादर्शे मुखमात्मनः ।	016a  
एवं सुदर्शनद्वीपो दृश्यते चन्द्रमण्डले ॥	016c  
द्विरंशस्तु ततः प्लक्षो द्विरंशः शाल्मलिर्महान् ।	017a  
द्विरंशः पिप्पलस्तस्य द्विरंशश्च कुशो महान् ।	017c  
सर्वौषधिसमापन्नः पर्वतैः परिवारितः ॥	017e  
आपस्ततोऽन्या विज्ञेयाः शेषः सङ्क्षेप उच्यते ।	018a  
ततोऽन्य उच्यते चायमेनं सङ्क्षेपतः शृणु ॥ ॥	018c  

इति श्रीमन्महाभारते भीष्मपर्वणि जम्बूखण्डविनिर्माणपर्वणि पञ्चमोऽध्यायः ॥

6-5-13 किमस्य प्रमाणं का वा आकृतिस्तवाभिमतेत्याशङ्क्याह सुदर्शनमिति । सुदर्शनो नाम जम्बूवृक्षविशेषस्तन्नामाङ्कितोऽयं द्वीपः सुदर्शनद्वीपः तं प्रमाणत आकृतितश्च प्रकर्षेण वक्ष्यामि । तुशब्दः पक्षान्तरव्यावृत्त्यर्थः । चक्रसंस्थितः चक्रवत् संस्थितं संस्थानमाकारो यस्य सः ॥ 6-5-16 नन्वेवंविधस्य कथमतिसूक्ष्मत्वमुच्यतेऽत आह यथा हीति ॥
