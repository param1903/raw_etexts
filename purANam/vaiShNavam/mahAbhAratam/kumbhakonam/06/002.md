अध्यायः 002

श्रीव्यासेन धृतराष्ट्रं प्रति युद्धदर्शनाय चक्षुर्दानकथनम् ॥ 1 ॥ धृतराष्ट्रेण युद्धश्रवणमात्रे प्रार्थिते व्यासेन सञ्जयं प्रति युद्धविषये सार्वज्ञदानपूर्वकं युद्धप्रकारकथननियोगः ॥ 2 । व्यासेन धृतराष्ट्रं प्रति दुर्निमित्तप्रादुर्भावकथनम् ॥ 3 ॥
वैशम्पायन उवाच 	001  
ततः पूर्वापरे सैन्ये समीक्ष्य भगवानृषिः ।	001a  
सर्ववेदविदां श्रेष्ठो व्यासः सत्यवतीसुतः ॥	001c  
भविष्यति रणे घोरे भरतानां पितामहः ।	002a  
प्रत्यक्षदर्शी भगवान्भूतभव्यभविष्यवित् ॥	002c  
वैचित्रवीर्यं राजानं रहस्स्थमिदमब्रवीत् ।	003a  
शोचन्तमार्तं ध्यायन्तं पुत्राणामनयं तदा ॥	003c  
व्यास उवाच 	004  
राजन्परीतकालास्ते पुत्राश्चान्ये च पार्थिवाः ।	004a  
ते हिंसन्तीव सङ्ग्रामे समासाद्येतरेतरम् ॥	004c  
तेषु कालपरीतेषु विनश्यत्स्वेव भारत ।	005a  
कालपर्यायमाहाय मा स्म शोके मनः कृथाः ॥	005c  
यदि चेच्छसि सङ्ग्रामं द्रष्टुमेनं विशाम्पते ।	006a  
चक्षुर्ददानि ते पुत्र युद्धमेतन्निशामय ॥	006c  
धृतराष्ट्र उवाच 	007  
न रोचये ज्ञातिवधं द्रष्टुं ब्रह्मर्षिसत्तम ।	007a  
युद्धमेतत्त्वशेषेण शृणुयां तव तेजसा ॥	007c  
वैशम्पायन उवाच 	008  
तस्मिन्ननिच्छति द्रष्टुं सङ्ग्रामं श्रोतुमिच्छति ।	008a  
वराणामीश्वरो व्यासः सञ्जयाय वरं ददौ ॥	008c  
व्यास उवाच 	009  
एष ते सञ्जयो राजन्युद्धमेतद्वदिष्यति ।	009a  
एतस्य सर्वं सङ्ग्रामे न परोक्षं भविष्यति ॥	009c  
चक्षुषा सञ्जयो राजन्दिव्येनैव समन्वितः ।	010a  
कथयिष्यति ते युद्धं सर्वज्ञश्च भविष्यति ॥	010c  
प्रकाशं वाऽप्रकाशं वा दिवा वा यदि वा निशि ।	011a  
मनसा चिन्तितमपि सर्वं वेत्स्यति सञ्जयः ॥	011c  
नैनं शस्त्राणि भेत्स्यन्ति नैनं बाधिष्यते श्रमः ।	012a  
गावल्गणिरयं जीवन्युद्धादस्माद्विमोक्ष्यते ॥	012c  
अहं तु कीर्तिमेतेषां कुरूणां भरतर्षभ ।	013a  
पाण्डवानां च सर्वेषां प्रथयिष्यामि मा शुचः ॥	013c  
दिष्टमेतन्नरव्याघ्र नाभिशोचितुमर्हसि ।	014a  
न चैव शक्यं संयन्तुं यतो धर्मस्ततो जयः ॥	014c  
वैशम्पायन उवाच 	015  
एवमुक्त्वा स भगवान्कुरूणां प्रतितामहः ।	015a  
पुनरेव महाभागो धृतराष्ट्रमुवाच ह ॥	015c  
इह युद्धे महाराज भविष्यति महान्क्षयः ।	016a  
तथेह च निमित्तानि भयदान्युपलक्षये ॥	016c  
श्येना गृध्राश्च काकाश्च काङ्काश्च सहिता बकैः ।	017a  
सम्पतन्ति ध्वजाग्रेषु समवायांश्च कुर्वते ॥	017c  
अभ्यग्रं च प्रपश्यन्ति युद्धमानन्दिनो द्विजाः ।	018a  
क्रव्यादा भक्षयिष्यन्ति मांसानि गजवाजिनाम् ॥	018c  
कटाकटेति वाशन्तो भैरवा भयवेदिनः ।	019a  
कङ्काः क्रोशन्ति मध्याह्ने दक्षिणामभितो दिशम् ॥	019c  
उभे पूर्वापरे सन्ध्ये नित्यं पश्यामि भारत ।	020a  
उदयास्तमने सूर्यं कबन्धैः परिवारितम् ॥	020c  
श्वेतलोहितपर्यन्ताः कृष्णग्रीवाः सविद्युतः ।	021a  
त्रिवर्णाः परिघाः सन्धौ भानुमावारयन्त्युत ॥	021c  
ज्वलितार्केन्दुनक्षत्रं निर्विशेषदिनक्षपम् ।	022a  
अहोरात्रं मया दृष्टं तद्भयाय भविष्यति ॥	022c  
आलक्षे प्रभया हीनां पौर्णमासीं च कार्तिकीम् ।	023a  
चन्द्रोऽभूदग्निवर्णश्च पद्मवर्णे नभस्तले ॥	023c  
स्वप्स्यन्ति निहता वीरा भूमिमावृत्य पार्थिवाः ।	024a  
राजानो राजपुत्राश्च शूराः परिघबाहवः ॥	024c  
अन्तरिक्षे वराहस्य पृषदंशस्य चोभयोः ।	025a  
प्रणादं युध्यतो रात्रौ रौद्रं नित्यं प्रलक्षये ॥	025c  
देवताप्रतिमाश्चैव कम्पन्ति च हसन्ति च ।	026a  
वमन्ति रुधिरं चास्यैः स्विद्यन्ति प्रपतन्ति च ॥	026c  
अनाहता दुन्दुभयः प्रणदन्ति विशाम्पते ।	027a  
अयुक्ताश्च प्रवर्तन्ते क्षत्रियाणां महारथाः ॥	027c  
कोकिलाः शतपत्राश्च चाषा भासाः शुकास्तथा ।	028a  
सारसाश्च मयूराश्च वाचो मुञ्चन्ति दारुणाः ॥	028c  
गृहीतशस्त्राः क्रोशन्ति चर्मिणो वाजिपृष्ठगाः ।	029a  
अरुणोदये प्रदृश्यन्ते शतशः शलभव्रजाः ॥	029c  
उभे सन्ध्ये प्रकाशन्ते दिशो दाहसमन्विते ।	030a  
पर्जन्यः पांसुवर्षी च मांसवर्षी च भारत ॥	030c  
या चैषा विश्रुता राजंस्त्रैलोक्ये साधुसम्मता ।	031a  
अरुन्धती तयाप्येष वसिष्ठः पृष्ठतः कृतः ॥	031c  
रोहिणीं पीडयन्नेष स्थितो राजञ्शनैश्चरः ।	032a  
व्यावृत्तं लक्ष्म सोमस्य भविष्यति महद्भयम् ॥	032c  
अनभ्रे च महाघोरस्तनितं श्रूयते भृशम् ।	033a  
वाहनानां च रुदतां निपतन्त्यश्रुबिन्दवः ॥ ॥	033c  

इति श्रीमन्महाभारते भीष्मपर्वणि जम्बूखण्डविनिर्माणपर्वणि द्वितीयोऽध्यायः ॥

6-2-2 भविष्यति भाविनि ॥ 6-2-4 हिंसन्तीव नाशयिष्यन्त्येव ॥ 6-2-5 पर्यायं वैपरीत्यम् ॥ 6-2-6 निशामय पश्य ॥ 6-2-17 समवायान् सङ्घान् ॥ 6-2-18 अभ्यग्रं समीपम् । क्रव्यादा मांसभक्षकाः ॥ 6-2-19 वाशन्तः शब्दं कुर्वन्तः ॥ 6-2-21 परिघाः परिवेषाः कृष्णग्रीवाः मध्ये कृष्णाः श्वेतलोहितपर्यन्ताश्च सन्धौ सन्ध्यायाम् आवारयन्ति वेष्टयन्ति ॥ 6-2-22 निर्विशेषदिनक्षयम् इति झ. पाठे निर्विशेषदिनक्षयम् अहोरात्रम् । निश्चयेन विगतः शेषो यस्य तस्य दिनस्य तिथेः क्षयो यस्मिन् । सूर्योदयद्वयास्पर्शिनी क्षयतिथिर्यस्मिन् अहोरात्रे तन्मया दृष्टम् । तदेव विशिनष्टि ज्वलितेति । अर्केन्द्वोर्नक्षत्रममावास्यायामुभाभ्यामाक्रान्तं नक्षत्रं तदेव ज्वलितं पापग्रहाक्रान्तं यस्मिन् । दर्से क्षयतिथिः तन्नक्षत्रे च पापग्रह इत्ययं महान् दुर्योग इत्यर्थः ॥ 6-2-23 पद्मवर्णे रक्तपद्मवर्णे ॥ 6-2-27 अयुक्ताः अश्वैरयोजिता अपि प्रवर्तन्ते चलन्ति । महान्तो रथाः महारथाः । मनोरथा इति क पाठः ॥ 6-2-29 गृहीतशस्त्राः आत्तलोहाः लोहतुण्डा इति यावत् शस्त्रमायुधलोहयोरित्यमरः । चर्मिणो भृङ्गरिटिसञ्ज्ञाः कृष्णशलभविशेषाः ॥
