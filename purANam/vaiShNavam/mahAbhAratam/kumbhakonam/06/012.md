अध्यायः 012

क्रौञ्चदिद्वीपवर्णनम् ॥ 1 ॥
सञ्जय उवाच 	001  
उत्तरेषु च कौरव्य द्वीपेषु श्रूयते कथा ।	001a  
एवं तत्र महाराज ब्रुवतश्च निबोध मे ॥	001c  
घृततोयः समुद्रोऽत्र दधिमण्डोदकोऽपरः ।	002a  
सुरोदः सागरश्चैव तथान्यो जलसागरः ॥	002c  
परस्परेण द्विगुणाः सर्वे द्वीपा नराधिप ।	003a  
पर्वताश्च महाराज समुद्रैः परिवारिताः ॥	003c  
गौरस्तु मध्यमे द्वीपे गिरिर्मानःशिलो महान् ।	004a  
पर्वतः पश्चिमे कृष्णो नारायणसखो नृप ॥	004c  
तत्र रत्नानि दिव्यानि स्वयं रक्षति केशवः ।	005a  
प्रसन्नश्चाभवत्तत्र प्रजानां व्यदधत्सुखम् ॥	005c  
कुशस्तम्बः कुशद्वीपे मध्ये जनपदैः सह ।	006a  
सम्पूज्यते शाल्मलिश्च द्वीपे शाल्मलिके नृप ॥	006c  
क्रौञ्चद्वीपे महाक्रौञ्चो गिरी रत्नचयाकरः ।	007a  
सम्पूज्यते महाराज चातुर्वर्ण्येन नित्यदा ॥	007c  
गोमन्तः पर्वतो राजन्सुमहान्सर्वधातुमान् ।	008a  
यत्र नित्यं निवसति श्रीमान्कमललोचनः ॥	008c  
मोक्षिभिः संस्तुतो नित्यं प्रभुर्नारायणो हरिः ।	009a  
कुशद्वीपे तु राजेन्द्र पर्वतो विद्रुमैश्चितः ॥	009c  
सुनामा नाम दुर्धर्षो द्वितीयो हेमपर्वतः ।	010a  
द्युतिमान्नाम कौरव्य तृतीयः कुमुदो गिरिः ॥	010c  
चतुर्थः पुष्पवान्नाम पञ्चमस्तु कुशेशयः ।	011a  
षष्ठो हरिगिरिर्नाम षडेते पर्वतोत्तमाः ॥	011c  
तेषामन्तरविष्कम्भो द्विगुणः सर्वभागशः ।	012a  
औद्भिदं प्रथमं वर्षं द्वितीयं वेणुमण्डलम् ॥	012c  
तृतीयं सुरथाकारं चतुर्थं कम्बलं स्मृतम् ।	013a  
धृतिमत्पञ्चमं वर्षं षष्ठं प्रभाकरम् ॥	013c  
सप्तमं कापिलं वर्षं सप्तैते वर्षलम्भकाः ।	014a  
एतेषु देवगन्धर्वाः प्रजाश्च जगतीश्वर ॥	014c  
विहरन्ते रमन्ते च न तेषु म्रियते जनः ।	015a  
न तेषु दस्यवः सन्ति म्लेच्छजात्योपि वा नृप ॥	015c  
गौरप्रायो जनः सर्वः सुकुमारश्च पार्थिव ।	016a  
अवशिष्टेषु सर्वेषु वक्ष्यामि मनुजेश्वर ॥	016c  
यथाश्रुतं महाराज तदव्यग्रमनाः शृणु ।	017a  
क्रौञ्चद्वीपे महाराज क्रौञ्चो नाम महागिरिः ॥	017c  
क्रौञ्चात्परो वामनको वामनादन्धकारकः ।	018a  
अन्धकारात्परो राजन्मैनाकः पर्वतोत्तमः ॥	018c  
मैनाकात्परतो राजन्गोविन्दो गिरिरुत्तमः ।	019a  
गोविन्दात्परतो राजन्निबिडो नाम पर्वतः ॥	019c  
परस्तु द्विगुणस्तेषां विष्कम्भो वंशवर्धन ।	020a  
देशांस्तत्र प्रवक्ष्यामि तन्मे निगदतः शृणु ॥	020c  
क्रौञ्चस्य कुशलो देशो वामनस्य मनोनुगः ।	021a  
मनोनुगात्परश्चोष्णो देशः कुरुकुलोद्वह ॥	021c  
उष्णात्परः प्रावरकः प्रावारादन्धकारकः ।	022a  
अन्धकारकदेशात्तु मुनिदेशः परः स्मृतः ॥	022c  
मुनिदेशात्परश्चैव प्रोच्यते दुन्दुभिस्वनः ।	023a  
सिद्धचारणसङ्कीर्णो गौरप्रायो जनाधिप ॥	023c  
एते देशा महाराज देवगन्धर्वसेविताः ।	024a  
पुष्करे पुष्करो नाम पर्वतो मणिरत्नवान् ॥	024c  
तत्र नित्यं प्रभवति स्वयं देवः प्रजापतिः ।	025a  
तं पर्युपासते नित्यं देवाः सर्वे महर्षयः ॥	025c  
वाग्भिर्मनोनुकूलाभिः पूजयन्तो जनाधिप ।	026a  
जम्बूद्वीपात्प्रवर्तन्ते रत्नानि विविधान्युत ॥	026c  
द्वीपेषु तेषु सर्वेषु प्रजानां कुरुसत्तम ।	027a  
ब्रह्मचर्येण सत्येन प्रजानां हि दमेन च ॥	027c  
आरोग्यायुःप्रमाणाभ्यां द्विगुणं द्विगुणं ततः ।	028a  
एको जनपदो राजन्द्वीपेष्वेतेषु भारत ।	028c  
उक्ता जनपदा येषु धर्मश्चैकः प्रदृश्यते ॥	028e  
ईश्वरो दण्डमुद्यम्य स्वयमेव प्रजापतिः ।	029a  
द्वीपानेतान्महाराज रक्षंस्तिष्ठति नित्यदा ॥	029c  
स राजा स शिवो राजन्स पिता प्रतितामहः ।	030a  
गोपायति नरश्रेष्ठ प्रजाः सजडपण्डिताः ॥	030c  
भोजनं चात्र कौरव्य प्रजाः स्वयमुपस्थितम् ।	031a  
सिद्धमेव महाबाहो तद्धि भुञ्जन्ति नित्यदा ॥	031c  
ततः परं समा नाम दृश्यते लोकसंस्थितिः ।	032a  
चतुरश्रं महाराज त्रयस्त्रिंशत्तु मण्डलम् ॥	032c  
तत्र तिष्ठन्ति कौरव्य चत्वारो लोकसम्मताः ।	033a  
दिग्गजा भरतश्रेष्ठ वामनैरावतादयः ॥	033c  
सुप्रतीकस्तदा राजन्प्रभिन्नकरटामुखः ।	034a  
तस्याहं परिमाणं तु न सङ्ख्यातुमिहोत्सहे ॥	034c  
असङ्ख्यातः स नित्यं हि तिर्यगूर्ध्वमधस्तथा ।	035a  
तत्र वै वायवो वान्ति दिग्भ्यः सर्वाभ्य एव हि ॥	035c  
असम्बद्धा महाराज तान्निगृह्णन्ति ते गजाः ।	036a  
पुष्करैः पद्मसङ्काशैर्विकसद्भिर्महाप्रभैः ॥	036c  
शतधा पुनरेवाशु ते तान्मुञ्चन्ति नित्यशः ।	037a  
श्वसद्भिर्मुच्यमानास्तु दिग्गजैरिह मारुताः ।	037c  
आगच्छन्ति महाराज ततस्तिष्ठन्ति वै प्रजाः ॥	037e  
धृतराष्ट्र उवाच 	038  
परो वै विस्तरोऽत्यर्थं त्वया सञ्जय कीर्तितः ।	038a  
दर्शितं द्वीपसंस्थानमुत्तरं ब्रूहि सञ्जय ॥	038c  
सञ्जय उवाच 	039  
उक्ता द्वीपा महाराज ग्रहं वै शृणु तत्त्वतः ।	039a  
स्वर्भानोः कौरवश्रेष्ठ यावदेव प्रमाणतः ॥	039c  
परिमण्डलो महाराज स्वर्भानुः श्रूयते ग्रहः ।	040a  
योजनानां सहस्राणि विष्कम्भो द्वादशास्य वै ॥	040c  
परिणाहेन षट्त्रिंशद्विपुलत्वेन चानघ ।	041a  
षष्टिमाहुः शतान्यस्य बुधाः पौराणिकास्तथा ॥	041c  
चन्द्रमास्तु सहस्राणि राजन्नेकादश स्मृतः ।	042a  
विष्कम्भेण कुरुश्रेष्ठ त्रयस्त्रिंशत्तु मण्डलम् ॥	042c  
एकोनषष्टिविष्कम्भं शीतरश्मेर्महात्मनः ॥	043ac  
सूर्यस्त्वष्टौ सहस्राणि द्वे चान्ये कुरुनन्दन ।	043a  
विष्कम्भेण ततो राजन्मण्डलं त्रिंशता समम् ॥	043c  
अष्टपञ्चाशतं राजन्विपुलत्वेन चानघ ।	044a  
श्रूयते परमोदारः पतगोऽसौ विभावसुः ॥	044c  
एतत्प्रमाणमर्कस्य निर्दिष्टमिह भारत ।	045a  
स राहुश्छादयत्येतौ यथाकालं महत्तया ॥	045c  
चन्द्रादित्यौ महाराज सङ्क्षेपोऽयमुदाहृतः ।	046a  
इत्येतत्ते महाराज पृच्छतः शास्त्रचक्षुषा ॥	046c  
सर्वमुक्तं यथातत्त्वं तस्माच्छममवाप्नुहि ।	047a  
यथोद्दिष्टं मया प्रोक्तं सनिर्माणमिदं जगत् ॥	047c  
तस्मादाश्वस कौरव्य पुत्रं दुर्योधनं प्रति ।	048a  
श्रुत्वेदं भरतश्रेष्ठ भूमिपर्व मनोनुगम् ॥	048c  
श्रीमान्भवति राजन्यः सिद्धार्थः साधुसम्मतः ।	049a  
आयुर्बलं च कीर्तिश्च तस्य तेजश्च वर्धते ॥	049c  
यः शृणोति महीपाल पर्वणीदं यतव्रतः ।	050a  
प्रीयन्ते पितरस्तस्य तथैव च पितामहाः ॥	050c  
इदं तु भारतं वर्षं यत्र वर्तामहे वयम् ।	051a  
पूर्वैः प्रवर्तितं पुण्यं तत्सर्वं श्रुतवानसि ॥ ॥	051c  

इति श्रीमन्महाभारते भीष्मपर्वणि भूमिपर्वणि द्वादशोऽध्यायः ॥ ॥ समाप्तमिदं भूमिपर्व ॥

6-12-4 मानःशिलो मनःशिलामयः ॥ 6-12-34 तस्य गजचतुष्टयस्य पृथिव्या आश्रयभूतस्य । तत्कस्योपरि वर्तते इति दुर्वचम् । तेन ईश्वरशक्त्यैव दिग्गजा ध्रियन्त इति भावः ॥ 6-12-36 पुष्करैः शुण्डाग्रैः ॥ 6-12-39 उत्तरं सूर्येन्दुराहुप्रमाणम् ॥ 6-12-41 परिणाहेन परिधिना षट्त्रिंशत्सहस्राणि विपुलत्वेन ततोऽप्याधिक्येन ॥ 6-12-42 षष्टिर्योजनानि परिणाह एवेत्यर्थः ॥ 6-12-45 पतगः शीघ्रगः । विभावसुः सूर्यः ॥
