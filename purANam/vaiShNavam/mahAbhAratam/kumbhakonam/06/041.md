अध्यायः 041

एकचत्वारिंशोऽध्यायः ॥ भगवद्गीताध्यायः ॥ 17 ॥
अर्जुन उवाच 	001  
ये शास्त्रविधिमुत्सृज्य यजन्ते श्रद्धयान्विताः ।	001a  
तेषां निष्ठा तु का कृष्ण सत्वमाहो रजस्तमः ॥	001c  
श्रीभगवानुवाच 	002  
त्रिविधा भवति श्रद्धा देहिनां सा स्वभावजा ।	002a  
सात्विकी राजसी चैव तामसी चेति तां शृणु ॥	002c  
सत्वानुरूपा सर्वस्य श्रद्धा भवति भारत ।	003a  
श्रद्धामयोऽयं पुरुषो यो यच्छ्रद्धः स एव सः ॥	003c  
यजन्ते सात्विका देवान्यक्षरक्षांसि राजसाः ।	004a  
प्रेतान्भूतगणांश्चान्ये यजन्ते तामसा जनाः ॥	004c  
अशास्त्रविहितं घोरं तप्यन्ते ये तपो जनाः ।	005a  
दम्भाहङ्कारसंयुक्ताः कामरागबलान्विताः ॥	005c  
कर्शयन्तः शरीरस्थं भूतग्राममचेतसः ।	006a  
मां चैवान्तःशरीरस्थं तान्विद्ध्यासुरनिश्चयान् ॥	006c  
आहारस्त्वपि सर्वस्य त्रिविधो भवति प्रियः ।	007a  
यज्ञस्तपस्तथा दानं तेषां भेदमिमं शृणु ॥	007c  
आयुःसत्वबलारोग्यसुखप्रीतिविवर्धनाः ।	008a  
रस्याःस्निग्धाः स्थिरा हृद्या आहाराःसात्विकप्रियाः ॥	008c  
कट्वम्ललवणात्युष्णतीक्ष्णरूक्षविदाहिनः ।	009a  
आहारा राजसस्येष्टा दुःखशोकामयप्रदाः ॥	009c  
यातयामं गतरसं पूति पर्युषितं च यत् ।	010a  
उच्छिष्टमपि चामेध्यं भोजनं तामसप्रियम् ॥	010c  
अफलाकाङ्क्षिभिर्यज्ञो विधिदृष्टो य इज्यते ।	011a  
यष्टव्यमेवेति मनः समाधाय स सात्विकः ॥	011c  
अभिसन्धाय तु फलं दम्भार्थमपि चैव यत् ।	012a  
इज्यते भरतश्रेष्ठ तं यज्ञं विद्धि राजसम् ॥	012c  
विधिहीनमसृष्टान्नं मन्त्रहीनमदक्षिणम् ।	013a  
श्रद्धाविरहितं यज्ञं तामसं परिचक्षते ॥	013c  
देवद्विजगुरुप्राज्ञपूजनं शौचमार्जवम् ।	014a  
ब्रह्मचर्यमहिंसा च शारीरं तप उच्यते ॥	014c  
अनुद्वेगकरं वाक्यं सत्यं प्रियहितं च यत् ।	015a  
स्वाध्यायाभ्यसनं चैव वाङ्मयं तप उच्यते ॥	015c  
मनःप्रसादः सौम्यत्वं मौनमात्मविनिग्रहः ।	016a  
भावसंशुद्धिरित्येतत्तपो मानसमुच्यते ॥	016c  
श्रद्धया परया तप्तं तपस्तत्त्रिविधं नरैः ।	017a  
अफलाकाङ्क्षिभिर्युक्तैः सात्विकं परिचक्षते ॥	017c  
सत्कारमानपूजार्थं तपो दम्भेन चैव यत् ।	018a  
क्रियते तदिह प्रोक्तं राजसं चलमध्रुवम् ॥	018c  
मूढग्राहेणात्मनो यत्पीडया क्रियते तपः ।	019a  
परस्योत्सादनार्थं वा तत्तामसमुदाहृतम् ॥	019c  
दातव्यमिति यद्दानं दीयतेऽनुपकारिणे ।	020a  
देशे काले च पात्रे च तद्दानं सात्विकं स्मृतम् ॥	020c  
यत्तु प्रत्युपकारार्थं फलमुद्दिश्य वा पुनः ।	021a  
दीयते च परिक्लिष्टं तद्दानं राजसं स्मृतम् ॥	021c  
अदेशकाले यद्दानमपात्रेभ्यश्च दीयते ।	022a  
असत्कृतमवज्ञातं तत्तामसमुदाहृतम् ॥	022c  
ओन्तत्सदिति निर्देशो ब्रह्मणस्त्रिविधः स्मृताः ।	023a  
ब्राह्मणास्तेन वेदाश्च यज्ञाश्च विहिताः पुरा ॥	023c  
तस्मादोमित्युदाहृत्य यज्ञदानतपःक्रियाः ।	024a  
प्रवर्तन्ते विधानोक्ताः सततं ब्रह्मवादिनाम् ॥	024c  
तदित्यनभिसन्धाय फलं यज्ञतपःक्रियाः ।	025a  
दानक्रियाश्च विविधाः क्रियन्ते मोक्षकाङ्क्षिभिः ॥	025c  
सद्भावे साधुभावे च सदित्येतत्प्रुयुज्यते ।	026a  
प्रशस्ते कर्मणि तथा सच्छब्दः पार्थ युज्यते ॥	026c  
यज्ञे तपसि दाने च स्थितिः सदिति चोच्यते ।	027a  
कर्म चैव तदर्थीयं सदित्येवाभिधीयते ॥	027c  
अश्रद्धया हुतं दत्तं तपस्तप्तं कृतं च यत् ।	028a  
असदित्युच्यते पार्थ न च तत्प्रेत्य नो इह ॥ ॥	028c  

इति श्रीमन्महाभारते भीष्मपर्वणि भगवद्गीतापर्वणि एकचत्वारिंशोऽध्यायः ॥

इति श्रीमद्भगवद्गीतासूपनिषत्सु ब्रह्मविद्यायां योगशास्त्रे श्रीकृष्णार्जुनसंवादे श्रद्धात्रयविभागयोगोनाम सप्तदशोऽध्यायः ॥
6-41-27 तदर्थोयम् इति माध्वपाठः ॥
