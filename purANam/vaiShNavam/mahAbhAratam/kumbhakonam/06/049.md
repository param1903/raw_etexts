अध्यायः 049

शङ्खयुद्धवर्णनम् ॥ 1 ॥
धृतराष्ट्र उवाच 	001  
( श्वेते सेनापतौ तात सङ्ग्रामे निहते परैः ।	001a  
किमकुर्वन्महेष्वासाः पाञ्चालाः पाण्डवैः सह ॥	001c  
सेनापतिं समाकर्ण्य श्वेतं युधि निपातितम् ।	002a  
तदर्थं यततां चापि परेषां प्रपलायिनाम् ॥	002c  
मनः प्रीणाति मे वाक्यं जयं सञ्जय शृण्वतः ।	003a  
प्रत्युपायं चिन्तयन्तः सज्जनाः प्रस्रवन्ति मे ॥	003c  
स हि वीरोऽनुरक्तश्च वृद्धः कुरुपतिस्तदा ।	004a  
कृतं वैरं सदा तेन पितुः पुत्रेण धीमता ॥	004c  
तस्योद्वेगभयाच्चापि संश्रितः पाण्डवान्पुरा ।	005a  
सर्वं बलं परित्यज्य दुर्गं संश्रित्य तिष्ठति ॥	005c  
पाण्डवानां प्रतापेन दुर्गं देशं निवेश्य च ।	006a  
सपत्नान्सततं बाधन्नार्यवृत्तिमनुष्ठितः ॥	006c  
आश्चर्यं वै सदा तेषां पुरा राज्ञां सुदुर्मतिः ।	007a  
ततो युधिष्ठिरे भक्तः कथं सञ्जय सूदितः ॥)	007c  
प्रक्षिप्तः सम्मतः क्षुद्रः पुत्रो मे पुरुषाधमः ।	008a  
न युद्धं रोचयेद्भीष्मो न चाचार्यः कथञ्चन ॥	008c  
न कृपो न च गान्धारी नाहं सञ्जय रोचये ।	009a  
न वासुदेवो वार्ष्णेयो धर्मराजश्च पाण्डवः ॥	009c  
न भीमो नार्जुनश्चैव न यमौ पुरुषर्षभौ ।	010a  
वार्यमाणो मया नित्यं गान्धार्या विदुरेण च ॥	010c  
जामदग्न्येन रामेण व्यासेन च महात्मना ।	011a  
दुर्योधनो युध्यमानो नित्यमेव हि सञ्जय ॥	011c  
कर्णस्य मतमास्थाय सौबलस्य च पापकृत् ।	012a  
दुःशासनस्य च तथा पाण्डवान्नान्वचिन्तयत् ॥	012c  
तस्याहं व्यसनं घोरं मन्ये प्राप्तं तु सञ्जय ।	013a  
श्वेतस्य च विनाशेन भीष्मस्य विजयेन च ॥	013c  
सङ्क्रुद्धः कृष्णसहितः पार्थः किमकरोद्युधि ।	014a  
अर्जुनाद्धि भयं भूयस्तन्मे तात न शाम्यति ॥	014c  
स हि शूरश्च कौन्तेयः क्षिप्रकारी धनञ्जयः ।	015a  
मन्ये शरैः शरीराणि शत्रूणां प्रमथिष्यति ॥	015c  
ऐन्द्रिमिन्द्रानुजसमं महेन्द्रसदृशं बले ।	016a  
अमोघक्रोधसङ्कल्पं दृष्ट्वा वः किमभून्मनः ॥	016c  
तथैव वेदविच्छूरो ज्वलनार्कसमद्युतिः ।	017a  
इन्द्रास्त्रविदमेयात्मा प्रपतन्समितिञ्जयः ॥	017c  
वज्रसंस्पर्शरूपाणामस्त्राणां च प्रयोजकः ।	018a  
सखड्गाक्षेपहस्तस्तु घोषं चक्रे महारथः ॥	018c  
स सञ्जय महाप्राज्ञो द्रुपदस्यात्मजो बली ।	019a  
धृष्टद्युम्नः किमकरोच्छ्वेते युधि निपातिते ॥	019c  
पुरा चैवापराधेन वधेन च चमूपतेः ।	020a  
मन्ये मनः प्रजज्वाल पाण्डवानां महात्मनाम् ॥	020c  
तेषां क्रोधं चिन्तयंस्तु अहःसु च निशासु च ।	021a  
न शान्तिमधिगच्छामि दुर्योदनकृतेन हि ।	021c  
कथं चाभून्महायुद्धं सर्वमाचक्ष्व सञ्जय ॥	021e  
सञ्जय उवाच 	022  
शृणु राजन्स्थिरो भूत्वा तवापनयनो महान् ।	022a  
न च दुर्योधने दोषमिमामाधातुमर्हसि ॥	022c  
गतोदके सेतुबन्धो यादृक्तादृङ्मतिस्तव ।	023a  
सन्दीप्ते भवने यद्वत्कूपस्य खननं तथा ॥	023c  
गतपूर्वाह्णभूयिष्ठे तस्मिन्नहनि दारुणे ।	024a  
तावकानां परेषां च पुनर्युद्धमवर्तत ॥	024c  
श्वेतं तु निहतं दृष्ट्वा विराटस्य चमूपतिम् ।	025a  
कृतवर्मणा च सहितं दृष्ट्वा शल्यमवस्थितम् ॥	025c  
शङ्खः क्रोधात्प्रजज्वाल हविषा हव्यवाडिव ।	026a  
स विस्फार्य महच्चापं शक्रचापोपमं बली ॥	026c  
अभ्यधावज्जिघांसन्वै शल्यं मद्राधिपं युधि ।	027a  
महता रथसङ्घेन समन्तात्परिरक्षितः ॥	027c  
सृजन्बाणमयं वर्षं प्रायाच्छल्यरथं प्रति ।	028a  
तमापतन्तं सम्प्रेक्ष्य मत्तवारणविक्रमम् ॥	028c  
तावकानां रथाः सप्त समन्तात्पर्यवारयन् ।	029a  
मद्रराजं परीप्सन्तो मृत्योर्दंष्ट्रान्तरं गतम् ॥	029c  
बृहद्बलश्च कौसल्यो जयत्सेनश्च मागधः ।	030a  
तथा रुक्मरथो राजन्पुत्रः शल्यस्य मानितः ॥	030c  
विन्दानुविन्दावावन्त्यौ काम्भोजश्च सुदक्षिणः ।	031a  
बृहत्क्षत्रस्य दायादः सैन्धवश्च जयद्रथः ॥	031c  
नानाधातुविचित्राणि कार्मुकाणि महात्मनाम् ।	032a  
विस्फारितान्यदृश्यन्त तोयदेष्विव विद्युतः ॥	032c  
ते तु बाणमयं वर्षं शङ्खमूर्ध्नि न्यपातयन् ।	033a  
निदाघान्तेऽनिलोद्धूता मेघा इव नगे जलम् ॥	033c  
ततः क्रुद्धो महेष्वासः सप्तभल्लैः सुतेजनैः ।	034a  
धनूंषि तेषामाच्छिद्य ननर्द पृतनापतिः ॥	034c  
ततो भीष्मो महाबाहुर्विनद्य जलदो यथा ।	035a  
तालमात्रं धनुर्गृह्य शङ्खमभ्यद्रवद्रणे ॥	035c  
तमुद्यन्तमुदीक्ष्याथ महेष्वासं महाबलम् ।	036a  
सन्त्रस्ता पाण्डवी सेना वातवेगहतेव नौः ॥	036c  
ततोऽर्जुनः सन्त्वरितः शङ्खस्यासीत्पुरःसरः ।	037a  
भीष्माद्रक्ष्योऽयमद्येति ततो युद्धमवर्तत ॥	037c  
हाहाकारो महानासीद्योधानां युधि युध्यताम् ।	038a  
तेजस्तेजसि सम्पृक्तमित्येवं विस्मयं ययुः ॥	038c  
अथ शल्यो गदापाणिरवतीर्य महारथात् ।	039a  
शङ्खस्य चतुरो वाहानहनद्भरतर्षभ ॥	039c  
स हताश्वाद्रथात्तूर्णं खड्गमादाय विद्रुतः ।	040a  
बीभत्सोश्च रथं प्राप्य पुनः शान्तिमविन्दत ॥	040c  
ततो भीष्मरथात्तूर्णमुत्पतन्ति पतत्रिणः ।	041a  
यैरन्तरीक्षं भूमिश्च सर्वतः समवस्तृता ॥	041c  
पञ्चालानथ मत्स्यांश्च केकयांश्च प्रभद्रकान् ।	042a  
भीष्मः प्रहरतां श्रेष्ठः पातयामास पत्रिभिः ॥	042c  
उत्सृज्य समरे राजन्पाण्डवं सव्यसाचिनम् ।	043a  
अभ्यद्रवत पाञ्चाल्यं द्रुपदं सेनया वृतम् ॥	043c  
प्रियं सम्बन्धिनं राजञ्शरानवकिरन्बहून् ।	044a  
अग्निनेव प्रदग्धानि वनानि शिशिरात्यये ॥	044c  
शरदग्धान्यदृश्यन्त सैन्यानि द्रुपदस्य ह ।	045a  
अत्यतिष्ठद्रणे भीष्मो विधूम इव पावकः ॥	045c  
मध्यन्दिने यथाऽऽदित्यं तपन्तमिव तेजसा ।	046a  
न शेकुः पाण्डवेयस्य योधा भीष्मं निरीक्षितुम् ॥	046c  
वीक्षाञ्चक्रुः समन्तात्ते पाण्डवा भयपीडिताः ।	047a  
त्रातारं नाध्यगच्छन्त गावः शीतार्दिता इव ॥	047c  
सा तु यौधिष्ठिरी सेना गाङ्गेयशरपीडिता ।	048a  
सिंहेनेव विनिर्भिन्ना शुक्ला गौरिव गोपतेः ॥	048c  
हते विप्रद्रुते सैन्ये निरुत्साहे विमर्दिते ।	049a  
हाहाकारो महानासीत्पाण्डुसैन्येषु भारत ॥	049c  
ततो भीष्मः शान्तनवो नित्यं मण्डलकार्मुकः ।	050a  
मुमोच बाणान्दीप्ताग्रानहीनाशीविषानिव ॥	050c  
शरैरेकायनीकुर्वन्दिशः सर्वा यतव्रतः ।	051a  
जघान पाण्डवरथानादिश्यादिश्य भारत ॥	051c  
ततः सैन्येषु भग्नेषु मथितेषु च सर्वशः ।	052a  
प्राप्ते चास्तं दिनकरे न प्राज्ञायत किञ्चन ॥	052c  
भीष्मं च समुदीर्यन्तं दृष्ट्वा पार्था महाहवे ।	053a  
अवहारमकुर्वन्त सैन्यानां भरतर्षभ ॥ ॥	053c  

इति श्रीमन्महाभारते भीष्मपर्वणि भीष्मवधपर्वणि प्रथमदिवसयुद्धे एकोनपञ्चाशोऽध्यायः ॥ ॥ इति प्रथमदिवसयुद्धम् ॥

6-49-51 एकायनीकुर्वन् एकमार्गाः कुर्वन् ॥
