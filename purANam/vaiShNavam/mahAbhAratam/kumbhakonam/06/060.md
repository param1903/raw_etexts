अध्यायः 060

भीष्मार्जुनयुद्धवर्णनम् ॥ 1 ॥
सञ्जय उवाच 	001  
व्युष्टां निशां भारत भारतानामनीकिनीनां प्रमुखे महात्मा ।	001a  
ययौ सपत्नान्प्रति जातकोपो वृतः समग्रेण बलेन भीष्मः ॥ 	001c  
तं द्रोणदुर्योधनबाह्लिकाश्च तथैव दुर्मर्षणचित्रसेनौ ।	002a  
जयद्रथश्चातिबलो बलौघैर्नृपास्तथान्ये प्रययुः समन्तात् ॥	002c  
स तैर्महद्भिश्च महारथैश्च तेजस्विभिर्वीर्यवद्भिश्च राजन् ।	003a  
रराज राजा स तु राजमुख्यैर्वृतः सदेवैरिव वज्रपाणिः ॥	003c  
तस्मिन्ननीकप्रमुखे विषक्ता दोधूयमानाश्च महापताकाः ।	004a  
सुरक्तपीतासितपाण्डुराभा महागजस्कन्धगता विरेजुः ॥	004c  
सा वाहिनी शान्तनवेन गुप्ता महारथैर्वारणवाजिभिश्च ।	005a  
बभौ सविद्युत्स्तनयित्नुकल्पा जलागमे द्यौरिव जातमेघा ॥	005c  
ततो रणायाभिमुखी प्रयाता प्रत्यर्जुनं शान्तनवाभिगुप्ता ।	006a  
सेनामहोग्रा सहसा कुरूणां वेगो यथा भीम इवापगायाः ॥	006c  
तं व्यालनानाविधगूढसारं गजाश्वपादातरथौघपक्षम् ।	007a  
व्यूहं महामेघसमं महात्मा ददर्श दूरात्कपिराजकेतुः ॥	007c  
विनिर्ययौ केतुमता रथेन नरर्षभः श्वेतहयेन काले ।	008a  
\' जये धृतः शत्रुवरूथिनीनां यथा सुरेन्द्रोऽसुरवाहिनीनाम् ॥	008c  
नारायणेनेन्द्र इवाभिगुप्तः शशीव सूर्येण समेयिवान्यथा ।	009a  
तथा महात्मा सह केशवेन वरूथिनीनां प्रमुखे रराज  ॥\'	009c  
सोपस्करं सोत्तरबन्धुरेषं यत्तं यदूनामृषभेण सङ्ख्ये ।	010a  
कपिध्वजं प्रेक्ष्य रथं विषेदुः सहैव पुत्रैस्तव कौरवेयाः ॥	010c  
प्रकल्पितं गुप्तमुदायुधेन किरीटिना लोकमहारथेन ।	011a  
तं व्यूहराजं ददृशुस्त्वदीयाश्चतुश्चतुर्व्यालसहस्रकीर्णम् ॥	011c  
यथैव पूर्वेऽहनि धर्मराज्ञा व्यूहः कृतः कौरवसत्तमेन ।	012a  
यथा न भूतो भुवि मानुषेषु न दृष्टपूर्वो न च संश्रुतश्च ॥	012c  
ततो यथादेशमुपेत्य तस्थुः पाञ्चालमुख्याः सह चेदिमुख्यैः ।	013a  
ततः समादेशसमाहतानि भेरीसहस्राणि विनेदुराजौ ॥	013c  
शङ्खस्वनास्तूर्यरवाः प्रणेदुः सर्वेष्वनीकेषु ससिंहनादाः ।	014a  
ततः सबाणानि महास्वनानि विस्फार्यमाणानि धनूंषि वीरैः ॥	014c  
क्षणेन भेरीपणवप्रणादानन्तर्दधुः शङ्खमहास्वनांश्च ।	015a  
तच्छङ्खशब्दावृतमन्तरिक्षमुद्धूतभौमद्रुतरेणुजालम् ॥	015c  
महानुभावाश्च ततः प्रकाशमालोक्य वीराः सहसाऽभिपेतुः ।	016a  
रथी रथेनाभिहतः ससूतः पपात साश्वः सरथः सकेतुः ॥	016c  
गजो गजेनाभिहतः पपात पदातिना चाभिहतः पदातिः ।	017a  
आवर्तमानान्यभिवर्तमानैर्घोरीकृतान्यद्भुतदर्शनानि ॥	017c  
प्रासैश्च खड्गैश्च समाहतानि सदश्ववृन्दानि सदश्ववृन्दैः ।	018a  
सुवर्णतारागणभूषितानि सूर्यप्रभाभानि शरावराणि ॥	018c  
विदार्यमाणानि परश्वथैश्च प्रासैश्च खड्गैश्च निपेतुरुर्व्याम् ।	019a  
गजैर्विषाणापरगात्ररुग्णाः केचित्ससूता रथिनः प्रपेतुः ॥	019c  
गजर्षभाश्चापि गजर्षभेण निपातिता बाणहताः पृथिव्याम् ।	020a  
गजौघवेगोद्धतसादितानां श्रुत्वा विषेदुः सहसा मनुष्याः ॥	020c  
आर्तस्वनं सादि पदातियूनां विषाणगात्रावरताडितानाम् ।	021a  
सम्भ्रान्तनागाश्वरथे मुहूर्ते महाक्षये सादिपदातियूनाम् ॥	021c  
महारथैः सम्परिवार्यमाणं सन्दृश्य दूरात्कपिराजकेतुम् ।	022a  
तं पञ्चतालोच्छ्रिततालकेतुः सदश्ववेगाद्भुतवीर्ययानः ॥	022c  
महास्त्रबाणाशनिदीप्तिमन्तं किरीटिनं शान्तनवोऽभ्यधावत् ।	023a  
तथैव शक्रप्रतिमप्रभावमिन्द्रात्मजं द्रोणमुखा विसस्रुः ॥	023c  
कृपश्च शल्यश्च विविंशतिश्च दुर्योधनः सौमदत्तिश्च राजन् ।	024a  
ततो रथानां प्रमुखादुपेत्य सर्वास्त्रवित्काञ्चनचित्रवर्मा ॥	024c  
जवेन शूरोऽभिससार सर्वांस्तानर्जुनस्यात्मभवोऽभिमन्युः ।	025a  
तेषां महास्त्राणि महारथानामसह्यकर्मा विनिहत्य कार्ष्णिः ॥	025c  
बभौ महामन्त्रहुतार्चिमाली सदोगतः सन्भगवानिवाग्निः ।	026a  
ततः स तूर्णं रुधिरोदफेनां कृत्वा नदीमाशु रणे रिपूणाम् ॥	026c  
जगाम सौभद्रमतीत्य भीष्मो महारथं पार्थमदीनसत्वः ।	027a  
ततः प्रहस्याद्भुतविक्रमेण गाण्डीवमुक्तेन शिलाशितेन ॥	027c  
विपाठजालेन महास्त्रजालं विनाशयामास किरीटमाली ।	028a  
तमुत्तमं सर्वधनुर्धराणामसक्तकर्मा कपिराजकेतुः ॥	028c  
भीष्मं महात्माऽभिववर्ष तूर्णं शरौघजालैर्विमलैश्च भल्लैः ।	029a  
तथैव भीष्माहतमन्तरिक्षे महास्त्रजालं कपिराजकेतोः ॥	029c  
विशीर्यमाणं ददृशुस्त्वदीया दिवाकरेणेव तमोभिभूतम् ।	030a  
एवंविधं कार्मुकभीमनादमदीनवत्सत्पुरुषोत्तमाभ्याम् ।	030c  
ददर्श लोकः कुरुसृञ्जयाश्च तद्द्वैरथं भीष्मधनञ्जयाभ्याम् ॥ ॥	030e  

इति श्रीमन्महाभारते भीष्मपर्वणि भीष्मवधपर्वणि चतुर्थदिवसयुद्धे षष्टितमोऽध्यायः ॥

6-60-1 व्युष्टां प्रभाताम् ॥ 6-60-7 व्यालो व्यूहविशेषस्तेन नानाविधं गूढसारं च ॥ 6-60-9 सोत्तरबन्धुरेषम् उत्तरेणाच्छादनेन बन्धुरा रम्या ईषा तत्सहितम् ॥ 6-60-18 शरावराणि कवचानि ॥
