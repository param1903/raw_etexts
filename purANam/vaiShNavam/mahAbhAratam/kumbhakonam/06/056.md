अध्यायः 056

उभयपक्षयोर्व्यूहरचना ॥ 1 ॥
सञ्जय उवाच 	001  
प्रभातायां च शर्वर्यां भीष्मः शान्तनस्तदा ।	001a  
अनीकान्यनुसंयाने व्यादिदेशाथ भारत ॥	001c  
गारुडं च महाव्यूहं चक्रे शान्तनवस्तदा ।	002a  
पुत्राणां ते जयाकाङ्क्षी भीष्मः कुरुपितामहः ॥	002c  
गरुडस्य स्वयं तुण्डे पिता देवव्रतस्तव ।	003a  
चक्षुषी च भरद्वाजः कृतवर्मा च सात्वतः ॥	003c  
अश्वत्थामा कृपश्चैव शिर आस्तां यशस्विनौ ।	004a  
त्रैगर्त्तैरथ कैकेयैर्वाटधानैश्च संयुगे ॥	004c  
भूरिश्रवाः शलः शल्यो भगदत्तश्च मारिष ।	005a  
मद्रकाः सिन्धुसौवीरास्तथा पाञ्चनदाश्च ये ॥	005c  
जयद्रथेन सहिता ग्रीवायां सन्निवेशिताः ।	006a  
पृष्ठे दुर्योधनो राजा सोदर्यैः सानुगैर्वृतः ॥	006c  
विन्दानुविन्दावावन्त्यौ काम्भोजश्च शकैः सह ।	007a  
पुच्छमासन्महाराज शूरसेनाश्च सर्वशः ॥	007c  
मागधाश्च कलिङ्गाश्च दासेरकगणैः सह ।	008a  
दक्षिणं पक्षमासाद्य स्थिता व्यूहस्य दंशिताः ॥	008c  
काकरूशा विकुञ्जाश्च मुण्डाः कुण्डीवृषास्तथा ।	009a  
बृहद्बलेन सहिता वामं पार्श्वमवस्थिताः ॥	009c  
व्यूढं दृष्ट्वा तु तत्सैन्यं सव्यसाची परन्तपः ।	010a  
धृष्टद्युम्नेन सहितः प्रत्यव्यूहत संयुगे ॥	010c  
अर्धचन्द्रेण व्यूहेन व्यूहन्तमतिदारुणम् ।	011a  
दक्षिणं शृङ्गमास्थाय भीमसेनो व्यरोचत ॥	011c  
नानाशस्त्रौघसम्पन्नैर्नानादेश्यैर्नृपैर्वृतः ।	012a  
तदन्वेव विराटश्च द्रुपदश्च महारथः ॥	012c  
तदनन्तरमेवासीन्नीलो नीलायुधैः सह ।	013a  
नीलादनन्तरश्चैव धृष्टकेतुर्महाबलः ॥	013c  
चेदिकाशिकरूषैश्च पौरवैरपि संवृतः ।	014a  
धृष्टद्युम्नः शिखण्डी च पाञ्चालाश्च प्रभद्रकाः ॥	014c  
मध्ये सैन्यस्य महतः स्थिता युद्धाय भारत ।	015a  
तत्रैव धर्मराजोऽपि गजानीकेन संवृतः ॥	015c  
ततस्तु सात्यकी राजन्द्रौपद्याः पञ्च चात्मजाः ।	016a  
अभिमन्युस्ततः शूर इरावांश्च ततः परम् ॥	016c  
भैमसेनिस्ततो राजन्केकयाश्च महारथाः ।	017a  
एते सर्वे महाराज वामं पार्श्वमुपाश्रिताः ॥	017c  
सर्वस्य जगतो गोप्ता गोप्ता यस्य जनार्दनः ।	018a  
\'तत्रानुरथिनां श्रेष्ठो वामशृङ्गे व्यवस्थितः ।\'	018c  
एवमेतं महाव्यूहं प्रत्यव्यूहन्त पाण्डवाः ॥	018e  
वधार्थं तव पुत्राणां तत्पक्षे ये च सङ्गताः ।	019a  
ततः प्रववृते युद्धं व्यतिषक्तरथद्विपम् ॥	019c  
तावकानां परेषां च निघ्नतामितरेतरम् ।	020a  
हयौघाश्च रथौघाश्च तत्र तत्र विशाम्पते ॥	020c  
सम्पतन्तो व्यदृश्यन्त निघ्नन्तस्ते परस्परम् ।	021a  
धावतां च रथौघानां निघ्नतां च पृथक् पृथक् ॥	021c  
बभूव तुमुलः शब्दो विमिश्रो दुन्दुभिस्वनैः ।	022a  
दिवस्पृङ्नरवीराणां निघ्नतामितरेतरम् ।	022c  
सम्प्रहारे सुतुमुले तव तेषां च भारत ॥ ॥	022e  

इति श्रीमन्महाभारते भीष्मपर्वणि भीष्मवधपर्वणि तृतीयदिवसयुद्धे षट्पञ्चाशोऽध्यायः ॥

6-56-17 ततोऽभूद्द्विपदां श्रेष्ठो वामं पार्श्वमपाश्रितः इति ख. पाठः ॥
