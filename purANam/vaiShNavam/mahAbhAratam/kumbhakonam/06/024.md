अध्यायः 024

सञ्जयेनोभयसेनयोरभ्युदयवर्णनम् ॥ 1 ॥
धृतराष्ट्र उवाच 	001  
केषां प्रहृष्टास्तत्राग्रे योधा युध्यन्ति सञ्जय ।	001a  
उदग्रमनसः के वा के वा दीना विचेतसः ॥	001c  
के पूर्वं प्राहरंस्तत्र युद्धे हृदयकम्पने ।	002a  
मामकाः पाण्डवेया वा तन्ममाचक्ष्व सञ्जय ॥	002c  
कस्य सेनासमुदये गन्धो माल्यसमुद्भवः ।	003a  
वायुः प्रदक्षिणश्चैव योधानामभिगर्जताम् ॥	003c  
सञ्जय उवाच 	004  
उभयोः सेनयोस्तत्र योधा जहृषिरे तदा ।	004a  
स्रजः समाः सुगन्धानामुभयत्र समुद्भवः ॥	004c  
संहतानामनीकानां व्यूढानां भरतर्षभ ।	005a  
संसर्गात्समुदीर्णानां विमर्दः सुमहानभूत् ॥	005c  
वादित्रशब्दस्तुमुलः शङ्खभेरीविमिश्रितः ।	006a  
शूराणां रणशूराणां गर्जतामितरेतरम् ॥	006c  
उभयोः सेनयो राजन्महान्व्यतिकरोऽभवत् ।	007a  
अन्योन्यं वीक्षमाणानां योधानां भरतर्षभ ।	007c  
कुञ्जराणां च नदतां सैन्यानां च प्रहृष्यताम् ॥ ॥	007e  

इति श्रीमन्महाभारते भीष्मपर्वणि भगवद्गीतापर्वणि चतुर्विंशोऽध्यायः ॥
