अध्यायः 053

द्रोणधृष्टद्युम्नयोर्युद्धम् ॥ 1 ॥
धृतराष्ट्र उवाच 	001  
कथं द्रोणो महेष्वासः पाञ्चाल्यश्चापि पार्षतः ।	001a  
उभौ समीयतुर्यत्तौ तन्ममाचक्ष्व सञ्जय ॥	001c  
दिष्टमेव परं मन्ये पौरुषादिति मे मतिः ।	002a  
यत्र शान्तनवो भीष्मो नातरद्युधि पाण्डवम् ॥	002c  
भीष्मो हि समरे क्रुद्धो हन्याल्लोकांश्चराचरान् ।	003a  
स कथं पाण्डवं युद्धे नातरत्सञ्जयौजसा ॥	003c  
सञ्जय उवाच 	004  
शृणु राजन्स्थिरो भूत्वा युद्धमेतत्सुदारुणम् ।	004a  
न शक्याः पाण्डवा जेतुं देवैरपि सवासवैः ॥	004c  
द्रोणस्तु निशितैर्बाणैर्धृष्टद्युम्नमविध्यत ।	005a  
सारथिं चास्य भल्लेन रथनीडादपातयत् ॥	005c  
तथाऽस्य चतुरो वाहांश्चतुर्भिः सायकोत्तमैः ।	006a  
पीडयामास सङ्क्रुद्धो धृष्टद्युम्नस्य मारिष ॥	006c  
धृष्टद्युम्नस्ततो द्रोणं नवत्या निशितैः शरैः ।	007a  
विव्याध प्रहसन्वीरस्तिष्ठतिष्ठेति चाब्रवीत् ॥	007c  
ततः पुनरमेयात्मा भारद्वाजः प्रतापवान् ।	008a  
शरैः प्रच्छादयामास धृष्टद्युम्नममर्षणम् ॥	008c  
आददे च शरं घोरं पार्षतान्तचिकीर्षया ।	009a  
शक्राशनिसमस्पर्शं कालदण्डमिवापरम् ॥	009c  
हाहाकारो महानासीत्सर्वसैन्येषु भारत ।	010a  
तमिषुं सन्धितं दृष्ट्वा भारद्वाजेन संयुगे ॥	010c  
तत्राद्भुतमपश्याम धृष्टद्युम्नस्य पौरुषम् ।	011a  
यदेकः समरे वीरस्तस्थौ गिरिरिवाचलः ॥	011c  
तं च दीप्तं शरं घोरमायान्तं मृत्युमात्मनः ।	012a  
चिच्छेद शरवृष्टिं च भारद्वाजे मुमोच ह ॥	012c  
तत उच्चुक्रुशुः सर्वे पाञ्चालाः पाण्डवैः सह ।	013a  
धृष्टद्युम्नेन तत्कर्म कृतं दृष्ट्वा सुदुष्करम् ॥	013c  
ततः शक्तिं महावेगां स्वर्णवैडूर्यभूषिताम् ।	014a  
द्रोणस्य निधनाकाङ्क्षी चिक्षेप स पराक्रमी ॥	014c  
तामापतन्तीं सहसा शक्तिं कनकभूषिताम् ।	015a  
त्रिधा चिच्छेद समरे भारद्वाजो हसन्निव ॥	015c  
शक्तिं विनिहतां दृष्ट्वा धृष्टद्युम्नः प्रतापवान् ।	016a  
ववर्ष शरवर्षाणि द्रोणं प्रति जनेश्वरः ॥	016c  
शरवर्षं ततस्तत्तु सन्निवार्य महायशाः ।	017a  
द्रोणो द्रुपदपुत्रस्य मध्ये चिच्छेद कार्मुकम् ॥	017c  
स च्छिन्नधन्वा समरे गदां गुर्वीं महायशाः ।	018a  
द्रोणाय प्रेषयामास गिरिसारमयीं बली ॥	018c  
सा गदा वेगवन्मुक्ता प्रायाद्द्रोणजिघांसया ।	019a  
तत्राद्भुतमपश्याम भारद्वाजस्य पौरुषम् ॥	019c  
लाघवाद्व्यंसयामास गदां हेमविभूषिताम् ।	020a  
व्यंसयित्वा गदां तां च प्रेषयामास पार्षतम् ॥	020c  
भल्लान्सुनिशितान्पीतातान्रुक्मपुङ्खान्सुदारुणान् ।	021a  
ते तस्य कवचं भित्त्वा पपुः शोणितमाहवे ॥	021c  
अथान्यद्धनुरादाय धृष्टद्युम्नो महारथः ।	022a  
द्रोणं युधि पराक्रम्य शरैर्विव्याध पञ्चभिः ॥	022c  
रुधिराक्तौ ततस्तौ तु शुशुभाते नरर्षभौ ।	023a  
वसन्तसमये राजन्पुष्पिताविव किंशुकौ ॥	023c  
अमर्षितस्ततो राजन्पराक्रम्य चमूमुखे ।	024a  
द्रोणो द्रुपदपुत्रस्य पुनश्चिच्छेद कार्मुकम् ॥	024c  
अथैनं छिन्नधन्वानं शरैः सन्नतपर्वभिः ।	025a  
अभ्यवर्षदमेयात्मा वृष्ट्या मेघ इवाचलम् ॥	025c  
सारथिं चास्य भल्लेन रथनीडादपातयत् ।	026a  
अथास्य चतुरो वाहांश्चतुर्भिर्निशितैः शरैः ॥	026c  
पातयामास समरे सिंहनादं ननाद च ।	027a  
ततोऽपरेण भल्लेन हस्ताच्चापमथाच्छिनत् ॥	027c  
स च्छिन्नधन्वा विरथो हताश्वो हतसारथिः ।	028a  
गदापाणिरवारोहत्ख्यापयन्पौरुषं महत् ॥	028c  
तामस्य विशिखैस्तूर्णं पातयामास भारत ।	029a  
रथादनवरूढस्य तदद्भुतमिवाभवत् ॥	029c  
ततः स विपुलं चर्म शतचन्द्रं च भानुमत् ।	030a  
खड्गं च विपुलं दिव्यं प्रगृह्य सुभुजो बली ॥	030c  
अभिदुद्राव वेगेन द्रोणस्य वधकाङ्क्षया ।	031a  
आमिषार्थी यथा सिंहो वने मत्तमिव द्विपम् ॥	031c  
तत्राद्भुतमपश्याम भारद्वाजस्य पौरुषम् ।	032a  
लाघवं चास्त्रयोगं च बलं बाह्वोश्च भारत ॥	032c  
यदेनं शरवर्षेण वारयामास पार्षतम् ।	033a  
न शशाक ततो गन्तुं बलवानपि संयुगे ॥	033c  
निवारितस्तु द्रोणेन धृष्टद्युम्नो महारथः ।	034a  
न्यवारयच्छरौघांस्तांश्चर्मणा कृतहस्तवत् ॥	034c  
ततो भीमो महाबाहुः सहसाऽभ्यपतद्बली ।	035a  
साहाय्यकारी समरे पार्षतस्य महात्मनः ॥	035c  
स द्रोमं निशितैर्बाणै राजन्विव्याध सप्तभिः ।	036a  
पार्षतं च रथं तूर्णं स्वकमारोहयत्तदा ॥	036c  
ततो दुर्योधनो राजन्कलिङ्गं समचोदयत् ।	037a  
सैन्येन महता युक्तं भारद्वाजस्य रक्षणे ॥	037c  
ततः सा महती सेना कलिङ्गानां जनेश्वर ।	038a  
भीममभ्युद्ययौ तूर्णं तव पुत्रस्य शासनात् ॥	038c  
पाञ्चाल्यमथ सन्त्यज्य द्रोणोऽपि रथिनां वरः ।	039a  
विराटद्रुपदौ वृद्धौ वारयामास संयुगे ॥	039c  
धृष्टद्युम्नोऽपि समरे धर्मराजानमभ्ययात् ।	040a  
ततः प्रववृते युद्धं तुमुलं रोमहर्षणम् ॥	040c  
कलिङ्गानां च समरे भीमस्य च महात्मनः ।	041a  
जगतः प्रक्षयकरं घोररूपं भयावहम् ॥ ॥	041c  

इति श्रीमन्महाभारते भीष्मपर्वणि भीष्मवधपर्वणि द्वितीयदिवसयुद्धे त्रिपञ्चाशोऽध्यायः ॥

6-53-3 नातरत् न लङ्घितवान् ॥ 6-53-5 नीडात् स्थानात् ॥ 6-53-20 व्यंसयामास वञ्चयतिस्म ॥ 6-53-21 पीतान् पायितजलान् ॥
