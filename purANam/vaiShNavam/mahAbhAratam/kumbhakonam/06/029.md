अध्यायः 029

एकोनत्रिंशोऽध्यायः ॥ भगवद्गीताध्यायः ॥ 5 ॥
अर्जुन उवाच 	001  
सन्न्यासं कर्मणां कृष्ण पुनर्योगं च शंससि ।	001a  
यच्छ्रेय एतयोरेकं तन्मे ब्रूहि सुनिश्चितम् ॥	001c  
श्रीभगवानुवाच 	002  
सन्न्यासः कर्मयोगश्च निःश्रेयसकरावुभौ ।	002a  
तयोस्तु कर्मसन्न्यासात्कर्मयोगो विशिष्यते ॥	002c  
ज्ञेयः स नित्यसन्न्यासी यो न द्वेष्टि न काङ्क्षति ।	003a  
निर्द्वन्द्वो हि महाबाहो सुखं बन्धात्प्रमुच्यते ॥	003c  
साङ्ख्ययोगौ पृथग्बालाः प्रवदन्ति न पण्डिताः ।	004a  
एकमप्यास्थितः सम्यगुभयोर्विन्दते फलम् ॥	004c  
यत्साङ्ख्यैः प्राप्यते स्थानं तद्योगैरपि गम्यते ।	005a  
एकं साङ्ख्यं च योगं च यः पश्यति स पश्यति ॥	005c  
सन्न्यासस्तु महाबाहो दुःखमाप्तुमयोगतः ।	006a  
योगयुक्तो मुनिर्ब्रह्म नचिरेणाधिगच्छति ॥	006c  
योगयुक्तो विशुद्धात्मा विजितात्मा जितेन्द्रियः ।	007a  
सर्वभूतात्मभूतात्मा कुर्वन्नपि न लिप्यते ॥	007c  
नैव किञ्चित्करोमीति युक्तो मन्येत तत्त्ववित् ।	008a  
पश्यञ्शृण्वन्स्पृशञ्जिघ्रन्नश्नन्गच्छन्स्वपन्श्वसन् ॥	008c  
प्रलपन्विसृजन्गृह्णन्नुन्मिषन्निमिषन्नपि ।	009a  
इन्द्रियाणीन्द्रियार्थेषु वर्तन्त इति धारयन् ॥	009c  
ब्रह्मण्याधाय कर्माणि सङ्गं त्यक्त्वा करोति यः ।	010a  
लिप्यते न स पापेन पद्मपत्रमिवाम्भसा ॥	010c  
कायेन मनसा बुद्ध्या केवलैरिन्द्रियैरपि ।	011a  
योगिनः कर्म कुर्वन्ति सङ्गं त्यक्त्वात्मशुद्धये ॥	011c  
युक्तः कर्मफलं त्यक्त्वा शान्तिमाप्नोति नैष्ठिकीम् ।	012a  
अयुक्तः कामकारेण फले सक्तो निबध्यते ॥	012c  
सर्वकर्माणि मनसा सन्न्यस्यास्ते सुखं वशी ।	013a  
नवद्वारे पुरे देही नैव कुर्वन्न कारयन् ॥	013c  
न कर्तृत्वं न कर्माणि लोकस्य सृजति प्रभुः ।	014a  
न कर्मफलसंयोगं स्वभावस्तु प्रवर्तते ॥	014c  
नादत्ते कस्य चित्पापं न चैव सुकृतं विभुः ।	015a  
अज्ञानेनावृतं ज्ञानं तेन मुह्यन्ति जन्तवः ॥	015c  
ज्ञानेन तु तदज्ञानं येषां नाशितमात्मनः ।	016a  
तेषामादित्यवज्ज्ञानं प्रकाशयति तत्परम् ॥	016c  
तद्बुद्धयस्तदात्मानस्तन्निष्ठास्तत्परायणाः ।	017a  
गच्छन्त्यपुनरावृत्तिं ज्ञाननिर्धूतकल्मषाः ॥	017c  
विद्याविनयसम्पन्ने ब्राह्मणे गवि हस्तिनि ।	018a  
शुनि चैव श्वपाके च पण्डिताः समदर्शिनः ॥	018c  
इहैव तैर्जितः सर्गो येषां साम्ये स्थितं मनः ।	019a  
निर्दोषं हि समं ब्रह्म तस्माद्ब्रह्मणि ते स्थिताः ॥	019c  
न प्रहृष्येत्प्रियं व्याप्य नोद्विजेत्प्राप्य चाप्रियम् ।	020a  
स्थिरबुद्धिरसम्मूढो ब्रह्मविद्ब्रह्मणि स्थितः ॥	020c  
बाह्यस्पर्शेष्वसक्तात्मा विन्दत्यात्मनि यत्सुखम् ।	021a  
स ब्रह्मयोगयुक्तात्मा सुखमक्षय्यमश्नुते ॥	021c  
ये हि संस्पर्शजा भोगा दुःखयोनय एव ते ।	022a  
आद्यन्तवन्तः कौन्तेय न तेषु रमते बुधः ॥	022c  
शक्नोतीहैव यः सोढुं प्राक्शरीरविमोक्षणात् ।	023a  
कामक्रोधोद्भवं वेगं स युक्तः स सुखी नरः ॥	023c  
योऽन्तःसुखोऽन्तरारामस्तथान्तर्ज्योतिरेव यः ।	024a  
स योगी ब्रह्मनिर्वाणं ब्रह्मभूतोऽधिगच्छति ॥	024c  
लभन्ते ब्रह्मनिर्वाणमृषयः क्षीणकल्मषाः ।	025a  
छिन्नद्वैधा यतात्मानः सर्वभूतहिते रताः ॥	025c  
कामक्रोधवियुक्तानां यतीनां यतचेतसाम् ।	026a  
अभितो ब्रह्मनिर्वाणं वर्तते विदितात्मनाम् ॥	026c  
स्पर्शान्कृत्वा बहिर्बाह्यांश्चक्षुश्चैवान्तरे भ्रुवोः ।	027a  
प्राणापानौ समौ कृत्वा नासाभ्यन्तरचारिणौ ॥	027c  
यतेन्द्रियमनोबुद्धिर्मुनिर्मोक्षपरायणः ।	028a  
विगतेच्छाभयक्रोधो यः सदा मुक्त एव सः ॥	028c  
भोक्तारं यज्ञतपसां सर्वलोकमहेश्वरम् ।	029a  
सुहृदं सर्वभूतानां ज्ञात्वा मां शान्तिमृच्छति ॥ ॥	029c  

इति श्रीमन्महाभारते भीष्मपर्वणि भगवद्गीतापर्वणि एकोनत्रिंशोऽध्यायः ॥

इति श्रीमद्भगवद्गीतासूपनिषत्सु ब्रह्मविद्यायां योगशास्त्रे श्रीकृष्णार्जुनसंवादे सन्न्यासयोगोनाम पञ्चमोऽध्यायः ॥
