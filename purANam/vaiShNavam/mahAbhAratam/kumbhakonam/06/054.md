अध्यायः 054

भीमसेनेन कलिङ्गादिवधः ॥ 1 ॥
धृतराष्ट्र उवाच 	001  
मम पुत्रसमादिष्टः कलिङ्गो वाहिनीपतिः ।	001a  
कथमद्भुतकर्माणं भीमसेनं महाबलम् ॥	001c  
चरन्तं गदया वीर दण्डहस्तमिवान्तकम् ।	002a  
योधयामास समरे कलिङ्गः सह सेनया ॥	002c  
सञ्जय उवाच 	003  
पुत्रेण तव राजेन्द्र स तथोक्तो महाबलः ।	003a  
महत्या सेनया गुप्तः प्रायाद्भीमरथं प्रति ॥	003c  
तामापतन्तीं महतीं कलिङ्गानां महाचमूम् ।	004a  
रथाश्वनागकलिलां प्रगृहीतमहायुधाम् ॥	004c  
भीमसेनः कलिङ्गानामार्च्छद्भारत वाहिनीम् ।	005a  
केतुमन्तं च नैषादिमायान्तं सह चेदिभिः ॥	005c  
ततः श्रुतायुः सङ्क्रुद्धो राज्ञा केतुमता सह ।	006a  
आससाद रणे भीमं व्यूढानीकेषु चेदिषु ॥	006c  
रथैरनेकसाहस्रैः कलिङ्गानां नराधिप ।	007a  
अयुतेन गजानां च निषादैः सह केतुमान् ॥	007c  
भिमसेनं रणे राजन्समन्तात्पर्यवारयत् ।	008a  
चेदिमत्स्यकरूषाश्च भीमसेनपदानुगाः ॥	008c  
अभ्यधावन्त समरे निषादान्सह राजभिः ।	009a  
ततः प्रववृते युद्धं घोररूपं भयावहम् ॥	009c  
न प्राजानन्त योधाः स्वान्परस्परजिघांसया ।	010a  
घोरमासीत्ततो युद्धं भीमस्य सहसा परैः ॥	010c  
यथेन्द्रस्य महाराज महत्या दैत्यसेनया ।	011a  
तस्य सैन्यस्य सङ्ग्रामे युध्यमानस्य भारत ॥	011c  
बभूव सुमहाञ्शब्दः सागरस्येव गर्जतः ।	012a  
अन्योन्यं स्म तदा योधा विकर्षन्तो विशाम्पते ॥	012c  
महीं चक्रुश्चितां सर्वां शशलोहितसन्निभाम् ।	013a  
योधांश्च स्वान्परान्वापि नाभ्यजानञ्जिघांसया ॥	013c  
स्वानप्याददते स्वाश्च शूराः परमदुर्जयाः ।	014a  
विमर्दः सुमहानासीदल्पानां बहुभिः सह ॥	014c  
कलिङ्गैः सह चैदीनां निषादैश्च विशाम्पते ।	015a  
कृत्वा पुरुषकारं तु यथाशक्ति महाबलाः ॥	015c  
भीमसेनं परित्यज्य सन्न्यवर्तन्त चेदयः ।	016a  
सर्वैः कलिङ्गैरासन्नः सन्निवृत्तेषु चेदिषु ॥	016c  
स्वबाहुबलमास्थाय अभ्यवर्षन्त पाण्डवम् ।	017a  
न चचाल रथोपस्थाद्भीमसेनो महाबलः ॥	017c  
शितैरवाकिरद्बाणैः कलिङ्गानां वरूथिनीम् ।	018a  
कालिङ्गस्तु महेष्वासः पुत्रश्चास्य महारथः ॥	018c  
शक्रदेव इति ख्यातो जघ्नतुः पाण्डवं शरैः ।	019a  
ततो भीमो महाबाहुर्विधुन्वन्रुचिरं धनुः ॥	019c  
योधयामास कालिङ्गं स्वबाहुबलमाश्रितः ।	020a  
शक्रदेवस्तु समरे विसृजन्सायकान्बहून् ॥	020c  
अश्वाञ्जघान समरे भीमसेनस्य सायकैः ।	021a  
तं दृष्ट्वा विरथं तत्र भीमसेनमरिन्दमम् ॥	021c  
शक्रदेवोऽभिदुद्राव शरैरवकिरञ्शितैः ।	022a  
भीमस्योपरि राजेन्द्र शक्रदेवो महाबलः ॥	022c  
ववर्ष शरवर्षाणि तपान्ते जलदो यथा ।	023a  
हताश्वे तु रथे तिष्ठन्भीमसेनो महाबलः ॥	023c  
शक्रदेवाय चिक्षेप सर्वशैक्यायसीं गदाम् ।	024a  
स तया निहतो राजन्कालिङ्गतनयो रथात् ॥	024c  
विरथः सह सूतेन जगाम धरणीतलम् ।	025a  
हतमात्मसुतं दृष्ट्वा कलिङ्गानां जनाधिपः ॥	025c  
रथैरनेकसाहस्रैर्भीमस्यावारयद्दिशः ।	026a  
\'अयुतेन गजानां च निषादैः परिवारितः ।\'	026c  
ततो भीमो महावेगां त्यक्त्वा गुर्वीं महागदाम् ॥	026e  
निस्त्रिंशमाददे घोरं चिकीर्षुः कर्म दारुणम् ।	027a  
चर्म चाप्रतिमं राजन्नार्षभं पुरुषर्षभ ॥	027c  
नक्षत्रैरर्धचन्द्रैश्च शातकुम्भमयैश्चितम् ।	028a  
कालिङ्गस्तु ततः क्रुद्धो धनुर्ज्यामवमृज्य च ॥	028c  
प्रगृह्य च शरं घोरमेकं सर्पविषोपमम् ।	029a  
प्राहिणोद्भीमसेनाय वधाकाङ्क्षी जनेश्वरः ॥	029c  
तमापतन्तं वेगेन प्रेरितं निशितं शरम् ।	030a  
भीमसेनो द्विधा राजंश्चिच्छेद विपुलासिना ॥	030c  
उदक्रोशच्च संहृष्टस्त्रासयानो वरूथिनीम् ।	031a  
कालिङ्गोऽथ ततः क्रुद्धो भीमसेनाय संयुगे ॥	031c  
तोमरान्प्राहिणोच्छीघ्रं चतुर्दश शिलाशितान् ।	032a  
तानप्राप्तान्महाबाहुः खगतानेव पाण्डवः ॥	032c  
चिच्छेद सहसा राजन्नसम्भ्रान्तो वरासिना ।	033a  
निकृत्य तु रणे भीमस्तोमरान्वै चतुर्दश ॥	033c  
भानुमन्तं ततो भीमः प्राद्रवत्पुरुषर्षभः ।	034a  
भानुमांस्तु ततो भीमं शरवर्षेण च्छादयन् ॥	034c  
ननाद बलवन्नादं नादयानो नभस्तलम् ।	035a  
न च तं ममृषे भीमः सिंहनादं महाहवे ॥	035c  
ततः शब्देन महता विननाद महास्वनः ।	036a  
तेन नादेन वित्रस्ता कलिङ्गानां वरूथिनी ॥	036c  
न भीमं समरे मेने मानुषं भरतर्षभ ।	037a  
ततो भीमो महाबाहुर्नर्दित्वा विपुलं स्वनम् ॥	037c  
सासिर्वेगवदाप्लुत्य दन्ताभ्यां वारणोत्तमम् ।	038a  
आरुरोह ततो मध्यं नागराजस्य मारिष ॥	038c  
ततो मुमोच कालिङ्गः शक्तिं तामकरोद्द्विधा ।	039a  
खड्गेन पृथुना मध्ये भानुमन्तमथाच्छिनत् ॥	039c  
सोऽन्तरायुधिनं हत्वा राजपुत्रमरिन्दमः ।	040a  
गुरुभारसहे स्कन्धे नागस्यासिमपातयत् ॥	040c  
छिन्नस्कन्धः स विनदन्पपात गजयूथपः ।	041a  
आरुग्णः सिन्धुवेगेन सानुमानिव पर्वतः ॥	041c  
ततस्तस्मादवप्लुत्य गजाद्भारत भारतः ।	042a  
खड्गपाणिरदीनात्मा तस्थौ भूमौ सुदंशितः ॥	042c  
स चचार बहून्मार्गानभितः पातयन्गजान् ।	043a  
अग्निचक्रमिवाविद्धं सर्वतः प्रत्यदृश्यत ॥	043c  
अश्ववृन्देषु नागेषु रथानीकेषु चाभिभूः ।	044a  
पदातीनां च सङ्घेषु विनिघ्नञ्शोणितोक्षितः ॥	044c  
श्येनवद्व्यचरद्भीमो रणेऽरिषु बलोत्कटः ।	045a  
छिन्दंस्तेषां शरीराणि शिरांसि च महाबलः ॥	045c  
खड्गेन शितधारेण संयुगे गजयोधिनाम् ।	046a  
पदातिरेकः सङ्क्रुद्धः शत्रूणां भयवर्धनः ॥	046c  
सम्मोहयामास स तान्कालान्तकयमोपमः ।	047a  
मूढाश्च ते तमेवाजौ विनदन्तः समाद्रवन् ॥	047c  
सासिमुत्तमवेगेन विचरन्तं महारणे ।	048a  
निकृत्य रथिनां चाजौ रथेषाश्च युगानि च ॥	048c  
जघान रथिनश्चापि बलवान्रिपुमर्दनः ।	049a  
भीमसेनश्चरन्मार्गान्सुबहून्प्रत्यदृश्यत ॥	049c  
भ्रान्तमाविद्धमुद्भ्रान्तमाप्लुतं प्रसृतं प्लुतम् ।	050a  
सम्पातं समुदीर्णं च दर्शयामास पाण्डवः ॥	050c  
केचिदग्रासिना छिन्नाः पाण्डवेन महात्मना ।	051a  
विनेदुर्भिन्नमर्माणो निपेतुश्च गतासवः ॥	051c  
छिन्नदन्ताग्रहस्ताश्च भिन्नकुम्भास्तथाऽपरे ।	052a  
वियोधाः स्वान्यनीकानि जघ्नुर्भारत वारणाः ॥	052c  
निपेतुरुर्व्यां च तथा विनदन्तो महारवान् ।	053a  
छिन्नांश्च तोमरान्राजन्महामात्रशिरांसि च ॥	053c  
परिस्तोमान्विचित्रांश्च कक्ष्याश्च कनकोज्ज्वलाः ।	054a  
ग्रैवेयाण्यथ शक्तीश्च पताकाः कणपांस्तथा ॥	054c  
तूणीरानथ यन्त्राणि विचित्राणि धनूंषि च ।	055a  
भिन्दिपालानि शुभ्राणि तोत्राणि चाङ्कुशैः सह ॥	055c  
घण्टाश्च विविधा राजन्हेमगर्भान्त्सरूनपि ।	056a  
पततः पातितांश्चैव पश्यामः सह सादिभिः ॥	056c  
छिन्नगात्रावरकरैर्निहतैश्चापि वारणैः ॥	057a  
आसीद्भूमिः समास्तीर्णा पतितैर्भूधरैरिव ॥	057c  
विमृद्यैवं महानागान्ममर्दाश्वान्महाबलः ।	058a  
अश्वारोहवरांश्चैव पातयामास संयुगे ॥	058c  
तद्घोरमभवद्युद्धं तस्य तेषां च भारत ।	059a  
खलीनान्यथ योक्त्राणि कक्ष्याश्च कनकोज्ज्वलाः ॥	059c  
परिस्तोमाश्च प्रासाश्च ऋष्टयश्च महाधनाः ।	060a  
कवचान्यथ चर्माणि चित्राण्यास्तरणानि च ॥	060c  
तत्रतत्रापविद्धानि व्यदृश्यन्त महाहवे ।	061a  
प्रासैर्यन्त्रैर्विचित्रैश्च शस्त्रैश्च विमलैस्तथा ॥	061c  
स चक्रे वसुधां कीर्णां शबलैः कुसुमैरिव ।	062a  
आप्लुत्य रथिनः कांश्चित्परामृश्य महाबलः ॥	062c  
पातयामास खड्गेन सध्वजानपि पाण्डवः ।	063a  
मुहुरुत्पततो दिक्षु धावतश्च यशस्विनः ॥	063c  
मार्गांश्च चरतश्चित्रं व्यस्मयन्त रणे जनाः ।	064a  
स जघान पदा कांश्चिद्व्याक्षिप्यान्यानपोथयत् ॥	064c  
खड्गेनान्यांश्च चिच्छेद नादेनान्यांश्च भीषयन् ।	065a  
ऊरुवेगेन चाप्यन्यान्पातयामास भूतले ॥	065c  
अपरे चैनमालोक्य भयात्पञ्चत्वमागताः ।	066a  
एवं सा बहुला सेना कलिङ्गानां तरस्विनाम् ॥	066c  
परिवार्य रणे भीष्मं भीमसेनमुपाद्रवत् ।	067a  
ततः कालिङ्गयैन्यानां प्रमुखे भरतर्षभ ॥	067c  
श्रुतायुषमभिप्रेक्ष्य भीमसेनः समभ्ययात् ।	068a  
तमायान्तमभिप्रेक्ष्य कालिङ्गो नवभिः शरैः ॥	068c  
भीमसेनममेयात्मा प्रत्यविध्यत्स्तनान्तरे ।	069a  
कलिङ्गबाणाभिहतस्तोत्रार्दित इव द्विपः ॥	069c  
भीमसेनः प्रजज्वाल क्रोदेनाग्निरिवैधितः ।	070a  
अथाशोकः समादाय रथं हेमपरिष्कृतम् ॥	070c  
भीमं सम्पादयामास रथेन रथसारथिः ।	071a  
तमारुह्य रथं तूर्णं कौन्तेयः शत्रुसूदनः ॥	071c  
कलिङ्गमभिदुद्राव तिष्ठितिष्ठेति चाब्रवीत् ।	072a  
ततः श्रुतायुर्बलावान्भीमाय निशिताञ्शरान् ॥	072c  
प्रेषयामास सङ्क्रुद्धो दर्शयन्पाणिलाघवम् ।	073a  
स कार्मुकवरोत्सृष्टैर्नवभिर्निशितैः शरैः ॥	073c  
समाहतो महाराज कलिङ्गेन महात्मना ।	074a  
सञ्चुक्रुशे भृशं भीमो दण्डाहत इवोरगः ॥	074c  
क्रुद्धश्च चापमायम्य बलवद्बलिनां वरः ।	075a  
कलिङ्गमवधीत्पार्थो भीमः सप्तभिरायसैः ॥	075c  
क्षुराभ्यां चक्ररक्षौ च कलिङ्गस्य महाबलौ ।	076a  
सत्यदेवं च सत्यं च प्राहिणोद्यमसादनम् ॥	076c  
ततः पुनरमेयात्मा नाराचैर्निशितैस्त्रिभिः ।	077a  
केतुमन्तं रणे भीमोऽगमयद्यमसादनम् ॥	077c  
ततः कलिङ्गाः सन्नद्धा भीमसेनममर्षणम् ।	078a  
अनीकैर्बहुसाहस्रैः क्षत्रियाः समवारयन् ॥	078c  
ततः शक्तिगदाखड्गतोमरर्ष्टिपरश्वथैः ।	079a  
कलिङ्गाश्च ततो राजन्भीमसेनमवाकिरन् ॥	079c  
सन्निवार्य स तां घोरां शरवृष्टिं समुत्थिताम् ।	080a  
गदामादाय तरसा सन्निपत्य महाबलः ॥	080c  
भीमः सप्तशतान्वीराननयद्यमसादनम् ।	081a  
पुनश्चैव द्विसाहस्रान्कलिङ्गानरिमर्दनः ॥	081c  
प्राहिणोन्मृत्युलोकाय तदद्भुतमिवाभवत् ।	082a  
एवं स तान्यनीकानि कलिङ्गानां पुनःपुनः ॥	082c  
बिभेद समरे तूर्णं प्रेक्ष्य भीष्मं महारथम् ।	083a  
हतारोहाश्च मातङ्गाः पाण्डवेन कृता रणे ॥	083c  
विप्रजग्मुरनीकेषु मेघा वातहता इव ।	084a  
मृद्नन्तः स्वान्यनीकानि विनदन्तः शरातुराः ॥	084c  
ततो भीमो महाबाहुः खड्गहस्तो महाभुजः ।	085a  
सम्प्रहृष्टो महाघोषं शङ्खं प्राध्मापयद्बली ॥	085c  
सर्वकालिङ्गसैन्यानां मनांसि समकम्पयत् ।	086a  
मोहश्चापि कलिङ्गानामाविवेश परन्तप ॥	086c  
प्राकम्पन्त च सैन्यानि वाहनानि च सर्वशः ।	087a  
भीमेन समरे राजन्गजेन्द्रेणेव सर्वशः ॥	087c  
मार्गान्बहून्विचरता धावता च ततस्ततः ।	088a  
मुहुरुत्पतता चैव सम्मोहः समपद्यत ॥	088c  
भीमसेनभयत्रस्तं सैन्यं च समकम्पत ।	089a  
क्षोभ्यमाणमसम्बाधं ग्राहेणेव महत्सरः ॥	089c  
त्रासितेषु च सर्वेषु भीमेनाद्भुतकर्मणा ।	090a  
पुनरावर्तमानेषु विद्रवत्सु च सङ्घशः ॥	090c  
सर्वकालिङ्गयोधेषु पाण्डूनां ध्वजिनीपतिः ।	091a  
अब्रवीत्स्वान्यनीकानि युध्यध्वमिति पार्षतः ॥	091c  
सेनापतिवचः श्रुत्वा शिखण्डिप्रमुखा गणाः ।	092a  
भीममेवाभ्यवर्तन्त रथानीकैः प्रहारिभिः ॥ 	092c  
धर्मराजश्च तान्सर्वानुपजग्राह पाण्डवः ।	093a  
महता मेघवर्णेन नागानीकेन पृष्ठतः ॥	093c  
एवं सन्नोद्य सर्वाणि स्वान्यनीकानि पार्षतः ।	094a  
भीमसेनस्य जग्राह पार्ष्णिं सत्पुरुषैर्वृतः ॥	094c  
न हि पञ्चालराजस्य लोके कश्चन विद्यते ।	095a  
भीमसात्यकयोरन्यः प्राणेभ्यः प्रियकृत्तमः ॥	095c  
सोऽपश्यच्च कलिङ्गेषु चरन्तमरिसूदनः ।	096a  
भीमसेनं महाबाहुं पार्षतः परवीरहा ॥	096c  
ननर्द बहुधा राजन्हृष्टश्चासीत्परन्तपः ।	097a  
शङ्खं दध्मौ च समरे सिंहनादं ननाद च ॥	097c  
स च पारावताश्वस्य रथे हेमपरिष्कृते ।	098a  
कोविदारध्वजं दृष्ट्वा भीमसेनः समाश्वसत् ॥	098c  
धृष्टद्युम्नस्तु तं दृष्ट्वा कलिङ्गैः समभिद्रुतम् ।	099a  
भीमसेनममेयात्मा त्राणायाजौ समभ्ययात् ॥	099c  
		100a	तौ दूरात्सात्यकिं दृष्ट्वा धृष्टद्युम्नवृकोदरौ ।  
कलिङ्गान्समरे वीरौ योधयेतां मनस्विनौ  ॥	100c  
स तत्र गत्वा शैनेयो जवेन जयतां वरः ।	101a  
पार्थपार्षतयोः पार्षिं जग्राह पुरुषर्षभः ॥	101c  
स कृत्वा दारुणं कर्म प्रगृहीतशरासनः ।	102a  
आस्थितो रौद्रमात्मानं कलिङ्गानन्ववैक्षत ॥	102c  
कलिङ्गप्रभवां चैव मांसशोणितकर्दमाम् ।	103a  
रुधिरस्यन्दिनीं तत्र भीमः प्रावर्तयन्नदीम् ॥	103c  
अन्तरेण कलिङ्गानां पाण्डवानां च वाहिनीम् ।	104a  
तां सन्ततार दुस्तारां भीमसेनो महाबलः ॥	104c  
भीमसेनं तथा दृष्ट्वा प्राक्रोशंस्तावका नृप ।	105a  
कालोऽयं भीमरूपेण कलिङ्गैः सह युध्यते ॥	105c  
ततः शान्तनवो भीष्मः श्रुत्वा तं निनदं रणे ।	106a  
अभ्ययात्त्वरितो भीमं व्यूढानीकः समन्ततः ॥	106c  
तं सात्यकिर्भीमसेनो धृष्टद्युम्नश्च पार्षतः ।	107a  
अभ्यद्रवन्त भीष्मस्य रथं हेमपरिष्कृतम् ॥	107c  
परिवार्य तु ते सर्वे गाङ्गेयं तरसा रणे ।	108a  
त्रिभिस्त्रिभिः शरैर्घोरैर्भीष्ममानर्च्छुरोजसा ॥	108c  
प्रत्यविध्यत तान्सर्वान्पिता देवव्रतस्तव ।	109a  
यतमानान्महेष्वासांस्त्रिभिस्त्रिभिरजिह्मगैः ॥	109c  
ततः शरसहस्रेण सन्निवार्य महारथान् ।	110a  
हयान्काञ्चनसन्नाहान्भीमस्य न्यहनच्छरैः ॥	110c  
हताश्वे स रथे तिष्ठन्भीमसेनः प्रतापवान् ।	111a  
शक्तिं चिक्षेप तरसा गाङ्गेयस्य रथं प्रति ॥	111c  
अप्राप्तामथ तां शक्तिं पिता देवव्रतस्तव ।	112a  
त्रिधा चिच्छेद समरे सा पृथिव्यामशीर्यत ॥	112c  
ततः शैक्यायसीं गुर्वीं प्रगृह्य बलवान्गदाम् ।	113a  
भीमसेनस्ततस्तूर्णं पुप्लुवे मनुजर्षभ ॥	113c  
सात्यकोऽपि ततस्तूर्णं भीमस्य प्रियकाम्यया ।	114a  
गाङ्गेयसारथिं तूर्णं पातयामास सायकैः ॥	114c  
भीष्मस्तु निहते तस्मिन्सारथौ रथिनां वरः ।	115a  
वातायमानैस्तैरश्वैरपनीतो रणाजिरात् ॥	115c  
भीमसेनस्ततो राजन्नपयाते महाव्रते ।	116a  
प्रजज्वाल यथा वह्निर्दहन्कक्षमिवैधितः ॥	116c  
स हत्वा सर्वकालिङ्गान्सेनामध्ये व्यतिष्ठत ।	117a  
नैनमभ्युत्सहन्केचित्तावका भरतर्षभ ॥	117c  
धृष्टद्युम्नस्तमारोप्य स्वरथे रथिनां वरः ।	118a  
पश्यतां सर्वसैन्यानामपोवाह यशस्विनम् ॥	118c  
सम्पूज्यमानः पाञ्चाल्यैर्मत्स्यैश्च भरतर्षभ ।	119a  
धृष्टद्युम्नं परिष्वज्य समेयादथ सात्यकिम् ॥	119c  
अथाब्रवीद्भीमसेनं सात्यकिः सत्यविक्रमः ।	120a  
प्रहर्षयन्यदुव्याघ्रो धृष्टद्युम्नस्य पश्यतः ॥	120c  
दिष्ट्या कालिङ्गराजश्च राजपुत्रश्च केतुमान् ।	121a  
शक्रदेवश्च कालिङ्गः कलिङ्गाश्च मृधे हताः ॥	121c  
स्वबाहुबलवीर्येण नागाश्वरथसङ्कुलः ।	122a  
महापुरुषभूयिष्ठो धीरयोधनिषेवितः ॥	122c  
महाव्यूहः कलिङ्गानामेकेन मृदितस्त्वया ।	123a  
एवमुक्त्वा शिनेर्नप्ता दीर्घबाहुररिन्दम ।	123c  
रथाद्रथमभिद्रुत्य पर्यष्वजत पाण्डवम् ॥	123e  
ततः स्वरथमास्थाय पुनरेव महारथः ।	124a  
तावकानवधीत्क्रुद्धो भीमस्य बलमादधत् ॥ ॥	124c  

इति श्रीमन्महाभारते भीष्मपर्वणि भीष्मवधपर्वणि द्वितीयदिवसयुद्धे चतुःपञ्चाशोऽध्यायः ॥

6-54-34 भानुमन्तं कलिङ्गात्मजम् ॥ 6-54-40 अन्तरायुधिनं गजारूढयोधम् ॥ 6-54-43 आविद्धं भ्रामितम् ॥ 6-54-47 कालान्तकयमोपमः प्रलयकालीननाशकयमतुल्यः ॥ 6-54-53 महामात्रो हस्तिपकः ॥ 6-54-54 कणपान् मुद्गरान् ॥ 6-54-57 गात्रावरैर्गात्रैः पूर्वकायैः अवररधःकायैः ॥ 6-54-59 खलीनानि अश्वास्यनिवेश्यानि कडिआळीति प्रसिद्धानि । कक्ष्या गजमध्यबन्धनम् ॥ 6-54-70 अशोको विशोकः ॥ 6-54-108 आनर्च्छुः आच्छादितवन्तः ॥ 6-54-115 वातायमानैः इतस्ततो धावद्भिः ॥
