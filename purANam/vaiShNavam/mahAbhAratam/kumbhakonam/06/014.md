अध्यायः 014

धृतराष्ट्रेण भीष्महननश्रवणात्परिशोचनपूर्वकं सञ्जयं प्रति विस्तरेण भीष्मादियुद्धवर्णनचोदना ॥ 1 ॥
धृतराष्ट्र उवाच 	001  
कथं कुरूणामृषभो हतो भीष्मः शिखण्डिना ।	001a  
कथं रथात्स न्यपतत्पिता मे वासवोपमः ॥	001c  
कथमाचक्ष्व मे योधा हीना भीष्मेण सञ्जय ।	002a  
बलिना देवकल्पेन गुर्वर्थे ब्रह्मचारिणा ॥	002c  
तस्मिन्हते महाप्राज्ञे महेष्वासे महाबले ।	003a  
महासत्वे नरव्याघ्रे किमु आसीन्मनस्तव ॥	003c  
आर्तिं परामाविशति मनः शंससि मे हतम् ।	004a  
कुरूणामृषभं वीरमकम्पं पुरुषर्षभम् ॥	004c  
के तं यान्तमनुप्राप्ताः के वास्यासन्पुरोगमाः ।	005a  
केऽतिष्ठन्के न्यवर्तन्त केऽन्ववर्तन्त सञ्जय ॥	005c  
के शूरा रथशार्दूलमद्भुतं क्षत्रियर्षभम् ।	006a  
तथाऽनीकं गाहमानं सहसा पृष्ठतोऽन्वयुः ॥	006c  
यस्तमोर्क इवापोहन्परसैन्यममित्रहा ।	007a  
सहस्ररश्मिप्रतिमः परेषां भयमादधत् ॥	007c  
अकरोद्दुष्करं कर्म रणे पाण्डुसुतेषु यः ।	008a  
ग्रसमानमनीकानि य एनं पर्यवारयन् ॥	008c  
कृतिनं तं दुराधर्षं सञ्जयास्य त्वमन्तिके ।	009a  
कथं शान्तनवं युद्धे पाण्डवाः प्रत्यवारयन् ॥	009c  
निकृन्तन्तमनीकानि शरदंष्ट्रं मनस्विनम् ।	010a  
चापव्यात्ताननं घोरमसिजिह्वं दुरासदम् ॥	010c  
अनर्हं पुरुषव्याघ्रं ह्रीमन्तमपराजितम् ।	011a  
पातयामास कौन्तेयः कथं तमजितं युधि ॥	011c  
उग्रधन्वानमुग्रेषुं वर्तमानं रथोत्तमे ।	012a  
परेषामुत्तमाङ्गानि प्रचिन्वन्तमथेषुभिः ॥	012c  
पाण्डवानां महत्सैन्यं यं दृष्ट्वोद्यतमाहवे ।	013a  
कालाग्निमिव दुर्धर्षं समचेष्टत नित्यशः ॥	013c  
परिकृष्य स सेनां तु दशरात्रमनीकहा ।	014a  
जगामास्तमिवादित्यः कृत्वा कर्म सुदुष्करम् ॥	014c  
यः स शक्र इवाक्षय्यं वर्षं शरमयं क्षिपन् ।	015a  
जघान युधि योधानामर्बुदं दशभिर्दिनैः ॥	015c  
स शेते निहतो भूमौ वातभुग्न इव द्रुमः ।	016a  
मम दुर्मन्त्रितेनाजौ यथा नार्हति भारतः ॥	016c  
कथं शान्तनवं दृष्ट्वा पाण्डवानामनीकिनी ।	017a  
प्रहर्तुमशकत्तत्र भीष्मं भीमपराक्रमम् ॥	017c  
कथं भीष्मेण सङ्ग्रामं प्राकुर्वन्पाण्डुनन्दनाः ।	018a  
कथं च नाजयद्भीष्मो द्रोणे जीवति सञ्जय ॥	018c  
कृपे सन्निहिते तत्र भरद्वाजात्मजे तथा ।	019a  
भीष्मः प्रहरतां श्रेष्ठः कथं स निधनं गतः ॥	019c  
कथं चातिरथस्तेन पाञ्चाल्येन शिखण्डिना ।	020a  
भीष्मो विनिहतो युद्धे देवैरपि दुरासदः ॥	020c  
यः स्पर्धते रणे नित्यं जामदग्न्यं महाबलम् ।	021a  
अजितं जामदग्न्येन शक्रतुल्यपराक्रमम् ॥	021c  
तं हतं समरे भीष्मं महारथकुलोदितम् ।	022a  
सञ्जयाचक्ष्व मे वीरं येन शर्म न विद्महे ॥	022c  
मामकाः के महेष्वासा नाजहुः सञ्जयाच्युतम् ।	023a  
दुर्योधनसमादिष्टाः के वीराः पर्यवारयन् ॥	023c  
यच्छिखण्डिमुखाः सर्वे पाण्डवा भीष्ममभ्ययुः ।	024a  
कच्चित्ते कुरवः सर्वे नाजहुः सञ्जयाच्युतम् ॥	024c  
अश्मसारमयं नूनं हृदयं सुदृढं मम ।	025a  
यच्छ्रुत्वा पुरुषव्याघ्रं हतं भीष्मं न दीर्यते ॥	025c  
यस्मिन्सत्यं च मेधा च नीतिश्च भरतर्षभे ।	026a  
अप्रमेयाणि दुर्धर्षे कथं स निहतो युधि ॥	026c  
मौर्वीघोषस्तनयित्नुः पृषत्कपृषतो महान् ।	027a  
धनुर्ह्रादमहाशब्दो महामेघ इवोन्नतः ॥	027c  
योऽभ्यवर्षत कौन्तेयान्सपाञ्चालान्ससृञ्जयान् ।	028a  
निघ्नन्पररथान्वीरो दानवानिव वज्रभृत् ॥	028c  
इष्वस्त्रसागरं घोरं बाणग्राहं दुरासदम् ।	029a  
कार्मुकोर्मिणमक्षय्यमद्वीपं चलमप्लवम् ॥	029c  
गदासिमकरावासं हयावर्त्तं गजाकुलम् ।	030a  
पदातिमत्स्यकलिलं शङ्खदुन्दुभिनिःस्वनम् ॥	030c  
हयान्गजपदातींश्च रथांश्च तरसा बहून् ।	031a  
निमज्जयन्तं समरे परवीरापहारिणम् ॥	031c  
विदह्यमानं कोपेन तेजसा च परन्तपम् ।	032a  
वेलेव मकरावासं के वीराः पर्यवारयन् ॥	032c  
भीष्मो यदकरोत्कर्म समरे सञ्जयारिहा ।	033a  
दुर्योधनहितार्थाय के तस्यास्य पुरोऽभवन् ॥	033c  
के रक्षन्दक्षिणं चक्रं भीष्मस्यामिततेजसः ।	034a  
पृष्ठतः के परान्वीरानपासेधन्यतव्रताः ॥	034c  
के पुरस्तादवर्तन्त रक्षन्तो भीष्ममन्तिके ।	035a  
के रक्षन्नुत्तरं चक्रं वीरा वीरस्य युध्यतः ॥	035c  
वामे चक्रे वर्तमानाः केऽघ्नन्सञ्जय सृञ्जयान् ।	036a  
अग्रतोऽग्न्यमनीकेषु केऽभ्यरक्षन्दुरासदम् ॥	036c  
पार्श्वतः केऽभ्यरक्षन्त गच्छन्तो दुर्गमां गतिम् ।	037a  
समूहे के परान्वीरान्प्रत्ययुध्यन्त सञ्जय ॥	037c  
रक्ष्यमाणः कथं वीरैर्गोप्यमानाश्च तेन ते ।	038a  
दुर्जयानामनीकानि नाजयंस्तरसा युधि ॥	038c  
सर्वलोकेश्वरस्येव परमस्य प्रजापतेः ।	039a  
कथं प्रहर्तुमपि ते शेकुः सञ्जय पाण्डवाः ॥	039c  
यस्मिन्द्वीपे समाश्वस्य युध्यन्ते कुरवः परैः ।	040a  
तं निमग्नं नरव्याघ्रं भीष्मं शंससि सञ्जय ॥	040c  
यस्य वीर्यं समाश्रित्य मम पुत्रो बृहद्बलः ।	041a  
न पाण्डवानगणयत्कथं स निहतः परैः ॥	041c  
यः पुरा विबुधैः सर्वैः सहाये युद्धदुर्मदः ।	042a  
काङ्क्षितो दानवान्घ्नद्भिः पिता मम महाव्रतः ॥	042c  
यस्मिञ्जाते महावीर्ये शान्तनुर्लोकविश्रुतः ।	043a  
शोकं दैन्यं च दुःखं च प्राजहात्स च तत्क्षणे ॥	043c  
प्रोक्तं परायणं प्राज्ञं स्वधर्मनिरतं शुचिम् ।	044a  
वेदवेदाङ्गतत्वज्ञं कथं शंससि मे हतम् ॥	044c  
सर्वास्त्रविनयोपेतं शान्तं दान्तं मनस्विनम् ।	045a  
हतं शान्तनवं श्रुत्वा मन्ये शेषं हतं बलम् ॥	045c  
धर्मादधर्मो बलवान्सम्प्राप्त इति मे मतिः ।	046a  
यत्र वृद्धं गुरुं हत्वा राज्यमिच्छन्ति पाण्डवाः ॥	046c  
जामदग्न्यः पुरा रामः सर्वास्त्रविदनुत्तमः ।	047a  
अम्बार्थमुद्यतः सङ्ख्ये भीष्मेण युधि निर्जितः ॥	047c  
तमिन्द्रसमकर्माणं ककुदं सर्वधन्विनाम् ।	048a  
हतं शंससि मे भीष्मं किं नु दुःखमतः परम् ॥	048c  
असकृत्क्षत्रियव्राताः सङ्ख्ये येन विनिर्जिताः ।	049a  
जामदग्न्येन वीरेण परवीरनिघातिना ।	049c  
न हतो यो महाबुद्धिः स हतोऽद्य शिखण्डिना ॥	049e  
तस्मान्नूनं महावीर्याद्भार्गवाद्युद्धदुर्मदात् ।	050a  
तेजोवीर्यबलैर्भूयाञ्शिखण्डी द्रुपदात्मजः ॥	050c  
यः शूरं कृतिनं युद्धे सर्वशस्त्रविशारदम् ।	051a  
परमास्त्रविदं वीरं जघान भरतर्षभम् ॥	051c  
के वीरास्तममित्रघ्नमन्वयुः शस्त्रसंसदि ।	052a  
शंस मे तद्यथा चासीद्युद्धं भीष्मस्य पाण्डवैः ॥	052c  
योषेव हतवीरा मे सेना पुत्रस्य सञ्जय ।	053a  
अगोपमिव चोद्भ्रान्तं गोकुलं तद्बलं मम ॥	053c  
पौरुषं सर्वलोकस्य परं यस्मिन्महाहवे ।	054a  
परासक्ते च वस्तस्मिन्कथमासीन्मनस्तदा ॥	054c  
जीवितेऽप्यद्य सामर्थ्यं किमिवास्मासु सञ्जय ।	055a  
घातयित्वा महावीर्यं पितरं लोकधार्मिकम् ॥	055c  
अगाधे सलिले मग्नां नावं दृष्ट्वेव पारगाः ।	056a  
भीष्मे हते भृशं दुःखान्मन्ये शोचन्ति पुत्रकाः ॥	056c  
अद्रिसारमयं नूनं हृदयं मम सञ्जय ।	057a  
यच्छ्रुत्वा पुरुषव्याघ्रं हतं भीष्मं न दीर्यते ॥	057c  
यस्मिन्नस्त्राणि मेधा च नीतिश्च पुरुषर्षभे ।	058a  
अप्रमेयाणि दुर्धर्षे कथं स निहतो युधि ॥	058c  
न चास्त्रेण न शौर्येण तपसा मेधया न च ।	059a  
न धृत्या न पुनस्त्यागान्मृत्योः कश्चिद्विमुच्यते ॥	059c   
कालो नूनं महावीर्यः सर्वलोकदुरत्ययः ।	060a  
यत्र शान्तनवं भीष्मं हतं शंससि सञ्जय ॥	060c  
पुत्रशोकाभिसन्तप्तो महद्दुःखमचिन्तयन् ।	061a  
आशंसेऽहं परं त्राणं भीष्माच्छान्तनुनन्दनात् ॥	061c  
यदादित्यमिवापश्यत्पतितं भ्रुवि सञ्जय ।	062a  
दुर्योधनः शान्तनवं किं तदा प्रत्यपद्मत ॥	062c  
नाहं स्वेषां परेषां वा बुद्ध्या सञ्जय चिन्तयन् ।	063a  
शेषं किञ्चित्प्रपश्यामि प्रत्यनीके महीक्षिताम् ॥	063c  
दारुणः क्षत्रधर्मोऽयमृषिभिः सम्प्रदर्शितः ।	064a  
यत्र शान्तनवं हत्वा राज्यमिच्छन्ति पाण्डवाः ॥	064c  
वयं वा राज्यमिच्छामो घातयित्वा महाव्रतम् ।	065a  
क्षत्रधर्मे स्थिताः पार्था नापराध्यन्ति पुत्रकाः ॥	065c  
एतदार्येण कर्तव्यं कृच्छ्रास्वापत्सु सञ्जय ।	066a  
पराक्रमः पराशक्तिस्तत्तु तस्मिन्प्रतिष्ठितम् ॥	066c  
अनीकानि विनिघ्नन्तं ह्रीमन्तमपराजितम् ।	067a  
कथं शान्तनवं तातं पाण्डुपुत्रा न्यवारयन् ॥	067c  
यथायुक्तान्यनीकानि कथं युद्धं महात्मभिः ।	068a  
कथं वा निहतो भीष्मः पिता सञ्जय मे परैः ॥	068c  
दुर्योधनश्च कर्णश्च शकुनिश्चापि सौबलः ।	069a  
दुःशासनश्च कितवो हते भीष्मे किमब्रुवन् ॥	069c  
यच्छरीरैरुपास्तीर्णां नरवारणवाजिनाम् ।	070a  
शरशक्तिमहाखड्गतोमराक्षां महाभयाम् ।	070c  
प्राविशन्कितवा मन्दाः सभां युद्धदुरासदाम् ॥	070e  
प्राणद्यूते प्रतिभये केऽदीव्यन्त नरर्षभाः ।	071a  
के जीयन्ते जितास्तत्र कृतलक्ष्या निपातिताः ।	071c  
अन्ये भीष्माच्छान्तनवात्तन्ममाचक्ष्व सञ्जय ॥	071e  
न हि मे शान्तिरस्तीह श्रुत्वा देवव्रतं हतम् ।	072a  
पितरं भीमकर्माणं भीष्ममाहवशोभिनम् ॥	072c  
आर्तिं मे हृदये रूढां महतीं पुत्रहानिजाम् ।	073a  
त्वं हि मे सर्पिषेवाग्निमुद्दीपयसि सञ्जय ॥	073c  
महान्तं भारमुद्यम्य विश्रुतं सार्वलौकिकम् ।	074a  
दृष्ट्वा विनिहतं भीष्मं मन्ये शोचन्ति पुत्रकाः ॥	074c  
श्रोष्यामि तानि दुःखानि दुर्योधनकृतान्यहम् ।	075a  
तस्मान्मे सर्वमाचक्ष्व यद्वृत्तं तत्र सञ्जय ॥	075c  
यद्वृत्तं तत्र सङ्ग्रामे मन्दस्याबुद्धिसम्भवम् ।	076a  
अपनीतं सुनीतं यत्तन्ममाचक्ष्व सञ्जय ॥	076c  
यत्कृतं तत्र सङ्ग्रामे भीष्मेण जयमिच्छता ।	077a  
तेजोयुक्तं कृतास्त्रेण शंस तच्चाप्यशेषतः ॥	077c  
यथा तदभवद्युद्धं कुरुपाण्डवसेनयोः ।	078a  
क्रमेण येन यस्मिंश्च काले यच्च यथाऽभवत् ॥ ॥	078c  

इति श्रीमन्महाभारते भीष्मपर्वणि भगवद्गीतापर्वणि चतुर्दशोऽध्यायः ॥

6-14-1 अस्य त्वमन्तिके स्थित्वा सर्वं दृष्टवानसीति शेषः ॥ 6-14-12 प्रचिन्वन्तं पुष्पवदाददानम् ॥ 6-14-13 समचेष्टत म्रियमाणपशुवद्धस्तपादविक्षेपं कृतवत् ॥ 6-14-23 अजहुस्त्यक्तवन्तः ॥ 6-14-27 मौर्वीघोषेण स्तनयित्नुर्गर्जन्मेघ इव । पृषत्कपृषतो बाणबिन्दुः ॥ 6-14-34 अपासेधन् न्यवारयन् ॥ 6-14-44 प्रोक्त लोके ख्यातम् ॥ 6-14-45 सर्वास्त्रविनयोपेतं सर्वास्त्रशिक्षायुक्तम् ॥ 6-14-54 परासक्ते परलोकप्रिये ॥
