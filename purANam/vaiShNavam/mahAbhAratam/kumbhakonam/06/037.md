अध्यायः 037
सप्तत्रिंशोऽध्यायः ॥ भगवद्गीताध्यायः ॥ 13 ॥
अर्जुन उवाच 	001  
प्रकृतिं पुरुषं चैव क्षेत्रं क्षेत्रज्ञमेव च ।	001a  
एतद्वेदितुमिच्छामि ज्ञानं ज्ञेयं च केशव ॥	001c  
श्रीभगवानुवाच 	002  
इदं शरीरं कौन्तेय क्षेत्रमित्यभिधीयते ।	002a  
एतद्यो वेत्ति तं प्राहुः क्षेत्रज्ञ इति तद्विदः ॥	002c  
क्षेत्रज्ञं चापि मां विद्धि सर्वक्षेत्रेषु भारत ।	003a  
क्षेत्रक्षेत्रज्ञयोर्ज्ञानं यत्तज्ज्ञानं मतं मम ॥	003c  
तत्क्षेत्रं यच्च यादृक्च यद्विकारि यतश्च यत् ।	004a  
स च यो यत्प्रभावश्च तत्समासेन मे शृणु ॥	004c  
ऋषिभिर्बहुधा गीतं छन्दोभिर्विविधैः पृथक् ।	005a  
ब्रह्मसूत्रपदैश्चैव हेतुमद्भिर्विनिश्चितैः ॥	005c  
महाभूतान्यहङ्कारो बुद्धिरव्यक्तमेव च ।	006a  
इन्द्रियाणि दशैकं च पञ्च चेन्द्रियगोचराः ॥	006c  
इच्छा द्वेषः सुखं दुःखं सङ्घातश्चेतना धृतिः ।	007a  
एतत्क्षेत्रं समासेन सविकारमुदाहृतम् ॥	007c  
अमानित्वमदम्भित्वमहिंसा क्षान्तिरार्जवम् ।	008a  
आचार्योपासनं शौचं स्थैर्यमात्मविनिग्रहः ॥	008c  
इन्द्रियार्थेषु वैराग्यमनहङ्कार एव च ।	009a  
जन्ममृत्युजराव्याधिदुःखदोषानुदर्शनम् ॥	009c  
असक्तिरनभिष्वङ्गः पुत्रदारगृहादिषु ।	010a  
नित्यं च समचित्तत्वमिष्टानिष्टोपपत्तिषु ॥	010c  
मयि चानन्ययोगेन भक्तिरव्यभिचारिणी ।	011a  
विविक्तदेशसेवित्वमरतिर्जनसंसदि ॥	011c  
अध्यात्मज्ञाननित्यत्वं तत्त्वज्ञानार्थदर्शनम् ।	012a  
एतज्ज्ञानमिति प्रोक्तमज्ञानं यदतोऽन्यथा ॥	012c  
ज्ञेयं यत्तत्प्रवक्ष्यामि यज्ज्ञात्वाऽमृतमश्नुते ।	013a  
अनादिमत्परं ब्रह्म न सत्तन्नासदुच्यते ॥	013c  
सर्वतः पाणिपादं तत्सर्वतोऽक्षिशिरोमुखम् ।	014a  
सर्वतः श्रुतिमल्लोके सर्वमावृत्य तिष्ठति ॥	014c  
सर्वेन्द्रियगुणाभासं सर्वेन्द्रियविवर्जितम् ।	015a  
असक्तं सर्वभृच्चैव निर्गुणं गुणभोक्तृ च ॥	015c  
बहिरन्तश्च भूतानामचरं चरमेव च ।	016a  
सूक्ष्मत्वात्तदविज्ञेयं दूरस्थं चान्तिके च तत् ॥	016c  
अविभक्तं च भूतेषु विभक्तमिव च स्थितम् ।	017a  
भूतभर्तृ च तज्ज्ञेयं ग्रसिष्णु प्रभविष्णु च ॥	017c  
ज्योतिषामपि तज्ज्योतिस्तमसः परमुच्यते ।	018a  
ज्ञानं ज्ञेयं ज्ञानगम्यं हृदि सर्वस्य विष्ठितम् ॥	018c  
इति क्षेत्रं तथा ज्ञानं ज्ञेयं चोक्तं समासतः ।	019a  
मद्भक्त एतद्विज्ञाय मद्भावायोपपद्यते ॥	019c  
प्रकृतिं पुरुषं चैव विद्ध्यनादी उभावपि ।	020a  
विकारांश्च गुणांश्चैव विद्धि प्रकृतिसम्भवान् ॥	020c  
कार्यकारणकर्तृत्वे हेतुः प्रकृतिरुच्यते ।	021a  
पुरुषः सुखदुःखानां भोक्तृत्वे हेतुरुच्यते ॥	021c  
पुरुषः प्रकृतिस्थो हि भुङ्क्ते प्रकृतिजान्गुणान् ।	022a  
कारणं गुणसङ्गोऽस्य सदसद्योनिजन्मसु ॥	022c  
उपद्रष्टानुमन्ता च भर्ता भोक्ता महेश्वरः ।	023a  
परमात्मेति चाप्युक्तो देहेऽस्मिन्पुरुषः परः ॥	023c  
य एवं वेत्ति पुरुषं प्रकृतिं च गुणैः सह ।	024a  
सर्वथा वर्तमानोऽपि न स भूयोऽभिजायते ॥	024c  
ध्यानेनात्मनि पश्यन्ति केचिदात्मानमात्मना ।	025a  
अन्ये साङ्ख्येन योगेन कर्मयोगेन चापरे ॥	025c  
अन्ये त्वेवमजानन्तः श्रुत्वाऽन्येभ्य उपासते ।	026a  
तेऽपि चातितरन्त्येव मृत्युं श्रुतिपरायणाः ॥ 	026c  
यावत्सञ्जायते किञ्चित्सत्त्वं स्थावरजङ्गमम् ।	027a  
क्षेत्रक्षेत्रज्ञसंयोगात्तद्विद्धि भरतर्षभ ॥	027c  
समं सर्वेषु भूतेषु तिष्ठन्तं परमेश्वरम् ।	028a  
विनश्यत्स्वविनश्यन्तं यः पश्यति स पश्यति ॥	028c  
समं पश्यन्हि सर्वत्र समवस्थितमीश्वरम् ।	029a  
न हिनस्त्यात्मनात्मानं ततो याति परां गतिम् ॥	029c  
प्रकृत्यैव च कर्माणि क्रियमाणानि सर्वशः ।	030a  
यः पश्यति तथात्मानमकर्तारं स पश्यति ॥	030c  
यदा भूतपृथग्भावमेकस्थमनुपश्यति ।	031a  
तत एव च विस्तारं ब्रह्म सम्पद्यते तदा ॥	031c  
अनादित्वान्निर्गुणत्वात्परमात्मायमव्ययः ।	032a  
शरीरस्थोऽपि कौन्तेय न करोति न लिप्यते ॥	032c  
यथा सर्वगतं सौक्ष्म्यादाकाशं नोपलिप्यते ।	033a  
सर्वत्रावस्थितो देहे तथात्मा नोपलिप्यते ॥	033c  
यथा प्रकाशयत्येकः कृत्स्नं लोकमिमं रविः ।	034a  
क्षेत्रं क्षेत्री तथा कृत्स्नं प्रकाशयति भारत ॥	034c  
क्षेत्रक्षेत्रज्ञयोरेवमन्तरं ज्ञानचक्षुषा ।	035a  
भूतप्रकृतिमोक्षं च ये विदुर्यान्ति ते परम् ॥ ॥	035c  

इति श्रीमन्महाभारते भीष्मपर्वणि भगवद्गीतापर्वणि सप्तत्रिंशोऽध्यायः ॥

इति श्रीमद्भगवद्गीतासूपनिषत्सु ब्रह्मविद्यायां योगशास्त्रे श्रीकृष्णार्जुनसंवादे क्षेत्रक्षेत्रज्ञविभागयोगोनाम त्रयोदशोऽध्यायः ॥

6-37-1 अयं श्लोकः प्रक्षिप्त इति केचित् ॥ 6-37-5 विनिश्चितम् इति माध्वपाठः ॥ 6-37-18 सर्वस्य धिष्ठितमिति पाठान्तरम् ॥ 6-37-24 य एनं वेत्ति इति माध्वपाठः ॥
