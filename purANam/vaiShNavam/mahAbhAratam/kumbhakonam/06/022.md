अध्यायः 022

युधिष्ठिरादीनां युद्धाय निर्गमः ॥ 1 ॥
सञ्जय उवाच 	001  
ततो युधिष्ठिरो राजा स्वां सेनां समचोदयत् ।	001a  
प्रतिव्यूहन्ननीकानि भीष्मस्य भरतर्षभ ॥	001c  
यथोद्दिष्टान्यनीकानि प्रत्यव्यूहन्त पाण्डवाः ।	002a  
स्वर्गं परममिच्छन्तः सुयुद्धेन कुरूद्वहाः ॥	002c  
मध्ये शिखण्डिनोऽनीकं रक्षितं सव्यसाचिना ।	003a  
धृष्टद्युम्नश्चरन्नग्रे भीमसेनेन पालितः ॥	003c  
अनीकं दक्षिणं राजन्युयुधानेन पालितम् ।	004a  
श्रीमता सात्वताग्र्येण शक्रेणेव धनुष्मता ॥	004c  
महेन्द्रयानप्रतिमं रथं तु सोपस्करं हाटकरत्नचित्रम् ।	005a  
युधिष्ठिरः काञ्चनभाण्डयोक्त्रं समास्थितो नागबलस्य मध्ये ॥	005c  
समुच्छ्रितं दन्तशलाकमस्य सुपाण्डुरं छत्रमतीव भाति ।	006a  
प्रदक्षिणं चैनमुपाचरन्त महर्षयः संस्तुतिभिर्महेन्द्रम् ॥	006c  
पुरोहिताः शत्रुवधं वदन्तो ब्रह्मर्षिसिद्धाः श्रुतवन्त एनम् ।	007a  
जप्यैश्च मन्त्रैश्च महौषधीभिः समन्ततः स्वस्त्ययनं ब्रुवन्तः ॥	007c  
ततः स वस्त्राणि तथैव गाश्च फलानि पुष्पाणि तथैव निष्कान् ।	008a  
कुरूत्तमो ब्राह्मणसान्महात्मा कुर्वन्ययौ शक्र इवामरेशः ॥	008c  
सहस्रसूर्यः शतकिङ्किणीकः परार्ध्यजाम्बूनदहेमचित्रः ।	009a  
रथोऽर्जुनस्याग्निरिवार्चिमाली विभ्राजते श्वेतहयः सुचक्रः ॥	009c  
तमास्थितः केशवसङ्गृहीतं कपिध्वजो गाण्डिवबाणपाणिः ।	010a  
धनुर्धरो यस्य समः पृथिव्यां न विद्यते नो भविता कदाचित् ॥	010c  
उद्धर्तयिष्यंस्तव पुत्रसेनामतीव रौद्रं स बिभर्ति रूपम् ।	011a  
अनायुधो यः सुभुजो भुजाभ्यां नराश्वनागान्युधि भस्म कुर्यात् ॥	011c  
स भीमसेनः सहितो यमाभ्यां वृकोदरो वीररथस्य गोप्ता ।	012a  
तं तत्र सिंहर्षभमत्तखेलं लोके महेन्द्रप्रतिमानकल्पम् ॥	012c  
समीक्ष्य सेनाग्रगतं दुरासदं संविव्यथुः पङ्कगता यथा द्विपाः ।	013a  
वृकोदरं वारणराजदर्पं योधास्त्वदीया भयविग्नसत्त्वाः ॥	013c  
अनीकमध्ये तिष्ठन्तं राजपुत्रं दुरासदम् ।	014a  
अब्रवीद्भरतश्रेष्ठं गुडाकेशं जनार्दनः ॥	014c  
वासुदेव उवाच 	015  
य एष रोषात्प्रतपन्बलस्थो यो नः सेनां सिंह इवेक्षते च ।	015a  
स एष भीष्मः कुरुवंशकेतुर्येनाहृतास्त्रिशतं वाजिमेधाः ॥	015c  
एतान्यनीकानि महानुभावं गूहन्ति मेघा इव रश्मिमन्तम् ।	016a  
एतानि हत्वा पुरुषप्रवीर काङ्क्षस्व युद्धं भरतर्षभेण ॥ ॥	016c  

इति श्रीमन्महाभारते भीष्मपर्वणि भगवद्गीतापर्वणि द्वाविंशोऽध्यायः ॥

6-22-9 सहस्रं सूर्यतुल्यान्यादर्शचक्राणि यस्मिन्स सहस्रसूर्यः ॥ 6-22-16 गूहन्ति परिवारयन्ति ॥
