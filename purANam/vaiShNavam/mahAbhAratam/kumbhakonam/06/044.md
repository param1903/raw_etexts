अध्यायः 044

कुरुपाण्डवसेनयोर्युद्धारम्भः ॥ 1 ॥
धृतराष्ट्र उवाच 	001  
एवं व्यूढेष्वनीकेषु मामकेष्वितरेषु च ।	001a  
के पूर्वं प्राहरंस्तत्र कुरवःक पाण्डवा नु किम् ॥	001c  
सञ्जय उवाच 	002  
भ्रातृभिः सहितो राजन्पुत्रो दुःशासनस्तव ।	002a  
भीष्मं प्रमुखतः कृत्वा प्रययौ सह सेनया ॥	002c  
तथैव पाण्डवाः सर्वे भीमसेनपुरोगमाः ।	003a  
भीष्मेण युद्धमिच्छन्तः प्रययुर्हृष्टमानसाः ॥	003c  
क्ष्वेडाः किलकिलाशब्दाः क्रकचा गोविषाणिकाः ।	004a  
भेरीमृदङ्गमुरजा हयकुञ्जरनिःस्वनाः ॥	004c  
उभयोः सेनयोर्ह्यासंस्ततस्तेऽस्मान्समाद्रवन् ।	005a  
वयं तान्प्रतिनर्दन्तस्तदाऽऽसीत्तुमुलं महत् ॥	005c  
महान्त्यनीकानि महासमुच्छ्रये समागमे पाण्डवधार्तराष्ट्रयोः ।	006a  
चकम्पिरे शङ्खमृदङ्गनिःस्वनैः प्रकम्पितानीव वनानि वायुना ॥	006c  
नरेन्द्र नागाश्वरथाकुलानामभ्यागतानामशिवे मुहूर्ते ।	007a  
बभूव घोषस्तुमुलश्चमूनां वातोद्धुतानामिव सागराणाम् ॥	007c  
तस्मिन्समुत्थिते शब्दे तुमुले रोमहर्षणे ।	008a  
भीमसेनो महाबाहुः प्राणदद्गोवृषो यथा ॥	008c  
शङ्खदुन्दुभिनिर्घोषं वारणानां च बृंहितम् ।	009a  
सिंहनादं च सैन्यानां भीससेनरवोऽभ्यभूत् ॥	009c  
हयानां हेषमाणानामनीकेषु सहस्रशः ।	010a  
सर्वानभ्यभवच्चब्दान्भीमस्य नदतः स्वनः ॥	010c  
तं श्रुत्वा निनदं तस्य सैन्यास्तव वितत्रसुः ।	011a  
जीमूतस्येव नदतः शक्राशनिसमस्वनम् ॥	011c  
वाहनानि च सर्वाणि शकृन्मूत्रं प्रसुस्रुवुः ।	012a  
शब्देन तस्य वीरस्य सिंहस्येवेतरे मृगाः ॥	012c  
दर्शयन्घोरमात्मानं महाभ्रमिव नादयन् ।	013a  
विभीषयंस्तव सुतान्भीमसेनः समभ्ययात् ॥	013c  
तमायान्तं महेष्वासं सोदर्याः पर्यवारयन् ।	014a  
छादयन्तः शरव्रातैर्मेघा इव दिवाकरम् ॥	014c  
दुर्योधनश्च पुत्रस्ते दुर्मुखो दुःसहः शलः ।	015a  
दुःशासनश्चातिरथस्तथा दुर्मर्षणो नृपः ॥	015c  
विविंशतिश्चित्रसेनो विकर्णश्च महारथः ।	016a  
पुरुमित्रो जयो भोजः सौमदत्तिश्च वीर्यवान् ॥	016c  
महाचापानि धुन्वन्तो मेघा इव सविद्युतः ।	017a  
आददानाश्च नाराचान्निर्मुक्ताशीविषोपमान् ॥	017c  
अथ ते द्रौपदीपुत्राः सौभद्रश्च महारथः ।	018a  
नकुलः सहदेवश्च धृष्टद्युम्नश्च पार्षतः ॥	018c  
धार्तराष्ट्रान्प्रतिययुरर्दयन्तः शितैः शरैः ।	019a  
वज्रैरिव महावेगैः शिखराणि धराभृताम् ॥	019c  
तस्मिन्प्रथमसङ्ग्रामे भीमज्यातलनिःस्वने ।	020a  
तावकानां परेषां च नासीत्कश्चित्पराङ्मुखः ॥	020c  
लाघवं द्रोणशिष्याणामपश्यं भरतर्षभ ।	021a  
निमित्तवेधिनां चैव शरानुत्सृजतां भृशम् ॥	021c  
नोपशाम्यति निर्घोषो धनुषां कूजतां तथा ।	022a  
विनिश्चेरुः शरा दीप्ता ज्योतींषीव नभस्तलात् ॥	022c  
सर्वे त्वन्ये महीपालाः प्रेक्षका इव भारत ।	023a  
ददृशुर्दर्शनीयं तं भीमं ज्ञातिसमागमम् ॥	023c  
ततस्ते जातसंरम्भाः परस्परकृतागसः ।	024a  
अन्योन्यस्पर्धया राजन्व्यायच्छन्त महारथाः ॥	024c  
कुरुपाण्डवसेने ते हस्त्यश्वरथसङ्कुले ।	025a  
शुशुभाते रणेऽतीव पटे चित्रार्पिते इव ॥	025c  
ततस्ते पार्थिवाः सर्वे प्रगृहीतशरासनाः ।	026a  
सहसैन्याः समापेतुः पुत्रस्य तव शासनात् ॥	026c  
युधिष्ठिरेण चादिष्टाः पार्थिवास्ते सहस्रशः ।	027a  
विनदन्तः समापेतुः पुत्रस्य तव वाहिनीम् ॥	027c  
उभयोः सेनयोस्तीव्रः सैन्यानां स समागमः ।	028a  
अन्तर्धीयत चादित्यः सैन्येन रजसा वृतः ॥	028c  
प्रयुद्धानां प्रभग्नानां पुनरावर्तिनामपि ।	029a  
नात्र स्वेषां परेषां वा विशेषः समदृश्यत ॥	029c  
तस्मिंस्तु तुमुले युद्धे वर्तमाने महाभये ।	030a  
अति सर्वाण्यनीकानि पिता तेऽभिव्यरोचत ॥ ॥	030c  

इति श्रीमन्महाभारते भीष्मपर्वणि भीष्मवधपर्वणि चतुश्चत्वारिंशोऽध्यायः ॥

6-44-6 महान् समुच्छ्रयः सम्प्रहारो यत्र ॥ 6-44-9 अभ्यभूत् अभिभूतवान् ॥ 6-44-14 सोदर्याः राजानुजाः ॥ 6-44-21 निमित्तं लक्ष्यम् ॥ 6-44-25 पटे इति सप्तम्यन्तम् ॥ 6-44-28 सैन्येन सेनाभवेन ॥ 6-44-30 अति अतिक्रम्य ॥
