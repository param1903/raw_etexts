अध्यायः 004

व्यासे गते सञ्जयेन धृतराष्ट्रं प्रति भूमिगुणानुवर्णनम् ॥ 1 ॥
वैशम्पायन उवाच 	001  
एवमुक्त्वा ययौ व्यासो धृतराष्ट्राय धीमते ।	001a  
धृतराष्ट्रोऽपि तच्छ्रुत्वा ध्यानमेवान्वपद्यत ॥	001c  
स मुहूर्तमिव ध्यात्वा विनिःश्वस्य मुहुर्मुहुः ।	002a  
सञ्जयं संशितात्मानमपृच्छद्भरतर्षभ ॥	002c  
सञ्जयेमे महीपालाः शूरा युद्धाभिनन्दिनः ।	003a  
अन्योन्यमभिनिघ्नन्ति शस्त्रैरुच्चावचैरिह ॥	003c  
पार्थिवाः पृथिवीहेतोः समभित्यज्य जीवितम् ।	004a  
न वा शाम्यन्ति निघ्नन्तो वर्धयन्ति यमक्षयम् ॥	004c  
भौममैश्वर्यमिच्छन्तो न मृष्यन्ते परस्परम् ।	005a  
मन्ये बहुगुणा भूमिस्तन्ममाचक्ष्व सञ्जय ॥	005c  
बहूनि च सहस्राणि प्रयुतान्यर्बुदानि च ।	006a  
कोट्यश्च लोकवीराणां समेताः कुरुजाङ्गले ॥	006c  
देशानां च परीमाणं नगराणां च सञ्जय ।	007a  
श्रोतुमिच्छामि तत्त्वेन यत एते समागताः ॥	007c  
दिव्यबुद्धिप्रदीपेन युक्तस्त्वं ज्ञानचक्षुषा ।	008a  
प्रभावात्तस्य विप्रर्षेर्व्यासस्यामिततेजसः ॥	008c  
सञ्जय उवाच 	009  
यथाप्रज्ञं महाप्राज्ञ भौमान्वक्ष्यामि ते गुणान् ।	009a  
शास्त्रचक्षुरवेक्षस्व नमस्ते भरतर्षभ ॥	009c  
द्विविधानीह भूतानि चराणि स्थावराणि च ।	010a  
त्रसानां त्रिविधा योनिरण्डस्वेदजरायुजाः ॥	010c  
त्रसानां खलु सर्वेषां श्रेष्ठा राजञ्जरायुजाः ।	011a  
जरायुजानां प्रवरा मानवाः पशवश्च ये ॥	011c  
नानारूपधरा राजंस्तेषां भेदाश्चतुर्दश ।	012a  
वेदोक्ताः पृथिवीपाल येषु यज्ञाः प्रतिष्ठिताः ॥	012c  
ग्राम्याणां पुरुषाः श्रेष्ठाः सिंहाश्चारण्यवासिनाम् ।	013a  
सर्वेषामेव भूतानामन्योन्येनोपजीवनम् ॥	013c  
उद्भिज्जाः स्थावराः प्रोक्तास्तेषां पञ्चैव जातयः ।	014a  
वृक्षगुल्मलतावल्ल्यस्त्वक्सारास्तृणजातयः ॥	014c  
तेषां विंशतिरेकोना महाभूतेषु पञ्चसु ।	015a  
चतुर्विंशतिरुद्दिष्टा गायत्री लोकसम्मता ॥	015c  
य एतां वेद गायत्रीं पुण्यां सर्वगुणान्विताम् ।	016a  
तत्त्वेन भरतश्रेष्ठ स लोके न प्रणश्यति ॥	016c  
अरण्यवासिनः सप्त सप्तैषां ग्रामवासिनः ।	017a  
सिंहा व्याघ्रा वराहाश्च महिषा वारणास्तथा ॥	017c  
ऋक्षाश्च वानराश्चैव सप्तारण्याः स्मृता नृप ।	018a  
गौरजाविमनुष्याश्च अश्वाश्वतरगर्दभाः ॥	018c  
एते ग्राम्याः समाख्याताः पशवः सप्त साधुभिः ।	019a  
एते वै पशवो राजन्ग्राम्यारण्याश्चतुर्दश ॥	019c  
भूमौ च जायते सर्वं भूमौ सर्वं विनश्यति ।	020a  
भूमिः प्रतिष्ठा भूतानां भूमिरेव सनातनम् ॥	020c  
यस्य भूमिस्तस्य सर्वं जगत्स्थावरजङ्गमम् ।	021a  
तत्रातिगृद्धा राजानो विनिघ्नन्तीतरेतरम् ॥ ॥	021c  

इति श्रीमन्महाभारते भीष्मपर्वणि जम्बूखण्डविनिर्माणपर्वणि चतुर्थोऽध्यायः ॥

6-4-4 नवा नैव । यमक्षयं यमलोकम् ॥ 6-4-10 त्रसानां जङ्गमानां योनिरुत्पत्तिस्थानम् ॥
