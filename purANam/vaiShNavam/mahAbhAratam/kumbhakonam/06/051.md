अध्यायः 051

भीष्मादिभिः प्रतिव्यूहरचना ॥ 1 ॥
सञ्जय उवाच 	001  
क्रौञ्चं दृष्ट्वा ततो व्यूहमभेद्यं तनयस्तव ।	001a  
रक्षमाणं महाघोरं पार्थेनामिततेजसा ॥	001c  
आचार्यमुपसङ्गम्य कृपं शल्यं च पार्थिव ।	002a  
सौमदत्तिं विकर्णं च सोऽश्वत्थामानमेव च ॥	002c  
दुःशासनादीन्भ्रातॄंश्च सर्वानेव च भारत ।	003a  
अन्यांश्च सुबहूञ्शूरान्युद्धाय समुपागतान् ॥	003c  
प्राहेदं वचनं काले हर्षयंस्तनयस्तव ।	004a  
नानाशस्त्रप्रहरणाः सर्वे युद्धविशारदाः ॥	004c  
एकैकशः समर्था हि यूयं सर्वे महारथाः ।	005a  
पाण्डुपुत्रान्रणे हन्तुं ससैन्यान्किमु संहताः ॥	005c  
अपर्याप्तं तदस्माकं बलं भीष्माभिरक्षितम् ।	006a  
पर्याप्तमिदमेतेषां बलं भीमाभिरक्षितम् ॥	006c  
संस्थानाः शूरसेनाश्च वेत्रिकाः कुकुरास्तथा ।	007a  
आरोचकास्त्रिगर्ताश्च मद्रका यवनास्तथा ॥	007c  
शत्रुञ्जयेन सहितास्तथा दुःशासनेन च ।	008a  
विकर्णेन च वीरेण तथा नन्दोपनन्दकैः ॥	008c  
चित्रसेनेन सहिताः सहिताः पारिभद्रकैः ।	009a  
भीष्ममेवाभिरक्षन्तु सह सैन्यपुरस्कृताः ॥	009c  
ततो भीष्मश्च द्रोणश्च तव पुत्राश्च मारिष ।	010a  
अव्यूहन्त महाव्यूहं पाण्डूनां प्रतिबाधकम् ॥	010c  
भीष्मः सैन्येन महता समनन्तात्परिवारितः ।	011a  
ययौ प्रकर्षन्महतीं वाहिनीं सुरराडिव ॥	011c  
तमन्वयान्महेष्वासो भारद्वाजः प्रतापवान् ।	012a  
कुन्तलैश्च दशार्णैश्च मागधैश्च विशाम्पते ॥	012c  
विदर्भैर्मेकलैश्चैव कर्णप्रावरणैरपि ।	013a  
सहिताः सर्वसैन्येन भीष्ममाहवशोभिनम् ॥	013c  
गान्धाराः सिन्धुसौवीराः शिबयोऽथ वसातयः ।	014a  
शकुनिश्च स्वसैन्येन भारद्वाजमपालयत् ॥	014c  
ततो दुर्योधनो राजा सहितः सर्वसोदरैः ।	015a  
अश्वातकैर्विकर्णैश्च तथा चाम्बष्ठकोसलैः ॥	015c  
दरदैश्च शकैश्चैव तथा क्षुद्रकमालवैः ।	016a  
अभ्यरक्षत संहृष्टः सौबलेयस्य वाहिनीम् ॥	016c  
भूरिश्रवाः शलः शल्यो भगदत्तश्च मारिषः ।	017a  
विन्दानुविन्दावावन्त्यौ वामं पार्श्वमपालयन् ॥	017c  
सौमदत्तिः सुशर्मा च काम्भोजश्च सुदक्षिणः ।	018a  
श्रुतायुश्चाच्युतायुश्च दक्षिणं पक्षमास्थिताः ॥	018c  
अश्वत्थामा कृपश्चैव कृतवर्मा च सात्वतः ।	019a  
महत्या सेनया सार्धं सेनापृष्टे व्यवस्थिताः ॥	019c  
पृष्ठगोपास्तु तस्यासन्नानादेश्या जनेश्वराः । 	020a  
केतुमान्वसुदानश्च पुत्रः काश्यस्य चाभिभूः ॥	020c  
ततस्ते तावकाः सर्वे हृष्टा युद्धाय भारत ।	021a  
दध्मुः शङ्खान्मुदा युक्ताः सिंहनादांस्तथोन्नदन् ॥	021c  
तेषां श्रुत्वा तु हृष्टानां वृद्धः कुरुपितामहः ।	022a  
सिंहनादं विनद्योच्चैः शङ्खं दध्मौ प्रतापवान् ॥	022c  
ततः शङ्खाश्च भेर्यश्च पेश्यश्च विविधाः परैः ।	023a  
आनकाश्चाभ्यहन्यन्त स शब्दस्तुमुलोऽभवत् ॥	023c  
ततः श्वेतैर्हयैर्युक्ते महति स्यन्दने स्थितौ ।	024a  
प्रदध्मतुः शङ्खवरौ हेमरत्नपरिष्कृतौ ॥	024c  
पाञ्चजन्यं हृषीकेशो देवदत्तं धनञ्जयः ।	025a  
पौण्ड्रं दध्मौ महाशङ्खं भीमकर्मा वृकोदरः ॥	025c  
अनन्तविजयं राजा कुन्तीपुत्रो युधिष्ठिरः ।	026a  
नकुलः सहदेवश्च सुघोषमणिपुष्पकौ ॥	026c  
काशिराजश्च शैब्यश्च शिखण्डी च महारथः ।	027a  
धृष्टद्युम्नो विराटश्च सात्यकिश्च महारथः ॥	027c  
पाञ्चाल्याश्च महेष्वासा द्रौपद्याः पञ्च चात्मजाः ।	028a  
सर्वे दध्मुर्महाशङ्खान्सिंहनादांश्च नेदिरे ॥	028c  
स घोषः सुमहांस्तत्र वीरैस्तैः समुदीरितः ।	029a  
नभश्च पृथिवीं चैव तुमुलो व्यनुनादयन् ॥	029c  
एवमेते महाराज प्रहृष्टाः कुरुपाण्डवाः ।	030a  
पुनर्युद्धाय सञ्जग्मुस्तापयानाः परस्परम् ॥ ॥	030c  

इति श्रीमन्महाभारते भीष्मपर्वणि भीष्मवधपर्वणि द्वितीयदिवसयुद्धे एकपञ्चाशोऽध्यायः ॥

6-51-6 अपर्याप्तमपरिमेयम् ॥ 6-51-20 अभिभवत्यभिभूः ॥
