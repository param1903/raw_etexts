अध्यायः 009

भारतवर्षस्थनदीपर्वतदेशानां विस्तरेण कथनम् ॥ 1 ॥
धृतराष्ट्र उवाच 	001  
यदिदं भारतं वर्षं यत्रेदं मूर्च्छितं बलम् ।	001a  
यत्रातिमात्रलुब्धोऽयं पुत्रो दुर्योधनो मम ॥	001c  
यत्र गृद्धा पाण्डुपुत्रा यत्र मे सज्जते मनः ।	002a  
एतन्मे तत्त्वमाचक्ष्व त्वं हि मे बुद्धिमान्मतः ॥	002c  
सञ्जय उवाच 	003  
न तत्र पाण्डवा गृद्धाः शृणु राजन्वचो मम ।	003a  
गृद्धो दुर्योधनस्तत्र शकुनिश्चापि सौबलः ॥	003c  
अपरे क्षत्रियाश्चैव नानाजनपदेश्वराः ।	004a  
ये गृद्धा भारते वर्षे न मृष्यन्ति परस्परम् ॥	004c  
अत्र ते कीर्तयिष्यामि वर्षं भारत भारतम् ।	005a  
प्रियमिन्द्रस्य देवस्य मनोर्वैवस्वतस्य च ॥	005c  
पृथोस्तु राजन्वैन्यस्य तथेक्ष्वाकोर्महात्मनः ।	006a  
ययातेरम्बरीषस्य मान्धातुर्नहुषस्य च ॥	006c  
तथैव मुचुकुन्दस्य शिबेरौशीनरस्य च ।	007a  
ऋषभस्य तथैलस्य नृगस्य नृपतेस्तथा ॥	007c  
कुशिकस्य च दुर्धर्ष गाधेश्चैव महात्मनः ।	008a  
सोमकस्य च दुर्धर्ष दिलीपस्य तथैव च ॥	008c  
अन्येषां च महाराज क्षत्रियाणां बलीयसाम् ।	009a  
सर्वेषामेव राजेन्द्र प्रियं भारत भारतम् ॥	009c  
तत्ते वर्षं प्रवक्ष्यामि यथायथमरिन्दम ।	010a  
शृणु मे गदतो राजन्यन्मां त्वं परिपृच्छसि ॥	010c  
महेन्द्रो मलयः सह्यः शुक्तिमानृक्षवानपि ।	011a  
विन्ध्यश्च पारियात्रश्च सप्तैते कुलपर्वताः ॥	011c  
तेषां सहस्रशो राजन्पर्वतास्ते समीपतः ।	012a  
अविज्ञाताः सारवन्तो विपुलाश्चित्रसानवः ॥	012c  
अन्ये ततोऽपरिज्ञाता ह्रस्वा ह्रस्वोपजीविनः ।	013a  
आर्या म्लेच्छाश्च कौरव्य तैर्मिश्राः पुरुषा विभो ॥	013c  
नदीं पिबन्ति विपुलां गङ्गां सिन्धुं सरस्वतीम् ।	014a  
गोदावरीं नर्मदां च बाहुदां च महानदीम् ॥	014c  
शतद्रूं चन्द्रभागां च यमुनां च महानदीम् ।	015a  
दृषद्वतीं विपाशां च विपापां स्थूलवालुकाम् ॥	015c  
नदीं वेत्रवतीं चैव कृष्णवेणीं च निम्नगाम् ।	016a  
इरावतीं वितस्तां च पयोष्णीं देविकामपि ॥	016c  
वेदस्मृतां वेदवतीं त्रिदिवामिक्षुलां कृमिम् ।	017a  
करीषिणीं चित्रवाहां चित्रसेनां च निम्नगाम् ॥	017c  
गोमतीं धूतपापां च वन्दनां च महानदीम् ।	018a  
कौशिकीं त्रिविदां कृत्यां निचितां लोहितारणीम् ॥	018c  
रहस्यां शतकुम्भां च सरयूं च तथैव च ।	019a  
चर्मण्वतीं वेत्रवतीं हस्तिसोमां दिशं तथा ॥	019c  
शरावतीं पयोष्णीं च वेणां भीमरथीमपि ।	020a  
कावेरीं चुलुकां चापि वाणीं शतबलामपि ॥	020c  
नीवारामहितां चापि सुप्रयोगां जनाधिप ।	021a  
पवित्रां कुण्डलीं सिन्धुं राजनीं पुरमालिनीम् ॥	021c  
पूर्वाभिरामां वीरां च भीमामोघवतीं तथा ।	022a  
पाशाशिनीं पापहरां महेन्द्रां पाटलावतीम् ॥	022c  
करीषिणीमसिक्नीं च कुशचीरां महानदीम् ।	023a  
मकरीं प्रवरां मेनां हेमां घृतवतीं तथा ॥	023c  
पुरावतीमनुष्णां च शैब्यां कापीं च भारत ।	024a  
सदानीरामधृष्यां च कुशधारां महानदीम् ॥	024c  
सदाकान्तां शिवां चैव तथा वीरवतीमपि ।	025a  
वस्त्रां सुवस्त्रां गौरीं च कम्पनां सहिरण्वतीम् ॥	025c  
वरां वीरकरां चापि पञ्चमीं च महानदीम् ।	026a  
रथचित्रां ज्योतिरथां विश्वामित्रां कपिञ्जलाम् ॥	026c  
उपेन्द्रां बहुलां चैव कुवीरामम्बुवाहिनीम् ।	027a  
विनदीं पिञ्जलां वेणां तुङ्गवेणां महानदीम् ॥	027c  
विदिशां कृष्णवेणां च ताम्रां च कपिलामपि ।	028a  
खलुं सुवामां वेदाश्वां हरिश्रावां महापगाम् ॥	028c  
शीघ्रां च पिच्छिलां चैव भारद्वाजीं च निम्नगाम् ।	029a  
कौशिकीं निम्नगां शोणां बाहुदामथ चन्द्रमाम् ॥	029c  
दुर्गां चित्रशिलां चैव ब्रह्मवेध्यां बृहद्वतीम् ।	030a  
यवक्षामथ रोहीं च तथा जाम्बूनदीमपि ॥	030c  
सुनसां तमसां दासीं वसामन्यां वराणसीम् ।	031a  
नीलां धृतवतीं चैव पर्णाशां च महानदीम् ॥	031c  
मानवीं वृषभां चैव ब्रह्ममेध्यां बृहद्ध्वनीम् ।	032a  
एताश्चान्याश्च बहुधा महानद्यो जनाधिप ॥	032c  
सदानिरामयां कृष्णां मन्दगां मन्दवाहिनीम् ।	033a  
ब्राह्मणीं च महागौरीं दुर्गामपि च भारत ॥	033c  
चित्रोपलां चित्ररथां मञ्जुलां वाहिनीं तथा ।	034a  
मन्दाकिनीं वैतरणीं कोषां चापि महानदीम् ॥	034c  
शुक्तिमतीमनङ्गां च तथैव वृषसाह्वयाम् ।	035a  
लोहित्यां करतोयां च तथैव वृषकाह्वयाम् ॥	035c  
कुमारीमृषिकुल्यां च मारिषां च सरस्वतीम् ।	036a  
मन्दाकिनीं सुपुण्यां च सर्वां गङ्गां च भारत ॥	036c  
विश्वस्य मातरः सर्वाः सर्वाश्चैव महाफलाः ।	037a  
तथा नद्यस्त्वप्रकाशाः शतशोऽथ सहस्रशः ॥	037c  
इत्येताः सरितो राजन्समाख्याता यथास्मृति ।	038a  
अत ऊर्ध्वं जनपदान्निबोध गदतो मम ॥	038c  
तत्रेमे कुरुपाञ्चालाः शाल्वा माद्रेयजाङ्गलाः ।	039a  
शूरसेनाः पुलिन्दाश्च बोधा मालास्तथैव च ॥	039c  
मत्स्याः कुशल्याः सौशल्याः कुन्तयः कान्तिकोसलाः ।	040a  
चेदिमत्स्यकरूशाश्च भोजाः सिन्धुपुलिन्दकाः ॥	040c  
उत्तमाश्च दशार्णाश्च मेकलाश्चोत्कलैः सह ।	041a  
पञ्चालाः कोसलाश्चैव नैकपृष्ठा धुरन्धराः ॥	041c  
गोधा मद्रकलिङ्गाश्च काशयोऽपरकाशयः ।	042a  
जठराः कुकुराश्चैव सदशार्णाश्च भारत ॥	042c  
कुन्तयोऽवन्तयश्चैव तथैवापरकुन्तयः ।	043a  
गोमन्ता मन्दकाः सण्डा विदर्भा रूपवाहिकाः ॥	043c  
अश्मकाः पाण्डुराष्ट्राश्च गोपराष्ट्राः करीतयः ।	044a  
अधिराज्यकुशाद्यश्च मल्लराष्ट्रं च केवलम् ॥	044c  
वारवास्यायवाहाश्च चक्राश्चक्रातयः शकाः ।	045a  
विदेहा मगधाः स्वक्षा मलजा विजयास्तथा ॥	045c  
अङ्गा वङ्गाः कलिङ्गाश्च यकृल्लोमान एव च ।	046a  
मल्लाः सुदेष्णाः प्रह्लादा माहिकाः शशिकास्तथा ॥	046c  
बाह्लीका वाटधानाश्च आभीराः कालतोयकाः ।	047a  
अपरान्ताः परान्ताश्च पञ्चालाश्चर्ममण्डलाः ॥	047c  
अटवीशिखराश्चैव मेरुभूताश्च मारिष ।	048a  
उपावृत्तानुपावृत्ताः स्वराष्ट्राः केकयास्तथा ॥	048c  
कुन्दापरान्ता माहेयाः कक्षाः सामुद्रनिष्कुटाः ।	049a  
अन्ध्राश्च बहवो राजन्नन्तर्गिर्यास्तथैव च ॥	049c  
बहिर्गिर्याङ्गमलजा मगधा मानवर्जकाः ।	050a  
समन्तराः प्रावृषेया भार्गवाश्च जनाधिप ॥	050c  
पुण्ड्रा भर्गाः किराताश्च सुदृष्टा यामुनास्तथा ।	051a  
शका निषादा निषधास्तथैवानर्तनैर्ऋताः ॥	051c  
दुर्गालाः प्रतिमत्स्याश्च कुन्तलाः कोसलास्तथा ।	052a  
तीरग्रहाः शूरसेना ईजिकाः कन्यका गुणाः ॥	052c  
तिलभारा मसीराश्च मधुमन्तः सकुन्दकाः ।	053a  
काश्मीराः सिन्धुसौवीरा गान्धारा दर्शकास्तथा ॥	053c  
अभीसारा उलूताश्च शैवला बाह्लिकास्तथा ।	054a  
दार्वी च वानवा दर्वा वातजामरथोरगाः ॥	054c  
बहुवाद्याश्च कौरव्य सुदामानः सुमल्लिकाः ।	055a  
वध्राः करीषकाश्चापि कुलिन्दोपत्यकास्तथा ॥	055c  
वनायवो दशापार्श्वरोमाणः कुशबिन्दवः ।	056a  
कच्छा गोपालकक्षाश्च जाङ्गलाः कुरुवर्णकाः ॥	056c  
किराता बर्बराः सिद्धा वैदेहास्ताम्रलिप्तकाः ।	057a  
ओण्ड्रा म्लेच्छाः सैसिरिध्राः पार्वतीयाश्च मारिष ॥	057c  
अथापरे जनपदा दक्षिणा भरतर्षभ ।	058a  
द्रविडाः केरलाः प्राच्या भूषिका वनवासिकाः ॥	058c  
कर्णाटका महिषका विकल्पा मूषकास्तथा ।	059a  
झिल्लिकाः कुन्तलाश्चैव सौहृदानभकाननाः ॥	059c  
कौकुट्टकास्तथा चोलाः कोङ्कणा मालवा नराः ।	060a  
समङ्गाः करकाश्चैव कुकुराङ्गारमारिषाः ॥	060c  
ध्वजिन्युत्सवसङ्केतास्त्रिगर्ताः साल्वसेनयः ।	061a  
व्यूकाः कोकबकाः प्रोष्ठाः सर्मवेगवशास्तथा ॥	061c  
तथैव विन्ध्यचुलिकाः पुलिन्दा वल्कलैः सह ।	062a  
मालवा वल्लवाश्चैव तथैवापरवल्लवाः ॥	062c  
कुलिन्दाः कालदाश्चैव कुण्डलाः करटास्तथा ।	063a  
मूषकास्तनबालाश्च सनीपा घटसृञ्जयाः ॥	063c  
अठिदाः पाशिवाटाश्च तनयाः सुनयास्तथा ।	064a  
ऋषिका विदभाः काकास्तङ्गणाः परतङ्गणाः ॥	064c  
उत्तराश्चापरे म्लेच्छाः क्रूरा भरतसत्तम ।	065a  
यवनाश्चीनकाम्भोजा दारुणा म्लेच्छजातयः ॥	065c  
सकृद्ग्रहाः कुलत्थाश्च हूणाः पारसिकैः सह ।	066a  
तथैव रमणाश्चीनास्तथैव दशमालिकाः ॥	066c  
क्षत्रियोपनिवेशाश्च वैश्यशूद्रकुलानि च ।	067a  
शूद्राभीराश्च दरदाः काश्मीराः पशुभिः सह ॥	067c  
खाशीराश्चान्तचाराश्च पह्लवा गिरिगह्वराः ।	068a  
आत्रेयाः सभरद्वाजास्तथैव स्तनपोषिकाः ॥	068c  
प्रोषकाश्च कलिङ्गाश्च किरातानां च जातयः ।	069a  
तोमरा हन्यमानाश्च तथैव करभञ्जकाः ॥	069c  
एते चान्ये जनपदाः प्राच्योदीच्यास्तथैव च ।	070a  
उद्देशमात्रेण मया देशाः सङ्कीर्तिता विभो ॥	070c  
यथागुणबलं चापि त्रिवर्गस्य महाफलम् ।	071a  
दुह्याद्धेनुः कामधुक्च भूमिः सम्यगनुष्ठिता ॥	071c  
तस्यां गृद्ध्यन्ति राजानः शूरा धर्मार्थकोविदाः ।	072a  
ते त्यजन्त्याहवे प्राणान्वसुगृद्धास्तरस्विनः ॥	072c  
देवमानुषकायानां कामं भूमिः परायणम् ।	073a  
अन्योन्यस्यावलुम्पन्ति सारमेया यथाऽऽमिषम् ॥	073c  
राजानो भरतश्रेष्ठ भोक्तुकामा वसुन्धराम् ।	074a  
न चापि तृप्तिः कामानां विद्यतेऽद्यापि कस्यचित् ॥	074c  
तस्मात्परिग्रहे भूमेर्यतन्ते कुरुपाण्डवाः ।	075a  
साम्ना भेदेन दानेन दण्डेनैव च भारत ॥	075c  
पिता भ्राता च पुत्राश्च खं द्यौश्च नरपुङ्गव ।	076a  
भूमिर्भवति भूतानां सम्यगच्छिद्रदर्शना ॥ ॥	076c  

इति श्रीमन्महाभारते भीष्मपर्वणि जम्बूखण्डविनिर्माणपर्वणि नवमोऽध्यायः ॥

6-9-2 गृद्धाः लोभयुक्ताः । एतत् एतस्य । मे मह्यम् । तत्त्वं याथार्थ्यम् ॥ 6-9-5 प्रियमिति । कर्मभूमित्वादिन्द्रादीनामिदं प्रियं ॥ 6-9-71 यथागुणबलमिति । यथागुणं सत्त्वादिगुणान् अनतिक्रम्य । तद्वत् यथाबलं शौर्यं चानतिक्रम्य । त्रिवर्गस्य धर्मार्थकामात्मकस्य महाफलम् उत्कृष्टफलं हैरण्यगर्भपदप्राप्त्यन्तं सम्यगनुष्ठिता सम्यक् पालिता भूमिर्दुह्यात् पूरयेत् । धेनुरिव कामान् अन्यांश्च दुग्धे इति कामधुक् ॥ 6-9-73 देवकायानां यज्ञेन मानुषकायानामन्नप्रसवेन भूमिः परायणं शरणम् ॥ 6-9-76 अच्छिद्रं सम्पूर्णं दर्शनं यस्याः सा भूमिः ॥
