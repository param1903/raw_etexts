अध्यायः 013

सञ्जयेन धृतराष्ट्रं प्रति भीष्महननकथनम् ॥ 1 ॥
वैशम्पायन उवाच 	001  
अथ गावल्गणिर्विद्वान्संयुगादेत्य भारत ।	001a  
प्रत्यक्षदर्शी सर्वस्य भूतभव्यभविष्यवित् ॥	001c  
ध्यायते धृतराष्ट्राय सहसोत्पत्य दुःखितः ।	002a  
आचष्ट निहतं भीष्मं भरतानां पितामहम् ॥	002c  
सञ्जय उवाच 	003  
सञ्जयोऽहं महाराज नमस्ते भरतर्षभ ।	003a  
हतो भीष्मः शान्तनवो भरतानां पितामहः ॥	003c  
ककुदं सर्वयोधानां धाम सर्वधनुष्मताम् ।	004a  
शरतल्पगतः सोऽद्य शेते कुरुपितामहः ॥	004c  
यस्य वीर्यं समाश्रित्य द्यूतं पुत्रस्तवाकरोत् ।	005a  
स शेते निहतो राजन्सङ्ख्ये भीष्मः शिखण्डिना ॥	005c  
यः सर्वान्पृथिवीपालान्समवेतान्महामृधे ।	006a  
जिगायैकरथेनैव काशिपुर्यां महारथः ॥	006c  
जामदग्न्यं रणे रामं योऽयुध्यदपसम्भ्रमः ।	007a  
न हतो जामदग्न्येन स हतोऽद्य शिखण्डिना ॥	007c  
महेन्द्रसदृशः शौर्ये स्थैर्ये च हिमवानिव ।	008a  
समुद्र इव गाम्भीर्यो सहिष्णुत्वे धरासमः ॥	008c  
शरदंष्ट्रो धनुर्वक्रः खड्गजिह्वो दुरासदः ।	009a  
नरसिंहः पिता तेऽद्य पाञ्चाल्येन निपातितः ॥	009c  
पाण्डवानां महासैन्यं यं दृष्ट्वोद्यतमाहवे ।	010a  
प्रावेपत भयोद्विग्नं सिंहं दृष्ट्वेव गोगणः ॥	010c  
परिरक्ष्य स सेनां ते दशरात्रमनीकहा ।	011a  
जगामास्तमिवादित्यः कृत्वा कर्म सुदुष्करम् ॥	011c  
यः स शक्र इवाक्षोभ्यो वर्षन्बाणान्सहस्रशः ।	012a  
जघान युधि योधानामर्बुदं दशभिर्दिनैः ॥	012c  
स शेते निहतो भूमौ वातभग्न इव द्रुमः ।	013a  
तव दुर्मन्त्रिते राजन्यथा नार्हः स भारत ॥ ॥	013c  

इति श्रीमन्महाभारते भीष्मपर्वणि भगवद्गीतापर्वणि त्रयोदशोऽध्यायः ॥

6-13-4 ककुदं राज्ञां मध्ये ध्वजतुल्यम् । धाम तेजः ॥ 6-13-7 अपसम्भ्रमो निर्भयः ॥
