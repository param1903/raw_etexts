अध्यायः 043

युधिष्ठिरेण रथादवरुह्य भीष्मद्रोणाद्यभिवादनपूर्वकं तेभ्यो जयाशीर्ग्रहणम् ॥ 1 ॥ युधिष्ठिरे पुनर्भ्रातृभिः सह रथारूढे सन्नाहभेरीनादनम् ॥ 2 ॥
वैशम्पायन उवाच 	001  
गीता सुगीता कर्तव्या किमन्यैः शास्त्रसङ्ग्रहैः ।	001a  
या स्वयं पद्मनाभस्य मुखपद्माद्विनिःसृता ॥	001c  
सर्वशास्त्रमयी गीता सर्वदेवमयो हरिः ।	002a  
सर्वतीर्थमयी गङ्गा सर्वदेवमयो मनुः ॥	002c  
गीता गङ्गा च गायत्री गोविन्देति हृदि स्थिते ।	003a  
चतुर्गकारसंयुक्ते पुनर्जन्म न विद्यते ॥	003c  
षट्शतानि सविंशानि श्लोकानां प्राह केशवः ।	004a  
अर्जुनः सप्तपञ्चाशत्सप्तषष्टिं तु सञ्जयः ॥	004c  
धृतराष्ट्रः श्लोकमेकं गीताया मानमुच्यते ।	005a  
भारतामृतसर्वस्वगीताया मथितस्य च ।	005c  
सारमुद्धृत्य कृष्णेन अर्जुनस्य मुखे हुतम् ॥	005e  
सञ्जय उवाच 	006  
ततो धनञ्जयं दृष्ट्वा बाणगाण्डीवधारिणम् ।	006a  
पुनरेव महानादं व्यसृजन्त महारथाः ॥	006c  
पाण्डवाः सोमकाश्चैव ये चैषामनुयायिनः ।	007a  
दध्मुश्च मुदिताः शङ्खान्वीराः सागरसम्भवान् ॥	007c  
ततो भेर्यश्च पेश्यश्च क्रकचा गोविषाणिकाः ।	008a  
सहसैवाभ्यहन्यन्त ततः शब्दो महानभूत् ॥	008c  
तथा देवाः सगन्धर्वाः पितरश्च जनाधिप ।	009a  
सिद्धचारणसङ्घाश्च समीयुस्ते दिदृक्षया ॥	009c  
ऋषयश्च महाभागाः पुरस्कृत्य शतक्रतुम् ।	010a  
समीयुस्तत्र सहिता द्रष्टुं तद्वैशसं महत् ॥	010c  
\'ते सेने स्तिमिते सज्जे वीक्षमाणे परस्परम् ।	011a  
गङ्गायमुनयोर्वेगो यथैवैत्य परस्परम् ॥	011c  
एवं प्रवत्ते ते सेने निःशब्दे जनसंसदि ।	012a  
चित्रे पट इवालेख्ये दर्शनीयतरे शुभे ॥\'	012c  
ततो युधिष्ठिरो दृष्ट्वा युद्धाय समवस्थिते ।	013a  
ते सेने सागरप्रख्ये मुहुः प्रज्वलिते नृप ॥	013c  
विमुच्य कवचं वीरो निक्षिप्य च वरायुधम् ।	014a  
अवरुह्य रथात्क्षिप्रं पद्भ्यामेव कृताञ्जलिः ॥	014c  
पितामहमभिप्रेक्ष्य धर्मराजो युधिष्ठिरः ।	015a  
वाग्यतः प्रययौ धीरः प्राङ्मुखो रिपुवाहिनीम् ॥	015c  
तं प्रयान्तमभिप्रेक्ष्य कुन्तीपुत्रो धनञ्जयः ।	016a  
अवतीर्य रथात्तूर्णं भ्रातृभिः सहितोऽन्वयात् ॥	016c  
वासुदेवश्च भगवान्पृष्ठतोऽनुजगाम तम् ।	017a  
तथा मुख्याश्च राजानस्तच्चित्ता जग्मुरुत्सुकाः ॥	017c  
अर्जुन उवाच 	018  
किं ते व्यवसितं राजन्यदस्मानपहाय वै ।	018a  
पद्भ्यामेव प्रयातोऽसि प्राङ्मुखो रिपुवाहिनीम् ॥	018c  
भीमसेन उवाच 	019  
क्व गमिष्यसि राजेन्द्र निक्षिप्तकवचायुधः ।	019a  
दंशितेष्वरिसैन्येषु भ्रातॄनुत्सृज्य पार्थिव ॥	019c  
नकुल उवाच 	020  
एवं गते त्वयि ज्येष्ठे मम भ्रातरि भारत ।	020a  
भीमे दुनोति हृदयं ब्रूहि गन्ता भवान्क्व नु ॥	020c  
सहदेव उवाच 	021  
अस्मिन्रणसमूहे वै वर्तमाने महाभये ।	021a  
उत्सृज्य क्व नु गन्तासि शत्रूनभिमुखो नृप ॥	021c  
सञ्जय उवाच 	022  
एवमाभाष्यमाणोऽपि भ्रातृभिः कुरुनन्दनः ।	022a  
नोवाच वाग्यतः किञ्चिद्गच्छत्येव युधिष्ठिरः ॥	022c  
तानुवाच महाप्राज्ञो वासुदेवो महामनाः ।	023a  
अभिप्रायोऽस्य विज्ञातो मयेति प्रहसन्निव ॥	023c  
एष भीष्मं तथा द्रोणं गौतमं शल्यमेव च ।	024a  
अनुमान्य गुरून्सर्वान्योत्स्यते पार्थिवोऽरिभिः ॥	024c  
श्रूयते हि पुराकल्पे गुरूनननुमान्य यः ।	025a  
युध्यते स भवेद्व्यक्तमपध्यातो महत्तरैः ॥	025c  
अनुमान्य यथाशास्त्रं यस्तु युध्येन्महत्तरैः ।	026a  
ध्रुवस्तस्य जयो युद्धे भवेदिति मतिर्मम ॥	026c  
एवं ब्रुवति कृष्णेऽत्र धार्तराष्ट्रचमूं प्रति ।	027a  
हाहाकारो महानासीन्निःशब्दास्त्वपरेऽभवन् ॥	027c  
दृष्ट्वा युधिष्ठिरं दूराद्धार्तराष्ट्रस्य सैनिकाः ।	028a  
मिथः सङ्कथयाञ्चक्रुरेषो हि कुलपांसनः ॥ 	028c  
व्यक्तं भीत इवाभ्येति राजासौ भीष्ममन्तिकम् ।	029a  
युधिष्ठिरः ससोदर्यः शरणार्थं प्रयाचकः ॥	029c  
धनञ्जये कथं नाथे पाण्डवे च वृकोदरे ।	030a  
नकुले सहदेवे च भीतिरभ्येति पाण्डवम् ॥	030c  
न नूनं क्षत्रियकुले जातः सम्प्रथिते भुवि ।	031a  
यथाऽस्य हृदयं भीतमल्पसत्वस्य संयुगे ॥	031c  
ततस्ते सैनिकाः सर्वे प्रशंसन्ति स्म कौरवान् ।	032a  
हृष्टाः सुमनसो भूत्वा चेलानि दुधुवुश्च ह ॥	032c  
व्यनिन्दंश्च तथा सर्वे योधास्तव विशाम्पते ।	033a  
युधिष्ठिरं ससोदर्यं सहितं केशवनेन हि ॥	033c  
ततस्तत्कौरवं सैन्यं धिक्कृत्वा तु युधिष्ठिरम् ।	034a  
निःशब्दमभवत्तूर्णं पुनरेव विशाम्पते ॥	034c  
किं नु वक्ष्याति राजाऽसौ किं भीष्मः प्रतिवक्ष्यति ।	035a  
किं भीमः समरश्लाघी किं नु कृष्णार्जुनाविति ॥	035c  
विवक्षितं किमस्येति संशयः सुमहानभूत् ।	036a  
उभयोः सेनयो राजन्युधिष्ठिरकृते तदा ॥	036c  
सोऽवगाह्य चमूं शत्रोः शरशक्तिसमाकुलाम् ।	037a  
भीष्ममेवाभ्यात्तूर्णं भ्रातृभिः परिवारितः ॥	037c  
तमुवाच ततः पादौ कराभ्यां पीड्य पाण्डवः ।	038a  
भीष्मं शान्तनवं राजा युद्धाय समुपस्थितम् ॥	038c  
युधिष्ठिर उवाच 	039  
आमन्त्रये त्वां दुर्धर्ष त्वया योत्स्यामहे सह ।	039a  
अनजानीहि मां तात आशिषश्च प्रयोजय ॥	039c  
भीष्म उवाच 	040  
यद्येवं नाभिगच्छेथा युधि मां पृथिवीपते ।	040a  
शपेयं त्वां महाराज परीभावाय भारत ॥	040c  
प्रीतोऽहं पुत्र युध्यस्व जयमाप्नुहि पाण्डव ।	041a  
यत्तेऽभिलषितं चान्यत्तदवाप्नुहि संयुगे ॥	041c  
व्रियतां च वरः पार्थ किमस्मत्तोऽभिकाङ्क्षसि ।	042a  
एवं गते महाराज न तवास्ति पराजयः ॥	042c  
अर्थस्य पुरुषो दासो दासस्त्वर्थो न कस्यचित् ।	043a  
इति सत्यं महाराज बद्धोऽस्म्यर्थेन कौरवैः ॥	043c  
अतस्त्वां क्लीबवद्वाक्यं ब्रवीमि कुरुनन्दन ।	044a  
भृतोऽस्त्म्यर्थेन कौरव्य युद्धादन्यत्किमिच्छसि ॥	044c  
युधिष्ठिर उवाच 	045  
मन्त्रयस्व महाबाहो हितैषी मम नित्यशः ।	045a  
युध्यस्व कौरवस्यार्थे ममैष सततं वरः ॥	045c  
भीष्म उवाच 	046  
राजन्किमत्र साह्यं ते करोमि कुरुनन्दन ।	046a  
कामं योत्स्ये परस्यार्थे ब्रूहि यत्ते विवक्षितम् ॥	046c  
युधिष्ठिर उवाच 	047  
कथं जयेयं सङ्ग्रामे भवन्तमपराजितम् ।	047a  
एतन्मे मन्त्रय हितं यदि श्रेयः प्रपश्यसि ॥	047c  
भीष्म उवाच 	048  
नैनं पश्यामि कौन्तेय यो मां युध्यन्तमाहवे ।	048a  
विजयेत पुमान्कश्चित्साक्षादपि शतक्रतुः ॥	048c  
युधिष्ठिर उवाच 	049  
हन्त पृच्छामि तस्मात्त्वां पितामह नमोस्तु ते ।	049a  
वधोपायं ब्रवीहि त्वमात्मनः समरे परैः ॥	049c  
भीष्म उवाच 	050  
न स्म तं तात पश्यामि समरे यो जयेत माम् ।	050a  
न तावन्मृत्युकालोऽपि पुनरागमनं कुरु ॥	050c  
सञ्जय उवाच 	051  
ततो युधिष्ठिरो वाक्यं भीष्मस्य कुरुनन्दन ।	051a  
शिरसा प्रतिजग्राह भूयस्तमभिवाद्य च ॥	051c  
प्रायात्पुनर्महाबाहुराचार्यस्य रथं प्रति ।	052a  
पश्यतां सर्वसैन्यानां मध्येन भ्रातृभिः सह ॥	052c  
स द्रोणमभिवाद्याथ कृत्वा चाभिप्रदक्षिणम् ।	053a  
उवाच राजा दुर्धर्षमात्मनिःश्रेयसं वचः ॥	053c  
आमन्त्रये त्वां भगवन्योत्स्ये विगतकल्मषः ।	054a  
कथं जये रिपून्सर्वाननुज्ञातस्त्वया द्विज ॥	054c  
द्रोण उवाच 	055  
यदि मां नाभिगच्छेथा युद्धाय कृतनिश्चयः ।	055a  
शपेयं त्वां महाराज परीभावाय सर्वशः ॥	055c  
तद्युधिष्ठिर तुष्टोऽस्मि पूजितश्च त्वयाऽनघ ।	056a  
अनुजानामि युध्यस्व विजयं समवाप्नुहि ॥	056c  
करवाणि च ते कामं ब्रूहि त्वमभिकाङ्क्षितम् ।	057a  
एवं गते महाराज युद्धादन्यत्किमिच्छसि ॥	057c  
अर्थस्य पुरुषो दासो दासस्त्वर्थो न कस्यचित् ।	058a  
इति सत्यं महाराज बद्धोऽस्म्यर्थेन कौरवैः ॥	058c  
ब्रवीम्येतत्क्लीबवत्त्वां युद्धादन्यत्किमिच्छसि ।	059a  
योत्स्येऽहं कौरवस्यार्थे तवाशास्यो जयो मया ॥	059c  
युधिष्ठिर उवाच 	060  
जयमाशास्स्व मे ब्रह्मन्मन्त्रयस्व च मद्धितम् ।	060a  
युध्यस्व कौरवस्यार्थे वर एष वृतो मया ॥	060c  
द्रोण उवाच 	061  
ध्रुवस्ते विजयो राजन्यस्य मन्त्री हरिस्तव ।	061a  
अहं त्वामभिजानामि रणे शत्रून्विजेष्यसि ॥	061c  
यतो धर्मस्ततः कृष्णो यतः कृष्णस्ततो जयः ।	062a  
युध्यस्व गच्छ कौन्तेय पृच्छ मां किं ब्रवीमि ते ॥	062c  
युधिष्ठिर उवाच 	063  
पृच्छामि त्वां द्विजश्रेष्ठ शृणु यन्मेऽभिकाङ्क्षितम् ।	063a  
कथं जयेयं सङ्ग्रामे भवन्तमपराजितम् ॥	063c  
द्रोण उवाच 	064  
न तेऽस्ति विजयस्तावद्यावद्युद्ध्याम्यहं रणे ।	064a  
ममाशु निधने राजन्यतस्व सह सोदरैः ॥	064c  
युधिष्ठिर उवाच 	065  
हन्त तस्मान्महाबाहो वधोपायं वदात्मनः ।	065a  
आचार्य प्रणिपत्यैष पृच्छामि त्वां नमोऽस्तु ते ॥	065c  
द्रोण उवाच 	066  
न शत्रुं तात पश्यामि यो मां हन्याद्रथे स्थितम् ।	066a  
युध्यमानं सुसंरब्धं शरवर्षौघवर्षिणम् ॥	066c  
ऋते प्रायगतं रजन्न्यस्तशस्त्रमचेतनम् ।	067a  
हन्यान्मां युधि योधानां सत्यमेतद्ब्रवीमि ते ॥	067c  
शस्त्रं चाहं रणे जह्यां श्रुत्वा तु महदप्रियम् ।	068a  
श्रद्धेयवाक्यात्पुरुषादेतत्सत्यं ब्रवीति ते ॥	068c  
सञ्जय उवाच 	069  
एतच्छ्रुत्वा महाराज भारद्वाजस्य धीमतः ।	069a  
अनुमान्य तमाचार्यं प्रायाच्छारद्वतं प्रति ॥	069c  
सोऽभिवाद्य कृपं राजा कृत्वा चापि प्रदक्षिणम् ।	070a  
उवाच दुर्धर्षतमं वाक्यं वाक्यविदां वरः ॥	070c  
अनुमानये त्वां योत्स्येऽहं गुरो विगतकल्मषः ।	071a  
जयेयं च रिपून्सर्वाननुज्ञातस्त्वयाऽनघ ॥	071c  
कृप उवाच 	072  
यदि मां नाभिगच्छेथा युद्धाय कृतनिश्चयः ।	072a  
शपेयं त्वां महाराज परीभावाय सर्वशः ॥	072c  
अर्थस्य पुरुषो दासो दासस्त्वर्थो न कस्यचित् ।	073a  
इति सत्यं महाराज बद्धोऽस्म्यर्थेन कौरवैः ॥	073c  
तेषामर्थे महाराज योद्धव्यमिति मे मतिः ।	074a  
अतस्त्वां क्लीबवद्ब्रूयां युद्धादन्यत्किमिच्छसि ॥	074c  
युधिष्ठिर उवाच 	075  
हन्त पृच्छामि ते तस्मादाचार्य शृणु मे वचः ।	075a  
इत्युक्त्वा व्यथितो राजा नोवाच गतचेतनः ॥	075c  
सञ्जय उवाच	076  
तं गौतमः प्रत्युवाच विज्ञायास्य विवक्षितम् ।	076a  
अवध्योऽहं महीपाल युद्ध्यस्व जयमाप्नुहि ॥	076c  
प्रीतस्तेऽभिगमेनाहं जयं तव नराधिप ।	077a  
आशासिष्ये सदोत्थाय सत्यमेतद्ब्रवीमि ते ॥	077c  
एतच्छ्रुत्वा महाराज गौतमस्य विशाम्पते ।	078a  
अनुमान्य कृपं राजा प्रययौ येन मद्रराट् ॥	078c  
स शल्यमभिवाद्याथ कृत्वा चाभिप्रदक्षिणम् ।	079a  
उवाच राजा दुर्धर्षमात्मनिःश्रेयसं वचः ॥	079c  
अनुमानये त्वां दुर्धर्ष योत्स्ये विगतकल्मषः ।	080a  
जयेयं नु परान्राजन्ननुज्ञातस्त्वया रिपून् ॥	080c  
शल्य उवाच 	081  
यदि मां नाधिगच्छेथा युद्धाय कृतनिश्चयः ।	081a  
शपेयं त्वां महाराज परीभावाय वै रणे ॥	081c  
तुष्टोऽस्मि पूजितश्चास्मि यत्काङ्क्षसि तदस्तु ते ।	082a  
अनुजानामि चैव त्वां युध्यस्व जयमाप्नुहि ॥	082c  
ब्रूहि चैष परं वीर केनार्थः किं ददामि ते ।	083a  
एवं गते महाराज युद्धादन्यत्किमिच्छसि ॥	083c  
अर्थस्य पुरुषो दासो दासस्त्वर्थो न कस्यचित् ।	084a  
इति सत्यं महाराज बद्धोस्म्यर्थेन कौरवैः ॥	084c  
करिष्यामि हि ते कामं भागिनेय यथेप्सितम् ।	085a  
ब्रवीम्यतः क्लीबवत्त्वां युद्धादन्यत्किमिच्छसि ॥	085c  
युधिष्ठिर उवाच 	086  
मन्त्रयस्व महाराज नित्यं मद्धितमुत्तमम् ।	086a  
कामं युद्ध्य परस्यार्थे वरमेतं वृणोम्यहम् ॥	086c  
शल्य उवाच 	087  
किमत्र ब्रूहि साह्यं ते करोमि नृपसत्तम ।	087a  
कामं योत्स्ये परस्यार्थे बद्धोऽस्म्यर्थेन कौरवैः ॥	087c  
युधिष्ठिर उवाच 	088  
स एव मे वरः शल्य उद्योगे यस्त्वया कृतः ।	088a  
सूतपुत्रस्य सङ्ग्रामे कार्यस्तेजोवधस्त्वया ॥	088c  
शल्य उवाच 	089  
सम्पत्स्यत्येष ते कामः कुन्तीपुत्र यथेप्सितम् ।	089a  
गच्छ युध्यस्व विस्रब्धः प्रतिजाने वचस्तव ॥	089c  
सञ्जय उवाच 	090  
अनुमान्याथ कौन्तेयो मातुलं मद्रकेश्वरम् ।	090a  
निर्जगाम महासैन्याद्भ्रातृभिः परिवारितः ॥	090c  
वासुदेवस्तु राधेयमाहवेऽभिजगाम वै ।	091a  
तत एनमुवाचेदं पाण्डवार्थे गदाग्रजः ॥	091c  
श्रुतं मे कर्ण भीष्मस्य द्वेषात्किल न योत्स्यसे ।	092a  
अस्मान्वरय राधेय यावद्भीष्मो न हन्यते ॥	092c  
हते तु भीष्मे राधेय पुनरेष्यसि संयुगम् ।	093a  
धार्तराष्ट्रस्य साहाय्यं यदि पश्यसि चेत्समम् ॥	093c  
कर्ण उवाच 	094  
न विप्रियं करिष्यामि धार्तराष्ट्रस्य केशव ।	094a  
त्यक्तप्राणं हि मां विद्धि दुर्योधनहितैषिणम् ॥	094c  
सञ्जय उवाच 	095  
तच्छ्रुत्वा वचनं कृष्णः सन्न्यवर्तत भारत ।	095a  
युधिष्ठिरपुरोगैश्च पाण्डवैः सह सङ्गतः ॥	095c  
अथ सैन्यस्य मध्ये तु प्राक्रोशत्पाण्डवाग्रजः ।	096a  
योऽस्मान्वृणोति तमहं वरये साह्यकारणात् ॥	096c  
अथ तान्समभिप्रेक्ष्य युयुत्सुरिदमब्रवीत् ।	097a  
प्रीतात्मा धर्मराजानं कुन्तीपुत्रं युधिष्ठिरम् ॥	097c  
अहं योत्स्यामि भवतः संयुगे धृतराष्ट्रजान् ।	098a  
युष्मदर्थं महाराज यदि मां वृणुषेऽनघ ॥	098c  
युधिष्ठिर उवाच 	099  
एह्येहि सर्वे योत्स्यामस्तव भ्रातॄनपण्डितान् ।	099a  
युयुत्सो वासुदेवश्च वयं च ब्रूम सर्वशः ॥	099c  
वृणोमि त्वां महाबाहो युध्यस्व मम कारणात् ।	100a  
त्वयि पिण्डश्च तन्तुश्च धृतराष्ट्रस्य दृश्यते ॥	100c  
भजस्वास्मान्राजपुत्र भजमानान्महाद्युते ।	101a  
न भविष्यति दुर्बुद्धिर्धार्तराष्ट्रोऽत्यमर्षणः ॥	101c  
सञ्जय उवाच 	102  
ततो युयुत्सुः कौरव्यान्परित्यज्य सुतांस्तव ।	102a  
जगाम पाण्डुपुत्राणां सेनां विश्राव्य दुन्दुभिम् ॥	102c  
ततो युधिष्ठिरो राजा सम्प्रहृष्टः सहानुजः ।	103a  
जग्राह कवचं भूयो दीप्तिमत्कनकोज्ज्वलम् ॥	103c  
प्रत्यपद्यन्त ते सर्वे स्वरथान्पुरुषर्षभाः ।	104a  
ततो व्यूहं यथापूर्वं प्रत्यव्यूहन्त ते पुनः ॥	104c  
अवादयन्दुन्दुभींश्च शतशश्चैव पुष्करान् ।	105a  
सिंहनादांश्च विविधान्विनेदुः पुरुषर्षभाः ॥	105c  
रथस्थान्पुरुषव्याघ्रान्पाण्डवान्प्रेक्ष्य पार्थिवाः ।	106a  
धृष्टद्युम्नादयः सर्वे पुनर्जहृषिरे तदा ॥	106c  
गौरवं पाण्डुपुत्राणां मान्यान्मानयतां च तान् ।	107a  
दृष्ट्वा महीक्षितस्तत्र पूजयाञ्चक्रिरे भृशम् ॥	107c  
सौहृदं च कृपां चैव प्राप्तकालं महात्मनाम् ।	108a  
दयां च ज्ञातिषु परां कथयाञ्चक्रिरे नृपाः ॥	108c  
साधुसाध्विति सर्वत्र निश्चेरुः स्तुतिसंहिताः ।	109a  
वाचः पुण्याः कीर्तिमतां मनोहृदयहर्षणाः ॥	109c  
म्लेच्छाश्चार्याश्च ये तत्र ददृशुः शुश्रुवुस्तथा ।	110a  
वृत्तं तत्पाण्डुपुत्राणां रुरुदुस्ते सगद्गदाः ॥	110c  
ततो जघ्नुर्महाभेरीः शतशश्च सहस्रशः ।	111a  
शङ्खांश्च गोक्षीरनिभान्दध्मुर्हृष्टा मनस्विनः ॥ ॥	111c  

इति श्रीमन्महाभारते भीष्मपर्वणि भीष्मवधपर्वणि त्रिचत्वारिंशोऽध्यायः ॥

6-43-8 पेश्यः काहलाः । क्रकचा जयमङ्गलाः । गोविषाणिकाः गवादिशृङ्गाणि ॥ 6-43-25 पुराकल्पे प्राचीनशास्त्रे ॥ 6-43-29 व्यक्तं नियतम् । भीष्मं भीष्मस्य । अन्तिकं समीपम् ॥ 6-43-36 विवक्षितं वक्तुमिष्टम् ॥ 6-43-50 तावत् सम्प्रति ॥ 6-43-53 आत्मनिःश्रेसं स्वहित साधनम् ॥ 6-43-65 अभिजानामि अनुजानामि ॥ 6-43-67 प्रायगतं मरणाय नियतम् । अचेतनं योगबलेन त्यक्तदेहम् । योधानां मध्ये कश्चिदिति शेषः ॥ 6-43-68 जह्यां त्यजेयम् ॥ 6-43-98 भवतः भवत्सम्बन्धी ॥ 6-43-100 तन्तुः सन्ततिः । पिण्डः पितृयज्ञः । अन्ये सर्वे मरिष्यन्तीति भावः ॥ 6-43-107 गौरवं मान्यत्वम् ॥ 6-43-108 सौहृदं मैत्रीम् । कृपां स्नेहम् । दयां परदुःखप्रहाणेच्छाम् ॥ 6-43-109 कीर्तिमतां पाण्डवानां स्तुतिसंहिता वाच इति सम्बन्धः ॥
