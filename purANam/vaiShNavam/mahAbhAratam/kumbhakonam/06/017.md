अध्यायः 017

युद्धाय कुरुसेनानिर्याणम् ॥ 1 ॥
सञ्जय उवाच 	001  
यथा स भगवान्व्यासः कृष्णद्वैपायनोऽब्रवीत् ।	001a  
तथैव सहिताः सर्वे समाजग्मुर्महीक्षितः ॥	001c  
मघाविषयगः सोमस्तद्दिनं प्रत्यपद्यत ।	002a  
दीप्यमानाश्च सम्पेतुर्दिवि सप्त महाग्रहाः ॥	002c  
द्विधाभूत इवादित्य उदये प्रत्यदृश्यत ।	003a  
ज्वलन्त्या शिखया भूयो भानुमानुदितो रविः ॥	003c  
ववाशिरे च दीप्तायां दिशि गोमायुवायसाः ।	004a  
लिप्समानाः शरीराणि मांसशोणितभोजनाः ॥	004c  
अहन्यहनि पार्थानां वृद्धः कुरुपितामहः ।	005a  
भरद्वाजात्मजश्चैव प्रातरुत्थाय संयतौ ॥	005c  
जयोऽस्तु पाण्डुपुत्राणामित्यूचतुररिन्दमौ ।	006a  
युयुधाते तवार्थाय यथा स समयः कृतः ॥	006c  
सर्वधर्मविशेषज्ञः पिता देवव्रतस्तव ।	007a  
समानीय महीपालानिदं वचनमब्रवीत् ॥	007c  
इदं वः क्षत्रिया द्वारं स्वर्गायापावृतं महत् ।	008a  
गच्छध्वं तेन शक्रस्य ब्रह्मणः सहलोकताम् ॥	008c  
एष वः शाश्वतः पन्थाः पूर्वैः पूर्वतरैः कृतः ।	009a  
सम्भावयध्वमात्मानमव्यग्रमनसो युधि ॥	009c  
नाभागोऽथ ययातिश्च मान्धाता नहुषो नृगः ।	010a  
संसिद्धाः परमं स्थानं गताः कर्मभिरीदृशैः ॥	010c  
अधर्मः क्षत्रियस्यैष यद्व्याधिमरणं गृहे ।	011a  
यदयोनिधनं याति सोऽस्य धर्मः सनातनः ॥	011c  
एवमुक्ता महीपाला भीष्मेण भरतर्षभ ।	012a  
निर्ययुः स्वान्यनीकानि शोभयन्तो रथोत्तमैः ॥	012c  
स तु वैकर्तनः कर्णः सामात्यः सह बन्धुभिः ।	013a  
न्यासितः समरे शस्त्रं भीष्मेण भरतर्षभ ॥	013c  
अपेतकर्णाः पुत्रास्ते राजानश्चैव तावकाः ।	014a  
निर्ययुः सिंहनादेन नादयन्तो दिशो दश ॥	014c  
श्वेतैश्छत्रैः पताकाभिर्ध्वजवारणवाजिभिः ।	015a  
तान्यनीकानि शोभन्ते गजैरथ पदातिभिः ॥	015c  
भेरीपणवशब्दैश्च दुन्दुभीनां च निःस्वनैः ।	016a  
रथनेमिनिनादैश्च बभूवाकुलिता मही ॥	016c  
काञ्चनाङ्गदकेयूरैः कार्मुकैश्च महारथाः ।	017a  
भ्राजमाना व्यराजन्त साग्नयः पर्वता इव ॥	017c  
तालेन महता भीष्मः पञ्चतारेण केतुना ।	018a  
विमलादित्यसङ्काशस्तस्थौ कुरुचमूपरि ॥	018c  
ये त्वदीया महेष्वासा राजानो भरतर्षभ ।	019a  
अवर्तन्त यथादेशं राजञ्शान्तनवस्य ते ॥	019c  
स तु गोवासनः शैब्यः सहितः सर्वराजभिः ।	020a  
ययौ मातङ्गराजेन राजार्हेण पताकिना ।	020c  
पद्मवर्णस्त्वनीकानां सर्वेषामग्रतः स्थितः ॥	020e  
अश्वत्थामा ययौ यत्तः सिंहलाङ्गूलकेतुना ।	021a  
श्रुतायुधश्चित्रसेनः पुरुमित्रो विविंशतिः ॥	021c  
शल्यो भूरिश्रवाश्चैव विकर्णश्च महारथः ।	022a  
एते सप्त महेष्वासा द्रोणपुत्रपुरोगमाः ॥	022c  
स्यन्दनैर्वरवर्माणो भीष्मस्यासन्पुरोगमाः ।	023a  
तेषामपि महोत्सेधाः शोभयन्तो रथोत्तमान् ॥	023c  
भ्राजमाना व्यरोचन्त जाम्बूनदमया ध्वजाः ।	024a  
जाम्बूनदमयी वेदी कमण्डलुविभूषिता ॥	024c  
केतुराचार्यमुख्यस्य द्रोणस्य धनुषा सह ।	025a  
अनेकशतसाहस्रमनीकमनुकर्षतः ॥	025c  
महान्दुर्योधनस्यासीन्नागो मणिमयो ध्वजः ।	026a  
तस्य पौरवकालिङ्गकाम्भोजाः ससुदक्षिणाः ॥	026c  
क्षेमधन्वा च शल्यश्च तस्थुः प्रमुखतो रथाः ।	027a  
स्यन्दनेन महार्हेण केतुना वृषभेण च ।	027c  
प्रकर्षन्नेव सेनाग्रं मागधस्य कृपो ययौ ॥	027e  
तदङ्गपतिना गुप्तं कृपेण च मनस्विना ।	028a  
शारदाम्बुधरप्रख्यं प्राच्यानां सुमहद्बलम् ॥	028c  
अनीकप्रमुखे तिष्ठन्वराहेण महायशाः ।	029a  
शुशुभे केतुमुख्येन राजतेन जयद्रथः ॥	029c  
शतं रथसहस्राणां तस्यासन्वशवर्तिनः ।	030a  
अष्टौ नागसहस्राणि सादिनामयुतानि षट् ॥	030c  
तत्सिन्धुपतिना राज्ञा पालितं ध्वजिनीमुखम् ।	031a  
अनन्तरथनागाश्वमशोभत महद्बलम् ॥	031c  
षष्ट्या रथसहस्रैस्तु नागानामयुतेन च ।	032a  
पतिः सर्वकलिङ्गानां ययौ केतुमता सह ॥	032c  
तस्य पर्वतसङ्काशा व्यरोचन्त महागजाः ।	033a  
यन्त्रतोमरतूणीरैः पताकाभिः सुशोभिताः ॥	033c  
शुशुभे केतुमुख्येन पावकेन कलिङ्गकः ।	034a  
श्वेतच्छत्रेण निष्केण चामरव्यजनेन च ॥	034c  
केतुमानपि मातङ्गं विचित्रपरमाङ्कुशम् ।	035a  
आस्थितः समरे राजन्मेघस्थ इव भानुमान् ॥	035c  
तेजसा दीप्यमानस्तु वारणोत्तममास्थितः ।	036a  
भगदत्तो ययौ राजा यथा वज्रधरस्तथा ॥	036c  
गजस्कन्धगतावास्तां भगदत्तेन सम्मितौ ।	037a  
विन्दानुविन्दावावन्त्यौ केतुमन्तमनुव्रतौ ॥	037c  
स रथानीकवान्व्यूहो हस्त्यङ्गो नृपशीर्षवान् ।	038a  
वाजिपक्षः पतत्युग्रः प्रहसन्सर्वतोमुखः ॥	038c  
द्रोणेन विहितो राजन्राज्ञा शान्तनवेन च ।	039a  
तथैवाचार्यपुत्रेण बाह्लीकेन कृपेण च ॥ ॥	039c  

इति श्रीमन्महाभारते भीष्मपर्वणि भगवद्गीतापर्वणि सप्तदशोऽध्यायः ॥

6-17-2 मघाविषयगः सोमस्तद्दिनं प्रत्यपद्यतेति । मघा पित्र्यां नक्षत्रं तस्य विषयो देशः पितृलोकस्तद्गतः सोमः । कुरुपाण्डवयुद्धारम्भदिनमुक्तं भारतसावित्र्याम्-हेमन्ते प्रथमे मासि शुक्लपक्षे त्रयोदशीम् । प्रवृत्तं भारतं युद्धं नक्षत्रे यमदैवते । प्रथमे मार्गशीर्षे । अत्र त्रयोदशीशब्देन तद्युक्ता चतुर्दश्येव ग्राह्या । अर्जुनेन हतो भीष्मो माघमासेऽसिताष्टमीति । त्रयोदश्यां तु मध्याह्ने भारद्वाजो निपातित इति । तत्रैव युद्धस्य दशमे पञ्चदशे चाह्नि हतयोर्भीष्मद्रोणयोरष्टमीत्रयोदशीसंयोगदर्शनात् । अत्र पौषेति माघशब्दो मकरायनाभिप्रायेण । तदानीं तत्सम्भवात् असिताष्टमीति छेदः । अन्यथा सप्तमीद्वादश्योरेव तयोर्हननं प्राप्नोति । यत्तु अमावास्यायां दुर्योधनहननं तत्रैवोक्तं तत्राप्यमावास्याशब्द इष्टिदिने प्रतिपद्येव प्रयुक्तो वेदितव्यः । यमदैवते इति भरणी न ग्राह्या किन्तु युग्मदैवतं मृगशीर्षमेव ग्राह्यम् । तस्य हि पूर्वदलं शुक्रदैवत्यत्वादासुरम् उत्तरार्थं बुधदैवत्यत्वाद्दैव्यम् । तेन तत्रासुराणामुपरमो देवानामभ्युदयश्च सिद्ध्यति । किञ्च-चत्वारिंशदहान्यद्य द्वे च मे निःसृतस्य वै । पुष्येण सम्प्रयातोस्मि श्रवणे पुनरागत इति युद्धारम्भादष्टादशेऽह्नि तीर्थयात्रात आगतस्य बलदेवस्य वचनात् श्रवणे युद्धसमाप्तिर्दृश्यते । ततः प्राचीनेऽष्टादशर्क्षे मृगशीर्ष एव युद्धारम्भः सम्भवति नत्वेकविंशे भरण्याम् । अष्टादशदिनमध्ये नक्षत्रत्रयक्षयस्य कल्पयितुमयुक्तत्वात् कार्तिकी कृत्तिकायोगानुपातेन चतुर्दश्यां मृगस्यैव सम्भावनाच्च । एतेन युद्धारम्भं प्रकृत्य- मघाविषयगः सोमस्तद्दिनं प्रत्यपद्यतेति भीष्मपर्वणि सञ्जयवाक्यान्मघायां युद्धारम्भ इत्यपि निरस्तम् । बलदेववाक्यविरुद्धत्वात् । शब्दार्थस्तु मघापदेन तत्सहचराः पितरो लक्ष्यन्ते । तेन युद्धे मृतानाम् उत्तमदेहप्रदानार्थं चन्द्रस्तदा पितृलोके सन्निहितोऽभूदिति । स्वर्गिणां दिव्यदेहलाभश्चन्द्राधीन इति शास्त्रप्रसिद्धेः । तथा द्वादश्यां रात्रियुद्धे चन्द्रोदयकाले-त्रिभागमात्रशेषायां रात्रौ युद्धमवर्ततेत्युक्तम् तत्र त्रिभागेत्यस्य त्रिमुहूर्तशेषायामित्यर्थः । तथा-अष्टपञ्चाशतं रात्र्यः शयानस्याद्य मे गताः इति भीष्मवचनं तु-माघोऽयं समनुप्राप्तः- त्रिभगमात्रः पक्षोऽयम् इति वाक्यशेषानुसारात् । अशतं शतहीनं यथा स्यात्तथा अष्टपञ्च अष्टपञ्चाशद्रात्रयो व्यतीता इति व्याख्येयम् । विलोमशोधनात् अष्टपञ्चाशदूनं शतं रात्रयो द्वाचत्वारिंशद्रात्रयो व्यतीता इत्यर्थः । तथाच पौषकृष्णाष्टमीतो माघशुक्लपञ्चम्यां तावती दिनसङ्ख्या पूर्यते पक्षस्य च तृतीयो भागो गतो भवति । ततत्राप्येकतिथिक्षयात् पञ्चम्याः द्विचत्वारिंशत्तमत्वं ज्ञेयम् । शेषो भवितुमर्हतीत्यत्र कार्यशेषो देहत्यागादिरेव शेषो नतु पक्षशेष इति व्याख्या ज्ञेया । तत्रायं निष्कर्षः । कार्तिकशुक्लद्वादश्यां रेवत्यां कृष्णप्रयाणम् । ततो मार्गशीर्षकृष्णपञ्चम्यां पुष्ये सेनयोर्निर्याणम् । ततः पञ्चम्याम् उपरि षष्ठीमारभ्य सप्तदिनानि गणयित्वा तदुपर्यष्टमेऽह्नि अमावास्या भविष्यतीत्यनेन त्रयोदशदिनात्मकोऽयं कृष्णपक्षो महोत्पातजनक इति सूचितम् । क्षीणयोश्च तिथ्योः पक्षान्तरे पुनर्वृद्ध्या सङ्ख्यापूरणेभवतीति मार्गशीर्षकृष्णपञ्चमीमारभ्य पौषशुक्लप्रतिपत् द्विचत्वारिंशी तिथिर्भवतीति बलदेववाक्योक्ता दिनसङ्ख्या नक्षत्रसङ्ख्या चानुगृहीता भवति । यत्तु- सप्तमाच्चापि दिवसादमावास्या भविष्यति । सङ्ग्रामयोजयेत्तत्र तां ह्याहुः शक्रदैवताम् । प्रयाध्वं वै कुरुक्षेत्रं पुष्योद्येति पुनःपुनरिति दुर्योधनवाक्यम् तत्र सङ्ग्राममित्यनेन सङ्ग्रामे जयसाधनं धाराबन्धादिकं तस्यां योजयेदित्युक्तम् । शक्रदैवतामित्यनेन तस्यां ज्येष्ठानक्षत्रयोग उच्यते । सच तिथिद्वयक्षयात्तत्रासम्भवन्नपि तत्र तिथिवदेव नक्षत्रक्षयाद्वा तिथिनक्षत्रयोराद्यन्तयोगाद्वा ज्ञेय इति सर्वं समञ्जसम् । महाग्रहाः राहुकेतोरुपग्रहत्वात्सप्तैव ॥ 6-17-4 ववाशिरे शब्दं कृतवन्तः ॥ 6-17-11 अयोनिधनं अयसा शस्त्रेण मरणम् ॥ 6-17-18 तालेन ध्वजभूतेन ॥ 6-17-20 गोवासनः तद्देश्यः ॥ 6-17-29 वराहेण केतुमुख्येनेति सम्बन्धः ॥ 6-17-34 निष्केण कण्ठाभरणेन ॥
