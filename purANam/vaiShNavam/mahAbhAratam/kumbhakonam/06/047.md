अध्यायः 047

उत्तरकुमारवधः ॥ 1 ॥
सञ्जय उवाच 	001  
गतपूर्वाह्णभूयिष्ठे तस्मिन्नहनि दारुणे ।	001a  
वर्तमाने तथा रौद्रे महावीरवरक्षये ॥	001c  
दुर्मुखः कृतवर्मा च कृपः शल्यो विविंशतिः ।	002a  
भीष्मं जुगुपुरासाद्य तव पुत्रेण चोदिताः ॥	002c  
एतैरतिरथैर्गुप्तः पञ्चभिर्भरतर्षभः ।	003a  
पाण्डवानामनीकानि विजगाहे महारथः ॥	003c  
चेदिकाशिकरूषेषु पञ्चालेषु च भारत ।	004a  
भीष्मस्य बहुधा तालश्चलत्केतुरदृश्यत ॥	004c  
स शिरांसि रणेऽरीणां रथांश्च सयुगध्वजान् ।	005a  
निचकर्त महावेगैर्भल्लैः सन्नतपर्वभिः ॥	005c  
नृत्यतो रथमार्गेषु भीष्मस्य भरतर्षभ ।	006a  
भृशमार्तस्वरं चक्रुर्नागा मर्मणि ताडिताः ॥	006c  
अभिमन्युः सुसङ्क्रुद्धः पिशङ्गैस्तुरगोत्तमैः ।	007a  
संयुक्तं रथमास्थाय प्रायाद्भीष्मरथं प्रति ॥	007c  
जाम्बूनदविचित्रेण कर्णिकारेण केतुना ।	008a  
अभ्यवर्तत भीष्मं च तांश्चैव रथसत्तमान् ॥	008c  
स तालकेतोस्तीक्ष्णेन केतुमाहत्य पत्रिणा ।	009a  
भीष्मेण युयुधे वीरस्तस्य चानुरथैः सह ॥	009c  
कृतवर्माणमेकेन शल्यं पञ्चभिराशुगैः ।	010a  
विद्ध्वा नवभिरानर्च्छच्छिताग्रैः प्रपितामहम् ॥	010c  
पूर्णायतविसृष्टेन सम्यक्प्रणिहितेन च ।	011a  
ध्वजमेकेन विव्याध जाम्बूनदपरिष्कृतम् ॥	011c  
दुर्मुखस्य तु भल्लेन सर्वावरणभेदिना ।	012a  
जहार सारथेः कायाच्छिरः सन्नतपर्वणा ॥	012c  
धनुश्चिच्छेद भल्लेन कार्तस्वरविभूषितम् ।	013a  
कृपस्य निशिताग्रेण तांश्च तीक्ष्णमुखैः शरैः ॥	013c  
जघान परमक्रुद्धो नृत्यन्निव महारथः ।	014a  
तस्य लाघवमुद्वीक्ष्य तुतुषुर्देवता अपि ॥	014c  
लब्धलक्षतया कार्ष्णेः सर्वे भीष्ममुखा रथाः ।	015a  
सत्ववन्तममन्यन्त साक्षादिव धनञ्जयम् ॥	015c  
तस्य लाघवमार्गस्थमलातसदृशप्रभम् ।	016a  
दिशः पर्यपतच्चापं गाण्डीवमिव घोषवत् ॥	016c  
तमासाद्य महावेगैर्भीष्मो नवभिराशुगैः ।	017a  
विव्याध समरे तूर्णमार्जुनिं परवीरहा ॥	017c  
ध्वजं चास्य त्रिभिर्भल्लैश्चिच्छेद परमौजसः ।	018a  
सारथिं च त्रिभिर्बाणैराजघान यतव्रतः ॥	018c  
तथैव कृतवर्मा च कृपः शल्यश्च मारिष ।	019a  
विद्ध्वा नाकम्पयत्कार्ष्णिं मैनाकमिव पर्वतम् ॥	019c  
स तैः परिवृतः शूरो धार्तराष्ट्रैर्महारथैः ।	020a  
ववर्ष शरवर्षाणि कार्ष्णिः पञ्चरथान्प्रति ॥	020c  
ततस्तेषां सहस्राणि संवार्य शरवृष्टिभिः ।	021a  
ननाद बलवान्कार्ष्णिर्भीष्माय विसृजञ्शरान् ॥	021c  
तत्रास्य सुमहद्राजन्बाह्वोर्बलमदृश्यत ।	022a  
यतमानस्य समरे भीष्ममर्दयतः शरैः ॥	022c  
पराक्रान्तस्य तस्यैव भीष्मोऽपि प्राहिणोच्छरान् ।	023a  
स तांश्चिच्छेद समरे भीष्मचापच्युताञ्शरान् ॥	023c  
ततो ध्वजमामोघेषुर्भीष्मस्य नवभिः शरैः ।	024a  
चिच्छेद समरे वीरस्तत उच्चुक्रुशुर्जनाः ॥	024c  
स राजतो महास्कन्धस्तालो हेमविभूषितः ।	025a  
सौभद्रविशिखैश्छिन्नः पपात भुवि भारत ॥	025c  
तं तु सौभद्रविशिखैः पातितं भरतर्षभ ।	026a  
दृष्ट्वा भीमो ननादोच्चैः सौभद्रमभिहर्षयन् ॥	026c  
अथ भीष्मो महास्त्राणि दिव्यानि सुबहूनि च ।	027a  
प्रादुश्चक्रे महारौद्रे रणे तस्मिन्महाबलः ॥	027c  
ततः शरसहस्रेण सौभद्रं प्रतितामहः ।	028a  
अवाकिरदमेयात्मा तदद्भुतमिवाभवत् ॥	028c  
ततो दश महेष्वासाः पाण्डवानां महारथाः ।	029a  
रक्षार्थमभ्यधावन्त सौभद्रं त्वरिता रथैः ॥	029c  
विराटः सह पुत्रेण धृष्टद्युम्नश्च पार्षतः ।	030a  
भीमश्च केकयाश्चैव सात्यकिश्च विशाम्पते ॥	030c  
तेषां जवेनापततां भीष्मः शान्तनवो रणे ।	031a  
पाञ्चाल्यं त्रिभिरानर्च्छत्सात्यकिं नवभिः शरैः ॥	031c  
पूर्णायतविसृष्टेन क्षुरेण निशितेन च ।	032a  
ध्वजमेकेन चिच्छेद भीमसेनस्य पत्रिणा ॥	032c  
जाम्बूनदमयः श्रीमान्केसरी स नरोत्तम ।	033a  
पपात भीमसेनस्य भीष्मेण मथितो रथात् ॥	033c  
ततो भीमस्त्रिभिर्विद्ध्वा भीष्मं शान्तनवं रणे ।	034a  
कृपमेकेन विव्याध कृतवर्माणमष्टभिः ॥	034c  
प्रगृहीताग्रहस्तेकन वैराटिरपि दन्तिना ।	035a  
अभ्यद्रवत राजानं मद्राधिपतिमुत्तरः ॥	035c  
तस्य वारणराजस्य जवेनापततो रथे ।	036a  
शल्यो निवारयामास वेगमप्रतिमं शरैः ॥	036c  
तस्य क्रुद्धः स नागेन्द्रो बृहतः साधुवाहिनः ।	037a  
पदा युगमधिष्ठाय जघान चतुरो हयान् ॥	037c  
स हताश्वे रथे तिष्ठन्मद्राधिपतिरायसीम् ।	038a  
उत्तरान्तकरीं शक्तिं चिक्षेप भुजगोपमाम् ॥	038c  
तया भिन्नतनुत्राणः प्रविश्य विपुलं तमः ।	039a  
स पपात गजस्कन्धात्परमुक्ताङ्कुशतोमरः ॥	039c  
असिमादाय शल्योऽपि अवप्लुत्य रथोत्तमात् ।	040a  
तस्य वारणराजस्य चिच्छेदाथ महाकरम् ॥	040c  
भिन्नमर्मा शरशतैश्छिन्नहस्तः सवारणः ।	041a  
भीममार्तस्वरं कृत्वा पपात च ममार च ॥	041c  
एतदीदृशकं कृत्वा मद्रराजो नराधिप ।	042a  
आरुरोह रथं तूर्णं भास्वरं कृतवर्मणः ॥	042c  
उत्तरं वै हतं दृष्ट्वा वैराटिर्भ्रातरं तदा ।	043a  
कृतवर्मणा च सहितं दृष्ट्वा शल्यमवस्थितम् ॥	043c  
श्वेतः क्रोधात्प्रजज्वाल हविषा हव्यवाडिव ।	044a  
स विस्फार्य महच्चापं शक्रचापोपमं बली ॥	044c  
अभ्यधावज्जिघांसन्वै शल्यं मद्राधिपं बली ।	045a  
महता रथवंशेन समन्तात्परिवारितः ॥	045c  
मुञ्चन्बाणमयं वर्षं प्रायाच्छल्यरथं प्रति ।	046a  
तमापतन्तं सम्प्रेक्ष्य मत्तवारणविक्रमम् ॥	046c  
तावकानां रथाः सप्त समन्तात्पर्यवारयन् ।	047a  
मद्रराजमभीप्सन्तो मृत्योर्दंष्ट्रान्तरं गतम् ॥	047c  
बृहद्बलश्च कौसल्यो जयत्सेनश्च मागधः ।	048a  
तथा रुक्मरथो राजञ्शल्यपुत्रः प्रतापवान् ॥	048c  
विन्दानुविन्दावावन्त्यौ काम्भोजश्च सुदक्षिणः ।	049a  
बृहत्क्षत्रस्य दायादः सैन्धवश्च जयद्रथः ॥	049c  
नानावर्णविचित्राणि धनूंषि च महात्मनाम् ।	050a  
विस्फारितानि दृश्यन्ते तोयदेष्विव विद्युतः ॥	050c  
ते तु बाणमयं वर्षं श्वेतमूर्धन्यपातयन् ।	051a  
निदाघान्तेऽनिलोद्धूता मेघा इव नगे जलम् ॥	051c  
ततः क्रुद्धो महेष्वासः सप्तभल्लैः सुतेजनैः ।	052a  
धनूंषि तेषामाच्छिद्य ममर्द पृतनापतिः ॥	052c  
निकृत्तान्येव तानि स्म समदृश्यन्त भारत ।	053a  
ततस्ते तु निमेषार्धात्प्रत्यपद्यन्धनूंषि च ॥	053c  
सप्त चैव पृषत्कांश्च श्वेतस्योपर्यपातयन् ।	054a  
ततः पुनरमेयात्मा भल्लैः सप्तभिराशुगैः ।	054c  
निचकर्त महाबाहुस्तेषां चापानि धन्विनाम् ॥	054e  
ते निकृत्तमहाचापास्त्वरमाणा महारथाः ।	055a  
रथशक्तीः परामृश्य विनेदुर्भैरवान्रवान् ॥	055c  
अन्वयुर्भरतश्रेष्ठ सप्त श्वेतरथं प्रति ।	056a  
ततस्ता ज्वलिताः सप्त महेन्द्राशनिनिःस्वनाः ॥	056c  
अप्राप्ताः सप्तभिर्भल्लैश्चिच्छेद परमास्त्रवित् । 	057a  
ततः समादाय शरं सर्वकायविदारणम् ॥	057c  
प्राहिणोद्भरतश्रेष्ठ श्वेतो रुक्मरथं प्रति ।	058a  
तस्य देहे निपतितो बाणो वज्रातिगो महान् ॥	058c  
ततो रुक्मरथो राजन्सायकेन दृढाहतः ।	059a  
निषसाद रथोपस्थे कश्मलं चाविशन्महत् ॥	059c  
तं विसञ्ज्ञं विमनसं त्वरमाणस्तु सारथिः ।	060a  
अपोवाह नसम्भ्रान्तः सर्वलोकस्य पश्यतः ॥	060c  
ततोऽन्यान्षट् समादाय श्वेतो हेमविभूषितान् ।	061a  
तेषां षण्णां महाबाहुर्ध्वजशीर्षाण्यपातयत् ॥	061c  
हयांश्च तेषां निर्भिद्य सारथींश्च परन्तप ।	062a  
शरैश्चैतान्समाकीर्य प्रायाच्छल्यरथं प्रति ॥	062c  
ततो हलहलाशब्दस्तव सैन्येषु भारत ।	063a  
दृष्ट्वा सेनापतिं तूर्णं यान्तं शल्यरथं प्रति ॥	063c  
ततो भीष्मं पुरस्कृत्य तव पुत्रो महाबलः ।	064a  
वृतस्तु सर्वसैन्येन प्रायाच्छ्वेतरथं प्रति ॥	064c  
मृत्योरास्यमनुप्राप्तं मद्रराजममोचयत् ।	065a  
ततो युद्धं समभवत्तुमुलं रोमहर्षणम् ॥	065c  
तावकानां परेषां च व्यतिषक्तरथद्विपम् ।	066a  
सौभद्रे भीमसेने च सात्यकौ च महारथे ॥	066c  
कैकेये च विराटे च धृष्टद्युम्ने च पार्षते ।	067a  
एतेषु नरसिंहेषु चेदिमत्स्येषु चैव ह ।	067c  
ववर्ष शरवर्षाणि कुरुवृद्धः पितामहः ॥ ॥	067e  

इति श्रीमन्महाभारते भीष्मपर्वणि भीष्मवधपर्वणि प्रथमदिवसयुद्धे सप्तचत्वारिंशोऽध्यायः ॥

6-47-7 पिशङ्गैः पिङ्गलैः ॥ 6-47-8 कर्णिकारेण कर्णिकारद्रुमोपमेन ॥ 6-47-9 अनुरथैः पार्ष्णिगोपादिभिः ॥ 6-47-11 पूर्णायतविसृष्टेन आकर्णाकृष्टत्यक्तेन । प्रणिहितेन प्रेरितेन ॥ 6-47-36 रथे रथोपरि ॥ 6-47-43 वैराटिः शङ्खः ॥ 6-47-47 सप्तचत्वारिंशोऽध्यायः ॥
