अध्यायः 015

दुर्योधनेन दुःशासनं प्रति भीष्मरक्षणाज्ञापनम् ॥ 1 ॥
सञ्जय उवाच 	001  
त्वद्युक्तोऽयमनुप्रश्नो महाराज यथार्हसि ।	001a  
न तु दुर्योधने दोषमिममासङ्क्तुमर्हसि ॥	001c  
य आत्मनो दुश्चरितादशुभं प्राप्नुयान्नरः ।	002a  
एनसा तेन नान्यं स उपाशङ्कितुमर्हति ॥	002c  
महाराज मनुष्येषु निन्द्यं यः सर्वमाचरेत् ।	003a  
स वध्यः सर्वलोकस्य निन्दितानि समाचरन् ॥	003c  
निकारो निकृतिप्रज्ञैः पाण्डवैस्त्वत्प्रतीक्षया ।	004a  
अनुभूतः सहामात्यैः क्षान्तश्च सुचिरं वने ॥	004c  
हयानां च गजानां च राज्ञां चामिततेजसाम् ।	005a  
प्रत्यक्षं यन्मया दृष्टं दृष्टं योगबलेन च ॥	005c  
शृणु तत्पृथिवीपाल मा च शोके मनः कृथाः ।	006a  
दिष्टमेतत्पुरा नूनमिदमेव नराधिप ॥	006c  
नमस्कृत्वा प्रवक्ष्यामि पाराशर्याय धीमते ।	007a  
यस्य प्रसादाद्दिव्यं तत्प्राप्तं ज्ञानमनुत्तमम् ॥	007c  
दृष्टिश्चातीन्द्रिया राजन्दूराच्छ्रवणमेव च ।	008a  
परचित्तस्य विज्ञानमतीतानागतस्य च ॥	008c  
व्युत्थितोत्पत्तिविज्ञानमाकाशे च गतिः शुभा ।	009a  
अस्त्रैरसङ्गो युद्धेषु वरदानान्महात्मनः ॥	009c  
शृणु मे विस्तरेणेदं विचित्रं परमाद्भुतम् ।	010a  
भरतानामभूद्युद्धं यथा तद्रोमहर्षणम् ॥	010c  
तेष्वनीकेषु यत्तेषु व्यूढेषु च विधानतः ।	011a  
दुर्योधनो महाराज दुःशासनमथाब्रवीत् ॥	011c  
दुःशासन रथास्तूर्णं युज्यन्तां भीष्मरक्षिणः ।	012a  
अनीकानि च सर्वाणि शीघ्रं त्वमनुचोदय ॥	012c  
अयं स मामभिप्राप्तो वर्षपूगाभिचिन्तितः ।	013a  
पाण्डवानां ससैन्यानां कुरूणां च समागमः ॥	013c  
नातः कार्यतमं मन्ये रणे भीष्मस्य रक्षणात् ।	014a  
हन्याद्गुप्तो ह्यसौ पार्थान्सोमकांश्च ससृञ्जयान् ॥	014c  
अब्रवीच्च विशुद्धात्मा नाहं हन्यां शिखण्डिनम् ।	015a  
श्रूयते स्त्री ह्यसौ पूर्वं तस्मादूर्त्यो रणे मम ॥	015c  
तस्माद्भीष्मो रक्षितव्यो विशेषेणेति मे मतिः ।	016a  
शिखण्डिनो वधे यत्ताः सर्वे तिष्ठन्तु मामकाः ॥	016c  
तथा प्राच्याः प्रतीच्याश्च दाक्षिणात्योत्तरापथाः ।	017a  
सर्वथाऽस्त्रेषु कुशलास्ते रक्षन्तु पितामहम् ॥	017c  
अरक्ष्यमाणं हि वृको हन्यात्सिंहं महाबलम् ।	018a  
मा सिंहं जम्बुकेनेव घातयामः शिखण्डिना ॥	018c  
वामं चक्रं युधामन्युरुत्तमौजाश्च दक्षिणम् ।	019a  
गोप्तारौ फाल्गुनं प्राप्तौ फाल्गुनोपि शिखण्डिनः ॥	019c  
संरक्ष्यमाणः पार्थेन भीष्मेण च विवर्जितः ।	020a  
यथा न हन्याद्गाङ्गेयं दुःशासन तथा कुरु ॥ ॥	020c  

इति श्रीमन्महाभारते भीष्मपर्वणि भगवद्गीतापर्वणि पञ्चदशोऽध्यायः ॥

6-15-1 आसङ्क्तुम् आसज्जयितुम् ॥ 6-15-2 एनसा पापेन ॥ 6-15-9 व्युत्थितस्य उच्छास्त्रवर्तिन उत्पत्तिः कारणं तस्य विज्ञानम् ॥ 6-15-11 व्यूढेषु व्यूहरचनया स्थितेषु ॥
