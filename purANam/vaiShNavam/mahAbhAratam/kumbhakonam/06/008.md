अध्यायः 008

मेरोरुत्तरभागस्थखण्डत्रयवर्णनम् ॥ 1 ॥
धृतराष्ट्र उवाच 	001  
वर्षाणां चैव नामानि पर्वतानां च सञ्जय ।	001a  
आचक्ष्व मे यथातत्त्वं ये च पर्वतवासिनः ॥	001c  
सञ्जय उवाच 	002  
दक्षिणेन तु श्वेतस्य नीलस्यैवोत्तरेण तु ।	002a  
वर्षं रमणकं नाम जायन्ते तत्र मानवाः ॥	002c  
शुक्लाभिजनसम्पन्नाः सर्वे सुप्रियदर्शनाः ।	003a  
निःसपत्नाश्च ते सर्वे जायन्ते तत्र मानवाः ॥	003c  
दशवर्षसहस्राणि शतानि दश पञ्च च ।	004a  
जीवन्ति ते महाराज नित्यं मुदितमानसाः ॥	004c  
दक्षिणे शृङ्गिणश्चैव श्वेतस्याथोत्तरेण तु ।	005a  
वर्षं हिरण्मयं नाम यत्र हैरण्वती नदी ॥	005c  
यत्र चायं महाराज पक्षिराट् पतगोत्तमः ।	006a  
यक्षानुगा महाराज धनिनः प्रियदर्शनाः ॥	006c  
महाबलास्तत्र जना राजन्मुदितमानसाः ।	007a  
एकादशसहस्राणि वर्षाणां ते जनाधिप ॥	007c  
आयुःप्रमाणं जीवन्ति शतानि दश पञ्च च ।	008a  
शृङ्गाणि वै शृङ्गवतस्त्रीण्येव मनुजाधिप ॥	008c  
एकं मणिमयं तत्र तथैकं रौक्ममद्भुतम् ।	009a  
सर्वरत्नमयं चैकं भवनैरुपशोभितम् ।	009c  
तत्र स्वयम्प्रभा देवी नित्यं वसति शाण्डिली ॥	009e  
उत्तरेण तु शृङ्गस्य समुद्रान्ते जनाधिप ।	010a  
वर्षमैरावतं नाम तस्माच्छृङ्गवतः परम् ॥	010c  
न तत्र सूर्यस्तपति न जीर्यन्ते च मानवाः ।	011a  
चन्द्रमाश्च सनक्षत्रो ज्योतिर्भूत इवावृतः ॥	011c  
पद्मप्रभाः पद्मवर्णाः पद्मपत्रनिभेक्षणाः ।	012a  
पद्मपत्रसुगन्धाश्च जायन्ते तत्र मानवाः ॥	012c  
अनिष्पन्दा इष्टगन्धा निराहारा जितेन्द्रियाः ।	013a  
देवलोकच्युताः सर्वे तथा विरजसो नृप ॥	013c  
त्रयोदशसहस्राणि वर्षाणां ते जनाधिप ।	014a  
आयुःप्रमाणं जीवन्ति नरा भरतसत्तम ॥	014c  
क्षीरोदस्य समुद्रस्य तथैवोत्तरतः प्रभुः ।	015a  
हरिर्वसति वैकुण्ठः शकटे कनकोज्ज्वले ॥	015c  
अष्टचक्रं हि तद्यानं भूतयुक्तं मनोजवम् ।	016a  
अग्निवर्णं महातेजो जाम्बूनदविभूषितम् ॥	016c  
स प्रभुः सर्वभूतानां विभुश्च भरतर्षभ ।	017a  
सङ्क्षेपो विस्तरश्चैव कर्ता कारयिता तथा ॥	017c  
पृथिव्यापस्तथाऽऽकाशं वायुस्तेजश्च पार्थिव ।	018a  
स यज्ञः सर्वभूतनामास्यं तस्य हुताशनः ॥	018c  
वैशम्पायन उवाच 	019  
एवमुक्तः सञ्जयेन धृतराष्ट्रो महामनाः ।	019a  
ध्यानमन्वगमद्राजा पुत्रान्प्रति जनाधिप ॥	019c  
स विचिन्त्य महातेजाः पुनरेवाब्रवीद्वचः ।	020a  
असंशयं सूतपुत्र कालः सङ्क्षिपते जगत् ॥	020c  
सृजते च पुनः सर्वं नेह विद्यति शाश्वतम् ।	021a  
नरो नारायणश्चैव सर्वज्ञः सर्वभूतहृत् ॥	021c  
देवा वैकुण्ठ इत्याहुर्वेदा विष्णुरिति प्रभुम् ॥ ॥	022ac  

इति श्रीमन्महाभारते भीष्मपर्वणि जम्बूखण्डविनिर्माणपर्वणि अष्टमोऽध्यायः ॥

6-8-2 यत्पूर्वं श्वेतवर्षमित्युक्तं तस्यैव रमणकमिति सञ्ज्ञान्तरम् ॥ 6-8-8 शृङ्गवतः षष्ठस्य वर्षपर्वतस्य ॥ 6-8-10 शृङ्गस्य शृङ्गवतः ॥ 6-8-13 अनिष्पन्दा अस्वेदाः । देवतुल्या इत्यर्थः ॥
