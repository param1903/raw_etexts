अध्यायः 057

सङ्कुलयुद्धवर्णनम् ॥ 1 ॥
सञ्जय उवाच 	001  
ततो व्यूढेष्वनीकेषु तावकेषु परेषु च ।	001a  
धनञ्जयो रथानीकमवधीत्तव भारत ॥	001c  
शरैरथिरथो युद्धे दारयन्रथयूथपान् ।	002a  
ते वध्यमानाः पार्थेन कालेनेव युगक्षये ॥	002c  
धार्तराष्ट्रा रणे यत्नात्पाण्डवान्प्रत्ययोधयन् ।	003a  
प्रार्थयाना यशो दीप्तं मृत्युं कृत्वा निवर्तनम् ॥	003c  
एकाग्रमनसो भूत्वा पाण्डवानां वरूथिनीम् ।	004a  
बभञ्जुर्बहुशो राजंस्ते चासज्जन्त संयुगे ॥	004c  
द्रवद्भिरथभग्नैश्च परिवर्तद्भिरेव च ।	005a  
पाण्डवैः कौरवेयैश्च न प्राज्ञायत किञ्चन ॥	005c  
उदतिष्ठद्रजो भौमं छादयानं दिवाकरम् ।	006a  
न दिशः प्रदिशो वापि जज्ञिरेऽत्र समागताः ॥	006c  
अनुमानेन सञ्ज्ञाभिर्नामगोत्रैश्च संयुगे ।	007a  
अवर्तत तदा युद्धं तत्र तत्र विशाम्पते ॥	007c  
न व्यूहो भिद्यते तत्र कौरवाणां कथञ्चन ।	008a  
रक्षितः सत्यसन्धेन भारद्वाजेन संयुगे ॥	008c  
तथैव पाण्डवानां च रक्षितः सव्यसाचिना ।	009a  
नाभिद्यत महाव्यूहो भीमेन च सुरक्षितः ॥	009c  
सेनाग्रादपि निष्पत्य प्रायुध्यंस्तत्र मानवाः ।	010a  
उभयोः सेनयो राजन्व्यतिषक्तरथद्विपाः ॥	010c  
हयारोहैर्हयारोहाः पात्यन्ते स्म महाहवे ।	011a  
ऋष्टिभिर्विमलाभिश्च प्रासैरपि च संयुगे ॥	011c  
रथी रथिनमासाद्य शरैः कनकभूषणैः ।	012a  
पातयामास समरे तस्मिन्नतिभयङ्करे ॥	012c  
गजारोहा गजारोहान्नाराचशरतोमरैः ।	013a  
संसक्तान्पातयामासुस्तव तेषां च सर्वशः ॥	013c  
कश्चिदुत्पत्य समरे वरवारणमास्थितः ।	014a  
केशपक्षे परामृश्य जहार समरे शिरः ॥	014c  
अन्ये द्विरददन्ताग्रनिर्भिन्नहृदया रणे ।	015a  
वेमुश्च रुधिरं वीरा निःश्वसन्तः समन्ततः ॥	015c  
कश्चित्करिविषाणस्थो वीरो रणविशारदः ।	016a  
प्रावेपच्छक्तिनिर्भिन्नो गजशिक्षास्त्रवेदिना ॥	016c  
पत्तिसङ्घा रणे पक्तीन्भिन्दिपालपरश्वथैः ।	017a  
न्यतापतयन्त संहृष्टाः परस्परकृतागसः ॥	017c  
रथी च समरे राजन्नासाद्य गजयूथपम् ।	018a  
स गजं पातयामास गजी च रथिनां वरम् ॥	018c  
रथिनं च हयारोहः प्रासेन भरतर्षभ ।	019a  
पातयामास समरे रथी च हयसादिनम् ॥	019c  
पदाती रथिनं सङ्ख्ये रथी चापि पदातिनम् ।	020a  
न्यपातयच्छितैः शस्त्रैः सेनयोरुभयोरपि ॥	020c  
गजारोहा हयारोहान्पातयाञ्चक्रिरे तदा ।	021a  
हयारोहा गजस्थांश्च तदद्भुतमिवाभवत् ॥	021c  
गजारोहवरैश्चापि तत्रतत्र पदातयः ।	022a  
पातिताः समदृश्यन्त तैश्चापि गजयोधिनः ॥	022c  
पत्तिसङ्घा हयारोहैः सादिसङ्घाश्च पत्तिभिः ।	023a  
पात्यमाना व्यदृश्यन्त शतशोऽथ सहस्रशः ॥	023c  
ध्वजैस्तत्रापविद्धैश्च कार्मुकैस्तोमरैस्तथा ।	024a  
प्रासैस्तथा गदाभिश्च परिघैः कम्पनैस्तथा ॥	024c  
शक्तिभिः कवचैश्चित्रैः कणपैरङ्कुशैरपि ।	025a  
निस्त्रिंशैर्विमलैश्चापि स्वर्णपुङ्खैः शरैस्तथा ॥	025c  
परिस्तोमैः कुथाभिश्च कम्बलैश्च महाधनैः ।	026a  
भूर्भाति भरतश्रेष्ठ स्रग्दामैरिव चित्रिता ॥	026c  
नराश्वकायैः पतितैर्दन्तिभिश्च महाहवे ।	027a  
अगम्यरूपा पृथिवी मांसशोणितकर्दमा ॥	027c  
प्रशशाम रजो भौमं व्युक्षितं रणशोणितैः ।	028a  
दिशश्च विमलाः सर्वाः सम्बभूवुर्जनेश्वर ॥	028c  
उत्थितान्यगणेयानि कबन्धानि समन्ततः ।	029a  
चिह्नभूतानि जगतो विनाशार्थाय भारत ॥	029c  
तस्मिन्युद्धे महारौद्रे वर्तमाने सुदारुणे ।	030a  
प्रत्यदृश्यन्त रथिनो धावमानाः समन्ततः ॥	030c  
ततो भीष्मश्च द्रोणश्च सैन्धवश्च जयद्रथः ।	031a  
पुरुमित्रो जयो भोजः शल्यश्चापि ससौबलः ॥	031c  
एते समरदुर्धर्षाः सिंहतुल्यपराक्रमाः ।	032a  
पाण्डवानामनीकानि बभञ्जुःस्म पुनःपुनः ॥	032c  
तथैव भीमसेनोऽपि राक्षसश्च घटोत्कचः ।	033a  
सात्यकिश्चेकितानश्च द्रोपदेयाश्च भारत ॥	033c  
तावकांस्तव पुत्रांश्च सहितान्सर्वराजभिः ।	034a  
द्रावयामासुराजौ ते त्रिदशा दानवानिव ॥	034c  
तथा ते समरेऽन्योन्यं निघ्नन्तः क्षत्रियर्षभाः ।	035a  
रक्तोक्षिता घोररूपा विरेजुर्दानवा इव ॥	035c  
विनिर्जित्य रिपून्वीराः सेनयोरुभयोरपि ।	036a  
व्यदृश्यन्त महामात्रा ग्रहा इव नभस्तले ॥	036c  
ततो रथसहस्रेण पुत्रो दुर्योधनस्तव ।	037a  
अभ्ययात्पाण्डवं युद्धे राक्षसं च घटोत्कचम् ॥	037c  
तथैव पाण्डवाः सर्वे महत्या सेनया सह ।	038a  
द्रोणभीष्मौ रणे यत्तौ प्रत्युद्ययुररिन्दमौ ॥	038c  
किरीटी च ययौ क्रुद्धः समन्तात्पार्थिवोत्तमान् ।	039a  
आर्जुनिः सात्यकिश्चैव ययतुः सौबलं बलम् ॥	039c  
ततः प्रववृते भूयः सङ्ग्रामो रोमहर्षणः ।	040a  
तावकानां परेषां च समरे विजयैषिणाम् ॥ ॥	040c  

इति श्रीमन्महाभारते भीष्मपर्वणि भीष्मवधपर्वणि तृतीयदिवसयुद्धे सप्तपञ्चशोऽध्यायः ॥

6-57-3 मृत्युरेव निवर्तनहेतुर्नान्य इत्यर्थः ॥ 6-57-7 अनुमानेन ध्वजादिचिह्नेन । सञ्ज्ञाभि सङ्केतैश्च ॥ 6-57-26 परिस्तोमैश्चित्रकम्बलैः । कुथाभिस्तैरेव क्षुद्रैः । कम्बलै राङ्कवैः । महाधनैर्महामूल्यैः ॥ 6-57-36 महामात्राः प्रधानाः ॥
