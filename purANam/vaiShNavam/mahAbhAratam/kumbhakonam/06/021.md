अध्यायः 021

परसेनादर्शनचकितं युधिष्ठिरं प्रत्यर्जुनेन सयुक्तिनिरूपणं समाश्वासनम् ॥ 1 ॥
सञ्जय उवाच 	001  
बृहतीं धार्तराष्ट्रस्य सेनां दृष्ट्वा समुद्यताम् ।	001a  
विषादमगमद्राजा कुन्तीपुत्रो युधिष्ठिरः ॥	001c  
व्यूहं भीष्मेण चाभेद्यं कल्पितं प्रेक्ष्य पाण्डवः ।	002a  
अभेद्यमिव सम्प्रेक्ष्य विवर्णोऽर्जुनमब्रवीत् ॥	002c  
धनञ्जय कथं शक्यमस्माभिर्योद्धुमाहवे ।	003a  
धार्तराष्ट्रैर्महाबाहो येषां योद्धा पितामहः ॥	003c  
अक्षोभ्योऽयमभेद्यश्च भीष्मेणामित्रकर्षिणा ।	004a  
कल्पितः शास्त्रदृष्टेन विधिना भूरिवर्चसा ॥	004c  
ते वयं संशय्नं प्राप्ताः ससैन्याः शत्रुकर्षण ।	005a  
कथमस्मान्महाव्यूहादुत्थानं नो भविष्यति ॥	005c  
अथार्जुनोऽब्रवीत्पार्थं युधिष्ठिरममित्रहा ।	006a  
विषण्णमिव सम्प्रेक्ष्य तव राजन्ननीकिनीम् ॥	006c  
प्रज्ञयाभ्यधिकाञ्शूरान्गुणयुक्तान्बहूनपि ।	007a  
जयन्त्यल्पतरा येन तन्निबोध विशाम्पते ॥	007c  
तत्र ते कारणं राजन्प्रवक्ष्याम्यनसूयवे ।	008a  
नारदस्तमृषिर्वेद भीष्मद्रोणौ च पाण्डव ॥	008c  
एनमेवार्थमाश्रित्य युद्धे देवासुरेऽब्रवीत् ।	009a  
पितामहः किल पुरा महेन्द्रादीन्दिवौकसः ॥	009c  
न तथा बलवीर्याभ्यां जयन्ति विजिगीषवः ।	010a  
यथा सत्यानृशंस्याभ्यां धर्मेणैवोद्यमेन च ॥	010c  
त्वक्त्वाऽधर्मं तथा सर्वे धर्मं चोत्तममास्थिताः ।	011a  
युध्यध्वमनहङ्कारा यतो धर्मस्ततो जयः ॥	011c  
एवं राजन्विजानीहि ध्रुवोऽस्माकं रणे जयः ।	012a  
यथा तु नारदः प्राह यतः कृष्णस्ततो जयः ॥	012c  
गुणभूतो जयः कृष्णे पृष्ठतोऽभ्येति माधवम् ।	013a  
तद्यथा विजयश्चास्य सन्नतिश्चापरो गुणः ॥	013c  
अनन्ततेजा गोविन्दः शत्रुपूगेषु निर्व्यथः ।	014a  
पुरुषः सनातनमयो यतः कृष्णस्ततो जयः ॥	014c  
पुरा ह्येष हरिर्भूत्वा विकुण्ठोऽकुण्ठसायकः ।	015a  
सुरासुरानवस्फूर्जन्नब्रवीत्के जयन्त्विति ॥	015c  
अनु कृष्णं जयेमेति यैरुक्तं तत्र तैर्जितम् ।	016a  
तत्प्रसादाद्धि त्रैलोक्यं प्राप्तं शक्रादिभिः सुरैः ॥	016c  
तस्य ते न व्यथां काञ्चिदिह पश्यामि भारत ।	017a  
यस्य ते जयमाशास्ते विश्वभुक् त्रिदिवेश्वरः ॥ ॥	017c  

इति श्रीमन्महाभारते भीष्मपर्वणि भगवद्गीतापर्वणि एकविंशोऽध्यायः ॥

6-21-13 गुणभूतो दासभूतः ॥ 6-21-15 अकुण्ठसायकः अप्रतिहतायुधः ॥
