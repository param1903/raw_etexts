अध्यायः 046

सङ्कुलयुद्धवर्णनम् ॥ 1 ॥
सञ्जय उवाच 	001  
राजञ्शतसहस्राणि तत्रतत्र पदातिनाम् ।	001a  
निर्मर्यादं प्रयुद्धानि तत्ते वक्ष्यामि भारत ॥	001c  
न पुत्रः पितरं जज्ञे पिता वा पुत्रमौरसम् ।	002a  
न भ्राता भ्रातरं तत्र स्वस्रीयं न च मातुलः ॥	002c  
न मातुलं च स्वस्रीयो न सखायं सखा तथा ।	003a  
आविष्टा इव युध्यन्ते पाण्डवाः कुरुभिः सह ॥	003c  
रथानीकं नरव्याघ्राः केचिदभ्यपतन्रथैः ।	004a  
अभज्यन्त युगैरेव युगानि भरतर्षभ ॥	004c  
रथेषाश्च रतेषाभिः कूबरा रथकूबरैः ।	005a  
सङ्गतैः सहिताः केचित्परस्परजिघांसवः ॥	005c  
न शेकुश्चलितुं केचित्सन्निपत्य रथा रथैः ।	006a  
प्रभिन्नास्तु महाकायाः सन्निपत्य गजा गजैः ॥	006c  
बहुधा दारयन्क्रुद्धा विषाणैरितरेतरम् ।	007a  
सतोरणपताकैश्च वारणा वरवारणैः ॥	007c  
अभिसृत्य महाराज वेगवद्भिर्महागजैः ।	008a  
दन्तैरभिहतास्तत्र चुक्रुशुः परमातुराः ॥	008c  
अभिनीताश्च शिक्षाभिस्तोत्राङ्कुशसमाहताः ।	009a  
अप्रभिन्नाः प्रभिन्नानां सम्मुखाभिमुखा ययुः ॥	009c  
प्रभिन्नैरपि संसक्ताः केचित्तत्र महागजाः ।	010a  
क्रौञ्चवन्निनदं कृत्वा दुद्रुवुः सर्वतो दिशम् ॥	010c  
सम्यक्प्रणीता नागाश्च प्रभिन्नकरटामुखाः ।	011a  
ऋषितोमरनाराचैर्निर्विद्धा वरवारणाः ॥	011c  
प्रणेदुर्भिन्नमर्माणो निपेतुश्च गतासवः ।	012a  
प्राद्रवन्त दिशः केचिन्नदन्तो भैरवान्रवान् ॥	012c  
गजानां पादरक्षास्तु व्यूढोरस्काः प्रहारिणः ।	013a  
ऋष्टिभिश्च धनुर्भिश्च विमलैश्च परश्वथैः ॥	013c  
गदाभिर्मुसलैश्चैव भिन्दिपालैः सतोमरैः ।	014a  
आयसैः परिघैश्चैव निस्त्रिंशैर्विमलै शितैः ॥	014c  
प्रगृहीतैः सुसंरब्धा द्रवमाणास्ततस्ततः ।	015a  
व्यदृश्यन्त महाराज परस्परजिघांसवः ॥	015c  
राजमानाश्च निस्त्रिंशाः संसिक्ता नरशोणितैः ।	016a  
प्रत्यदृश्यन्त शूराणामन्योन्यमभिधावताम् ॥	016c  
अवक्षिप्तावधूतानामसीनां वीरबाहुभिः ।	017a  
सञ्जज्ञे तुमुलः शब्दः पततां परमर्मसु ॥	017c  
गदामुसलरुग्णानां भिन्नानां च वरासिभिः ।	018a  
दन्तिदन्तावभिन्नानां मृदितानां च दन्तिभिः ॥	018c  
तत्र तत्र नरौघाणां क्रोशतामितरेतरम् ।	019a  
शुश्रुवुर्दारुणा वाचः प्रेतानामिव भारत ॥	019c  
हयैरपि हयारोहाश्चामरापीडधारिभिः ।	020a  
हंसैरिव महावेगैरन्योन्यमभिविद्रुताः ॥	020c  
तैर्विमुक्ता महाप्रासा जाम्बूनदविभूषणाः ।	021a  
आशुगा विमलास्तीक्ष्णाः सम्पेतुर्भुजगोपमाः ॥	021c  
अश्वैरग्र्यजवैः केचिदाप्लुत्य महतो रथात् ।	022a  
शिरांस्याददिरे वीरा रथिनामश्वसादिनः ॥	022c  
बहूनपि हयारोहान्भल्लैः सन्नतपर्वभिः ।	023a  
रथी जघान सम्प्राप्य बाणगोचरमागतान् ॥	023c  
नवमेघप्रतीकाशाश्चाक्षिप्य तुरगान्गजाः ।	024a  
पादैरेव विमृद्नन्ति मत्ताः कनकभूषणाः ॥	024c  
पाठ्यमानेषु कुम्भेषु पार्श्वेष्वपि च वारणाः ।	025a  
प्रासैर्विनिहताः केचिद्विनेदुः परमातुराः ॥	025c  
साश्वारोहान्हयान्कांश्चिदुन्मथ्य वरवारणाः ।	026a  
सहसा चिक्षिपुस्तत्र सङ्कुले भैरवे सति ॥	026c  
साश्वारोहान्विषाणाग्रैरुत्क्षिप्य तुरगान्गजाः ।	027a  
रथौघानभिमृद्नन्तः सध्वजानभिचक्रमुः ॥	027c  
पुंस्त्वादतिमदत्वाच्च केचित्तत्र महागजाः ।	028a  
साश्वारोहान्हयाञ्जघ्नुः करैः सचरणैस्तथा ॥	028c  
अश्वारोहैश्च समरे हस्तिसादिभिरेव च ।	029a  
प्रतिमानेषु गात्रेषु पार्श्वेष्वभि च वारणान् ।	029c  
आशुगा विमलास्तीक्ष्णाः सम्पेतुर्भुजगोपमाः ॥	029e  
नराश्वकायान्निर्भिद्य लौहानि कवचानि च ।	030a  
निपेतुर्विमलाः शक्त्यो वीरबाहुभिरर्पिताः ॥	030c  
महोल्काप्रतिमा घोरास्तत्र तत्र विशाम्पते ।	031a  
द्वीपिचर्मावनद्धैश्च व्याघ्रचर्मच्छदैरपि ॥	031c  
विकोशैर्विमलैः खड्गैरभिजध्नुः परान्रणे ।	032a  
अभिप्लुतमभिक्रुद्धमेकपार्श्वावदारितम् ॥	032c  
विदर्शयन्तः सम्पेतुः खड्गचर्मपरश्वथैः ।	033a  
केचिदाक्षिप्य करिणः साश्वानपि रथान्करैः ॥	033c  
विकर्षन्तो दिशः सर्वाः सम्पेतुः सर्वशब्दगाः ।	034a  
शङ्कुभिर्दारिताः केचित्सम्भिन्नाश्च परश्वथैः ॥	034c  
हस्तिभिर्मृदिताः केचित्क्षुण्णाश्चान्ये तुरङ्गमैः ।	035a  
रथनेमिनिकृत्ताश्च निकृत्ताश्च परश्वथैः ॥	035c  
व्याक्रोशन्त नरा राजंस्तत्रतत्र स्म बान्धवान् ।	036a  
पुत्रानन्ये पितॄनन्ये भ्रातॄंश्च सह बन्धुभिः ॥	036c  
मातुलान्भागिनेयांश्च परानपि च संयुगे ।	037a  
विकीर्णान्त्राः सुबहवो भग्नसक्थाश्च भारत ॥	037c  
बाहुभिश्चापरे छिन्नैः पार्श्वेषु च विदारिताः ।	038a  
क्रन्दन्तः समदृश्यन्त तृषिता जीवितेप्सवः ॥	038c  
तृषापरिगताः केचिदल्पसत्वा विशाम्पते ।	039a  
भूमौ निपतिताः सङ्ख्ये मृगयाञ्चक्रिरे जलम् ॥	039c  
रुधिरौघपरिक्लिन्नाः क्लिश्यमानाश्च भारत ।	040a  
व्यनिन्दन्भृशमात्मानं तव पुत्रांश्च सङ्गतान् ॥	040c  
अपरे क्षत्रियाः शूराः कृतवैराः परस्परम् ।	041a  
नैव शस्त्रं विमुञ्चन्ति नैव क्रन्दन्ति मारिष ।	041c  
तर्जयन्ति च संहृष्टास्तत्रतत्र परस्परम् ॥	041e  
आदश्य दशनैश्चापि क्रोधात्स्वरदनच्छदम् ।	042a  
भ्रुकुटीकुटिलैर्वक्त्रैः प्रेक्षन्ति च परस्परम् ॥	042c  
अपरे क्लिश्यमानास्तु शरार्ता व्रणपीडिताः ।	043a  
निष्कूजाः समपद्यन्त दृढसत्वा महाबलाः ॥	043c  
अन्ये च विरथाः शूरा रथमन्यस्य संयुगे ।	044a  
प्रार्थयाना निपतिताः सङ्क्षुण्णा वरवारणैः ।	044c  
अशोभन्त महाराज सपुष्पा इव किंशुकाः ॥	044e  
सम्बभूवुरनीकेषु बहवो भैरवस्वनाः ।	045a  
वर्तमाने महाभीमे तस्मिन्वीरवरक्षये ॥	045c  
निजघान पिता पुत्रं पुत्रश्च पितरं रणे ।	046a  
स्वस्रीयो मातुलं चापि स्वस्रीयं चापि मातुलः ॥	046c  
सखा सखायं च तथा सम्बन्धी बान्धवं तथा ।	047a  
एवं युयुधिरे तत्र कुरवः पाण्डवैः सह ॥	047c  
वर्तमाने तथा तस्मिन्निर्मर्यादे भयानके ।	048a  
भीष्ममासाद्य पार्थानां वाहिनी समकम्पत ॥	048c  
केतुना पञ्चतारेण तालेन भारतर्षभ ।	049a  
राजतेन महाबाहुरुच्छ्रितेन महारथे ।	049c  
बभौ भीष्मस्तदा राजंश्चन्द्रमा इव मेरुणा ॥ ॥	049e  

इति श्रीमन्महाभारते भीष्मपर्वणि भीष्मवधपर्वणि प्रथमदिवसयुद्धे षट्चत्वारिंशोऽध्यायः ॥

6-46-1 प्रयुद्धानि युद्धं कृतवन्ति ॥ 6-46-2 जज्ञे ज्ञातवान् ॥ 6-46-3 आविष्टा इव भूतादिना गृहीता इव ॥ 6-46-4 युगानि अश्वस्कन्धार्पितानि दारूणि ॥ 6-46-5 रथेषा रथदण्डः । कूबरो युगकीलः । सङ्गतैः सम्मुखागतैः ॥ 6-46-6 प्रभिग्नाक्ष्योतन्मदाः ॥ 6-46-7 विषाणैर्दन्तैः तोरणानि चतुःस्तम्भमण्डपाकारस्य गजपल्याणस्य अम्बारीति भाषया प्रसिद्धस्य । द्वाराणि पताकाश्च तत्रैव स्तम्भशेखरस्थाः ॥ 6-46-9 सम्मुखाभिमुखाः अन्योन्यसम्मुखा इत्यर्थः ॥ 6-46-17 अवक्षिप्तावधूतानाम् अधोमुखं पातितानां परेषां मर्मसु पततामसीनामिति सम्बन्धः ॥ 6-46-19 प्रेतानां नारकाणाम् ॥ 6-46-26 सहसा बलेन ॥ 6-46-28 पुंस्त्वाद्वीर्यवत्त्वात् । अतिमदत्वादुद्भिन्नमदत्वात् ॥ 6-46-29 प्रतिमानेषु ललाटेषु ॥ 6-46-30 शक्त्यः शक्तयः 6-46-43 निष्कूजा निःशब्दाः ॥
