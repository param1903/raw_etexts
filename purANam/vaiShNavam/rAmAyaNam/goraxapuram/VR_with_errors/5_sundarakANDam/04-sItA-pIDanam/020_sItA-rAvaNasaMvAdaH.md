+++
title = "०२० सीता-रावणसंवादः"
title_english = "020 Ravana talks to Seetha"

+++
<div class="audioEmbed"  caption="श्रीराम-हरिसीताराममूर्ति-घनपाठिभ्यां वचनम्" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_5/Kanda_5_SK-020-Ravana_talks_to_Seetha.mp3"></div>

स ताम् परिवृतां दीनां निरानन्दां तपस्विनीम् ।  
साकारैर्मधुरैर्वाक्यैर्न्यदर्शयत रावणः ॥ ५-२०-१  
मां दृष्ट्वा नागनासोरु गूहमाना स्तनोदरम् ।  
अदर्शनमिवात्मानं भयान्नेतुं त्वमिच्चसि ॥ ५-२०-२  
कामये त्वाम् विशालाक्षि बहुमन्यस्व मां प्रिये ।  
सर्वाङ्गगुणसम्पन्ने सर्वलोकमनोहरे ॥ ५-२०-३  
नेह केचिन्मनुष्या वा राक्षसाः कामरूपिणः ।  
व्यपसर्पतु ते सीते भयम् मत्तः समुत्थितम् ॥ ५-२०-४  
स्वधर्मो रक्षसां भीरु सर्वथैव न संशयः ।  
गमनं वा परस्त्रीणाम् हरणम् सम्प्रमथ्य वा ॥ ५-२०-५  
एवं चैतदकामां तु न त्वां स्प्रक्ष्यामि मैथिलि ।  
कामम् कामः शरीरे मे यथाकामं प्रार्तताम् ॥ ५-२०-६  
देवि नेह भयम् कार्यम् मयि विश्वसिहि प्रिये ।  
प्रणयस्व च तत्वएन मैवम् भूः शिकलालसा ॥ ५-२०-७  
एकवेणी धराशय्या ध्यानं मलिनमम्बरम् ।  
अस्थानेऽप्युपवासश्च नैतान्यौपयिकानि ते ॥ ५-२०-८  
विचित्राणि च माल्यानि चन्दनान्यगरूणि च ।  
विविधानि च वासांसि द्व्यान्याभरणानि च ॥ ५-२०-९  
महार्हणि च पानानि शयनान्यासनानि च ।  
गीतम् नृत्तं च वाद्यं च लभ मं प्राप्य मैथिलि ॥ ५-२०-१०  
स्त्रीरत्नमसि मैवम् भूः कुरु गात्रेषु भूषणम् ।  
मां प्राप्य हि कथम् नु स्यास्त्वमनर्हा सुविग्रहे ॥ ५-२०-११  
इदम् ते चारु सञ्जातम् यौवनम् व्यतिवर्तते ।  
यदतीतं पुनर्नैति स्रोतः शीघ्रमपामिव ॥ ५-२०-१२  
त्वां कृत्वोपरतो मन्ये रूपकर्ता स विश्वसृक् ।  
न हि रूपोपमा त्वन्या तवास्ति शुभदर्शने ॥ ५-२०-१३  
त्वाम् समाअसाद्य वैदेहि रूपयौवनशालिनीम् ।  
कः पुमानतिवर्तेत साक्षादपि पितामहः ॥ ५-२०-१४  
यद्यत्पश्यामि ते गात्रम् शीतांशुसदृशानने ।  
तस्मिंस्तस्मिन् पृधुश्रोणि चक्षुर्मम निबध्यते ॥ ५-२०-१५  
भव मैथिलि भाया मे मोहमेनम् विसर्जय ।  
बह्वीनामुत्तमस्त्रीणामाहृतानामितस्ततः ॥ ५-२०-१६  
सर्वापामेव भद्रं ते ममाग्रमहिषी भव ।  
लोकेभो यानि रत्नानि सम्प्रमथ्याहृतानि वै ॥ ५-२०-१७  
तानि मे भीरु सर्वाणि राज्यम् चैतदहं च ते ।  
विजित्य पृथिवीं सर्वां नानानगरमालिनीम् ॥ ५-२०-१८  
जनकाय प्रदास्यामि तव हेतोर्विलासिनि ।  
नेह पश्यामि लोकेऽन्यम् यो मे प्रतिबलो भवेत् ॥ ५-२०-१९  
पश्य मे सुमहद्वीर्यमप्रतिद्वन्द्वमाहवे ।  
असकृत्सम्युगे भग्ना मया विमृदितध्वजाः ॥ ५-२०-२०  
अशक्ताः प्रत्यनीकेषु स्थातुं मम सुरासुराः ।  
इच्छ मां क्रियतामद्य प्रतिकर्म तवोत्तमम् ॥ ५-२०-२१  
सप्रभाण्यवसज्यन्तां तवाङ्गे भूषणानि च ।  
साधु पश्यामि ते रूपम् सम्युक्तं प्रतिकर्मणा ॥ ५-२०-२२  
प्रतिकर्माभिसम्युक्ता दाक्षिण्येन वरानने ।  
भुङ्क्ष्व भोगान्यथाकामं पिब भीरु रमस्व च ॥ ५-२०-२३  
यथेच्छम् च प्रयच्छ त्वं पृथिवीम् वा धनानि च ।  
ललस्व मयि विस्रब्धा धृष्टमाज्ञापयस्व च ॥ ५-२०-२४  
मत्र्पसादाल्ललन्त्याश्च ललन्तां बान्धवास्तव ।  
बुद्धिं ममानुपश्य त्वम् श्रियम् भद्रे यशश्च मे ॥ ५-२०-२५  
किं करिष्यसि रामेण सुभगे चीरवाससा ।  
निक्षिप्तविजयो रामो गतश्रीर्वनगोचरः ॥ ५-२०-२६  
व्रती स्थण्डिलशायी च शङ्के जीवति वा न वा ।  
न हि वैदेहि रांस्त्वां द्रष्टुं वा प्युपलस्स्यते ॥ ५-२०-२७  
पुरोबलाकैरसितैर्मे घोर्ज्योत्स्नामिवावृताम् ।  
न चापि मम हस्तात्त्वां प्राप्तुमर्हति राघवः ॥ ५-२०-२८  
हिरण्यकशिपुः कीर्तिमिन्द्रहस्तगतामिव ।  
चारुस्मिते चारुदति चारुनेत्रे विलासिनि ॥ ५-२०-२९  
मनो हरसि मे भीरु सुपर्णः पन्न्गं यथा ।  
क्लिष्टकौशेयवसनाम् तन्वीमप्यनलङ्कृताम् ॥ ५-२०-३०  
त्वां दृष्ट्वा स्वेषु दारेषु रतिं नोपलभाम्यहम् ।  
अन्तः पुरविनासिन्यः स्त्रियः सर्वगुणान्विताः ॥ ५-२०-३१  
यावन्त्यो मम सर्वासामैश्वरम् कुरु जानकि ।  
मम ह्यसितकेशान्ते त्रैलोक्यप्रवराः स्त्रियः ॥ ५-२०-३२  
तास्त्वां परिचरिष्यन्ति श्रियमप्सरसो यथा ।  
यानि वैश्रवणे सुभ्रु रत्नानि च धनानि च ॥ ५-२०-३३  
तानि लोकांश्च सुश्रोणि मां च भुङ्क्ष्व यथासुखम् ।  
न रामस्तपसा देवि न बलेन विक्रमैः ॥ ५-२०-३४  
न धनेन मया तुल्यस्तेजसा यशसापि वा ।  
पिब विहर रमस्व भुङ्क्ष्व भोगान् ।  
धननिचौअम् प्रदिशामि मेदिनीम् च ।  
मयि लल ललने यथासुखम् त्वम् ।  
त्वयि च समेत्य ललन्तु बान्धव्वस्ते ॥ ५-२०-३५  
कनकविमलहारभूषिताङ्गी ।  
विहर मया सह भीरु काननानि ॥ ५-२०-३६  
इत्यार्षे श्रीमद्रामायणे आदिकाव्ये सुन्दरकाण्डे विम्षः सर्गः