+++
title = "०२४ सीता-राक्षसीसंवादः"
title_english = "024 Seetha s reply to Ogres"

+++
<div class="audioEmbed"  caption="श्रीराम-हरिसीताराममूर्ति-घनपाठिभ्यां वचनम्" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_5/Kanda_5_SK-024-Seetha_s_reply_to_Ogres.mp3"></div>

ततः सीतामुपागम्य राक्षस्यो विकृताननाः ।  
परुषं परुषा नार्य ऊचुस्तां वाक्यमप्रियम् ॥ ५-२४-१  
किं त्वमन्तःपुरे सीते सर्वभूतमनोहरे ।  
महार्हशयनोपेते न वासमनुमन्यसे ॥ ५-२४-२  
मानुषी मानुषस्यैव भार्यात्वं बहुमन्यसे ।  
प्रत्याहर मनो रामान्न त्वं जातु भविष्यसि ॥ ५-२४-३  
त्रैलोक्यवसुभोक्तारं रावणं राक्षसेश्वरम् ।  
भर्तारमुपसङ्गम्य विहरस्व यथासुखम् ॥ ५-२४-४  
मानुषी मानुषं तं तु राममिच्छसि शोभने ।  
राज्याद्भ्राष्टमसिद्धार्थं विक्लबं त्वमनिन्दिते ॥ ५-२४-५  
राक्षसीनां वचः श्रुत्वा सीता पद्मनिभेक्षणा ।  
नेत्राभ्यामश्रुपूर्णाभ्यामिदं वचनमब्रवीत् ॥ ५-२४-६  
यदिदम् लोकविद्विष्टमुदाहरथ सङ्गताः ।  
नैतन्मनसि वाक्यं मे किल्बिषं प्रतिभाति वः ॥ ५-२४-७  
न मानुषी राक्षसस्य भार्या भवितुमर्हति ।  
कामं खादत मां सर्वा न करिष्यामि वो वचः ॥ ५-२४-८  
दीनो वा राज्यहीनो वा यो मे भर्ता स मे गुरुः ।  
तं नित्यमनुरक्तास्मि यथा सूर्यं सुवर्चला ॥ ५-२४-९  
यथा शची महाभागा शक्रं समुपतिष्ठति ।  
अरुन्धती वसिष्ठं च रोहिणी शशिनं यथा ॥ ५-२४-१०  
लोपामुद्रा यथागस्त्यं सुकन्याच्यवनं यथा ।  
सावित्री सत्यवन्तं च कपिलं श्रीमती यथा ॥ ५-२४-११  
सौदासं मदयन्तीव केशिनी सगरं यथा ।  
नैषधं दमयन्तीव भैमी पतिमनुव्रता ॥ ५-२४-१२  
तथाहमिक्ष्वाकुवरं रामं पतिमनुव्रता ।  
सीताया वचनं श्रुत्वा राक्षस्यः क्रोधमूर्चिताः ॥ ५-२४-१३  
भर्त्सयन्ति स्म परुषैर्वाक्यै रावणचोदिताः ।  
अवलीनः स निर्वाक्यो हनुमान् शिंशुपाद्रुमे ॥ ५-२४-१४  
सीतां सन्तर्जयन्तीस्ता राक्ससीरशृणोत् कपिः ।  
तामभिक्रम्य सङ्क्रुद्दा वेपमानां समन्ततः ॥ ५-२४-१५  
भृशं संलिलिहुर्दीप्तान् प्रलब्मन् दशनच्छदान् ।  
ऊचुश्च परमक्रुद्धाः प्रगृह्याशु परश्वधान् ॥ ५-२४-१६  
नेयमर्हति भर्तारं रावणं राक्षसाधिपम् ।  
सा भर्तस्यमाना भीमाभी राक्षसीभिर्वरानना ॥ ५-२४-१७  
सबाष्पमपसर्पन्ती शिंशुपां तामुपागमत् ।  
ततस्तां शिंशुपां सीता राक्षसीभिः समावृता ॥ ५-२४-१८  
अभिगम्य विशालाक्षी तस्थौ शोकपरिप्लुता ।  
तां कृशां दीनवदनां मलिनाम्बरधारिणीम् ॥ ५-२४-१९  
भर्त्सयाञ्चक्रिरे सीतां राक्षस्यस्ताम् समन्ततः ।  
ततस्तां विनता नाम राक्षसी भीमदर्शना ॥ ५-२४-२०  
अब्रवीत्कुपिताकारा कराळा निर्णतोदरी ।  
सीते पर्याप्तमेतावद्भर्तुः स्नेहो निदर्शितः ॥ ५-२४-२१  
सर्वात्रातिकृतं भद्रे व्यसनायोपकल्पते ।  
परितुष्टास्मि भद्रं ते मानुषस्ते कृतो विधिः ॥ ५-२४-२२  
ममापि तु वचः पथ्यं ब्रुवन्त्याः कुरु मैथिलि ।  
रावणं भ्ज भर्तारं भर्तारं सर्वरक्षसाम् ॥ ५-२४-२३  
विक्रान्तं रूपवन्तं च सुरेशमिव वासवम् ।  
दक्षिणं त्यागशीलं च सर्वस्य प्रियदर्शनम् ॥ ५-२४-२४  
मानुषं कृपणं रामं त्यक्त्वा रावणमाश्रय ।  
दिव्याङ्गरागा वैदेहि दिव्याभरणभूषिता ॥ ५-२४-२५  
अद्यप्रभृति सर्वेषां लोकनामीश्वरी भव ।  
अग्नेः स्वाहा यथा देवी शिची वेन्द्रस्य शोभने ॥ ५-२४-२६  
किं ते रामेण वैदेहि कृपणेन गतायिषा ।  
एतदुक्तं च मे वाक्यं यदि त्वं न करिष्यपि ॥ ५-२४-२७  
अस्मिन्मुहूर्ते सर्वास्त्वां भक्षयिष्यामहे वयम् ।  
अन्या तु विकटा नाम लबमानपयोधरा ॥ ५-२४-२८  
अब्रवीत्कुपिता सीतां मुष्टिमुद्यम्य गर्जती ।  
बहून्य्प्रियरूपाणि वचनानि सुदुर्मते ॥ ५-२४-२९  
अनुक्रोशान्मऋदुत्वाच्च सोढानि तव मैथिलि ।  
न च नः कुरुषे वाक्यं हितं कालपुरुस्कृतम् ॥ ५-२४-३०  
अनीतासि समुद्रस्य पारमन्यैर्दुरासदम् ।  
रावणान्तःपुरं घोरं प्रविष्टा चासि मैथिलि ॥ ५-२४-३१  
रावणस्य गृहे रुद्धामस्माभिस्तु सुरक्षिताम् ।  
न त्वां शक्तः परित्रातुमपि साक्षात्पुरन्दरः ॥ ५-२४-३२  
कुरुष्व हितवादिन्या वचनं मम मैथिलि ।  
अलमश्रुप्रपातेन त्यज शोकमन्र्थकम् ॥ ५-२४-३३  
भज प्रीतिं च हर्षं च त्यजैतां नित्यदैन्यताम् ।  
सीते राक्षसराजेन सह क्रीड यथासुखम् ॥ ५-२४-३४  
जानासि हि यथा भीरु स्त्रीणां यौवनमध्रुवम् ।  
यावन्न ते व्यतिक्रामेत्तावत्सुखमवाप्नुहि ॥ ५-२४-३५  
उद्यानानि च रम्याणि पर्वतोपवनानि च ।  
सह राक्षसराजेन चर त्वं मदिरेक्षणे ॥ ५-२४-३६  
स्त्रीसहस्राणि ते सप्त वशे स्थास्यन्ति सुन्दरि ।  
रावणं भज भर्तारं भ्र्तारं सर्वरक्षसाम् ॥ ५-२४-३७  
उत्पाट्य वा ते हृदयं भक्षयिष्यामि मैथिलि ।  
यदि मे व्याहृतं वाक्यं न यथावत्करिष्यसि ॥ ५-२४-३८  
ततश्चण्डोदरी नाम राक्षसी क्रोधमूर्छिता ।  
भ्रामयन्ती महच्चूलमिदं वचनम्ब्रवीत् ॥ ५-२४-३९  
इमां हरिणलोलाक्षीं त्रासोत्कम्पिपयोधरां ।  
रावणेन हृतां दृष्ट्वा दौहृदो मे महानभूत् ॥ ५-२४-४०  
यकृत्ल्पीहमथोत्पीडं हृदयं च सबन्धनम् ।  
अन्त्राण्यपि तथा शीर्षं खादेयमिति मे मतिः ॥ ५-२४-४१  
ततस्तु प्रघसा नाम राक्षसी वाक्यमब्रवीत् ।  
कण्ठमस्या नृशंसायाः पीडयाम किमास्यते ॥ ५-२४-४२  
निवेद्यतां ततो राज्ञे मानुषी सा मृतेति ह ।  
नात्र कश्चन सन्देहः खादतेति स वक्ष्यति ॥ ५-२४-४३  
ततस्त्वजामुखी नाम राक्षसी वाक्यमब्रवीत् ।  
विशस्येमां ततः सर्वाः समान् कुरुत पीलुकान् ॥ ५-२४-४४  
विभजाम ततः सर्वा विवादो मे न रोचते ।  
पेयमानीयतां क्षिप्रं लेह्यमुच्चावचं बहु ॥ ५-२४-४५  
ततः शूर्पणखा नाम राक्षसी वाक्यमब्रवीत् ।  
अजामुख्या यदुक्तं हि तदेव मम रोचते ॥ ५-२४-४६  
सुरा चानीयतां क्षिप्रं सर्वशोकविनाशिनी ।  
मानुषं मां समास्वाद्य नृत्यामोथ निकुम्भिलाम् ॥ ५-२४-४७  
एवं सम्भर्त्स्यमाना सा सीता सुरसुतोपमा ।  
राक्षसीभिः सुघोराभिर्धैर्यमुत्सृज्य रोदिति ॥ ५-२४-४८  
इत्यार्षे श्रीमद्रामायणे आदिकाव्ये सुन्दरकाण्डे चतुर्विंशः सर्गः