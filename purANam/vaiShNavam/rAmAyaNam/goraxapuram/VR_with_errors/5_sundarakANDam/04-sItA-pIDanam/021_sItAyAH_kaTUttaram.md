+++
title = "०२१ सीतायाः कटूत्तरम्"
title_english = "021 Seetha s reply"

+++
<div class="audioEmbed"  caption="श्रीराम-हरिसीताराममूर्ति-घनपाठिभ्यां वचनम्" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_5/Kanda_5_SK-021-Seetha_s_reply.mp3"></div>

तस्य तद्वचनम् श्रुत्वा सीता रौद्रस्य रक्षसः ।  
आर्ता दीनस्वरा दीनम् प्रत्युवाच ततः शनैः ॥ ५-२१-१  
दुःखार्ता रुदती सीता वेपमाना तपस्विनी ।  
चिन्तयन्ती वरारोह पतिमेव पतिव्रता ॥ ५-२१-२  
तृणमन्तरतः कृत्वा प्रत्युवाच शुचिस्मिता ।  
निवर्तय मनो मत्तः स्वजने क्रियतां मनः ॥ ५-२१-३  
न मां प्रार्थयितुं युक्तं सुसिद्धिमिव पापकृत् ।  
अकार्यम् न मया कार्यमेकपत्न्या विगर्हितम् ॥ ५-२१-४  
कुलम् सम्प्राप्तया पुण्यम् कुले महति जातया ।  
एवमुक्त्वा तु वैदेही रावणम् तम् यशस्विनी ॥ ५-२१-५  
रावणम् पृष्ठतः कृत्वा भूयो वचनम्ब्रवीत् ।  
वाहमौपयिकी भार्या परभार्या सती तव ॥ ५-२१-६  
साधु धर्ममवेक्षस्व साधु साधुव्रतम् चर ।  
यथा तव तथान्येषां दारा रक्ष्या विशाचर ॥ ५-२१-७  
आत्मानमुपमां कृत्वा स्वेषु दारेषु रम्यताम् ।  
अतुष्टं स्वेषु दारेषु चपलम् चलितेन्द्रियम् ॥ ५-२१-८  
नयन्ति निकृतिप्रज्ञं परदाराः पराभवम् ।  
इह सन्तो न वा सन्ति सतो वा नानुवर्तसे ॥ ५-२१-९  
तथाहि विपरीता ते बुद्धिराचारवर्जिता ।  
वचो मिथ्याप्रणीतात्मा पथ्यमुक्तं विचक्षणैः ॥ ५-२१-१०  
राक्षसानामभावाय त्वम् वा न व्रतिपद्यसे ।  
आकृतात्मानमासाद्य राजानमनये रतम् ॥ ५-२१-११  
समृद्धानि विनश्यन्ति राष्ट्राणि नगराणि च ।  
तथेयम् त्वाम् समासाद्य लङ्का रत्नौघसङ्कुला ॥ ५-२१-१२  
अपराधात्तवैकस्य वचिराद्विनशिष्यति ।  
स्वकृतैर्हन्यमानस्य आवणादीर्घदर्शिनः ॥ ५-२१-१३  
अभिनन्दन्ति भूतानि विनाशे पापकर्मणः ।  
एवं त्वां पापकर्माणम् वक्ष्यन्ति निकृता जनाः ॥ ५-२१-१४  
दिष्ट्यैतद् व्यसनं प्राप्तो रौद्र इत्येव हर्षिताः ।  
शक्या लोभयितुं नाहमैश्वर्येण धनेन वा ॥ ५-२१-१५  
अनन्या राघवेणाहं भास्करेण प्रभा यथा ।  
उपधाय भुजम् तस्य लोकनाथस्य सत्कृतम् ॥ ५-२१-१६  
कथम् नामोपधास्यामि भुजमन्यस्य कस्य चित् ।  
अहमौपयीकी भार्या तस्यैव वसुधापतेः ॥ ५-२१-१७  
व्रतस्नातस्य विप्रस्य विद्येव विदितात्मनः ।  
साधु रावण रामेण मां समानय दुःखिताम् ॥ ५-२१-१८  
वने वाशितया सार्थम् करेण्वेव गजाधिपम् ।  
मित्रमौपयिकम् कर्तुम् रामः स्थानम् परीप्सता ॥ ५-२१-१९  
वधम् चानिच्छता घोरं त्वयासौ पुरुषर्षभः ।  
विदितः स हि धर्मज्ञः शरणागतवत्सलः ॥ ५-२१-२०  
तेन मैत्री भवतु ते यदि जीवितुमिच्चसि ।  
प्रसादयस्व त्वं चनं शरणागतवत्सलम् ॥ ५-२१-२१  
मां चास्मै नियतो भूत्वा निर्यातयितुमर्हसि ।  
एवम् हि ते भवेत्स्वस्ति सम्प्रदाय रघूत्तमे ॥ ५-२१-२२  
अन्यथा त्वम् हि कुर्वणो वधम् प्राप्स्यसि रावण ।  
वर्जयेद्वज्रमुत्सृष्टं वर्जयेदन्तकश्चिरम् ॥ ५-२१-२३  
त्वद्विधम् तु न स क्रुद्धो लोकनाथः स राघवः ।  
रामस्य धनुषः शब्दं श्रोष्यसि त्वं महास्वनम् ॥ ५-२१-२४  
शतक्रतुविसृष्टस्य निर्घोषमशनेरिव ।  
इह शीग्रं सुपर्वाणो ज्वलितास्य इवोरगाः ॥ ५-२१-२५  
इषवो निपतिष्यन्ति रामलक्ष्मणलक्षणाः ।  
रक्षांसि परिनिघ्नस्तः पुर्यामस्यां समन्ततः ॥ ५-२१-२६  
असम्पातं करिष्यन्ति पतन्तः कङ्कवाससः ।  
राक्षसेन्द्रमहासर्पान् स रामगरुडो महान् ॥ ५-२१-२७  
उद्धरिष्यति वेगेन वैनतेय इवोरगान् ।  
अपनेष्यति मां भर्ता त्वत्तः शीघ्रमरिन्दमः ॥ ५-२१-२८  
असुरेभ्यः श्रियं दीप्तां विष्णुस्त्रिभिरिव क्रमैः ।  
जनस्थाने हतस्थाने निहते रक्षसां बले ॥ ५-२१-२९  
अशक्तेन त्वया रक्षः कृतमेतदसाधु वै ।  
अश्रमम् तु तयोः शून्यं प्रविश्य नरसिम्हयोः ॥ ५-२१-३०  
गोचरं गतयोर्र्भात्रोरपनीता त्वयाधम ।  
न हि गन्धमुपाघ्राय रामलक्ष्मणयोस्त्वया ॥ ५-२१-३१  
शक्यं सन्दर्शने स्थातुं शुना शार्दूलयोरिव ।  
तस्य ते विग्रहे ताभ्यां युगग्रहणमस्थिरम् ॥ ५-२१-३२  
वृत्रस्येवेन्द्रबाहुभ्यां बाहोरेकस्य विग्रहे ।  
क्षिप्रं तव स नाथो मे रामः सौमित्रिणा सह ॥ ५-२१-३३  
तोयमल्पमिवादित्यः प्रानानादास्यते शरैः ।  
गिरिं कुबेरस्य गतोऽथवालयम् ।  
सभां गतो वा वरुणस्य राज्ञः ।  
असंशयं दाशरथेर्न मोक्ष्यसे ।  
महाद्रुमः कालहतोऽशनेरिव ॥ ५-२१-३४  
इत्यार्षे श्रीमद्रामायणे आदिकाव्ये सुन्दरकाण्डे एकविंशः सर्गः