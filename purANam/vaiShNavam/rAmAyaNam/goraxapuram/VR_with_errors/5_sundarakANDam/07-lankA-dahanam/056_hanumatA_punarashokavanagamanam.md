+++
title = "०५६ हनुमता पुनरशोकवनगमनम्"
title_english = "056 Hanuma again visits Ashoka garden and sees Seetha"

+++
<div class="audioEmbed"  caption="श्रीराम-हरिसीताराममूर्ति-घनपाठिभ्यां वचनम्" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_5/Kanda_5_SK-056-Hanuma_again_visits_Ashoka_garden_and_sees_Seetha.mp3"></div>

ततः तु शिंशपा मूले जानकीम् पर्यवस्थिताम् ।  
अभिवाद्य अब्रवीत् दिष्ट्या पश्यामि त्वाम् इह अक्षताम् ॥ ५-५६-१  
ततः तम् प्रस्थितम् सीता वीक्षमाणा पुनः पुनः ।  
भर्तृ स्नेह अन्वितम् वाक्यम् हनूमन्तम् अभाषत ॥ ५-५६-२  
कामम् अस्य त्वम् एव एकः कार्यस्य परिसाधने ।  
पर्याप्तः पर वीरघ्न यशस्यः ते बल उदयः ॥ ५-५६-३  
शरैस्तुः सङ्कुलाम् कृत्वा लन्काम् पर बल अर्दनः ।  
माम् नयेत् यदि काकुत्स्थः तस्य तत् सादृशम् भवेत् ॥ ५-५६-४  
तत् यथा तस्य विक्रान्तम् अनुरूपम् महात्मनः ।  
भवति आहव शूरस्य तत्त्वम् एव उपपादय ॥ ५-५६-५  
तत् अर्थ उपहितम् वाक्यम् प्रश्रितम् हेतु सम्हितम् ।  
निशम्य हनुमान् तस्या वाक्यम् उत्तरम् अब्रवीत् ॥ ५-५६-६  
क्षिप्रम् एष्यति काकुत्स्थो हरि ऋक्ष प्रवरैः वृतः ।  
यः ते युधि विजित्य अरीन् शोकम् व्यपनयिष्यति ॥ ५-५६-७  
एवम् आश्वास्य वैदेहीम् हनूमान् मारुत् आत्मजः ।  
गमनाय मतिम् कृत्वा वैदेहीम् अभ्यवादयत् ॥ ५-५६-८  
ततः स कपि शार्दूलः स्वामि सन्दर्शन उत्सुकः ।  
आरुरोह गिरि श्रेष्ठम् अरिष्टम् अरि मर्दनः ॥ ५-५६-९  
तुन्ग पद्मक जुष्टाभिः नीलाभिः वन राजिभिः ।  
सोत्तरीयमिवाम्भोदैः शृङ्गान्तरविलम्बिभिः ॥ ५-५६-१०  
बोध्यमानमिव प्रीत्या दिवाकरकरैः शुभैः ।  
उन्मिषन्तिमिवोद्धूतैर्लोचनैरिव धातुभिः ॥ ५-५६-११  
तोयौघनिस्वनैर्मन्द्रैः प्राधीतमिव पर्वतम् ।  
प्रगीतमिव विस्पष्टैर्नानाप्रस्रवणस्व्नै ॥ ५-५६-१२  
देवदारुभिरत्युच्चैरूर्ध्वबाहुमिव स्थितम् ।  
प्रपातजलनिर्घोषैः प्राकृष्टमिव सर्वतः ॥ ५-५६-१३  
वेपमानमिव श्यामैः कम्पमानैः शरद्वनैः ।  
वेणुभिर्मारुतोद्धूतैः कूजन्तमिव कीचकैः ॥ ५-५६-१४  
निःश्वसन्तमिवामर्षाद्घोरैराशीविषोत्तमैः ।  
वीहारकृतगम्भीरैर्ध्यायन्तमिव गह्वरैः ॥ ५-५६-१५  
मेघपादनिभैः पादैः प्रक्रान्तमिव सर्वतः ।  
जृम्भमाणमिवाकाशे शिखरैरभ्रामालिभिः ॥ ५-५६-१६  
कूटैश्च बहुधा कीर्णै शोभितम् बहुकन्दरैः ।  
साल ताल अश्व कर्णैः च वंशैः च बहुभिः वृतम् ॥ ५-५६-१७  
लतावितानैर्विततैः प्ष्पवद्भिरलङ्कृतम् ।  
नानामृगगणाकीर्णम् धातुनिष्यन्दभूषितम् ॥ ५-५६-१८  
बहुप्रस्रवणोपेतम् शिलासञ्चयसङ्कटम् ।  
महर्षियक्षगन्धर्वकिन्नरोरगसेवितम् ॥ ५-५६-१९  
लतापादपसङ्घातम् सिम्हाध्युषितकन्दरम् ।  
व्याग्रसङ्घसमाकीर्णम् स्वादुमूलफलद्रुमम् ॥ ५-५६-२०  
तम् आरुरोह हनुमान् पर्वतम् पवनात्मजः ।  
राम दर्शन शीघ्रेण प्रहर्षेण अभिचोदितः ॥ ५-५६-२१  
तेन पाद तल आक्रान्ता रम्येषु गिरि सानुषु ।  
सघोषाः समशीर्यन्त शिलाः चूर्णी कृताः ततः ॥ ५-५६-२२  
स तम् आरुह्य शैल इन्द्रम् व्यवर्धत महाकपिः ।  
दक्षिणात् उत्तरम् पारम् प्रार्थयम्ल् लवण अम्भसः ॥ ५-५६-२३  
अधिरुह्य ततो वीरः पर्वतम् पवन आत्मजः ।  
ददर्श सागरम् भीमम् मीन उरग निषेवितम् ॥ ५-५६-२४  
स मारुत इव आकाशम् मारुतस्य आत्म सम्भवः ।  
प्रपेदे हरि शार्दूलो दक्षिणात् उत्तराम् दिशम् ॥ ५-५६-२५  
स तदा पीडितः तेन कपिना पर्वत उत्तमः ।  
ररास सह तैः भूतैः प्राविशत् वसुधा तलम् ॥ ५-५६-२६  
कम्पमानैः च शिखरैः पतद्भिः अपि च द्रुमैः ।  
तस्य ऊरु वेगान् मथिताः पादपाः पुष्प शालिनः ॥ ५-५६-२७  
निपेतुः भू तले रुग्णाः शक्र आयुध हता इव ।  
कन्दर उदर संस्थानाम् पीडितानाम् महाओजसाम् ॥ ५-५६-२८  
सिम्हानाम् निनदो भीमो नभो भिन्दन् स शुश्रुवे ।  
त्रस्त व्याअविद्ध वसना व्याकुली कृत भूषणा ॥ ५-५६-२९  
विद्याधर्यः समुत्पेतुः सहसा धरणी धरात् ।  
अतिप्रमाणा बलिनो दीप्त जिह्वा महाविषाः ॥ ५-५६-३०  
निपीडित शिरो ग्रीवा व्यवेष्टन्त महाहयः ।  
किन्नर उरग गन्धर्व यक्ष विद्या धराः तथा ॥ ५-५६-३१  
पीडितम् तम् नग वरम् त्यक्त्वा गगनम् आस्थिताः ।  
स च भूमि धरः श्रीमान् बलिना तेन पीडितः ॥ ५-५६-३२  
सवृक्ष शिखर उदग्राः प्रविवेश रसा तलम् ।  
दश योजन विस्तारः त्रिंशत् योजनम् उच्छ्रितः ॥ ५-५६-३३  
धरण्याम् समताम् यातः स बभूव धरा धरः ।  
स लिलङ्घुयिर्भीमम् सलीलम् लवणार्णवम् ॥ ५-५६-३४  
कल्लोलास्फालवेलान्तमुत्पपात नभो हरिः ।  
इत्यार्षे श्रीमद्रामायणे आदिकाव्ये सुन्दरकाण्डे ष्ट्पञ्चाशः सर्गः