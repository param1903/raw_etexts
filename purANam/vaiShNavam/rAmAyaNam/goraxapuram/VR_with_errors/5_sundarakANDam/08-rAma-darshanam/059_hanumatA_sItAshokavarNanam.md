+++
title = "०५९ हनुमता सीताशोकवर्णनम्"
title_english = "059 Hanuma describes the plight of Seetha to his fellow monkeys"

+++
<div class="audioEmbed"  caption="श्रीराम-हरिसीताराममूर्ति-घनपाठिभ्यां वचनम्" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_5/Kanda_5_SK-059-Hanuma_describes_the_plight_of_Seetha_to_his_fellow_monkeys.mp3"></div>

एतत् आख्यानम् तत् सर्वम् हनूमान् मारुत आत्मजः ।  
भूयः समुपचक्राम वचनम् वक्तुम् उत्तरम् ॥ ५-५९-१  
सफलो राघव उद्योगः सुग्रीवस्य च सम्भ्रमः ।  
शीलम् आसाद्य सीताया मम च प्रवणम् मनः ॥ ५-५९-२  
तपसा निर्दहेल्लोकान् स्रुद्धो वा निर्दहेदपि ।  
सर्वधातिप्रवृद्धोऽसौ रावणो राक्षसाधिपः ॥ ५-५९-३  
तस्य ताम् स्पृशतो गात्रम् तपसा न विनाशितम् ।  
न तदग्निशिखा कुर्यात्संस्पृष्टा पाणिना सती ॥ ५-५९-४  
जनकस्य सुता कुर्याद्यत्क्रोधकलुषीकृता ।  
जाम्बवत्प्रमुखान् सर्वाननुज्ञाप्य महाहरीन् ॥ ५-५९-५  
अस्मिन्नेवम् गते कार्ये भवताम् च निवेदिते ।  
न्याय्यम् स्म सह वैदेह्या द्रष्टुम् तौ पार्थिवात्मजौ ॥ ५-५९-६  
अहमेकोऽपि पर्याप्तः सराक्षसगणाम् पुरीम् ।  
ताम् लङ्काम् तरसा हन्तुम् रावणम् च महाबलम् ॥ ५-५९-७  
किम् पुनः सहितो वीरैर्बलवद्भिः कृतात्मभिः ।  
कृतास्त्रैः प्लवगैः शूरैर्भवद्भिर्विजयैषिभिः ॥ ५-५९-८  
अहम् तु रावणम् युद्धे ससैन्यम् सपुरःसरम् ।  
सहपुत्रम् वधिष्यामि सहोदरयुतम् युधि ॥ ५-५९-९  
ब्रह्ममैन्द्रम् च रौद्रम् च वायव्यम् वारुणम् तथा ।  
यदि शक्रजोतोऽ स्त्रणि दुर्निरीक्षाणि सम्युगे ॥ ५-५९-१०  
तान्यहम् विधष्यामि हनिष्यामि च रावणम् ।  
भवतामभ्यनुज्ञातो विक्रमो मे रुणद्धि तम् ॥ ५-५९-११  
मयातुला विसृष्टा हि शैलवृष्टिर्निरन्तरा ।  
देवानपि रणे हन्यात्किम् पुनस्तान्निशाचरान् ॥ ५-५९-१२  
सागरोऽप्यतियाद्वेलाम् मन्दरः प्रचलेदपि ।  
न जाम्बवन्तम् समरे कम्पयेदरिवाहिनी ॥ ५-५९-१३  
सर्वराक्षससङ्घानाम् राक्षसा ये च महात्मनः ।  
अलमेको विनाशाय वीरो वालिसुतः कपिः ॥ ५-५९-१४  
पनसस्योरुवेगेन नीलस्य च महात्मनः ।  
मन्दरोऽप्यवशीर्येत किम्पुनर्युधि राक्षसाः ॥ ५-५९-१५  
सदेवासुरयक्षेषु गन्धर्वोरगपक्षिषु ।  
मैन्दस्य प्रतियोद्धारम् शंसत द्विविदस्य वा ॥ ५-५९-१६  
अश्विपुत्रौ महाभागावेतौ प्लवगसत्तमौ ।  
एतयोः प्रतियोद्धारम् न पश्यामि रणाजिरे ॥ ५-५९-१७  
पितामहवरोत्सेकात्परमम् दर्पमास्थितौ ।  
अमृतप्राशनावेतौ सर्ववानरसत्तमौ ॥ ५-५९-१८  
अश्विनोर्माननार्थम् हि सर्वलोकपितामहः ।  
सर्वावध्यत्वमतुलमनयोर्दत्तवान् पुरा ॥ ५-५९-१९  
वरोत्सेकेन मत्तौ च प्रमथ्य महतीम् चमूम् ।  
सुराणाममृतम् वीरौ पीतवन्तौ प्लवङ्गमौ ॥ ५-५९-२०  
एतावेन हि सङ्क्रुद्धौ सवाजिरथकुञ्जराम् ।  
लङ्काम् नाशयितुम् शक्तौ सर्वे तिष्ठन्तु वानराः ॥ ५-५९-२१  
मयैव निहता लङ्का दग्धा भस्मीकृता पुनः ।  
राजमार्गेषु सर्वत्र नाम विश्रावित मया ॥ ५-५९-२२  
जयत्यतिबलो रामो लक्ष्मणश्च महाबलः ।  
राजा जयति सुग्रीवो राघवेणाभिपालितः ॥ ५-५९-२३  
अहम् कोसलराजस्य दासः पवनसम्भवः ।  
हनुमानिति सर्वत्र नाम विश्रावितम् मया ॥ ५-५९-२४  
अशोक वनिका मध्ये रावणस्य दुरात्मनः ।  
अधस्तात् शिंशपा वृक्षे साध्वी करुणम् आस्थिता ॥ ५-५९-२५  
राक्षसीभिः परिवृता शोक सन्ताप कर्शिता ।  
मेघ लेखा परिवृता चन्द्र लेखा इव निष्प्रभा ॥ ५-५९-२६  
अचिन्तयन्ती वैदेही रावणम् बल दर्पितम् ।  
पति व्रता च सुश्रोणी अवष्टब्धा च जानकी ॥ ५-५९-२७  
अनुरक्ता हि वैदेही रामम् सर्व आत्मना शुभा ।  
अनन्य चित्ता रामे च पौलोमी इव पुरम् दरे ॥ ५-५९-२८  
तत् एक वासः सम्वीता रजो ध्वस्ता तथैव च ।  
शोक सन्ताप दीन अन्गी सीता भर्तृ हिते रता ॥ ५-५९-२९  
सा मया राक्षसी मध्ये तर्ज्यमाना मुहुः मुहुः ।  
राक्षसीभिः विरूपाभिः दृष्टा हि प्रमदा वने ॥ ५-५९-३०  
एक वेणी धरा दीना भर्तृ चिन्ता परायणा ।  
अधः शय्या विवर्ण अन्गी पद्मिनी इव हिम आगमे ।  
रावणात् विनिवृत्त अर्था मर्तव्य कृत निश्चया ॥ ५-५९-३१  
कथञ्चिन् मृग शाव अक्षी विश्वासम् उपपादिता ॥ ५-५९-३२  
ततः सम्भाषिता चैव सर्वम् अर्थम् च दर्शिता ।  
राम सुग्रीव सख्यम् च श्रुत्वा प्रीतिम् उपागता ॥ ५-५९-३३  
नियतः समुदाचारो भक्तिः भर्तरि च उत्तमा ।  
यन् न हन्ति दशग्रीवम् स महात्मा कृतागसम् ॥ ५-५९-३४  
निमित्त मात्रम् रामः तु वधे तस्य भविष्यति ।  
सा प्रकृत्यैव तन्वङ्गी तद्वियोगाच्छ कर्शिता ॥ ५-५९-३५  
प्रतिपत्पाअठशीलस्य विद्येव तनुताम् गता ।  
एवम् आस्ते महाभागा सीता शोक परायणा ॥ ५-५९-३६  
यत् अत्र प्रतिकर्तव्यम् तत् सर्वम् उपपाद्यताम् ।  
इत्यार्षे श्रीमद्रामायणे आदिकाव्ये सुन्दरकाण्डे एकोनषष्टितमः सर्गः