+++
title = "०३१ हनुमता रामकथावर्णनम्"
title_english = "031 Hanuma began to narrate story of to Seetha"

+++
<div class="audioEmbed"  caption="श्रीराम-हरिसीताराममूर्ति-घनपाठिभ्यां वचनम्" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_5/Kanda_5_SK-031-Hanuma_began_to_narrate_story_of_to_Seetha.mp3"></div>

एवम् बहु विधाम् चिन्ताम् चिन्तयित्व महाकपिः ।  
संश्रवे मधुरम् वाक्यम् वैदेह्या व्याजहार ह ॥ ५-३१-१  
राजा दशरथो नाम रथ कुन्जर वाजिनाम् ।  
पुण्य शीलो महाकीर्तिः ऋजुः आसीन् महायशाः ॥ ५-३१-२  
राजर्षीणां गुणश्रेष्ठस्तपसा चर्षिभिः समः ।  
चक्र वर्ति कुले जातः पुरम् दर समो बले ॥ ५-३१-३  
अहिंसा रतिः अक्षुद्रो घृणी सत्य पराक्रमः ।  
मुख्यः च इक्ष्वाकु वंशस्य लक्ष्मीवाम्ल् लक्ष्मि वर्धनः ॥ ५-३१-४  
पार्थिव व्यञ्जनैः युक्तः पृथु श्रीः पार्थिव ऋषभः ।  
पृथिव्याम् चतुः अन्तयाम् विश्रुतः सुखदः सुखी ॥ ५-३१-५  
तस्य पुत्रः प्रियो ज्येष्ठः तारा अधिप निभ आननः ।  
रामो नाम विशेषज्ञः श्रेष्ठः सर्व धनुष्मताम् ॥ ५-३१-६  
रक्षिता स्वस्य वृत्तस्य स्व जनस्य अपि रक्षिता ।  
रक्षिता जीव लोकस्य धर्मस्य च परम् तपः ॥ ५-३१-७  
तस्य सत्य अभिसन्धस्य वृद्धस्य वचनात् पितुः ।  
सभार्यः सह च भ्रात्रा वीरः प्रव्रजितो वनम् ॥ ५-३१-८  
तेन तत्र महाअरण्ये मृगयाम् परिधावता ।  
राक्षसा निहताः शूरा बहवः कामरूपिणः ॥ ५-३१-९  
जन स्थान वधम् श्रुत्वा हतौ च खर दूषणौ ।  
ततः तु अमर्ष अपहृता जानकी रावणेन तु ॥ ५-३१-१०  
वञ्चयित्वा वने रामं मृगरूपेण मायया ।  
स मार्गमाणस्ताम् देवीम् रामः सीतामन्न्दिताम् ॥ ५-३१-११  
आससाद वने मित्रम् सुग्रीवम् नाम वानरम् ।  
ततः स वालिनम् ह्त्वा रामः परपुरञ्जयः ॥ ५-३१-१२  
प्रायच्छत्कपिराज्यम् तत्सुग्रीवाय महाबलः ।  
सुग्रीवेणापि सन्दिष्टा हरयः कामरूपिणः ॥ ५-३१-१३  
दिक्षु सर्वासु ताम् देवीम् विचिन्न्वन्ति सहस्रशः ।  
अहम् सम्पातिवचनाच्छतयोजनमायतम् ॥ ५-३१-१४  
अस्या हेतोर्विशालाक्ष्याः सागरं वेगवान् प्लुतः ।  
यथा रूपाम् यथा वर्णाम् यथा लक्ष्मीम् विनिश्चिताम् ॥ ५-३१-१५  
अश्रौषम् राघवस्य अहम् सा इयम् आसादिता मया ।  
विरराम एवम् उक्त्वा असौ वाचम् वानर पुङ्गवः ॥ ५-३१-१६  
जानकी च अपि तत् श्रुत्वा विस्मयम् परमम् गता ।  
ततः सा वक्र केश अन्ता सुकेशी केश सम्वृतम् ॥ ५-३१-१७  
उन्नम्य वदनम् भीरुः शिंशपा वृक्षम् ऐक्षत ।  
निशम्य सीता वचनम् कपेश्च ।  
दिशश्च सर्वाः प्रदिशश्च वीक्ष्य ।  
स्वयम् प्रहर्षं परमं जगाम ।  
सर्वात्मना राममनुस्मरन्ती ॥ ५-३१-१८  
सा तिर्यग् ऊर्ध्वम् च तथा अपि अधस्तान् ।  
निरीक्षमाणा तम् अचिन्त्य बुद्धिम् ।  
ददर्श पिन्ग अधिपतेः अमात्यम् ।  
वात आत्मजम् सूर्यम् इव उदयस्थम् ॥ ५-३१-१९  
इत्यार्षे श्रीमद्रामायणे आदिकाव्ये सुन्दरकाण्डे एकत्रिंशः सर्गः