+++
title = "०३२ हनुमन्तं वीक्ष्य सीतायाः भयम्"
title_english = "032 Seetha is shocked to see Hanuma"

+++
<div class="audioEmbed"  caption="श्रीराम-हरिसीताराममूर्ति-घनपाठिभ्यां वचनम्" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_5/Kanda_5_SK-032-Seetha_is_shocked_to_see_Hanuma.mp3"></div>

ततः शाखा अन्तरे लीनम् दृष्ट्वा चलित मानसा ।  
वेष्टितार्जुनवस्त्रम् तं विद्युत्सङ्घातपिङ्गलम् ॥ ॥ ५-३२-१  
सा ददर्श कपिम् तत्र प्रश्रितम् प्रिय वादिनम् ।  
पुल्लाशोकोत्कराभासम् तप्तचामिकरेक्षणम् ॥ ॥ ५-३२-२  
मैथिली चिन्तयामास स्वप्नो अयम् इति भामिनी ।  
अहो भीममिदं रूपं वानरस्य दुरासदम् ॥ ५-३२-३  
दुर्निरीक्षमिति ज्ञात्वा पुनरेव मुमोह सा ।  
विललाप भृशं सीता करुणम् भयमोहिता ॥ ५-३२-४  
रामरामेति दुःखार्ता लक्ष्मणेति च भामिनी ।  
रुरोद बहुधा सीता मन्दम् मन्दस्वरा सती ॥ ५-३२-५  
सा तम् दृष्ट्वा हरिश्रेष्ठं विनीतवदुपस्थितम् ।  
मैथिली चिन्तयामास स्वप्नोऽयमिति भामिनी ॥ ५-३२-६  
सा वीक्षमाणा पृथुभुग्नवक्त्रं शाखामृगेन्द्रस्य यथोक्तकारम् ।  
ददर्श पिङ्गप्रवरं महार्हं वातात्मजं बुद्धिमतां वरिष्ठम् ॥ ५-३२-७  
सा तम् समीक्ष्य एव भृशम् विसञ्ज्ञा गत असु कल्पा इव बभूव सीता ।  
चिरेण सञ्ज्ञाम् प्रतिलभ्य चैव चैव विचिन्तयामास विशाल नेत्रा ॥ ५-३२-८  
स्वप्नो मया अयम् विकृतो अद्य दृष्टः शाखा मृगः शास्त्र गणैः निषिद्धः ।  
स्वस्ति अस्तु रामाय सलक्ष्मणाय तथा पितुः मे जनकस्य राज्ञः ॥ ५-३२-९  
स्वप्नो अपि न अयम् न हि मे अस्ति निद्रा ।  
शोकेन दुह्खेन च पीडितायाः ।  
सुखम् हि मे न अस्ति यतो अस्मि हीना ।  
तेन इन्दु पूर्ण प्रतिम आननेन ॥ ५-३२-१०  
रामेति रामेति सदैव बुद्ध्या विचिन्त्या वाचा ब्रुवती तमेव ।  
तस्यानुरूपं च कथां तदर्था मेवं प्रपश्यामि तथा शृणोमि ॥ ५-३२-११  
अहम् हि तस्य अद्य मनो भवेन सम्पीडिता तत् गत सर्व भावा ।  
विचिन्तयन्ती सततम् तम् एव तथैव पश्यामि तथा शृणोमि ॥ ५-३२-१२  
मनो रथः स्यात् इति चिन्तयामि ।  
तथा अपि बुद्ध्या च वितर्कयामि ।  
किम् कारणम् तस्य हि न अस्ति रूपम् ।  
सुव्यक्त रूपः च वदति अयम् माम् ॥ ५-३२-१३  
नमो अस्तु वाचः पतये सवज्रिणे स्वयम्भुवे चैव हुत अशनाय ।  
अनेन च उक्तम् यत् इदम् मम अग्रतो वन ओकसा तच् च तथा अस्तु न अन्यथा ॥ ५-३२-१४  
इत्यार्षे श्रीमद्रामायणे आदिकाव्ये सुन्दरकाण्डे द्वात्रिंशः सर्गः