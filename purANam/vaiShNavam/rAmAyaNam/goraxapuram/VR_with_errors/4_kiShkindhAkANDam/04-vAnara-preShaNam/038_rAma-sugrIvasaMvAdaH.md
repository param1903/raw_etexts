+++
title = "०३८ राम-सुग्रीवसंवादः"
title_english = "038 Sugreeva approaches Rama"

+++
<div class="audioEmbed"  caption="श्रीराम-हरिसीताराममूर्ति-घनपाठिभ्यां वचनम्" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_4/Kanda_4_KSK-038-Rama_Sugreeva_Samvadhaha.mp3"></div>

प्रतिगृह्य च तत् सर्वम् उपानयम् उपाहृतम् ।  
वानरान् सान्त्वयित्वा च सर्वान् एव व्यसर्जयत् ॥ ४-३८-१  
विसर्जयित्वा स हरीन् सहस्रान् तान् कृत कर्मणः ।  
मेने कृतार्थम् आत्मानम् राघवम् च महाबलम् ॥ ४-३८-२  
स लक्ष्मणो भीम बलम् सर्व वानर सत्तमम् ।  
अब्रवीत् प्रश्रितम् वाक्यम् सुग्रीवम् सम्प्रहर्षयन् ॥ ४-३८-३  
किष्किन्धाया विनिष्क्राम यदि ते सौम्य रोचते ।  
तस्य तत् वचनम् श्रुत्वा लक्ष्मणस्य सुभाषितम् ॥ ४-३८-४  
सुग्रीवः परम प्रीतो वाक्यम् एतत् उवाच ह ।  
एवम् भवतु गच्छामः स्थेयम् त्वत् शासने मया ॥ ४-३८-५  
तम् एवम् उक्त्वा सुग्रीवो लक्ष्मणम् शुभ लक्षणम् ।  
विसर्जयामास तदा तारा अद्याः च एव योषितः ॥ ४-३८-६  
एहि इति उच्छैः हरि वरान् सुग्रीवः समुदाहरत् ।  
तस्य तद् वचनम् श्रुत्वा हरयः शीघ्रम् आययुः ॥ ४-३८-७  
बद्ध अञ्जलि पुटाः सर्वे ये स्युः स्त्री दर्शन क्षमाः ।  
तान् उवाच ततः प्राप्तान् राजा अर्क सदृश प्रभः ॥ ४-३८-८  
उपस्थापयत क्षिप्रम् शिबिकाम् मम वानराः ।  
श्रुत्वा तु वचनम् तस्य हरयः शीघ्र विक्रमाः ॥ ४-३८-९  
समुपस्थापयामासुः शिबिकाम् प्रिय दर्शनाम् ।  
ताम् उपस्थापिताम् दृष्ट्वा शिबिकाम् वानराधिपः ॥ ४-३८-१०  
लक्ष्मण आरुह्यताम् शीघ्रम् इति सौमित्रिम् अब्रवीत् ।  
इति उक्त्वा काञ्चनम् यानम् सुग्रीवः सूर्य सन्निभम् ॥ ४-३८-११  
बहुभिः हरिभिः युक्तम् आरुरोह स लक्ष्मणः ।  
पाण्डुरेण आतपत्रेण ध्रियमाणेन मूर्धनि ॥ ४-३८-१२  
शुक्लैः च वाल व्यजनैः धूयमानैः समन्ततः ।  
शङ्ख भेरी निनादैः च वन्दिभिः च अभिवन्दितः ॥ ४-३८-१३  
निर्ययौ प्राप्य सुग्रीवो राज्य श्रियम् अनुत्तमाम् ।  
स वानर शतैः तीष्क्णैः बहुभिः शस्त्र पाणिभिः ॥ ४-३८-१४  
परिकीर्णो ययौ तत्र यत्र रामो व्यवस्थितः ।  
स तम् देशम् अनुप्राप्य श्रेष्ठम् राम निषेवितम् ॥ ४-३८-१५  
अवातरत् महातेजाः शिबिकायाः स लक्ष्मणः ।  
आसाद्य च ततो रामम् कृत अञ्जलि पुटो अभवत् ॥ ४-३८-१६  
कृत अञ्जलौ स्थिते तस्मिन् वानराः च अभवन् तथा ।  
तटाकम् इव तम् दृष्ट्वा रामः कुड्मल पङ्कजम् ॥ ४-३८-१७  
वानराणाम् महत् सैन्यम् सुग्रीवे प्रीतिमान् अभूत् ।  
पादयोः पतितम् मूर्ध्ना तम् उत्थाप्य हरीश्वरम् ॥ ४-३८-१८  
प्रेम्णा च बहुमानात् च राघवः परिषस्वजे ।  
परिष्वज्य च धर्मात्मा निषीद इति ततो अब्रवीत् ॥ ४-३८-१९  
निषण्णम् तम् ततो दृष्ट्वा क्षितौ रामो अब्रवीत् ततः ।  
धर्मम् अर्थम् च कामम् च काले यः तु निषेवते ॥ ४-३८-२०  
विभज्य सततम् वीर स राजा हरिसत्तम ।  
हित्वा धर्मम् तथा अर्थम् च कामम् यः तु निषेवते ॥ ४-३८-२१  
स वृक्ष अग्रे यथा सुप्तः पतितः प्रतिबुध्यते ।  
अमित्राणाम् वधे युक्तो मित्राणाम् सङ्ग्रहे रतः ॥ ४-३८-२२  
त्रिवर्ग फल भोक्ता च राजा धर्मेण युज्यते ।  
उद्योग समयः तु एष प्राप्तः शत्रु निषूदन ॥ ४-३८-२३  
सञ्चिन्त्यताम् हि पिङ्गेश हरिभिः सह मन्त्रिभिः ।  
एवम् उक्तः तु सुग्रीवो रामम् वचनम् अब्रवीत् ॥ ४-३८-२४  
प्रनष्टा श्रीः च कीर्तिः च कपि राज्यम् च शाश्वतम् ।  
त्वत् प्रसादात् महाबाहो पुनः प्राप्तम् इदम् मया ॥ ४-३८-२५  
तव देव प्रसदात् च भ्रातुः च जयताम् वर ।  
कृतम् न प्रतिकुर्यात् यः पुरुषाणाम् स दूषकः ॥ ४-३८-२६  
एते वानर मुख्याः च शतशः शत्रु सूदन ।  
प्राप्ताः च आदाय बलिनः पृथिव्याम् सर्व वानरान् ॥ ४-३८-२७  
ऋक्षाः च वानराः शूरा गोलाङ्गूलाः च राघव ।  
कान्तार वन दुर्गाणाम् अभिज्ञा घोर दर्शनाः ॥ ४-३८-२८  
देव गन्धर्व पुत्राः च वानराः काम रूपिणः ।  
स्वैः स्वैः परिवृताः सैन्यैः वर्तन्ते पथि राघव ॥ ४-३८-२९  
शतैः शत सहस्रैः च कोटिभिः च प्लवङ्गमाः ।  
अयुतैः च आवृता वीरा शङ्कुभिः च परन्तप ॥ ४-३८-३०  
अर्बुदैः अर्बुद शतैः मध्यैः च अन्तैः च वानराः ।  
समुद्राः च परार्धाः च हरयो हरि यूथपाः ॥ ४-३८-३१  
आगमिष्यन्ति ते राजन् महेन्द्र सम विक्रमाः ।  
मेघ पर्वत सङ्काशा मेरु विन्ध्य कृत आलयाः ॥ ४-३८-३२  
ते त्वाम् अभिगमिष्यन्ति राक्षसम् योद्धुम् आहवे ।  
निहत्य रावणम् युद्धे हि आनयिष्यन्ति मैथिलीम् ॥ ४-३८-३३  
ततः समुद्योगम् अवेक्ष्य वीर्यवान्  
हरि प्रवीरस्य निदेश वर्तिनः ।  
बभूव हर्षात् वसुधा अधिप आत्मजः  
प्रबुद्ध नील उत्पल तुल्य दर्शनः ॥ ४-३८-३४  
इति वाल्मीकि रामायणे आदि काव्ये किष्किन्ध काण्डे अष्टा त्रिंशः सर्गः