+++
title = "०१७ वालिकृतरामनिन्दा"
title_english = "017 Vali s questioning Rama s propriety"

+++
<div class="audioEmbed"  caption="श्रीराम-हरिसीताराममूर्ति-घनपाठिभ्यां वचनम्" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_4/Kanda_4_KSK-017-Valikrutha_Rama_Ninda.mp3"></div>

ततः शरेण अभिहतो रामेण रण कर्कशः ।  
पपात सहसा वाली निकृत्तैव पादपः ॥ ४-१७-१  
स भूमौ न्यस्त सर्वाङ्गः तप्त काञ्चन भूषणः ।  
अपतत् देव राजस्य मुक्त रश्मिर् इव ध्वजः ॥ ४-१७-२  
अस्मिन् निपतिते भूमौ हरि ऋषाणाम् गणेश्वरे ।  
नष्ट चन्द्रम् इव व्योम न व्यराजत मेदिनी ॥ ४-१७-३  
भूमौ निपतितस्य अपि तस्य देहम् महात्मनः ।  
न श्रीर् जहाति न प्राणा न तेजो न पराक्रमः ॥ ४-१७-४  
शक्र दत्ता वरा माला कान्चनी रत्न भूषिता ।  
दधार हरि मुख्यस्य प्राणान् तेजः श्रियम् च सा ॥ ४-१७-५  
स तया मालया वीरो हैमया हरियूथपः ।  
सन्ध्यानुगत पर्यन्तः पयोधर इव अभवत् ॥ ४-१७-६  
तस्य माला च देहः च मर्मघाती च यः शरः ।  
त्रिधा इव रचिता लक्ष्मीः पतितस्य अपि शोभते ॥ ४-१७-७  
तत् अस्त्रम् तस्य वीरस्य स्वर्ग मार्ग प्रभावनम् ।  
राम बाणासन क्षिप्तम् आवहत् परमाम् गतिम् ॥ ४-१७-८  
तम् तथा पतितम् सङ्ख्ये गत अर्चिषम् इव अनलम् ।  
ययातिम् इव पुण्यान्ते देव लोकात् परिच्युतम् ॥ ४-१७-९  
आदित्यम् इव कालेन युगान्ते भुवि पातितम् ।  
महेन्द्रम् इव दुर्धर्षम् उपेन्द्रम् इव दुस्सहम् ॥ ४-१७-१०  
महेन्द्र पुत्रम् पतितम् वालिनम् हेम मालिनम् ।  
व्यूढ उरस्कम् महाबाहुम् दीप्तास्यम् हरि लोचनम् ॥ ४-१७-११  
लक्ष्मण अनुचरो रामो ददर्श उपससर्प च ।  
तम् तथा पतितम् वीरम् गत अर्चिष्मतम् इव अनलम् ॥ ४-१७-१२  
बहुमान्य च तम् वीरम् वीक्षमाणम् शनैरिव ।  
उपयातौ महावीर्यौ भ्रातरौ राम लक्ष्मणौ ॥ ४-१७-१३  
तम् दृष्ट्वा राघवम् वाली लक्ष्मणम् च महाबलम् ।  
अब्रवीत् परुषम् वाक्यम् प्रश्रितम् धर्म संहितम् ॥ ४-१७-१४  
स भूमौ अल्पतेजोसुः निहतो नष्ट चेतनः ।  
अर्थ सहितया वाचा गर्वितम् रण गर्वितम् ॥ ४-१७-१५  
त्वम् नराधिपतेः पुत्रः प्रथितः प्रिय दर्शनः ।  
पराङ्मुख वधम् कृत्वा को अत्र प्राप्तः त्वया गुणः ।  
यदहम् युद्ध सम्रब्धः त्वत् कृते निधनम् गतः ॥ ४-१७-१६  
कुलीनः सत्त्व सम्पन्नः तेजस्वी चरितव्रतः ।  
रामः करुणवेदी च प्रजानाम् च हितेरतः ॥ ४-१७-१७  
सानुक्रोशो महोत्साहः समयज्ञो दृढव्रतः ।  
इति एतत् सर्व भूतानि कथयन्ति यशो भुवि ॥ ४-१७-१८  
दमः शमः क्षमा धर्मो धृति सत्यम् पराक्रमः ।  
पर्थिवानाम् गुणा राजन् दण्डः च अपकारिषु ॥ १-१७-१९  
तान् गुणान् सम्प्रधार्य अहम् अग्र्यम् च अभिजनम् तव ।  
तारया प्रतिषिद्धो अपि सुग्रीवेण समागतः ॥ १-१७-२०  
न माम् अन्येन संरब्धम् प्रमत्तम् वेद्धुम् अर्हसि ।  
इति मे बुद्धिर् उत्पन्ना बभूव अदर्शने तव ॥ १-१७-२१  
न त्वाम् विनिहत आत्मानम् धर्म ध्वजम् अधार्मिकम् ।  
जाने पाप समाचारम् तृणैः कूपम् इव आवृतम् ॥ १-१७-२२  
सताम् वेष धरम् पापम् प्रच्छन्नम् इव पावकम् ।  
न अहम् त्वाम् अभिजानामि धर्म छद्माभि संवृतम् ॥ १-१७-२३  
विषये वा पुरे वा ते यदा पापम् करोमि अहम् ।  
न च त्वाम् अवजाने अहं कस्मात् त्वम् हंसि अकिल्बिषम् ॥ १-१७-२४  
फल मूल अशनम् नित्यम् वानरम् वन गोचरम् ।  
माम् इह अप्रतियुध्यन्तम् अन्येन च समागतम् ॥ १-१७-२५  
त्वम् नराधिपतेः पुत्रः प्रतीतः प्रियदर्शनः ।  
लिन्गम् अपि अस्ति ते राजन् दृश्यते धर्म सम्हितम् ॥ १-१७-२६  
कः क्षत्रिय कुलेजातः श्रुतवान् नष्टसंशयः ।  
धर्म लिङ्ग प्रतिच्छन्नः क्रूरम् कर्म समाचरेत् ॥ १-१७-२७  
राम राघव कुले जातो धर्मवान् इति विश्रुतः ।  
अभव्यो भव्य रूपेण किम् अर्थम् परिधावसे ॥ १-१७-२८  
साम दानम् क्षमा धर्मः सत्यम् धृति पराक्रमौ ।  
पार्थिवानाम् गुणा राजन् दण्डः च अपि अपकारिषु ॥ १-१७-२९  
वयम् वनचरा राम मृगा मूल फल अशनाः ।  
एषा प्रकृतिर् अस्माकम् पुरुषः त्वम् नरेश्वरः ॥ १-१७-३०  
भूमिर् हिरण्यम् रूपम् च निग्रहे कारणानि च ।  
तत्र कः ते वने लोभो मदीयेषु फलेषु वा ॥ १-१७-३१  
नयः च विनयः च उभौ निग्रह अनुग्रहौ अपि ।  
राज वृत्तिर् असङ्कीर्णा न नृपाः काम वृत्तयः ॥ १-१७-३२  
त्वम् तु काम प्रधानः च कोपनः च अनवस्थितः ।  
राज वृत्तेषु सङ्कीर्णः शरासन परायणः ॥ १-१७-३३  
न ते अस्ति अपचितिः धर्मे न अर्थे बुद्धिर् अवस्थिता ।  
इन्द्रियैः काम वृत्तः सन् कृष्यसे मनुजेश्वर ॥ १-१७-३४  
हत्वा बाणेन काकुत्स्थ माम् इह अनपराधिनम् ।  
किम् वक्ष्यसि सताम् मध्ये कर्म कृत्वा जुगुप्सितम् ॥ १-१७-३५  
राजहा ब्रह्महा गोघ्नः चोरः प्राणिवधे रतः ।  
नास्तिकः परिवेत्ता च सर्वे निरय गामिनः ॥ १-१७-३६  
सूचकः च कदर्यः च मित्र्घ्नो गुरुतल्पगः ।  
लोकं पापात्मानम् एते गच्छन्ते न अत्र संशयः ॥ १-१७-३७  
अधार्यम् चर्म मे सद्भी रोमाणि अस्थि च वर्जितम् ।  
अभक्ष्याणि च मांसानि त्वत् विधैः धर्मचारिभिः ॥ १-१७-३८  
पञ्च पञ्च नखा भक्ष्या ब्रह्म क्षत्रेण राघव ।  
शल्यकः श्वाविधो गोधा शशः कूर्मः च पञ्चमः ॥ १-१७-३९  
चर्म च अस्थि च मे राजन् न स्पृशन्ति मनीषिणः ।  
अभक्ष्याणि च मांसानि सो अहम् पञ्च नखो हतः ॥ १-१७-४०  
तारया वाक्यम् उक्तो अहम् सत्यम् सर्वज्ञया हितम् ।  
तद् अतिक्रम्य मोहेन कालस्य वशम् आगतः ॥ १-१७-४१  
त्वया नाथेन काकुत्स्थ न सनाथा वसुन्धरा ।  
प्रमदा शील सम्पूर्णा पति एव च विधर्मिणा ॥ १-१७-४२  
शठो नैकृतिकः क्षुद्रो मिथ्या प्रश्रित मानसः ।  
कथम् दशरथेन त्वम् जातः पापो महात्मना ॥ १-१७-४३  
छिन्न चारित्र्य कक्ष्येण सताम् धर्म अतिवर्तिना ।  
त्यक्त धर्म अङ्कुशेन अहम् निहतो राम हस्तिना ॥ १-१७-४४  
अशुभम् च अपि अयुक्तम् च सताम् च एव विगर्हितम् ।  
वक्ष्यसे च ईदृशम् कृत्वा सद्भिः सह समागतः ॥ १-१७-४५  
उदासीनेषु यो अस्मासु विक्रमो अयम् प्रकाशितः ।  
अपकारिषु ते राम न एवम् पश्यामि विक्रमम् ॥ १-१७-४६  
दृश्यमानः तु युध्येथा मया युधि नृपात्मज ।  
अद्य वैवस्वतम् देवम् पश्येः त्वम् निहतो मया ॥ १-१७-४७  
त्वया अदृश्येन तु रणे निहतो अहम् दुरासदः ।  
प्रसुप्तः पन्नगेन इव नरः पाप वशम् गतः ॥ १-१७-४८  
सुग्रीव प्रिय कामेन यद् अहम् निहतः त्वया ।  
माम् एव यदि पूर्वम् त्वम् एतद् अर्थम् अचोदयः ।  
मैथिलिम् अहम् एक आह्ना तव च आनीतवान् भवेः ॥ १-१७-४९  
राक्षसम् च दुरात्मानाम् तव भार्य अपहारिणम् ।  
कण्ठे बद्ध्वा प्रदद्याम् ते अनिहतम् रावणम् रणे ॥ ३-१७-५०  
न्यस्ताम् सागर तोये वा पाताले वा अपि मैथिलीम् ।  
आनयेयम् तव आदेशात् श्वेताम् अश्वतरीम् इव ॥ ४-१७-५१  
युक्तम् यत् प्रप्नुयात् राज्यम् सुग्रीवः स्वर् गते मयि ।  
अयुक्तम् यद् अधर्मेण त्वया अहम् निहतो रणे ॥ ४-१७-५२  
कामम् एवम् विधम् लोकः कालेन विनियुज्यते ।  
क्षमम् चेत् भवता प्राप्तम् उत्तरम् साधु चिन्त्यताम् ॥ ४-१७-५३  
इति एवम् उक्त्वा परिशुष्क वक्त्रः  
शर अभिघातात् व्यथितो महात्मा ।  
समीक्ष्य रामम् रवि सन्निकाशम्  
तूष्णीम् बभौ वानर राज सूनुः ॥ ४-१७-५४  
इति वाल्मीकि रामायणे आदि काव्ये किष्किन्ध काण्डे सप्तदशः सर्गः