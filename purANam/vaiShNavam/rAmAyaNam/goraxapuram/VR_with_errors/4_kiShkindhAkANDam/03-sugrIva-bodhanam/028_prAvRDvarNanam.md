+++
title = "०२८ प्रावृड्वर्णनम्"
title_english = "028 Eulogy on Rainy Season"

+++
<div class="audioEmbed"  caption="श्रीराम-हरिसीताराममूर्ति-घनपाठिभ्यां वचनम्" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_4/Kanda_4_KSK-028-Pravrud_Varnanam.mp3"></div>

स तदा वालिनम् हत्वा सुग्रीवम् अभिषिच्य च ।  
वसन् माल्यवतः पृष्टे रामो लक्ष्मणम् अब्रवीत् ॥ ३-२८-१  
अयम् स कालः सम्प्राप्तः समयो अद्य जल आगमः ।  
सम्पश्य त्वम् नभो मेघैः संवृतम् गिरि सन्निभैः ॥ ३-२८-२  
नव मास धृतम् गर्भम् भास्कारस्य गभस्तिभिः ।  
पीत्वा रसम् समुद्राणाम् द्यौः प्रसूते रसायनम् ॥ ३-२८-३  
शक्यम् अम्बरम् आरुह्य मेघ सोपान पङ्क्तिभिः ।  
कुटज अर्जुन मालाभिः अलङ्कर्तुम् दिवाकरम् ॥ ३-२८-४  
सन्ध्या राग उत्थितैः ताम्रैः अन्तेषु अधिक पाण्डुरैः ।  
स्निग्धैः अभ्र पट च्छेदैः बद्ध व्रणम् इव अम्बरम् ॥ ३-२८-५  
मन्द मारुत निःश्वासम् सन्ध्या चन्दन रञ्जितम् ।  
आपाण्डु जलदम् भाति काम आतुरम् इव अम्बरम् ॥ ३-२८-६  
एषा घर्म परिक्लिष्टा नव वारि परिप्लुता ।  
सीता इव शोक सन्तप्ता मही बाष्पम् विमुञ्चति ॥ ३-२८-७  
मेघ उदर विनिर्मुक्ताः कर्पूर दल शीतलाः ।  
शक्यम् अञ्जलिभिः पातुम् वाताः केतकि गन्धिनः ॥ ३-२८-८  
एष फुल्ल अर्जुनः शैलः केतकैः अधिवासितः ।  
सुग्रीव इव शान्त अरिः धाराभिः अभिषिच्यते ॥ ३-२८-९  
मेघ कृष्ण अजिन धरा धारा यज्ञ उपवीतिनः ।  
मारुत आपूरित गुहाः प्राधीता इव पर्वताः ॥ ३-२८-१०  
कशाभिः इव हैमीभिः विद्युद्भिः इव ताडितम् ।  
अन्तः स्तनित निर्घोषम् सवेदनम् इव अम्बरम् ॥ ३-२८-११  
नील मेघ आश्रिता विद्युत् स्फुरन्ती प्रतिभाति मे ।  
स्फुरन्ती रावणस्य अङ्के वैदेही इव तपस्विनी ॥ ३-२८-१२  
इमाः ता मन्मथवताम् हिताः प्रतिहता दिशः ।  
अनुलिप्ता इव घनैः नष्ट ग्रह निशा कराः ॥ ३-२८-१३  
क्वचित् बाष्प अभिसंरुद्धान् वर्ष आगम समुत्सुकान् ।  
कुटजान् पश्य सौमित्रे पुष्टितान् गिरि सानुषु ।  
मम शोक अभिभूतस्य काम सन्दीपनान् स्थितान् ॥ ३-२८-१४  
रजः प्रशान्तम् स हिमो अद्य वायुः  
निदाघ दोष प्रसराः प्रशान्ताः ।  
स्थिता हि यात्रा वसुधा अधिपानाम्  
प्रवासिनो यान्ति नराः स्व देशान् ॥ ३-२८-१५  
सम्प्रस्थिता मानस वास लुब्धाः  
प्रिय अन्विताः सम्प्रति चक्रवाकः ।  
अभीक्ष्ण वर्ष उदक विक्षतेषु  
यानानि मार्गेषु न सम्पतन्ति ॥ ३-२८-१६  
क्वचित् प्रकाशम् क्वचिद् अप्रकाशम्  
नभः प्रकीर्णा अम्बु धरम् विभाति ।  
क्वचित् क्वचित् पर्वत सन्निरुद्धम्  
रूपम् यथा शान्त महार्णवस्य ॥ ३-२८-१७  
व्यामिश्रितम् सर्ज कदम्ब पुष्पैः  
नवम् जलम् पर्वत धातु ताम्रम् ।  
मयूर केकाभिः अनुप्रयातम्  
शैल अपगाः शीघ्रतरम् वहन्ति ॥ ३-२८-१८  
रस आकुलम् षट्पद सन्निकाशम्  
प्रभुज्यते जम्बु फलम् प्रकामम् ।  
अनेक वर्णम् पवन अवधूतम्  
भूमौ पतति आम्र फलम् विपक्वम् ॥ ३-२८-१९  
विद्युत् पताकाः स बलाक मालाः  
शैलेन्द्र कूट आकृति सन्निकाशाः ।  
गर्जन्ति मेघाः समुदीर्ण नादा  
मत्त गजेन्द्रा इव संयुगस्थाः ॥ ३-२८-२०  
वर्ष उदक आअप्यायित शाद्वलानि  
प्रवृत्त नृत्त उत्सव बर्हिणानि ।  
वनानि निर्वृष्ट बलाहकानि  
पश्य अपराह्णेषु अधिकम् विभान्ति ॥ ३-२८-२१  
सम् उद् वहन्तः सलिल अति भारम्  
बलाकिनो वारि धरा नदन्तः ।  
महत्सु शृङ्गेषु मही धराणाम्  
विश्रम्य विश्रम्य पुनः प्रयान्ति ॥ ३-२८-२२  
मेघ अभिकामा परिसम्पतन्ती  
सम्मोदिता भाति बलाक पङ्क्तिः ।  
वात अवधूता वर पौण्डरीकी  
लम्ब इव माला रुचिर अम्बरस्य ॥ ३-२८-२३  
बाल इन्द्रगोप्ता अन्तर चित्रितेन  
विभाति भूमिः नव शाद्वलेन ।  
गात्र अनुपृक्तेन शुक प्रभेण  
नारी इव लाक्ष उक्षित कम्बलेन ॥ ३-२८-२४  
निद्रा शनैः केशवम् अभ्युपैति  
द्रुतम् नदी सागरम् अभ्युपैति ।  
हृष्टा बलाका घनम् अभ्युपैति  
कान्ता स कामा प्रियम् अभ्युपैति ॥ ३-२८-२५  
जाता वनान्ताः शिखि सुप्रनृत्ता  
जाताः कदम्बाः स कदम्ब शाखाः ।  
जाता वृषा गोषु समान कामा  
जाता मही सस्य वन अभिरामा ॥ ३-२८-२६  
वहन्ति वर्षन्ति नदन्ति भान्ति  
ध्यायन्ति नृत्यन्ति समाश्वसन्ति ।  
नद्यो घना मत्त गजा वन अन्ताः  
प्रिया विहीनाः शिखिनः प्लवङ्गाः ॥ ३-२८-२७  
प्रहर्षिताः केतक पुष्प गन्धम्  
आघ्राय मत्ता वन निर्झरेषु ।  
प्रपात शब्द आकुलिता गजेन्द्राः  
सार्धम् मयूरैः स मदा नदन्ति ॥ ३-२८-२८  
धारा निपातैः अभिहन्यमानाः  
कदम्ब शाखासु विलम्बमानाः ।  
क्षण अर्जितम् पुष्प रस अवगाढम्  
शनैर् मदम् षट् चरणाः त्यजन्ति ॥ ३-२८-२९  
अङ्गार चूर्ण उत्कर सन्निकाशैः  
फलैः सुपर्याप्त रसैः समृद्धैः ।  
जम्बू द्रुमाणाम् प्रविभान्ति शाखा  
निपीयमाना इव षट्पद ओघैः ॥ ३-२८-३०  
तडित् पताकाभिः अलङ्कृतानाम्  
उदीर्ण गम्भीर महा रवाणाम् ।  
विभान्ति रूपाणि बलाहकानाम्  
रण उत्सुकानाम् इव वारणानाम् ॥ ३-२८-३१  
मार्ग अनुगः शैल वन अनुसारी  
सम्प्रस्थितो मेघ रवम् निशम्य ।  
युद्ध अभिकामः प्रतिनाद शन्की  
मत्तो गजेन्द्रः प्रतिसन्निवृत्तः ॥ ३-२८-३२  
क्वचित् प्रगीता इव षट्पद ओघैः  
क्वचित् प्रवृत्ता इव नील कण्ठैः ।  
क्वचित् प्रमत्ता इव वारण इन्द्रैः  
विभाति अनेक आश्रयिणो वनान्ता ॥ ३-२८-३३  
कदम्ब सर्जा अर्जुन कन्दल आढ्या  
वनान्त भूमि मधु वारि पूर्णा ।  
मयूर मत्ता अभिरुत प्रवृत्तैः  
अपान भूमि प्रतिमा विभाति ॥ ३-२८-३४  
मुक्ता समाभम् सलिलम् पतत् वै  
सुनिर्मलम् पत्र पुटेषु लग्नम् ।  
हृष्टा विवर्ण च्छदना विहङ्गाः  
सुरेन्द्र दत्तम् तृषिताः पिबन्ति ॥ ३-२८-३५  
षत्पद तन्त्री मधुर अभिधानम्  
प्लवङ्गम् उदीरित कण्ठ तालम् ।  
आविष्कृतम् मेघ मृदङ्ग नादैः  
वनेषु सङ्गीतम् इव प्रवृत्तम् ॥ ३-२८-३६  
क्वचित् प्रनृत्तैः क्वचित् उन् नदद्भिः  
क्वचित् च वृक्ष अग्र निषण्ण कायैः ।  
व्यालम्ब बर्ह आभरणैः मयूरैः  
वनेषु सङ्गितम् इव प्रवृत्तम् ॥ ३-२८-३७  
स्वनैः घनानाम् प्लवगाः प्रबुद्धा  
विहाय निद्राम् चिर सन्निरुद्धाम् ।  
अनेक रूपा आकृति वर्ण नादा  
नव अम्बु धारा अभिहता नदन्ति ॥ ३-२८-३८  
नद्यः समुद्वाहित चक्रवाका  
तटानि शीर्णानि अपवाहयित्वा ।  
दृप्ता नव प्राभृत पूर्ण भोगा  
द्रुतम् स्व भर्तारम् उपोप यान्ति ॥ ३-२८-३९  
नीलेषु नीला नव वारि पूर्णा  
मेघेषु मेघाः प्रविभान्ति सक्ताः ।  
दवाग्नि दग्धेषु दवाग्नि दग्धाः  
शैलेषु शैला इव बद्ध मूलाः ॥ ३-२८-४०  
प्रमत्त सन्नाददित बर्हिणानि  
स शक्रगोप अकुल शाद्वलानि ।  
चरन्ति नीप अर्जुन वासितानि  
गजाः सुरम्याणि वन अन्तराणि ॥ ३-२८-४१  
नव अम्बु धार आहत केसराणि  
द्रुतम् परित्यज्य सरोरुहाणि ।  
कदम्ब पुष्पाणि स केसराणि  
नवानि हृष्टा भ्रमराः पिबन्ति ॥ ३-२८-४२  
मत्ता गजेन्द्रा मुदिता गवेन्द्रा  
वनेषु विक्रान्ततरा मृगेन्द्राः ।  
रम्या नगेन्द्रा निभृता नरेन्द्राः  
प्रक्रीडितो वारि धरैः सुरेन्द्रः ॥ ३-२८-४३  
मेघाः समुद् भूत समुद्र नादा  
महाजल ओघैः गगन अवलम्बाः ।  
नदीः तटाकानि सरांसि वापिः  
महीम् च कृत्स्नाम् अपवाहयन्ति ॥ ३-२८-४४  
वर्ष प्रवेगा विपुला पतन्ति  
प्रवान्ति वाताः समुदीर्ण वेगाः ।  
प्रनष्ट कूलाः प्रवहन्ति शीघ्रम्  
नद्यो जलम् विप्रतिपन्न मार्गाः ॥ ३-२८-४५  
नरैः नरेन्द्रा इव पर्वतेन्द्राः  
सुरेन्द्र नीतैः पवन उपनीतैः ।  
घन अम्बु कुम्भैः अभिषिच्यमाना  
रूपम् श्रियम् स्वाम् इव दर्शयन्ति ॥ ३-२८-४६  
घन उपगूढम् गगनम् न तारा  
न भास्करो दर्शनम् अभ्युपैति ।  
नवैः जल ओघैः धरणी वितृप्ता  
तमो विलिप्ता न दिशः प्रकाशाः ॥ ३-२८-४७  
महान्ति कूटानि मही धराणाम्  
धारा विधौतानि अधिकम् विभान्ति ।  
महा प्रमाणैः विपुलैः प्रपातैः  
मुक्त कलापैः इव लम्बमानैः ॥ ३-२८-४८  
शैलोपल प्रस्खलमान वेगाः  
शैलोत्तमानाम् विपुलाः प्रपाताः ।  
गुहासु सन्नादित बर्हिणासु  
हारा विकीर्यन्त इव अवभान्ति ॥ ३-२८-४९  
शीघ्र प्रवेगा विपुलाः प्रपाता  
निर्धौत शृङ्ग उपतला गिरीणाम् ।  
मुक्ता कलाप प्रतिमाः पतन्तो  
महा गुह उस्त्सङ्ग तलैः ध्रियन्ते ॥ ३-२८-५०  
सुरताम् अर्द विच्छिन्नाः स्वर्ग स्त्री हार मौक्तिकाः ।  
पतन्ति च अतुलाः दिक्षु तोय धाराः समन्ततः ॥ ३-२८-५१  
विलीयमानैः विहगैः निमीलद्भिः च पङ्कजैः ।  
विकसन्त्या च मालत्या गतो अस्तम् ज्ञायते रविः ॥ ३-२८-५२  
वृत्ता यात्रा नरेन्द्राणाम् सेना पथि एव वर्तते ।  
वैराणि चैव मार्गाः च सलिलेन समीकृताः ॥ ३-२८-५३  
मासि प्रौष्ठपदे ब्रह्म ब्राह्मणानाम् विवक्षताम् ।  
अयम् अध्याय समयः सामगानाम् उपस्थितः ॥ ३-२८-५४  
निवृत्त कर्म आयतनो नूनम् सञ्चित सञ्चयः ।  
आषाढीम् अभ्युपगतो भरतः कोसल अधिपः ॥ ३-२८-५५  
नूनम् आपूर्यमाणायाः सरय्वा वधते रयः ।  
माम् समीक्ष्य समायान्तम् अयोध्याया इव स्वनः ॥ ३-२८-५६  
इमाः स्फीत गुणा वर्षाः सुग्रीवः सुखम् अश्नुते ।  
विजित अरिः स दारः च राज्ये महति च स्थितः ॥ ३-२८-५७  
अहम् तु हृत दारः च राज्यात् च महतः च्युतः ।  
नदी कूलम् इव क्लिन्नम् अवसीदामि लक्ष्मण ॥ ३-२८-५८  
शोकः च मम विस्तीर्णो वर्षाः च भृश दुर्गमाः ।  
रावणः च महान् शत्रुः अपारम् प्रतिभाति मे ॥ ३-२८-५९  
अयात्राम् चैव दृष्ट्वा इमाम् मार्गाम् च भृश दुर्गमान् ।  
प्रणते चैव सुग्रीवे न मया किञ्चित् ईरितम् ॥ ३-२८-६०  
अपि च अति परिक्लिष्टम् चिरात् दारैः समागतम् ।  
आत्म कार्य गरीयस्त्वात् वक्तुम् न इच्छामि वानरम् ॥ ३-२८-६१  
स्वयम् एव हि विश्रम्य ज्ञात्वा कालम् उपागतम् ।  
उपकारम् च सुग्रीवो वेत्स्यते न अत्र संशयः ॥ ३-२८-६२  
तस्मात् काल प्रतीक्षो अहम् स्थितो अस्मि शुभ लक्षण ।  
सुग्रीवस्य नदीनाम् च प्रसादम् अभिकाङ्क्षयन् ॥ ३-२८-६३  
उपकारेण वीरो हि प्रतिकारेण युज्यते ।  
अकृतज्ञो अप्रतिकृतो हन्ति सत्त्ववताम् मनः ॥ ३-२८-६४  
अथ एवम् उक्तः प्रणिधाय लक्ष्मणः  
कृत अञ्जलिः तत् प्रतिपूज्य भाषितम् ।  
उवाच रामम् स्वभिराम दर्शनम्  
प्रदर्शयन् दर्शनम् आत्मनः शुभम् ॥ ३-२८-६५  
यत् उक्तम् एतत् तव सर्वम् ईप्सितम्  
नर इन्द्र कर्ता नचिरा हरि ईश्वरः ।  
शरत् प्रतीक्षः क्षमताम् इमम् भवान्  
जल प्रपातम् रिपु निग्रहे धृतः ॥ ३-२८-६६  
इति वाल्मीकि रामायणे आदि काव्ये किष्किन्ध काण्डे अष्ट विंशः सर्गः