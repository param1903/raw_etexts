+++
title = "११९ रामस्य दण्डकारण्यप्रवेशः"
title_english = "119 Seetha shows the gifts of Anasuya to Rama"

+++
<div class="audioEmbed"  caption="श्रीराम-हरिसीताराममूर्ति-घनपाठिभ्यां वचनम्" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_2/Kanda_2_AYK-119-Ramasya_Dandakaranya_Praveshaha.mp3"></div>

अनसूया तु धर्मज्ना श्रुत्वा ताम् महतीम् कथाम् ।  
पर्यष्वजत बाहुभ्याम् शिरस्य् आघ्राय मैथिलीम् ॥ २-११९-१  
व्यक्त अक्षर पदम् चित्रम् भाषितम् मधुरम् त्वया ।  
यथा स्वयम् वरम् वृत्तम् तत् सर्वम् हि श्रुतम् मया ॥ २-११९-२  
रमे अहम् कथया ते तु दृष्ढम् मधुर भाषिणि ।  
रविर् अस्तम् गतः श्रीमान् उपोह्य रजनीम् शिवाम् ॥ २-११९-३  
दिवसम् प्रति कीर्णानाम् आहार अर्थम् पतत्रिणाम् ।  
सन्ध्या काले निलीनानाम् निद्रा अर्थम् श्रूयते ध्वनिः ॥२-११९-४  
एते च अप्य् अभिषेक आर्द्रा मुनयः फल शोधनाः ।  
सहिता उपवर्तन्ते सलिल आप्लुत वल्कलाः ॥ २-११९-५  
ऋषीणाम् अग्नि होत्रेषु हुतेषु विधि पुर्वकम् ।  
कपोत अन्ग अरुणो धूमो दृश्यते पवन उद्धतः ॥ २-११९-६  
अल्प पर्णा हि तरवो घनी भूताः समन्ततः ।  
विप्रकृष्टे अपि ये देशे न प्रकाशन्ति वै दिशः ॥ २-११९-७  
रजनी रस सत्त्वानि प्रचरन्ति समन्ततः ।  
तपो वन मृगा ह्य् एते वेदि तीर्थेषु शेरते ॥ २-११९-८  
सम्प्रवृत्ता निशा सीते नक्षत्र समलङ्कृता ।  
ज्योत्स्ना प्रावरणः चन्द्रो दृश्यते अभ्युदितो अम्बरे ॥ २-११९-९  
गम्यताम् अनुजानामि रामस्य अनुचरी भव ।  
कथयन्त्या हि मधुरम् त्वया अहम् परितोषिता ॥ २-११९-१०  
अलङ्कुरु च तावत् त्वम् प्रत्यक्षम् मम मैथिलि ।  
प्रीतिम् जनय मे वत्स दिव्य अलङ्काल शोभिनी ॥ २-११९-११  
सा तदा समलङ्कृत्य सीता सुर सुत उपमा ।  
प्रणम्य शिरसा तस्यै रामम् तु अभिमुखी ययौ ॥ २-११९-१२  
तथा तु भूषिताम् सीताम् ददर्श वदताम् वरः ।  
राघवः प्रीति दानेन तपस्विन्या जहर्ष च ॥ २-११९-१३  
न्यवेदयत् ततः सर्वम् सीता रामाय मैथिली ।  
प्रीति दानम् तपस्विन्या वसन आभरण स्रजाम् ॥ २-११९-१४  
प्रहृष्टः तु अभवद् रामो लक्ष्मणः च महा रथः ।  
मैथिल्याः सत्क्रियाम् दृष्ट्वा मानुषेषु सुदुर्लभाम् ॥ २-११९-१५  
ततः ताम् सर्वरीम् प्रीतः पुण्याम् शशि निभ आननः ।  
अर्चितः तापसैः सिद्धैर् उवास रघु नन्दनः ॥ २-११९-१६  
तस्याम् रात्र्याम् व्यतीतायाम् अभिषिच्य हुत अग्निकान् ।  
आपृग्च्छेताम् नर व्याघ्रौ तापसान् वन गोचरान् ॥ २-११९-१७  
ताउ ऊचुः ते वन चराः तापसा धर्म चारिणः ।  
वनस्य तस्य सञ्चारम् राक्षसैः समभिप्लुतम् ॥ २-११९-१८  
रक्षांसि पुरुषादानि नानारूपाणि राघव! ।  
वसन्त्यस्मिन् महारण्ये व्याळाश्चश्च रुधिराशनाः ॥ २-११९-१९  
उच्चिष्टम् वा प्रमत्तम् वा तापसम् धर्मचारिणम् ।  
अदन्त्यस्मिन् महारण्ये तान्निवारय राघवः ॥ २-११९-२०  
एष पन्था महर्षीणाम् फलान्य् आहरताम् वने ।  
अनेन तु वनम् दुर्गम् गन्तुम् राघव ते क्षमम् ॥ २-११९-२१  
इति इव तैः प्रान्जलिभिः तपस्विभिर्  
र्द्विजैः कृत स्वस्त्ययनः परम् तपः ।  
वनम् सभार्यः प्रविवेश राघवः ।  
सलक्ष्मणः सूर्य इव अभ्र मण्डलम् ॥ २-११९-२२  
इत्यार्षे श्रीमद्रामायणे आदिकाव्ये श्रीमद्वाल्मीकीये चतुर्विंशत्सहस्रिकायाम् संहितायां श्रीमदयोध्याकाण्डे एकोनविंशत्युत्तरशततमः सर्गः