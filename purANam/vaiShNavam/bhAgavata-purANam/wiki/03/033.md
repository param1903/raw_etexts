---
title: ०३३

---
मैत्रेय उवाच -  
एवं निशम्य कपिलस्य वचो जनित्री  
सा कर्दमस्य दयिता किल देवहूतिः ।  
विस्रस्तमोहपटला तमभिप्रणम्य  
तुष्टाव तत्त्वविषयाङ्कित सिद्धिभूमिम् ॥ १ ॥  
देवहूतिरुवाच -  
अथाप्यजोऽन्तःसलिले शयानं  
भूतेन्द्रियार्थात्ममयं वपुस्ते ।  
गुणप्रवाहं सदशेषबीजं  
दध्यौ स्वयं यत् जठराब्जजातः ॥ २ ॥  
स एव विश्वस्य भवान् विधत्ते  
गुणप्रवाहेण विभक्तवीर्यः ।  
सर्गाद्यनीहोऽवितथाभिसन्धिः  
आत्मेश्वरोऽतर्क्य सहस्रशक्तिः ॥ ३ ॥  
स त्वं भृतो मे जठरेण नाथ  
कथं नु यस्योदर एतदासीत् ।  
विश्वं युगान्ते वटपत्र एकः  
शेते स्म मायाशिशुरङ्‌घ्रिपानः ॥ ४ ॥  
त्वं देहतन्त्रः प्रशमाय पाप्मनां  
निदेशभाजां च विभो विभूतये ।  
यथावतारास्तव सूकरादयः  
तथायमप्यात्म पथोपलब्धये ॥ ५ ॥  
यन्नामधेयश्रवणानुकीर्तनाद्  
यत्प्रह्वणाद् यत् स्मरणादपि क्वचित् ।  
श्वादोऽपि सद्यः सवनाय कल्पते  
कुतः पुनस्ते भगवन्नु दर्शनात् ॥ ६ ॥  
अहो बत श्वपचोऽतो गरीयान्  
यज्जिह्वाग्रे वर्तते नाम तुभ्यम् ।  
तेपुस्तपस्ते जुहुवुः सस्नुरार्या  
ब्रह्मानूचुर्नाम गृणन्ति ये ते ॥ ७ ॥  
तं त्वामहं ब्रह्म परं पुमांसं  
प्रत्यक्स्रोतस्यात्मनि संविभाव्यम् ।  
स्वतेजसा ध्वस्तगुणप्रवाहं  
वन्दे विष्णुं कपिलं वेदगर्भम् ॥ ८ ॥  
मैत्रेय उवाच -  
ईडितो भगवानेवं कपिलाख्यः परः पुमान् ।  
वाचाविक्लवयेत्याह मातरं मातृवत्सलः ॥ ९ ॥  
कपिल उवाच -  
मार्गेणानेन मातस्ते सुसेव्येनोदितेन मे ।  
आस्थितेन परां काष्ठां अचिराद् अवरोत्स्यसि ॥ १० ॥  
श्रद्धत्स्वैतन्मतं मह्यं जुष्टं यद्ब्रह्मवादिभिः ।  
येन मां अभयं याया मृत्युमृच्छन्त्यतद्विदः ॥ ११ ॥  
मैत्रेय उवाच -  
इति प्रदर्श्य भगवान् सतीं तां आत्मनो गतिम् ।  
स्वमात्रा ब्रह्मवादिन्या कपिलोऽनुमतो ययौ ॥ १२ ॥  
सा चापि तनयोक्तेन योगादेशेन योगयुक् ।  
तस्मिन् आश्रम आपीडे सरस्वत्याः समाहिता ॥ १३ ॥  
अभीक्ष्ण अवगाहकपिशान् जटिलान् कुटिलालकान् ।  
आत्मानं च उग्रतपसा बिभ्रती चीरिणं कृशम् ॥ १४ ॥  
प्रजापतेः कर्दमस्य तपोयोगविजृम्भितम् ।  
स्वगार्हस्थ्यमनौपम्यं प्रार्थ्यं वैमानिकैरपि ॥ १५ ॥  
पयःफेननिभाः शय्या दान्ता रुक्मपरिच्छदाः ।  
आसनानि च हैमानि सुस्पर्शास्तरणानि च ॥ १६ ॥  
स्वच्छस्फटिककुड्येषु महामारकतेषु च ।  
रत्नप्रदीपा आभान्ति ललना रत्नसंयुताः ॥ १७ ॥  
गृहोद्यानं कुसुमितै रम्यं बह्वमरद्रुमैः ।  
कूजद् विहङ्गमिथुनं गायन् मत्तमधुव्रतम् ॥ १८ ॥  
यत्र प्रविष्टमात्मानं विबुधानुचरा जगुः ।  
वाप्यां उत्पलगन्धिन्यां कर्दमेनोपलालितम् ॥ १९ ॥  
हित्वा तदीप्सिततमं अप्याखण्डलयोषिताम् ।  
किञ्चिच्चकार वदनं पुत्रविश्लेषणातुरा ॥ २० ॥  
वनं प्रव्रजिते पत्यौ अपत्यविरहातुरा ।  
ज्ञाततत्त्वाप्यभून्नष्टे वत्से गौरिव वत्सला ॥ २१ ॥  
तमेव ध्यायती देवं अपत्यं कपिलं हरिम् ।  
बभूवाचिरतो वत्स निःस्पृहा तादृशे गृहे ॥ २२ ॥  
ध्यायती भगवद्‌रूपं यदाह ध्यानगोचरम् ।  
सुतः प्रसन्नवदनं समस्तव्यस्तचिन्तया ॥ २३ ॥  
भक्तिप्रवाहयोगेन वैराग्येण बलीयसा ।  
युक्तानुष्ठानजातेन ज्ञानेन ब्रह्महेतुना ॥ २४ ॥  
विशुद्धेन तदात्मानं आत्मना विश्वतोमुखम् ।  
स्वानुभूत्या तिरोभूत मायागुणविशेषणम् ॥ २५ ॥  
ब्रह्मण्यवस्थितमतिः भगवति आत्मसंश्रये ।  
निवृत्तजीवापत्तित्वात् क्षीणक्लेशाऽऽप्त निर्वृतिः ॥ २६ ॥  
नित्यारूढसमाधित्वात् परावृत्तगुणभ्रमा ।  
न सस्मार तदाऽऽत्मानं स्वप्ने दृष्टमिवोत्थितः ॥ २७ ॥  
तद्देहः परतः पोषोऽपि अकृशश्चाध्यसम्भवात् ।  
बभौ मलैरवच्छन्नः सधूम इव पावकः ॥ २८ ॥  
स्वाङ्गं तपोयोगमयं मुक्तकेशं गताम्बरम् ।  
दैवगुप्तं न बुबुधे वासुदेवप्रविष्टधीः ॥ २९ ॥  
एवं सा कपिलोक्तेन मार्गेणाचिरतः परम् ।  
आत्मानं ब्रह्मनिर्वाणं भगवन्तं अवाप ह ॥ ३० ॥  
तद्वीरासीत् पुण्यतमं क्षेत्रं त्रैलोक्यविश्रुतम् ।  
नाम्ना सिद्धपदं यत्र सा संसिद्धिमुपेयुषी ॥ ३१ ॥  
तस्यास्तद्योगविधुतं आर्त्यं मर्त्यमभूत्सरित् ।  
स्रोतसां प्रवरा सौम्य सिद्धिदा सिद्धसेविता ॥ ३२ ॥  
कपिलोऽपि महायोगी भगवान् पितुराश्रमात् ।  
मातरं समनुज्ञाप्य प्राग् उदीचीं दिशं ययौ ॥ ३३ ॥  
सिद्धचारण गन्धर्वैः मुनिभिश्च अप्सरोगणैः ।  
स्तूयमानः समुद्रेण दत्तार्हणनिकेतनः ॥ ३४ ॥  
आस्ते योगं समास्थाय साङ्ख्याचार्यैरभिष्टुतः ।  
त्रयाणामपि लोकानां उपशान्त्यै समाहितः ॥ ३५ ॥  
एतन्निगदितं तात यत्पृष्टोऽहं तवानघ ।  
कपिलस्य च संवादो देवहूत्याश्च पावनः ॥ ३६ ॥  
य इदमनुशृणोति योऽभिधत्ते  
कपिलमुनेर्मतं आत्मयोगगुह्यम् ।  
भगवति कृतधीः सुपर्णकेतौ  
उपलभते भगवत् पदारविन्दम् ॥ ३७ ॥  
इति श्रीमद्‌भागवते महापुराणे पारमहंस्यां संहितायां  
तृतीयस्कन्धे कापिलेयोपाख्याने त्रयस्त्रिंशोऽध्यायः ॥ ३३ ॥