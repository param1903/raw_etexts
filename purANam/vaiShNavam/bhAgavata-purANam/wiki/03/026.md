---
title: ०२६

---
श्रीभगवानुवाच ।  
अथ ते सम्प्रवक्ष्यामि तत्त्वानां लक्षणं पृथक् ।  
यद्विदित्वा विमुच्येत पुरुषः प्राकृतैर्गुणैः ॥ १ ॥  
ज्ञानं निःश्रेयसार्थाय पुरुषस्यात्मदर्शनम् ।  
यदाहुर्वर्णये तत्ते हृदयग्रन्थिभेदनम् ॥ २ ॥  
अनादिरात्मा पुरुषो निर्गुणः प्रकृतेः परः ।  
प्रत्यग्धामा स्वयञ्ज्योतिः विश्वं येन समन्वितम् ॥ ३ ॥  
स एष प्रकृतिं सूक्ष्मां दैवीं गुणमयीं विभुः ।  
यदृच्छयैवोपगतां अभ्यपद्यत लीलया ॥ ४ ॥  
गुणैर्विचित्राः सृजतीं सरूपाः प्रकृतिं प्रजाः ।  
विलोक्य मुमुहे सद्यः स इह ज्ञानगूहया ॥ ५ ॥  
एवं पराभिध्यानेन कर्तृत्वं प्रकृतेः पुमान् ।  
कर्मसु क्रियमाणेषु गुणैरात्मनि मन्यते ॥ ६ ॥  
तदस्य संसृतिर्बन्धः पारतन्त्र्यं च तत्कृतम् ।  
भवति अकर्तुरीशस्य साक्षिणो निर्वृतात्मनः ॥ ७ ॥  
कार्यकारणकर्तृत्वे कारणं प्रकृतिं विदुः ।  
भोक्तृत्वे सुखदुःखानां पुरुषं प्रकृतेः परम् ॥ ८ ॥  
देवहूतिरुवाच -  
प्रकृतेः पुरुषस्यापि लक्षणं पुरुषोत्तम ।  
ब्रूहि कारणयोरस्य सदसच्च यदात्मकम् ॥ ९ ॥  
श्रीभगवानुवाच -  
यत्तत् त्रिगुणमव्यक्तं नित्यं सदसदात्मकम् ।  
प्रधानं प्रकृतिं प्राहुः अविशेषं विशेषवत् ॥ १० ॥  
पञ्चभिः पञ्चभिर्ब्रह्म चतुर्भिर्दशभिस्तथा ।  
एतत् चतुर्विंशतिकं गणं प्राधानिकं विदुः ॥ ११ ॥  
महाभूतानि पञ्चैव भूरापोऽग्निर्मरुन्नभः ।  
तन्मात्राणि च तावन्ति गन्धादीनि मतानि मे ॥ १२ ॥  
इन्द्रियाणि दश श्रोत्रं त्वग् दृक् रसननासिकाः ।  
वाक्करौ चरणौ मेढ्रं पायुर्दशम उच्यते ॥ १३ ॥  
मनो बुद्धिरहङ्कारः चित्तमित्यन्तरात्मकम् ।  
चतुर्धा लक्ष्यते भेदो वृत्त्या लक्षणरूपया ॥ १४ ॥  
एतावानेव सङ्ख्यातो ब्रह्मणः सगुणस्य ह ।  
सन्निवेशो मया प्रोक्तो यः कालः पञ्चविंशकः ॥ १५ ॥  
प्रभावं पौरुषं प्राहुः कालमेके यतो भयम् ।  
अहङ्कारविमूढस्य कर्तुः प्रकृतिमीयुषः ॥ १६ ॥  
प्रकृतेर्गुणसाम्यस्य निर्विशेषस्य मानवि ।  
चेष्टा यतः स भगवान् काल इत्युपलक्षितः ॥ १७ ॥  
अन्तः पुरुषरूपेण कालरूपेण यो बहिः ।  
समन्वेत्येष सत्त्वानां भगवान् आत्ममायया ॥ १८ ॥  
दैवात्क्षुभितधर्मिण्यां स्वस्यां योनौ परः पुमान् ।  
आधत्त वीर्यं सासूत महत्तत्त्वं हिरण्मयम् ॥ १९ ॥  
विश्वमात्मगतं व्यञ्जन् कूटस्थो जगदङ्कुरः ।  
स्वतेजसा पिबत् तीव्रं आत्मप्रस्वापनं तमः ॥ २० ॥  
यत्तत्सत्त्वगुणं स्वच्छं शान्तं भगवतः पदम् ।  
यदाहुर्वासुदेवाख्यं चित्तं तन्महदात्मकम् ॥ २१ ॥  
स्वच्छत्वं अविकारित्वं शान्तत्वमिति चेतसः ।  
वृत्तिभिर्लक्षणं प्रोक्तं यथापां प्रकृतिः परा ॥ २२ ॥  
महत्तत्त्वाद् विकुर्वाणाद् भगवद्‌वीर्यसम्भवात् ।  
क्रियाशक्तिः अहङ्कारः त्रिविधः समपद्यत ॥ २३ ॥  
वैकारिकस्तैजसश्च तामसश्च यतो भवः ।  
मनसश्चेन्द्रियाणां च भूतानां महतामपि ॥ २४ ॥  
सहस्रशिरसं साक्षाद् यं अनन्तं प्रचक्षते ।  
सङ्कर्षणाख्यं पुरुषं भूतेन्द्रियमनोमयम् ॥ २५ ॥  
कर्तृत्वं करणत्वं च कार्यत्वं चेति लक्षणम् ।  
शान्तघोरविमूढत्वं इति वा स्यादहङ्कृतेः ॥ २६ ॥  
वैकारिकाद् विकुर्वाणात् मनस्तत्त्वमजायत ।  
यत्सङ्कल्पविकल्पाभ्यां वर्तते कामसम्भवः ॥ २७ ॥  
यद् विदुर्ह्यनिरुद्धाख्यं हृषीकाणां अधीश्वरम् ।  
शारदेन्दीवरश्यामं संराध्यं योगिभिः शनैः ॥ २८ ॥  
तैजसात्तु विकुर्वाणाद् बुद्धितत्त्वमभूत्सति ।  
द्रव्यस्फुरणविज्ञानं इन्द्रियाणामनुग्रहः ॥ २९ ॥  
संशयोऽथ विपर्यासो निश्चयः स्मृतिरेव च ।  
स्वाप इत्युच्यते बुद्धेः लक्षणं वृत्तितः पृथक् ॥ ३० ॥  
तैजसानि इन्द्रियाण्येव क्रियाज्ञानविभागशः ।  
प्राणस्य हि क्रियाशक्तिः बुद्धेर्विज्ञानशक्तिता ॥ ३१ ॥  
तामसाच्च विकुर्वाणाद् भगवद्‌वीर्यचोदितात् ।  
शब्दमात्रं अभूत् तस्मात् नभः श्रोत्रं तु शब्दगम् ॥ ३२ ॥  
अर्थाश्रयत्वं शब्दस्य द्रष्टुर्लिङ्गत्वमेव च ।  
तन्मात्रत्वं च नभसो लक्षणं कवयो विदुः ॥ ३३ ॥  
भूतानां छिद्रदातृत्वं बहिरन्तरमेव च ।  
प्राणेन्द्रियात्मधिष्ण्यत्वं नभसो वृत्तिलक्षणम् ॥ ३४ ॥  
नभसः शब्दतन्मात्रात् कालगत्या विकुर्वतः ।  
स्पर्शोऽभवत्ततो वायुः त्वक् स्पर्शस्य च सङ्ग्रहः ॥ ३५ ॥  
मृदुत्वं कठिनत्वं च शैत्यमुष्णत्वमेव च ।  
एतत्स्पर्शस्य स्पर्शत्वं तन्मात्रत्वं नभस्वतः ॥ ३६ ॥  
चालनं व्यूहनं प्राप्तिः नेतृत्वं द्रव्यशब्दयोः ।  
सर्वेन्द्रियाणां आत्मत्वं वायोः कर्माभिलक्षणम् ॥ ३७ ॥  
वायोश्च स्पर्शतन्मात्राद् रूपं दैवेरितादभूत् ।  
समुत्थितं ततस्तेजः चक्षू रूपोपलम्भनम् ॥ ३८ ॥  
द्रव्याकृतित्वं गुणता व्यक्तिसंस्थात्वमेव च ।  
तेजस्त्वं तेजसः साध्वि रूपमात्रस्य वृत्तयः ॥ ३९ ॥  
द्योतनं पचनं पानं अदनं हिममर्दनम् ।  
तेजसो वृत्तयस्त्वेताः शोषणं क्षुत्तृडेव च ॥ ४० ॥  
रूपमात्राद् विकुर्वाणात् तेजसो दैवचोदितात् ।  
रसमात्रं अभूत् तस्मात् अम्भो जिह्वा रसग्रहः ॥ ४१ ॥  
कषायो मधुरस्तिक्तः कट्वम्ल इति नैकधा ।  
भौतिकानां विकारेण रस एको विभिद्यते ॥ ४२ ॥  
क्लेदनं पिण्डनं तृप्तिः प्राणनाप्यायनोन्दनम् ।  
तापापनोदो भूयस्त्वं अम्भसो वृत्तयस्त्विमाः ॥ ४३ ॥  
रसमात्राद् विकुर्वाणात् अम्भसो दैवचोदितात् ।  
गन्धमात्रं अभूत् तस्मात् पृथ्वी घ्राणस्तु गन्धगः ॥ ४४ ॥  
करम्भपूतिसौरभ्य शान्तोग्राम्लादिभिः पृथक् ।  
द्रव्यावयववैषम्याद् गन्ध एको विभिद्यते ॥ ४५ ॥  
भावनं ब्रह्मणः स्थानं धारणं सद्विशेषणम् ।  
सर्वसत्त्वगुणोद्भेदः पृथिवीवृत्तिलक्षणम् ॥ ४६ ॥  
नभोगुणविशेषोऽर्थो यस्य तच्छ्रोत्रमुच्यते ।  
वायोर्गुणविशेषोऽर्थो यस्य तत्स्पर्शनं विदुः ॥ ४७ ॥  
तेजोगुणविशेषोऽर्थो यस्य तच्चक्षुरुच्यते ।  
अम्भोगुणविशेषोऽर्थो यस्य तद्रसनं विदुः ।  
भूमेर्गुणविशेषोऽर्थो यस्य स घ्राण उच्यते ॥ ४८ ॥  
परस्य दृश्यते धर्मो हि, अपरस्मिन् समन्वयात् ।  
अतो विशेषो भावानां भूमावेवोपलक्ष्यते ॥ ४९ ॥  
एतान्यसंहत्य यदा महदादीनि सप्त वै ।  
कालकर्मगुणोपेतो जगदादिरुपाविशत् ॥ ५० ॥  
ततस्तेनानुविद्धेभ्यो युक्तेभ्योऽण्डं अचेतनम् ।  
उत्थितं पुरुषो यस्मात् उदतिष्ठदसौ विराट् ॥ ५१ ॥  
एतदण्डं विशेषाख्यं क्रमवृद्धैर्दशोत्तरैः ।  
तोयादिभिः परिवृतं प्रधानेनावृतैर्बहिः ।  
यत्र लोकवितानोऽयं रूपं भगवतो हरेः ॥ ५२ ॥  
हिरण्मयाद् अण्डकोशाद् उत्थाय सलिले शयात् ।  
तमाविश्य महादेवो बहुधा निर्बिभेद खम् ॥ ५३ ॥  
निरभिद्यतास्य प्रथमं मुखं वाणी ततोऽभवत् ।  
वाण्या वह्निरथो नासे प्राणोऽतो घ्राण एतयोः ॥ ५४ ॥  
घ्राणात् वायुरभिद्येतां अक्षिणी चक्षुरेतयोः ।  
तस्मात्सूर्यो न्यभिद्येतां कर्णौ श्रोत्रं ततो दिशः ॥ ५५ ॥  
निर्बिभेद विराजस्त्वग् रोमश्मश्र्वादयस्ततः ।  
तत ओषधयश्चासन् शिश्नं निर्बिभिदे ततः ॥ ५६ ॥  
रेतस्तस्मादाप आसन् निरभिद्यत वै गुदम् ।  
गुदादपानोऽपानाच्च मृत्युर्लोकभयङ्करः ॥ ५७ ॥  
हस्तौ च निरभिद्येतां बलं ताभ्यां ततः स्वराट् ।  
पादौ च निरभिद्येतां गतिस्ताभ्यां ततो हरिः ॥ ५८ ॥  
नाड्योऽस्य निरभिद्यन्त ताभ्यो लोहितमाभृतम् ।  
नद्यस्ततः समभवन् उदरं निरभिद्यत ॥ ५९ ॥  
क्षुत्पिपासे ततः स्यातां समुद्रस्त्वेतयोरभूत् ।  
अथास्य हृदयं भिन्नं हृदयान्मन उत्थितम् । ६० ॥  
मनसश्चन्द्रमा जातो बुद्धिर्बुद्धेर्गिरां पतिः ।  
अहङ्कारस्ततो रुद्रः चित्तं चैत्यस्ततोऽभवत् । ६१ ॥  
एते हि अभ्युत्थिता देवा नैवास्योत्थापनेऽशकन् ।  
पुनराविविशुः खानि तमुत्थापयितुं क्रमात् । ६२ ॥  
वह्निर्वाचा मुखं भेजे नोदतिष्ठत् तदा विराट् ।  
घ्राणेन नासिके वायुः नोदतिष्ठत् तदा विराट् । ६३ ॥  
अक्षिणी चक्षुषादित्यो नोदतिष्ठत् तदा विराट् ।  
श्रोत्रेण कर्णौ च दिशो नोदतिष्ठत् तदा विराट् । ६४ ॥  
त्वचं रोमभिरोषध्यो नोदतिष्ठत् तदा विराट् ।  
रेतसा शिश्नमापस्तु नोदतिष्ठत् तदा विराट् । ६५ ॥  
गुदं मृत्युरपानेन नोदतिष्ठत् तदा विराट् ।  
हस्ताविन्द्रो बलेनैव नोदतिष्ठत् तदा विराट् । ६६ ॥  
विष्णुर्गत्यैव चरणौ नोदतिष्ठत् तदा विराट् ।  
नाडीर्नद्यो लोहितेन नोदतिष्ठत् तदा विराट् । ६७ ॥  
क्षुत्तृड्भ्यां उदरं सिन्धुः नोदतिष्ठत् तदा विराट् ।  
हृदयं मनसा चन्द्रो नोदतिष्ठत् तदा विराट् । ६८ ॥  
बुद्ध्या ब्रह्मापि हृदयं नोदतिष्ठत् तदा विराट् ।  
रुद्रोऽभिमत्या हृदयं नोदतिष्ठत् तदा विराट् । ६९ ॥  
चित्तेन हृदयं चैत्यः क्षेत्रज्ञः प्राविशद्यदा ।  
विराट्तदैव पुरुषः सलिलाद् उदतिष्ठत ॥ ७० ॥  
यथा प्रसुप्तं पुरुषं प्राणेन्द्रियमनोधियः ।  
प्रभवन्ति विना येन नोत्थापयितुमोजसा ॥ ७१ ॥  
तमस्मिन् प्रत्यगात्मानं धिया योगप्रवृत्तया ।  
भक्त्या विरक्त्या ज्ञानेन विविच्यात्मनि चिन्तयेत् ॥ ७२ ॥  
इति श्रीमद्‌भागवते महापुराणे पारमहंस्यां संहितायां  
तृतीयस्कन्धे षड्‌विंशोऽध्यायः ॥ २६ ॥