---
title: ०१०

---
विदुर उवाच -  
(अनुष्टुप्)  
अन्तर्हिते भगवति ब्रह्मा लोकपितामहः ।  
प्रजाः ससर्ज कतिधा दैहिकीर्मानसीर्विभुः ॥ १ ॥  
ये च मे भगवन्पृष्टाः त्वय्यर्था बहुवित्तम ।  
तान्वदस्वानुपूर्व्येण छिन्धि नः सर्वसंशयान् ॥ २ ॥  
सूत उवाच -  
एवं सञ्चोदितस्तेन क्षत्त्रा कौषारवो मुनिः ।  
प्रीतः प्रत्याह तान् प्रश्नान् हृदिस्थानथ भार्गव ॥ ३ ॥  
मैत्रेय उवाच -  
विरिञ्चोऽपि तथा चक्रे दिव्यं वर्षशतं तपः ।  
आत्मनि आत्मानमावेश्य यथाह भगवान् अजः ॥ ४ ॥  
तद् विलोक्याब्जसम्भूतो वायुना यदधिष्ठितः ।  
पद्मं अम्भश्च तत्काल कृतवीर्येण कम्पितम् ॥ ५ ॥  
तपसा हि एधमानेन विद्यया चात्मसंस्थया ।  
विवृद्धविज्ञानबलो न्यपाद् वायुं सहाम्भसा ॥ ६ ॥  
तद्विलोक्य वियद्व्यापि पुष्करं यदधिष्ठितम् ।  
अनेन लोकान्प्राग्लीनान् कल्पितास्मीत्यचिन्तयत् ॥ ७ ॥  
पद्मकोशं तदाविश्य भगवत्कर्मचोदितः ।  
एकं व्यभाङ्क्षीदुरुधा त्रिधा भाव्यं द्विसप्तधा ॥ ८ ॥  
एतावान् जीवलोकस्य संस्थाभेदः समाहृतः ।  
धर्मस्य ह्यनिमित्तस्य विपाकः परमेष्ठ्यसौ ॥ ९ ॥  
विदुर उवाच -  
यथात्थ बहुरूपस्य हरेरद्भुतकर्मणः ।  
कालाख्यं लक्षणं ब्रह्मन् यथा वर्णय नः प्रभो ॥ १० ॥  
मैत्रेय उवाच -  
गुणव्यतिकराकारो निर्विशेषोऽप्रतिष्ठितः ।  
पुरुषः तदुपादानं आत्मानं लीलयासृजत् ॥ ११ ॥  
विश्वं वै ब्रह्मतन्मात्रं संस्थितं विष्णुमायया ।  
ईश्वरेण परिच्छिन्नं कालेनाव्यक्तमूर्तिना ॥ १२ ॥  
यथेदानीं तथाग्रे च पश्चादप्येतदीदृशम् ।  
सर्गो नवविधस्तस्य प्राकृतो वैकृतस्तु यः ॥ १३ ॥  
कालद्रव्यगुणैरस्य त्रिविधः प्रतिसङ्क्रमः ।  
आद्यस्तु महतः सर्गो गुणवैषम्यमात्मनः ॥ १४ ॥  
द्वितीयस्त्वहमो यत्र द्रव्यज्ञानक्रियोदयः ।  
भूतसर्गस्तृतीयस्तु तन्मात्रो द्रव्यशक्तिमान् ॥ १५ ॥  
चतुर्थ ऐन्द्रियः सर्गो यस्तु ज्ञानक्रियात्मकः ।  
वैकारिको देवसर्गः पञ्चमो यन्मयं मनः ॥ १६ ॥  
षष्ठस्तु तमसः सर्गो यस्त्वबुद्धिकृतः प्रभोः ।  
षडिमे प्राकृताः सर्गा वैकृतानपि मे श्रृणु ॥ १७ ॥  
रजोभाजो भगवतो लीलेयं हरिमेधसः ।  
सप्तमो मुख्यसर्गस्तु षड्विधस्तस्थुषां च यः ॥ १८ ॥  
वनस्पत्योषधिलता त्वक्सारा वीरुधो द्रुमाः ।  
उत्स्रोतसस्तमःप्राया अन्तःस्पर्शा विशेषिणः ॥ १९ ॥  
तिरश्चामष्टमः सर्गः सोऽष्टाविंशद्विधो मतः ।  
अविदो भूरितमसो घ्राणज्ञा हृद्यवेदिनः ॥ २० ॥  
गौरजो महिषः कृष्णः सूकरो गवयो रुरुः ।  
द्विशफाः पशवश्चेमे अविरुष्ट्रश्च सत्तम ॥ २१ ॥  
खरोऽश्वोऽश्वतरो गौरः शरभश्चमरी तथा ।  
एते चैकशफाः क्षत्तः श्रृणु पञ्चनखान् पशून् ॥ २२ ॥  
श्वा सृगालो वृको व्याघ्रो मार्जारः शशशल्लकौ ।  
सिंहः कपिर्गजः कूर्मो गोधा च मकरादयः ॥ २३ ॥  
कङ्कगृध्रबकश्येन भासभल्लूकबर्हिणः ।  
हंससारसचक्राह्व काकोलूकादयः खगाः ॥ २४ ॥  
अर्वाक्स्रोतस्तु नवमः क्षत्तरेकविधो नृणाम् ।  
रजोऽधिकाः कर्मपरा दुःखे च सुखमानिनः ॥ २५ ॥  
वैकृतास्त्रय एवैते देवसर्गश्च सत्तम ।  
वैकारिकस्तु यः प्रोक्तः कौमारस्तूभयात्मकः ॥ २६ ॥  
देवसर्गश्चाष्टविधो विबुधाः पितरोऽसुराः ।  
गन्धर्वाप्सरसः सिद्धा यक्षरक्षांसि चारणाः ॥ २७ ॥  
भूतप्रेतपिशाचाश्च विद्याध्राः किन्नरादयः ।  
दशैते विदुराख्याताः सर्गास्ते विश्वसृक्कृताः ॥ २८ ॥  
अतः परं प्रवक्ष्यामि वंशान् मन्वन्तराणि च ।  
एवं रजःप्लुतः स्रष्टा कल्पादिष्वात्मभूर्हरिः ।  
सृजत्यमोघसङ्कल्प आत्मैवात्मानमात्मना ॥ २९ ॥  
इति श्रीमद्‌भागवते महापुराणे पारमहंस्यां संहितायां  
तृतीयस्कन्धे दशमोऽध्यायः ॥ १० ॥