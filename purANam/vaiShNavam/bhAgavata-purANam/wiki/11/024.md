---
title: ०२४

---
साङ्ख्ययोगवर्णनम् -  
श्रीभगवानुवाच -  
( अनुष्टुप् )  
अथ ते सम्प्रवक्ष्यामि साङ्ख्यं पूर्वैर्विनिश्चितम् ।  
यद्विज्ञाय पुमान् सद्यो जह्याद् वैकल्पिकं भ्रमम् ॥ १ ॥  
आसीज्ज्ञानमथो अर्थ एकमेवाविकल्पितम् ।  
यदा विवेकनिपुणा आदौ कृतयुगेऽयुगे ॥ २ ॥  
तन्मायाफलरूपेण केवलं निर्विकल्पितम् ।  
वाङ्‌मनोऽगोचरं सत्यं द्विधा समभवद् बृहत् ॥ ३ ॥  
तयोरेकतरो ह्यर्थः प्रकृतिः सोभयात्मिका ।  
ज्ञानं त्वन्यतमो भावः पुरुषः सोऽभिधीयते ॥ ४ ॥  
तमो रजः सत्त्वमिति प्रकृतेरभवन् गुणाः ।  
मया प्रक्षोभ्यमाणायाः पुरुषानुमतेन च ॥ ५ ॥  
तेभ्यः समभवत् सूत्रं महान् सूत्रेण संयुतः ।  
ततो विकुर्वतो जातो अहङ्कारो विमोहनः ॥ ६ ॥  
वैकारिकस्तैजसश्च तामसश्चेत्यहं त्रिवृत् ।  
तन्मात्रेन्द्रियमनसां कारणं चिदचिन्मयः ॥ ७ ॥  
अर्थस्तन्मात्रिकाज्जज्ञे तामसादिन्द्रियाणि च ।  
तैजसाद् देवता आसन् एकादश च वैकृतात् ॥ ८ ॥  
मया सञ्चोदिता भावाः सर्वे संहत्यकारिणः ।  
अण्डं उत्पादयामासुं ममायतनमुत्तमम् ॥ ९ ॥  
तस्मिन् अहं समभवं अण्डे सलिलसंस्थितौ ।  
मम नाभ्यामभूत् पद्मं विश्वाख्यं तत्र चात्मभूः ॥ १० ॥  
सोऽसृजत्तपसा युक्तो रजसा मदनुग्रहात् ।  
लोकान् सपालान् विश्वात्मा भूर्भुवः स्वरिति त्रिधा ॥ ११ ॥  
देवानामोक आसीत् स्वर्भूतानां च भुवः पदम् ।  
मर्त्यादीनां च भूर्लोकः सिद्धानां त्रितयात् परम् ॥ १२ ॥  
अधोऽसुराणां नागानां भूमेरोकोऽसृजत् प्रभुः ।  
त्रिलोक्यां गतयः सर्वाः कर्मणां त्रिगुणात्मनाम् ॥ १३ ॥  
योगस्य तपसश्चैव न्यासस्य गतयोऽमलाः ।  
महर्जनस्तपः सत्यं भक्तियोगस्य मद्‌गतिः ॥ १४ ॥  
मया कालात्मना धात्रा कर्मयुक्तमिदं जगत् ।  
गुणप्रवाह एतस्मिन् उन्मज्जति निमज्जति ॥ १५ ॥  
अणुर्बृहत् कृशः स्थूलो यो यो भावः प्रसिध्यति ।  
सर्वोऽप्युभयसंयुक्तः प्रकृत्या पुरुषेण च ॥ १६ ॥  
यस्तु यस्यादिरन्तश्च स वै मध्यं च तस्य सन् ।  
विकारो व्यवहारार्थो यथा तैजसपार्थिवाः ॥ १७ ॥  
यदुपादाय पूर्वस्तु भावो विकुरुतेऽपरम् ।  
आदिरन्तो यदा यस्य तत् सत्यमभिधीयते ॥ १८ ॥  
प्रकृतिर्यस्य उपादानं आधारः पुरुषः परः ।  
सतोऽभिव्यञ्जकः कालो ब्रह्म तत्त्रितयं त्वहम् ॥ १९ ॥  
सर्गः प्रवर्तते तावत् पौवापर्येण नित्यशः ।  
महान् गुणविसर्गार्थः स्थित्यन्तो यावदीक्षणम् ॥ २० ॥  
विराण्मयाऽऽसाद्यमानो लोककल्पविकल्पकः ।  
पञ्चत्वाय विशेषाय कल्पते भुवनैः सह ॥ २१ ॥  
अन्ने प्रलीयते मर्त्यं अन्नं धानासु लीयते ।  
धाना भूमौ प्रलीयन्ते भूमिर्गन्धे प्रलीयते ॥ २२ ॥  
अप्सु प्रलीयते गन्ध आपश्च स्वगुणे रसे ।  
लीयते ज्योतिषि रसो ज्योती रूपे प्रलीयते ॥ २३ ॥  
रूपं वायौ स च स्पर्शे लीयते सोऽपि चाम्बरे ।  
अम्बरं शब्दतन्मात्र इन्द्रियाणि स्वयोनिषु ॥ २४ ॥  
योनिर्वैकारिके सौम्य लीयते मनसीश्वरे ।  
शब्दो भूतादिमप्येति भूतादिर्महति प्रभुः ॥ २५ ॥  
स लीयते महान् स्वेषु गुणेशु गुणवत्तमः ।  
तेऽव्यक्ते सम्प्रलीयन्ते तत्काले लीयतेऽव्यये ॥ २६ ॥  
कालो मायामये जीवे जीव आत्मनि मय्यजे ।  
आत्मा केवल आत्मस्थो विकल्पापायलक्षणः ॥ २७ ॥  
एवमन्वीक्षमाणस्य कथं वैकल्पिको भ्रमः ।  
मनसो हृदि तिष्ठेत व्योम्नीवार्कोदये तमः ॥ २८ ॥  
एष साङ्ख्यविधिः प्रोक्तः संशयग्रन्थिभेदनः ।  
प्रतिलोमानुलोमाभ्यां परावरदृशा मया ॥ २९ ॥  
इति श्रीमद्भागवते महापुराणे पारमहंस्यां  
संहितायां एकादशस्कन्धे चतुर्विंशोऽध्यायः ॥ २४ ॥  
हरिः ॐ तत्सत् श्रीकृष्णार्पणमस्तु ॥