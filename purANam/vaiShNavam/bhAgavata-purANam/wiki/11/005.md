---
title: ००५

---
भक्तिहीनपुरुषाणां निष्ठायाः प्रतियुगं पूजाविधानस्य च भेदवर्णनम् -  
श्रीराजोवाच -  
भगवन्तं हरिं प्रायो न भजन्त्यात्मवित्तमाः ।  
तेषामशान्तकामानां का निष्ठाविजितात्मनाम् ॥ १ ॥  
श्रीचमस उवाच -  
( अनुष्टुप् )  
मुखबाहूरुपादेभ्यः पुरुषस्याश्रमैः सह ।  
चत्वारो जज्ञिरे वर्णा गुणैर्विप्रादयः पृथक् ॥ २ ॥  
य एषां पुरुषं साक्षात् आत्मप्रभवमीश्वरम् ।  
न भजन्त्यवजानन्ति स्थानाद्भ्रष्टाः पतन्त्यधः ॥ ३ ॥  
दूरे हरिकथाः केचिद् दूरे चाच्युतकीर्तनाः ।  
स्त्रियः शूद्रादयश्चैव तेऽनुकम्प्या भवादृशाम् ॥ ४ ॥  
विप्रो राजन्यवैश्यौ वा हरेः प्राप्ताः पदान्तिकम् ।  
श्रौतेन जन्मनाथापि मुह्यन्त्याम्नायवादिनः ॥ ५ ॥  
कर्मण्यकोविदाः स्तब्धा मूर्खाः पण्डितमानिनः ।  
वदन्ति चाटुकान् मूढा यया माध्व्या गिरोत्सुकाः ॥ ६ ॥  
रजसा घोरसङ्कल्पाः कामुका अहिमन्यवः ।  
दाम्भिका मानिनः पापा विहसन्त्यच्युतप्रियान् ॥ ७ ॥  
( मिश्र )  
वदन्ति तेऽन्योन्यमुपासितस्त्रियो  
गृहेषु मैथुन्यपरेषु चाशिषः ।  
यजन्त्यसृष्टानविधानदक्षिणं  
वृत्त्यै परं घ्नन्ति पशून् अतद्विदः ॥ ८ ॥  
श्रिया विभूत्याभिजनेन विद्यया  
त्यागेन रूपेण बलेन कर्मणा ।  
जातस्मयेनान्धधियः सहेश्वरान्  
सतोऽवमन्यन्ति हरिप्रियान्खलाः ॥ ९ ॥  
सर्वेषु शश्वत् तनुभृत्स्ववस्थितं  
यथा खमात्मानमभीष्टमीश्वरम् ।  
वेदोपगीतं च न श्रृण्वतेऽबुधा  
मनोरथानां प्रवदन्ति वार्तया ॥ १० ॥  
लोके व्यवायामिषमद्यसेवा  
नित्यास्तु जन्तोर्न हि तत्र चोदना ।  
व्यवस्थितिस्तेषु विवाहयज्ञ-  
सुराग्रहैरासु निवृत्तिरिष्टा ॥ ११ ॥  
धनं च धर्मैकफलं यतो वै  
ज्ञानं सविज्ञानमनुप्रशान्ति ।  
गृहेषु युञ्जन्ति कलेवरस्य  
मृत्युं न पश्यन्ति दुरन्तवीर्यम् ॥ १२ ॥  
यद् घ्राणभक्षो विहितः सुरायाः  
तथा पशोरालभनं न हिंसा ।  
एवं व्यवायः प्रजया न रत्या  
इमं विशुद्धं न विदुः स्वधर्मम् ॥ १३ ॥  
( अनुष्टुप् )  
ये तु अनेवंविदोऽसन्तः स्तब्धाः सदभिमानिनः ।  
पशून् द्रुह्यन्ति विश्रब्धाः प्रेत्य खादन्ति ते च तान् ॥ १४ ॥  
द्विषन्तः परकायेषु स्वात्मानं हरिमीश्वरम् ।  
मृतके सानुबन्धेऽस्मिन् बद्धस्नेहाः पतन्त्यधः ॥ १५ ॥  
ये कैवल्यं असम्प्राप्ता ये चातीताश्च मूढताम् ।  
त्रैवर्गिका ह्यक्षणिका आत्मानं घातयन्ति ते ॥ १६ ॥  
एत आत्महनोऽशान्ता अज्ञाने ज्ञानमानिनः ।  
सीदन्त्यकृतकृत्या वै कालध्वस्तमनोरथाः ॥ १७ ॥  
हित्वा अत्यायारचिता गृहापत्यसुहृत् स्त्रियः ।  
तमो विशन्त्यनिच्छन्तो वासुदेवपराङ्‌मुखाः ॥ १८ ॥  
श्री राजोवाच -  
कस्मिन् काले स भगवान् किं वर्णः कीदृशो नृभिः ।  
नाम्ना वा केन विधिना पूज्यते तदिहोच्यताम् ॥ १९ ॥  
श्रीकरभाजन उवाच -  
कृतं त्रेता द्वापरं च कलिरित्येषु केशवः ।  
नानावर्णाभिधाकारो नानैव विधिनेज्यते ॥ २० ॥  
कृते शुक्लश्चतुर्बाहुः जटिलो वल्कलाम्बरः ।  
कृष्णाजिनोपवीताक्षान् बिभ्रद् दण्डकमण्डलू ॥ २१ ॥  
मनुष्यास्तु तदा शान्ता निर्वैराः सुहृदः समाः ।  
यजन्ति तपसा देवं शमेन च दमेन च ॥ २२ ॥  
हंसः सुपर्णो वैकुण्ठो धर्मो योगेश्वरोऽमलः ।  
ईश्वरः पुरुषोऽव्यक्तः परमात्मेति गीयते ॥ २३ ॥  
त्रेतायां रक्तवर्णोऽसौ चतुर्बाहुस्त्रिमेखलः ।  
हिरण्यकेशः त्रय्यात्मा स्रुक् स्रुवाद्युपलक्षणः ॥ २४ ॥  
तं तदा मनुजा देवं सर्वदेवमयं हरिम् ।  
यजन्ति विद्यया त्रय्या धर्मिष्ठा ब्रह्मवादिनः ॥ २५ ॥  
विष्णुर्यज्ञः पृश्निगर्भः सर्वदेव उरुक्रमः ।  
वृषाकपिर्जयन्तश्च उरुगाय इतीर्यते ॥ २६ ॥  
द्वापरे भगवान् श्यामः पीतवासा निजायुधः ।  
श्रीवत्सादिभिरङ्कैश्च लक्षणैरुपलक्षितः ॥ २७ ॥  
तं तदा पुरुषं मर्त्या महाराजोपलक्षणम् ।  
यजन्ति वेदतन्त्राभ्यां परं जिज्ञासवो नृप ॥ २८ ॥  
नमस्ते वासुदेवाय नमः सङ्कर्षणाय च ।  
प्रद्युम्नायानिरुद्धाय तुभ्यं भगवते नमः ॥ २९ ॥  
नारायणाय ऋषये पुरुषाय महात्मने ।  
विश्वेश्वराय विश्वाय सर्वभूतात्मने नमः ॥ ३० ॥  
इति द्वापर उर्वीश स्तुवन्ति जगदीश्वरम् ।  
नानातन्त्रविधानेन कलावपि तथा श्रृणु ॥ ३१ ॥  
कृष्णवर्णं त्विषाकृष्णं साङ्गोपाङ्गास्त्र पार्षदम् ।  
यज्ञैः सङ्कीर्तनप्रायैः यजन्ति हि सुमेधसः ॥ ३२ ॥  
( वसन्ततिलका )  
ध्येयं सदा परिभवघ्नमभीष्टदोहं  
तीर्थास्पदं शिवविरिञ्चिनुतं शरण्यम् ।  
भृत्यार्तिहं प्रणतपाल भवाब्धिपोतं  
वन्दे महापुरुष ते चरणारविन्दम् ॥ ३३ ॥  
त्यक्त्वा सुदुस्त्यजसुरेप्सित राज्यलक्ष्मीं  
धर्मिष्ठ आर्यवचसा यदगात् अरण्यम् ।  
मायामृगं दयितयेप्सितमन्वधावद्  
वन्दे महापुरुष ते चरणारविन्दम् ॥ ३४ ॥  
( अनुष्टुप् )  
एवं युगानुरूपाभ्यां भगवान् युगवर्तिभिः ।  
मनुजैरिज्यते राजन् श्रेयसा्मीश्वरो हरिः ॥ ३५ ॥  
कलिं सभाजयन्त्यार्या गुणज्ञाः सारभागिनः ।  
यत्र सङ्कीर्तनेनैव सर्वस्वार्थोऽभिलभ्यते ॥ ३६ ॥  
न ह्यतः परमो लाभो देहिनां भ्राम्यतामिह ।  
यतो विन्देत परमां शान्तिं नश्यति संसृतिः ॥ ३७ ॥  
कृतादिषु प्रजा राजन् कलाविच्छन्ति सम्भवम् ।  
कलौ खलु भविष्यन्ति नारायणपरायणाः ॥ ३८ ॥  
क्वचित् क्वचिन्महाराज द्रविडेषु च भूरिशः ।  
ताम्रपर्णी नदी यत्र कृतमाला पयस्विनी ॥ ३९ ॥  
कावेरी च महापुण्या प्रतीची च महानदी ।  
ये पिबन्ति जलं तासां मनुजा मनुजेश्वर ।  
प्रायो भक्ता भगवति वासुदेवेऽमलाशयाः ॥ ४० ॥  
( मिश्र )  
देवर्षिभूताप्तनृणां पितॄणां  
न किङ्करो नायमृणी च राजन् ।  
सर्वात्मना यः शरणं शरण्यं  
गतो मुकुन्दं परिहृत्य कर्तम् ॥ ४१ ॥  
स्वपादमूलं भजतः प्रियस्य  
त्यक्तान्यभावस्य हरिः परेशः ।  
विकर्म यच्चोत्पतितं कथञ्चित्  
धुनोति सर्वं हृदि सन्निविष्टः ॥ ४२ ॥  
श्रीनारद उवाच -  
( अनुष्टुप् )  
धर्मान् भागवतानित्थं श्रुत्वाथ मिथिलेश्वरः ।  
जायन्तेयान् मुनीन् प्रीतः सोपाध्यायो ह्यपूजयत् ॥ ४३ ॥  
ततोऽन्तर्दधिरे सिद्धाः सर्वलोकस्य पश्यतः ।  
राजा धर्मानुपातिष्ठन् अवाप परमां गतिम् ॥ ४४ ॥  
त्वमप्येतान् महाभाग धर्मान् भागवतान् श्रुतान् ।  
आस्थितः श्रद्धया युक्तो निःसङ्गो यास्यसे परम् ॥ ४५ ॥  
युवयोः खलु दम्पत्योः यशसा पूरितं जगत् ।  
पुत्रतामगमद् यद् वां भगवानीश्वरो हरिः ॥ ४६ ॥  
दर्शनालिङ्गनालापैः शयनासनभोजनैः ।  
आत्मा वां पावितः कृष्णे पुत्रस्नेहं प्रकुर्वतोः ॥ ४७ ॥  
( वसन्ततिलका )  
वैरेण यं नृपतयः शिशुपालपौण्ड्र-  
शाल्वादयो गतिविलास-विलोकनाद्यैः ।  
ध्यायन्त आकृतधियः शयनासनादौ  
तत्साम्यमापुरनुरक्तधियां पुनः किम् ॥ ४८ ॥  
( अनुष्टुप् )  
मापत्यबुद्धिमकृथाः कृष्णे सर्वात्मनीश्वरे ।  
मायामनुष्यभावेन गूढैश्वर्ये परेऽव्यये ॥ ४९ ॥  
भूभारासुरराजन्य हन्तवे गुप्तये सताम् ।  
अवतीर्णस्य निर्वृत्यै यशो लोके वितन्यते ॥ ५० ॥  
श्रीशुक उवाच -  
एतत् श्रृत्वा महाभागो वसुदेवोऽतिविस्मितः ।  
देवकी च महाभागा जहतुः मोहमात्मनः ॥ ५१ ॥  
इतिहासमिमं पुण्यं धारयेद् यः समाहितः ।  
स विधूयेह शमलं ब्रह्मभूयाय कल्पते ॥ ५२ ॥  
इति श्रीमद्भागवते महापुराणे पारमहंस्यां  
संहितायां एकादशस्कन्धे पञ्चमोऽध्यायः ॥ ५ ॥  
हरिः ॐ तत्सत् श्रीकृष्णार्पणमस्तु ॥