---
title: ००८

---
अवधूतस्य अजगरादि नवगुरूणां वर्णनम् -  
श्रीब्राह्मण उवाच -  
( अनुष्टुप् )  
सुखम् ऐन्द्रियकं राजन् स्वर्गे नरक एव च ।  
देहिनां यद् यथा दुःखं तस्मान् नेच्छेत तद्बुधः ॥ १ ॥  
ग्रासं सुमृष्टं विरसं महान्तं स्तोकमेव वा ।  
यदृच्छयैवापतितं ग्रसेत् आजगरोऽक्रियः ॥ २ ॥  
शयीताहानि भूरीणि निराहारोऽनुपक्रमः ।  
यदि नोपनमेद् ग्रासो महाहिरिव दिष्टभुक् ॥ ३ ॥  
ओजःसहोबलयुतं बिभ्रद् देहमकर्मकम् ।  
शयानो वीतनिद्रश्च नेहेतेन्द्रियवानपि ॥ ४ ॥  
मुनिः प्रसन्नगम्भीरो दुर्विगाह्यो दुरत्ययः ।  
अनन्तपारो ह्यक्षोभ्यः स्तिमितोद इवार्णवः ॥ ५ ॥  
समृद्धकामो हीनो वा नारायणपरो मुनिः ।  
नोत्सर्पेत न शुष्येत सरिद्‌भिरिव सागरः ॥ ६ ॥  
दृष्ट्वा स्त्रियं देवमायां तद्‌भावैरजितेन्द्रियः ।  
प्रलोभितः पतत्यन्धे तमस्यग्नौ पतङ्गवत् ॥ ७ ॥  
( मिश्र )  
योषिद्धिरण्याभरणाम्बरादि  
द्रव्येषु मायारचितेषु मूढः ।  
प्रलोभितात्मा ह्युपभोगबुद्ध्या  
पतङ्गवत् नश्यति नष्टदृष्टिः ॥ ८ ॥  
( अनुष्टुप् )  
स्तोकं स्तोकं ग्रसेद् ग्रासं देहो वर्तेत यावता ।  
गृहान् अहिंसन् आतिष्ठेद् वृत्तिं माधुकरीं मुनिः ॥ ९ ॥  
अणुभ्यश्च महद्भ्यश्च शास्त्रेभ्यः कुशलो नरः ।  
सर्वतः सारमादद्यात् पुष्पेभ्य इव षट्पदः ॥ १० ॥  
सायन्तनं श्वस्तनं वा न सङ्गृह्णीत भिक्षितम् ।  
पाणिपात्रोदरामत्रो मक्षिकेव न सङ्ग्रही ॥ ११ ॥  
सायन्तनं श्वस्तनं वा न सङ्गृह्णीत भिक्षुकः ।  
मक्षिका इव सङ्गृह्णन् सह तेन विनश्यति ॥ १२ ॥  
पदापि युवतीं भिक्षुः न स्पृशेद् दारवीमपि ।  
स्पृशन् करीव बध्येत करिण्या अङ्गसङ्गतः ॥ १३ ॥  
नाधिगच्छेत् स्त्रियं प्राज्ञः कर्हिचित् मृत्युमात्मनः ।  
बलाधिकैः स हन्येत गजैरन्यैर्गजो यथा ॥ १४ ॥  
न देयं नोपभोग्यं च लुब्धैर्यद् दुःखसञ्चितम् ।  
भुङ्क्ते तदपि तच्चान्यो मधुहेवार्थविन्मधु ॥ १५ ॥  
सुदुःखोपार्जितैः वित्तैः आशासानां गृहाशिषः ।  
मधुहेवाग्रतो भुङ्क्ते यतिर्वै गृहमेधिनाम् ॥ १६ ॥  
ग्राम्यगीतं न श्रृणुयाद् यतिर्वनचरः क्वचित् ।  
शिक्षेत हरिणाद् बद्धान् मृगयोर्गीतमोहितात् ॥ १७ ॥  
नृत्यवादित्रगीतानि जुषन् ग्राम्याणि योषिताम् ।  
आसां क्रीडनको वश्य ऋष्यश्रृङ्गो मृगीसुतः ॥ १८ ॥  
जिह्वयातिप्रमाथिन्या जनो रसविमोहितः ।  
मृत्युम् ऋच्छत्यसद्बुधिः मीनस्तु बडिशैर्यथा ॥ १९ ॥  
इन्द्रियाणि जयन्त्याशु निराहारा मनीषिणः ।  
वर्जयित्वा तु रसनं तन्निरन्नस्य वर्धते ॥ २० ॥  
तावत् जितेन्द्रियो न स्याद् विजितान्येन्द्रियः पुमान् ।  
न जयेद् रसनं यावत् जितं सर्वं जिते रसे ॥ २१ ॥  
पिङ्गला नाम वेश्याऽऽसीद् विदेहनगरे पुरा ।  
तस्या मे शिक्षितं किञ्चित् निबोध नृपनन्दन ॥ २२ ॥  
सा स्वैरिण्येकदा कान्तं सङ्केत उपनेष्यती ।  
अभूत्काले बहिर्द्वारि बिभ्रती रूपमुत्तमम् ॥ २३ ॥  
मार्ग आगच्छतो वीक्ष्य पुरुषान् पुरुषर्षभ ।  
तान् शुल्कदान् वित्तवतः कान्तान् मेनेऽर्थकामुका ॥ २४ ॥  
आगतेष्वपयातेषु सा सङ्केतोपजीविनी ।  
अप्यन्यो वित्तवान् कोऽपि मामुपैष्यति भूरिदः ॥ २५ ॥  
एवं दुराशया ध्वस्तनिद्रा द्वार्यवलम्बती ।  
निर्गच्छन्ती प्रविशती निशीथं समपद्यत ॥ २६ ॥  
तस्या वित्ताशया शुष्यद्वक्त्राया दीनचेतसः ।  
निर्वेदः परमो जज्ञे चिन्ताहेतुः सुखावहः ॥ २७ ॥  
तस्या निर्विण्णचित्ताया गीतं श्रृणु यथा मम ।  
निर्वेद आशापाशानां पुरुषस्य यथा ह्यसिः ॥ २८ ॥  
न ह्यङ्गाज्जातनिर्वेदो देहबन्धं जिहासति ।  
यथा विज्ञानरहितो मनुजो ममतां नृप ॥ २९ ॥  
पिङ्गलोवाच -  
अहो मे मोहविततिं पश्यताविजितात्मनः ।  
या कान्ताद् असतः कामं कामये येन बालिशा ॥ ३० ॥  
( मिश्र )  
सन्तं समीपे रमणं रतिप्रदं  
वित्तप्रदं नित्यमिमं विहाय ।  
अकामदं दुःखभयाधिशोक-  
मोहप्रदं तुच्छमहं भजेऽज्ञा ॥ ३१ ॥  
अहो मयाऽऽत्मा परितापितो वृथा  
साङ्केत्यवृत्त्यातिविगर्ह्यवार्तया ।  
स्त्रैणान्नराद् यार्थतृषोऽनुशोच्यात्  
क्रीतेन वित्तं रतिमात्मनेच्छती ॥ ३२ ॥  
यदस्थिभिर्निर्मित-वंशवंश्य-  
स्थूणं त्वचा रोमनखैः पिनद्धम् ।  
क्षरन्नवद्वारमगारमेतद् ।  
विण्मूत्रपूर्णं मदुपैति कान्या ॥ ३३ ॥  
( अनुष्टुप् )  
विदेहानां पुरे ह्यस्मिन् अहमेकैव मूढधीः ।  
यान्यमिच्छन्त्यसत्यस्माद् आत्मदात् काममच्युतात् ॥ ३४ ॥  
सुहृत्प्रेष्ठतमो नाथ आत्मा चायं शरीरिणाम् ।  
तं विक्रीयात्मनैवाहं रमेऽनेन यथा रमा ॥ ३५ ॥  
कियत् प्रियं ते व्यभजन् कामा ये कामदा नराः ।  
आद्यन्तवन्तो भार्याया देवा वा कालविद्रुताः ॥ ३६ ॥  
नूनं मे भगवान् प्रीतो विष्णुः केनापि कर्मणा ।  
निर्वेदोऽयं दुराशाया यन्मे जातः सुखावहः ॥ ३७ ॥  
मैवं स्युः मन्दभाग्यायाः क्लेशा निर्वेदहेतवः ।  
येनानुबन्धं निर्हृत्य पुरुषः शममृच्छति ॥ ३८ ॥  
तेनोपकृतमादाय शिरसा ग्राम्यसङ्गताः ।  
त्यक्त्वा दुराशाः शरणं व्रजामि तमधीश्वरम् ॥ ३९ ॥  
सन्तुष्टा श्रद्दधत्येतद् यथालाभेन जीवती ।  
विहरामिमुनैवाहमात्मना रमणेन वै ॥ ४० ॥  
संसारकूपे पतितं विषयैर्मुषितेक्षणम् ।  
ग्रस्तं कालाहिनात्मानं कोऽन्यस्त्रातुमधीश्वरः ॥ ४१ ॥  
आत्मैव ह्यात्मनो गोप्ता निर्विद्येत यदाखिलात् ।  
अप्रमत्त इदं पश्येद् ग्रस्तं कालाहिना जगत् ॥ ४२ ॥  
श्रीब्राह्मण उवाच -  
एवं व्यवसितमतिः दुराशां कान्ततर्षजाम् ।  
छित्त्वोपशममास्थाय शय्यामुपविवेश सा ॥ ४३ ॥  
आशा हि परमं दुःखं नैराश्यं परमं सुखम् ।  
यथा सञ्छिद्य कान्ताशां सुखं सुष्वाप पिङ्गला ॥ ४४ ॥  
इति श्रीमद्भागवते महापुराणे पारमहंस्यां  
संहितायां एकादशस्कन्धे अष्टमोऽध्यायः ॥ ८ ॥  
हरिः ॐ तत्सत् श्रीकृष्णार्पणमस्तु ॥