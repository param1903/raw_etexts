---
title: ००३

---
मायायास्ततः सन्तरणोपायस्य च वर्णनं ब्रह्मकर्मादि निरूपणं च -  
श्रीराजोवाच -  
( अनुष्टुप् )  
परस्य विष्णोरीशस्य मायिनां अपि मोहिनीम् ।  
मायां वेदितुमिच्छामो भगवन्तो ब्रुवन्तु नः ॥ १ ॥  
नानुतृप्ये जुषन् युष्मद्वचो हरिकथामृतम् ।  
संसारतापनिस्तप्तो मर्त्यः तत्तापभेषजम् ॥ २ ॥  
श्री अन्तरिक्ष उवाच -  
एभिर्भूतानि भूतात्मा महाभूतैर्महाभुज ।  
ससर्जोच्चावचान्याद्यः स्वमात्रात्मप्रसिद्धये ॥ ३ ॥  
एवं सृष्टानि भूतानि प्रविष्टः पञ्चधातुभिः ।  
एकधा दशधाऽऽत्मानं विभजन् जुषते गुणान् ॥ ४ ॥  
गुणैर्गुणान् स भुञ्जान आत्मप्रद्योतितैः प्रभुः ।  
मन्यमान इदं सृष्टं आत्मानमिह सज्जते ॥ ५ ॥  
कर्माणि कर्मभिः कुर्वन् सनिमित्तानि देहभृत् ।  
तत्तत् कर्मफलं गृह्णन् भ्रमतीह सुखेतरम् ॥ ६ ॥  
इत्थं कर्मगतीर्गच्छन् बह्वभद्रवहाः पुमान् ।  
आभूतसम्प्लवात्सर्गप्रलयावश्नुतेऽवशः ॥ ७ ॥  
धातूपप्लव आसन्ने व्यक्तं द्रव्यगुणात्मकम् ।  
अनादिनिधनः कालो ह्यव्यक्तायापकर्षति ॥ ८ ॥  
शतवर्षा ह्यनावृष्टिः भविष्यत्युल्बणा भुवि ।  
तत्कालोपचितोष्णार्को लोकान् त्रीन् प्रतपिष्यति ॥ ९ ॥  
पातालतलमारभ्य सङ्‌कर्षणमुखानलः ।  
दहन् ऊर्ध्वशिखो विष्वग् वर्धते वायुनेरितः ॥ १० ॥  
सांवर्तको मेघगणो वर्षति स्म शतं समाः ।  
धाराभिर्हस्तिहस्ताभिः लीयते सलिले विराट् ॥ ११ ॥  
ततो विराजमुत्सृज्य वैराजः पुरुषो नृप ।  
अव्यक्तं विशते सूक्ष्मं निरिन्धन इवानलः ॥ १२ ॥  
वायुना हृतगन्धा भूः सलिलत्वाय कल्पते ।  
सलिलं तद्‌धृतरसं ज्योतिष्ट्वायोपकल्पते ॥ १३ ॥  
हृतरूपं तु तमसा वायौ ज्योतिः प्रलीयते ।  
हृतस्पर्शोऽवकाशेन वायुर्नभसि लीयते ॥ १४ ॥  
कालात्मना हृतगुणं नभ आत्मनि लीयते ।  
इन्द्रियाणि मनो बुद्धिः सह वैकारिकैर्नृप ।  
प्रविशन्ति ह्यहङ्‌कारं स्वगुणैः अहमात्मनि ॥ १५ ॥  
एषा माया भगवतः सर्गस्थित्यन्तकारिणी ।  
त्रिवर्णा वर्णितास्माभिः किं भूयः श्रोतुमिच्छसि ॥ १६ ॥  
श्रीराजोवाच -  
यथेताम् ऐश्वरीं मायां दुस्तरामकृतात्मभिः ।  
तरन्त्यञ्जः स्थूलधियो महर्ष इदमुच्यताम् ॥ १७ ॥  
श्रीप्रबुद्ध उवाच -  
कर्माण्यारभमाणानां दुःखहत्यै सुखाय च ।  
पश्येत्  
पाकविपर्यासं मिथुनीचारिणां नृणाम् ॥ १८ ॥  
नित्यार्तिदेन वित्तेन दुर्लभेनात्ममृत्युना ।  
गृहापत्याप्तपशुभिः का प्रीतिः साधितैश्चलैः ॥ १९ ॥  
एवं लोकं परं विद्यात् नश्वरं कर्मनिर्मितम् ।  
सतुल्यातिशयध्वंसं यथा मण्डलवर्तिनाम् ॥ २० ॥  
तस्माद् गुरुं प्रपद्येत जिज्ञासुः श्रेय उत्तमम् ।  
शाब्दे परे च निष्णातं ब्रह्मण्युपशमाश्रयम् ॥ २१ ॥  
तत्र भागवतान् धर्मान् शिक्षेद् गुर्वात्मदैवतः ।  
अमाययानुवृत्त्या यैः तुष्येदात्माऽऽत्मदो हरिः ॥ २२ ॥  
सर्वतो मनसोऽसङ्‌गमादौ सङ्गं च साधुषु ।  
दयां मैत्रीं प्रश्रयं च भूतेष्वद्धा यथोचितम् ॥ २३ ॥  
शौचं तपस्तितिक्षां च मौनं स्वाध्यायमार्जवम् ।  
ब्रह्मचर्यमहिंसां च समत्वं द्वन्द्वसञ्ज्ञयोः ॥ २४ ॥  
सर्वत्रात्मेश्वरान्वीक्षां कैवल्यमनिकेतताम् ।  
विविक्तचीरवसनं सन्तोषं येन केनचित् ॥ २५ ॥  
श्रद्धां भागवते शास्त्रेऽनिन्दामन्यत्र चापि हि ।  
मनोवाक्कर्मदण्डं च सत्यं शमदमावपि ॥ २६ ॥  
श्रवणं कीर्तनं ध्यानं हरेरद्भुतकर्मणः ।  
जन्मकर्मगुणानां च तदर्थेऽखिलचेष्टितम् ॥ २७ ॥  
इष्टं दत्तं तपो जप्तं वृत्तं यच्चात्मनः प्रियम् ।  
दारान् सुतान् गृहान् प्राणान् यत्परस्मै निवेदनम् ॥ २८ ॥  
एवं कृष्णात्मनाथेषु मनुष्येषु च सौहृदम् ।  
परिचर्यां चोभयत्र महत्सु नृषु साधुषु ॥ २९ ॥  
परस्परानुकथनं पावनं भगवद्यशः ।  
मिथो रतिर्मिथस्तुष्टिः निवृत्तिर्मिथ आत्मनः ॥ ३० ॥  
स्मरन्तः स्मारन्तश्च मिथोऽघौघहरं हरिम् ।  
भक्त्या सञ्जातया भक्त्या बिभ्रत्युत्पुलकां तनुम् ॥ ३१ ॥  
( वंशस्था )  
क्वचिद् रुदन्त्यच्युतचिन्तया क्वचिद्  
हसन्ति नन्दन्ति वदन्त्यलौकिकाः ।  
नृत्यन्ति गायन्त्यनुशीलयन्त्यजं  
भवन्ति तूष्णीं परमेत्य निर्वृताः ॥ ३२ ॥  
( अनुष्टुप् )  
इति भागवतान् धर्मान् शिक्षन् भक्त्या तदुत्थया ।  
नारायणपरो मायां अञ्जस्तरति दुस्तराम् ॥ ३३ ॥  
श्रीराजोवाच -  
नारायणाभिधानस्य ब्रह्मणः परमात्मनः ।  
निष्ठाम् अर्हथ नो वक्तुं यूयं हि ब्रह्मवित्तमाः ॥ ३४ ॥  
श्रीपिप्पलायन उवाच -  
( वसन्ततिलका )  
स्थित्युद्‌भवप्रलयहेतुरहेतुरस्य  
यत् स्वप्नजागरसुषुप्तिषु सद् बहिश्च ।  
देहेन्द्रियासुहृदयानि चरन्ति येन  
सञ्जीवितानि तदवेहि परं नरेन्द्र ॥ ३५ ॥  
नैतन्मनो विशति वागुत चक्षुरात्मा  
प्राणेन्द्रियाणि च यथानलमर्चिषः स्वाः ।  
शब्दोऽपि बोधकनिषेधतयात्ममूलम्  
अर्थोक्तमाह यदृते न निषेधसिद्धिः ॥ ३६ ॥  
सत्त्वं रजस्तम इति त्रिवृदेकमादौ  
सूत्रं महानहमिति प्रवदन्ति जीवम् ।  
ज्ञानक्रियार्थफलरूपतयोरुशक्ति  
ब्रह्मैव भाति सदसच्च तयोः परं यत् ॥ ३७ ॥  
नात्मा जजान न मरिष्यति नैधतेऽसौ  
न क्षीयते सवनविद् व्यभिचारिणां हि ।  
सर्वत्र शश्वदनपाय्युपलब्धिमात्रं  
प्राणो यथेन्द्रियबलेन विकल्पितं सत् ॥ ३८ ॥  
अण्डेषु पेशिषु तरुष्वविनिश्चितेषु  
प्राणो हि जीवमुपधावति तत्र तत्र ।  
सन्ने यदिन्द्रियगणेऽहमि च प्रसुप्ते  
कूटस्थ आशयमृते तदनुस्मृतिर्नः ॥ ३९ ॥  
यह्यब्जनाभचरणैषणयोरुभक्त्या  
चेतोमलानि विधमेद्‌ गुणकर्मजानि ।  
तस्मिन् विशुद्ध उपलभ्यत आत्मतत्त्वं  
साक्षाद् यथामलदृशोः सवितृप्रकाशः ॥ ४० ॥  
श्रीराजोवाच -  
( अनुष्टुप् )  
कर्मयोगं वदत नः पुरुषो येन संस्कृतः ।  
विधूयेहाशु कर्माणि नैष्कर्म्यं विन्दते परम् ॥ ४१ ॥  
एवं प्रश्नम् ऋषीन् पूर्वम् अपृच्छं पितु्रन्तिके ।  
नाब्रुवन् ब्रह्मणः पुत्राः तत्र कारणमुच्यताम् ॥ ४२ ॥  
श्रीआविहोत्र उवाच -  
कर्माकर्म विकर्मेति वेदवादो न लौकिकः ।  
वेदस्य चेश्वरात्मत्वात् तत्र मुह्यन्ति सूरयः ॥ ४३ ॥  
परोक्षवादो वेदोऽयं बालानामनुशासनम् ।  
कर्ममोक्षाय कर्माणि विधत्ते ह्यगदं यथा ॥ ४४ ॥  
नाचरेद् यस्तु वेदोक्तं स्वयं अज्ञोऽजितेन्द्रियः ।  
विकर्मणा हि अधर्मेण मृत्योर्मृत्युमुपैति सः ॥ ४५ ॥  
वेदोक्तमेव कुर्वाणो निःसङ्‌गोऽर्पितमीश्वरे ।  
नैष्कर्म्यं लभते सिद्धिं रोचनार्था फलश्रुतिः ॥ ४६ ॥  
य आशु हृदयग्रन्थिं निर्जिहीर्षुः परात्मनः ।  
विधिनोपचरेद् देवं तन्त्रोक्तेन च केशवम् ॥ ४७ ॥  
लब्ध्वानुग्रह आचार्यात् तेन सन्दर्शितागमः ।  
महापुरुषमभ्यर्चेन्मूर्त्याभिमतयाऽऽत्मनः ॥ ४८ ॥  
शुचिः सम्मुखमासीनः प्राणसंयमनादिभिः ।  
पिण्डं विशोध्य सन्न्यास कृतरक्षोऽर्चयेद् हरिम् ॥ ४९ ॥  
अर्चादौ हृदये चापि यथालब्धोपचारकैः ।  
द्रव्यक्षित्यात्मलिङ्‌गानि निष्पाद्य प्रोक्ष्य चासनम् ॥ ५० ॥  
पाद्यादीन् उपकल्प्याथ सन्निधाप्य समाहितः ।  
हृदादिभिः कृतन्यासो मूलमन्त्रेण चार्चयेत् ॥ ५१ ॥  
साङ्गोपाङ्गां सपार्षदां तां तां मूर्तिं स्वमन्त्रतः ।  
पाद्यार्घ्याचमनीयाद्यैः स्नानवासोविभूषणैः ॥ ५२ ॥  
गन्धमाल्याक्षतस्रग्भिः धूपदीपोपहारकैः ।  
साङ्गं सम्पूज्य विधिवत् स्तवैः स्तुत्वा नमेत् हरिम् ॥ ५३ ॥  
आत्मानं तन्मयं ध्यायन् मूर्तिं सम्पूजयेत् हरेः ।  
शेषामाधाय शिरसा स्वधाम्न्युद्वास्य सत्कृतम् ॥ ५४ ॥  
एवमग्न्यर्कतोयादौ अतिथौ हृदये च यः ।  
यजतीश्वरमात्मानं अचिरान्मुच्यते हि सः ॥ ५५ ॥  
इति श्रीमद्भागवते महापुराणे पारमहंस्यां  
संहितायां एकादशस्कन्धे तृतीयोऽध्यायः ॥ ३ ॥  
हरिः ॐ तत्सत् श्रीकृष्णार्पणमस्तु ॥