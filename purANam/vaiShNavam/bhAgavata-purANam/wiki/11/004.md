---
title: ००४

---
भगवतोऽवताराणां वर्णनम्, नारायणकृतः कामपराभवः -  
श्रीराजोवाच -  
( अनुष्टुप् )  
यानि यानीह कर्माणि यैर्यैः स्वच्छन्दजन्मभिः ।  
चक्रे करोति कर्ता वा हरिस्तानि ब्रुवन्तु नः ॥ १ ॥  
श्रीद्रुमिल उवाच -  
( इन्द्रवज्रा )  
यो वा अनन्तस्य गुणान् अनन्तान्  
अनुक्रमिष्यन् स तु बालबुद्धिः ।  
रजांसि भूमेर्गणयेत् कथञ्चित्  
कालेन नैवाखिलशक्तिधाम्नः ॥ २ ॥  
भूतैर्यदा पञ्चभिरात्मसृष्टैः ।  
पुरं विराजं विरचय्य तस्मिन् ।  
स्वांशेन विष्टः पुरुषाभिधानम् ।  
अवाप नारायण आदिदेवः ॥ ३ ॥  
( वसन्ततिलका )  
यत्काय एष भुवनत्रयसन्निवेशो  
यस्येन्द्रियैस्तनुभृतामुभयेन्द्रियाणि ।  
ज्ञानं स्वतः श्वसनतो बलमोज ईहा  
सत्त्वादिभिः स्थितिलयोद्‌भव आदिकर्ता ॥ ४ ॥  
आदौ अभूत् शतधृती रजसास्य सर्गे  
विष्णुः स्थित्तौ क्रतुपतिः द्विजधर्मसेतुः ।  
रुद्रोऽप्ययाय तमसा पुरुषः स आद्य  
इत्युद्‌भवस्थितिलयाः सततं प्रजासु ॥ ५ ॥  
धर्मस्य दक्षदुहितर्यजनिष्ट मूर्त्यां  
नारायणो नर ऋषिप्रवरः प्रशान्तः ।  
नैष्कर्म्यलक्षणमुवाच चचार कर्म  
योऽद्यापि चास्त ऋषिवर्यनिषेविताङ्‌घ्रिः ॥ ६ ॥  
इन्द्रो विशङ्क्य मम धाम जिघृक्षतीति  
कामं न्ययुङ्क्त सगणं स बदर्युपाख्यम् ।  
गत्वाप्सरोगणवसन्त सुमन्दवातैः  
स्त्रीप्रेक्षणेषुभिरविध्यदतन्महिज्ञः ॥ ७ ॥  
विज्ञाय शक्रकृतमक्रममादिदेवः  
प्राह प्रहस्य गतविस्मय एजमानान् ।  
मा भैर्विभो मदन मारुत देववध्वो  
गृह्णीत नो बलिमशून्यमिमं कुरुध्वम् ॥ ८ ॥  
इत्थं ब्रुवत्यभयदे नरदेव देवाः  
सव्रीडनम्रशिरसः सघृणं तमूचुः ।  
नैतद्विभो त्वयि परेऽविकृते विचित्रं  
स्वारामधीरनिकरा नतपादपद्मे ॥ ९ ॥  
त्वां सेवतां सुरकृता बहवोऽन्तरायाः  
स्वौकः विलङ्घ्य परमं व्रजतां पदं ते ।  
नान्यस्य बर्हिषि बलीन् ददतः स्वभागान्  
धत्ते पदं त्वमविता यदि विघ्नमूर्ध्नि ॥ १० ॥  
क्षुत्तृट् त्रिकालगुणमारुत जैह्वशैश्यान्  
अस्मान् अपारजलधीन् अतितीर्य केचित् ।  
क्रोधस्य यान्ति विफलस्य वशं पदे गोः  
मज्जन्ति दुश्चरतपश्च वृथोत्सृजन्ति ॥ ११ ॥  
( अनुष्टुप् )  
इति प्रगृणतां तेषां स्त्रियोऽत्यद्‌भुतदर्शनाः ।  
दर्शयामास शुश्रूषां स्वर्चिताः कुर्वतीर्विभुः ॥ १२ ॥  
ते देवानुचरा दृष्ट्वा स्त्रियः श्रीरिव रूपिणीः ।  
गन्धेन मुमुहुस्तासां रूपौदार्यहतश्रियः ॥ १३ ॥  
तानाह देवदेवेशः प्रणतान् प्रहसन्निव ।  
आसां एकतमां वृङ्ध्वं सवर्णां स्वर्गभूषणाम् ॥ १४ ॥  
ओमित्यादेशमादाय नत्वा तं सुरवन्दिनः ।  
उर्वशीम् अप्सरःश्रेष्ठां पुरस्कृत्य दिवं ययुः ॥ १५ ॥  
इन्द्रायानम्य सदसि शृण्वतां त्रिदिवौकसाम् ।  
ऊचुर्नारायणबलं शक्रः तत्रास विस्मितः ॥ १६ ॥  
( वसन्ततिलका )  
हंसस्वरूप्यवददच्युत आत्मयोगं  
दत्तः कुमार ऋषभो भगवान् पिता नः ।  
विष्णुः शिवाय जगतां कलयावतिर्णः  
तेनाहृता मधुभिदा श्रुतयो हयास्ये ॥ १७ ॥  
गुप्तोऽप्यये मनुरिलौषधयश्च मात्स्ये  
क्रौडे हतो दितिज उद्धरताम्भसः क्ष्माम् ।  
कौर्मे धृतोऽद्रिः अमृतोन्मथने स्वपृष्ठे  
ग्राहात् प्रपन्नमिभराजममुञ्चदार्तम् ॥ १८ ॥  
संस्तुन्वतो निपतितान् श्रमणान् ऋषींश्च  
शक्रं च वृत्रवधतस्तमसि प्रविष्टम् ।  
देवस्त्रियोऽसुरगृहे पिहिता अनाथा  
जघ्नेऽसुरेन्द्रमभयाय सतां नृसिंहे ॥ १९ ॥  
देवासुरे युधि च दैत्यपतीन् सुरार्थे  
हत्वान्तरेषु भुवनानि अदधात् कलाभिः ।  
भूत्वाथ वामन इमामहरद् बलेः क्ष्मां  
याच्ञाच्छलेन समदाद् अदितेः सुतेभ्यः ॥ २० ॥  
निःक्षत्रियामकृत गां च त्रिसप्तकृत्वो  
रामस्तु हैहयकुलापि अयभार्गवाग्निः ।  
सोऽब्धिं बबन्ध दशवक्त्रमहन् सलङ्कं  
सीतापतिर्जयति लोकमलघ्नकीर्तिः ॥ २१ ॥  
भूमेर्भरावतरणाय यदुष्वजन्मा  
जातः करिष्यति सुरैरपि दुष्कराणि ।  
वादैर्विमोहयति यज्ञकृतोऽतदर्हान्  
शूद्रान् कलौ क्षितिभुजो न्यहनिष्यदन्ते ॥ २२ ॥  
( अनुष्टुप् )  
एवंविधानि जन्मानि कर्माणि च जगत्पतेः ।  
भूरीणि भूरियशसो वर्णितानि महाभुज ॥ २३ ॥  
इति श्रीमद्भागवते महापुराणे पारमहंस्यां  
संहितायां एकादशस्कन्धे चतुर्थोऽध्यायः ॥ ४ ॥  
हरिः ॐ तत्सत् श्रीकृष्णार्पणमस्तु ॥