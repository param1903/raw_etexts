---
title: ०१०

---
शौनक उवाच ।  
(वंशस्थ)  
हत्वा स्वरिक्थस्पृध आततायिनो  
युधिष्ठिरो धर्मभृतां वरिष्ठः ।  
सहानुजैः प्रत्यवरुद्धभोजनः  
कथं प्रवृत्तः किमकारषीत्ततः ॥ १ ॥  
सूत उवाच ।  
वंशं कुरोर्वंशदवाग्निनिर्हृतं  
संरोहयित्वा भवभावनो हरिः ।  
निवेशयित्वा निजराज्य ईश्वरो  
युधिष्ठिरं प्रीतमना बभूव ह ॥ २ ॥  
निशम्य भीष्मोक्तमथाच्युतोक्तं  
प्रवृत्त विज्ञान विधूत विभ्रमः ।  
शशास गामिन्द्र इवाजिताश्रयः  
परिध्युपान्तां अनुजानुवर्तितः ॥ ३ ॥  
(अनुष्टुप्)  
कामं ववर्ष पर्जन्यः सर्वकामदुघा मही ।  
सिषिचुः स्म व्रजान् गावः पयसोधस्वतीर्मुदा ॥ ४ ॥  
नद्यः समुद्रा गिरयः सवनस्पतिवीरुधः ।  
फलन्त्योषधयः सर्वाः कामं अन्वृतु तस्य वै ॥ ५ ॥  
नाधयो व्याधयः क्लेशा दैवभूतात्महेतवः ।  
अजातशत्रौ अवभवन् जन्तूनां राज्ञि कर्हिचित् ॥ ६ ॥  
उषित्वा हास्तिनपुरे मासान् कतिपयान् हरिः ।  
सुहृदां च विशोकाय स्वसुश्च प्रियकाम्यया ॥ ७ ॥  
आमन्त्र्य चाभ्यनुज्ञातः परिष्वज्याभिवाद्य तम् ।  
आरुरोह रथं कैश्चित् परिष्वक्तोऽभिवादितः ॥ ८ ॥  
सुभद्रा द्रौपदी कुन्ती विराटतनया तथा ।  
गान्धारी धृतराष्ट्रश्च युयुत्सुः गौतमो यमौ ॥ ९ ॥  
वृकोदरश्च धौम्यश्च स्त्रियो मत्स्यसुतादयः ।  
न सेहिरे विमुह्यन्तो विरहं शार्ङ्गधन्वनः ॥ १० ॥  
सत्सङ्गात् मुक्तदुःसङ्गो हातुं नोत्सहते बुधः ।  
कीर्त्यमानं यशो यस्य सकृत् आकर्ण्य रोचनम् ॥ ११ ॥  
तस्मिन् न्यस्तधियः पार्थाः सहेरन् विरहं कथम् ।  
दर्शनस्पर्शसंलाप शयनासन भोजनैः ॥ १२ ॥  
सर्वे तेऽनिमिषैः अक्षैः तं अनु द्रुतचेतसः ।  
वीक्षन्तः स्नेहसम्बद्धा विचेलुस्तत्र तत्र ह ॥ १३ ॥  
न्यरुन्धन् उद्गलत् बाष्पं औत्कण्ठ्यात् देवकीसुते ।  
निर्यात्यगारात् नोऽभद्रं इति स्यात् बान्धवस्त्रियः ॥ १४ ॥  
मृदङ्गशङ्खभेर्यश्च वीणापणव गोमुखाः ।  
धुन्धुर्यानक घण्टाद्या नेदुः दुन्दुभयस्तथा ॥ १५ ॥  
प्रासादशिखरारूढाः कुरुनार्यो दिदृक्षया ।  
ववृषुः कुसुमैः कृष्णं प्रेमव्रीडास्मितेक्षणाः ॥ १६ ॥  
सितातपत्रं जग्राह मुक्तादामविभूषितम् ।  
रत्नदण्डं गुडाकेशः प्रियः प्रियतमस्य ह ॥ १७ ॥  
उद्धवः सात्यकिश्चैव व्यजने परमाद्भुते ।  
विकीर्यमाणः कुसुमै रेजे मधुपतिः पथि ॥ १८ ॥  
अश्रूयन्ताशिषः सत्याः तत्र तत्र द्विजेरिताः ।  
नानुरूपानुरूपाश्च निर्गुणस्य गुणात्मनः ॥ १९ ॥  
अन्योन्यमासीत् सञ्जल्प उत्तमश्लोकचेतसाम् ।  
कौरवेन्द्रपुरस्त्रीणां सर्वश्रुतिमनोहरः ॥ २० ॥  
(वंशस्थ)  
स वै किलायं पुरुषः पुरातनो  
य एक आसीदविशेष आत्मनि ।  
अग्रे गुणेभ्यो जगदात्मनीश्वरे  
निमीलितात्मन्निशि सुप्तशक्तिषु ॥ २१ ॥  
स एव भूयो निजवीर्यचोदितां  
स्वजीवमायां प्रकृतिं सिसृक्षतीम् ।  
अनामरूपात्मनि रूपनामनी  
विधित्समानोऽनुससार शास्त्रकृत् ॥ २२ ॥  
स वा अयं यत्पदमत्र सूरयो  
जितेन्द्रिया निर्जितमातरिश्वनः ।  
पश्यन्ति भक्ति उत्कलितामलात्मना  
नन्वेष सत्त्वं परिमार्ष्टुमर्हति ॥ २३ ॥  
स वा अयं सख्यनुगीत सत्कथो  
वेदेषु गुह्येषु च गुह्यवादिभिः ।  
य एक ईशो जगदात्मलीलया  
सृजत्यवत्यत्ति न तत्र सज्जते ॥ २४ ॥  
यदा ह्यधर्मेण तमोधियो नृपा  
जीवन्ति तत्रैष हि सत्त्वतः किल ।  
धत्ते भगं सत्यमृतं दयां यशो  
भवाय रूपाणि दधत् युगे युगे ॥ २५ ॥  
अहो अलं श्लाघ्यतमं यदोः कुलं  
अहो अलं पुण्यतमं मधोर्वनम् ।  
यदेष पुंसां ऋषभः श्रियः पतिः  
स्वजन्मना चङ्क्रमणेन चाञ्चति ॥ २६ ॥  
अहो बत स्वर्यशसः तिरस्करी  
कुशस्थली पुण्ययशस्करी भुवः ।  
पश्यन्ति नित्यं यदनुग्रहेषितं  
स्मितावलोकं स्वपतिं स्म यत्प्रजाः ॥ २७ ॥  
नूनं व्रतस्नानहुतादिनेश्वरः  
समर्चितो ह्यस्य गृहीतपाणिभिः ।  
पिबन्ति याः सख्यधरामृतं मुहुः  
व्रजस्त्रियः सम्मुमुहुः यदाशयाः ॥ २८ ॥  
या वीर्यशुल्केन हृताः स्वयंवरे  
प्रमथ्य चैद्यः प्रमुखान्हि शुष्मिणः ।  
प्रद्युम्न साम्बाम्ब सुतादयोऽपरा  
याः चाहृता भौमवधे सहस्रशः ॥ २९ ॥  
एताः परं स्त्रीत्वमपास्तपेशलं  
निरस्तशौचं बत साधु कुर्वते ।  
यासां गृहात् पुष्करलोचनः पतिः  
न जातु अपैत्याहृतिभिः हृदि स्पृशन् ॥ ३० ॥  
(अनुष्टुप्)  
एवंविधा गदन्तीनां स गिरः पुरयोषिताम् ।  
निरीक्षणेन अभिनन्दन् सस्मितेन ययौ हरिः ॥ ३१ ॥  
अजातशत्रुः पृतनां गोपीथाय मधुद्विषः ।  
परेभ्यः शङ्कितः स्नेहात् प्रायुङ्क्त चतुरङ्‌गिणीम् ॥ ३२ ॥  
अथ दूरागतान् शौरिः कौरवान् विरहातुरान् ।  
सन्निवर्त्य दृढं स्निग्धान् प्रायात्स्वनगरीं प्रियैः ॥ ३३ ॥  
कुरुजाङ्गलपाञ्चालान् शूरसेनान् सयामुनान् ।  
ब्रह्मावर्तं कुरुक्षेत्रं मत्स्यान् सारस्वतानथ ॥ ३४ ॥  
मरुधन्वमतिक्रम्य सौवीराभीरयोः परान् ।  
आनर्तान् भार्गवोपागात् श्रान्तवाहो मनाग्विभुः ॥ ३५ ॥  
तत्र तत्र ह तत्रत्यैः हरिः प्रत्युद्यतार्हणः ।  
सायं भेजे दिशं पश्चात् गविष्ठो गां गतस्तदा ॥ ३६ ॥  
इति श्रीमद्‌भागवते महापुराणे पारमहंस्यां संहितायां  
प्रथमस्कन्धे श्रीकृष्णद्वारकागमनं नाम दशमोऽध्यायः ॥ १० ॥  
हरिः ॐ तत्सत् श्रीकृष्णार्पणमस्तु ॥