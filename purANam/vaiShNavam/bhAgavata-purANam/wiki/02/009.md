---
title: ००९

---
श्रीशुक उवाच ।  
(अनुष्टुप्)  
आत्ममायामृते राजन् पन्परस्यानुभवात्मनः ।  
न घटेतार्थसम्बन्धः स्वप्नद्रष्टुरिवाञ्जसा ॥ १ ॥  
बहुरूप इवाभाति मायया बहुरूपया ।  
रममाणो गुणेष्वस्या ममाहमिति मन्यते ॥ २ ॥  
यर्हि वाव महिम्नि स्वे परस्मिन् कालमाययोः ।  
रमेत गतसम्मोहः त्यक्त्वोदास्ते तदोभयम् ॥ ३ ॥  
आत्मतत्त्वविशुद्ध्यर्थं यदाह भगवानृतम् ।  
ब्रह्मणे दर्शयन् रूपं अव्यलीकव्रतादृतः ॥ ४ ॥  
स आदिदेवो जगतां परो गुरुः  
स्वधिष्ण्यमास्थाय सिसृक्षयैक्षत ।  
तां नाध्यगछ्रद्दृशमत्र सम्मतां  
प्रपञ्चनिर्माणविधिर्यया भवेत् ॥ ५ ॥  
स चिन्तयन् द्व्यक्षरमेकदाम्भसि  
उपाशृणोत् द्विर्गदितं वचो विभुः ।  
स्पर्शेषु यत्षोडशमेकविंशं  
निष्किञ्चनानां नृप यद्धनं विदुः ॥ ६ ॥  
निशम्य तद्वक्तृदिदृक्षया दिशो  
विलोक्य तत्रान्यदपश्यमानः ।  
स्वधिष्ण्यमास्थाय विमृश्य तद्धितं  
तपस्युपादिष्ट इवादधे मनः ॥ ७ ॥  
दिव्यं सहस्राब्दममोघदर्शनो  
जितानिलात्मा विजितोभयेन्द्रियः ।  
अतप्यत स्माखिललोकतापनं  
तपस्तपीयांस्तपतां समाहितः ॥ ८ ॥  
तस्मै स्वलोकं भगवान् सभाजितः  
सन्दर्शयामास परं न यत्परम् ।  
व्यपेतसङ्क्लेशविमोहसाध्वसं  
स्वदृष्टवद्‌भिः विबुधैरभिष्टुतम् ॥ ९ ॥  
प्रवर्तते यत्र रजस्तमस्तयोः  
सत्त्वं च मिश्रं न च कालविक्रमः ।  
न यत्र माया किमुतापरे हरेः  
अनुव्रता यत्र सुरासुरार्चिताः ॥ १० ॥  
श्यामावदाताः शतपत्रलोचनाः  
पिशङ्गवस्त्राः सुरुचः सुपेशसः ।  
सर्वे चतुर्बाहव उन्मिषन्मणि  
प्रवेकनिष्काभरणाः सुवर्चसः ।  
प्रवालवैदूर्यमृणालवर्चसः  
परिस्फुरत्कुण्डल मौलिमालिनः ॥ ११ ॥  
भ्राजिष्णुभिर्यः परितो विराजते  
लसद्विमानावलिभिर्महात्मनाम् ।  
विद्योतमानः प्रमदोत्तमाद्युभिः  
सविद्युदभ्रावलिभिर्यथा नभः ॥ १२ ॥  
श्रीर्यत्र रूपिण्युरुगायपादयोः  
करोति मानं बहुधा विभूतिभिः ।  
प्रेङ्खं श्रिता या कुसुमाकरानुगैः  
विगीयमाना प्रियकर्म गायती ॥ १३ ॥  
ददर्श तत्राखिलसात्वतां पतिं  
श्रियः पतिं यज्ञपतिं जगत्पतिम् ।  
सुनन्दनन्दप्रबलार्हणादिभिः  
स्वपार्षदाग्रैः परिसेवितं विभुम् ॥ १४ ॥  
भृत्यप्रसादाभिमुखं दृगासवं  
प्रसन्नहासारुणलोचनाननम् ।  
किरीटिनं कुण्डलिनं चतुर्भुजं  
पीतांशुकं वक्षसि लक्षितं श्रिया ॥ १५ ॥  
अध्यर्हणीयासनमास्थितं परं  
वृतं चतुःषोडशपञ्चशक्तिभिः ।  
युक्तं भगैः स्वैरितरत्र चाध्रुवैः  
स्व एव धामन् रममाणमीश्वरम् ॥ १६ ॥  
तद्दर्शनाह्लादपरिप्लुतान्तरो  
हृष्यत्तनुः प्रेमभराश्रुलोचनः ।  
ननाम पादाम्बुजमस्य विश्वसृग्  
यत् पारमहंस्येन पथाधिगम्यते ॥ १७ ॥  
तं प्रीयमाणं समुपस्थितं कविं  
प्रजाविसर्गे निजशासनार्हणम् ।  
बभाष ईषत्स्मितशोचिषा गिरा  
प्रियः प्रियं प्रीतमनाः करे स्पृशन् ॥ १८ ॥  
श्रीभगवानुवाच ।  
(अनुष्टुप्)  
त्वयाहं तोषितः सम्यग् वेदगर्भ सिसृक्षया ।  
चिरं भृतेन तपसा दुस्तोषः कूटयोगिनाम् ॥ १९ ॥  
वरं वरय भद्रं ते वरेशं माभिवाञ्छितम् ।  
ब्रह्मञ्छ्रेयः परिश्रामः पुंसां मद्दर्शनावधिः ॥ २० ॥  
मनीषितानुभावोऽयं मम लोकावलोकनम् ।  
यदुपश्रुत्य रहसि चकर्थ परमं तपः ॥ २१ ॥  
प्रत्यादिष्टं मया तत्र त्वयि कर्मविमोहिते ।  
तपो मे हृदयं साक्षाद् आत्माऽहं तपसोऽनघ ॥ २२ ॥  
सृजामि तपसैवेदं ग्रसामि तपसा पुनः ।  
बिभर्मि तपसा विश्वं वीर्यं मे दुश्चरं तपः ॥ २३ ॥  
ब्रह्मोवाच  
भगवन् सर्वभूतानां अध्यक्षोऽवस्थितो गुहाम् ।  
वेद ह्यप्रतिरुद्धेन प्रज्ञानेन चिकीर्षितम् ॥ २४ ॥  
तथापि नाथमानस्य नाथ नाथय नाथितम् ।  
परावरे यथा रूपे जानीयां ते त्वरूपिणः ॥ २५ ॥  
यथात्ममायायोगेन नानाशक्त्युपबृंहितम् ।  
विलुम्पन् विसृजन् गृह्णन् बिभ्रदात्मानमात्मना ॥ २६ ॥  
क्रीडस्यमोघसङ्कल्प ऊर्णनाभिर्यथोर्णुते ।  
तथा तद्विषयां धेहि मनीषां मयि माधव ॥ २७ ॥  
भगवच्छिक्षितमहं करवाणि ह्यतन्द्रितः ।  
नेहमानः प्रजासर्गं बध्येयं यदनुग्रहात् ॥ २८ ॥  
यावत्सखा सख्युरिवेश ते कृतः  
प्रजाविसर्गे विभजामि भो जनम् ।  
अविक्लबस्ते परिकर्मणि स्थितो  
मा मे समुन्नद्धमदोऽजमानिनः ॥ २९ ॥  
श्रीभगवानुवाच ।  
(अनुष्टुप्)  
ज्ञानं परमगुह्यं मे यद्विज्ञानसमन्वितम् ।  
सरहस्यं तदङ्गं च गृहाण गदितं मया ॥ ३० ॥  
यावानहं यथाभावो यद् रूपगुणकर्मकः ।  
तथैव तत्त्वविज्ञानं अस्तु ते मदनुग्रहात् ॥ ३१ ॥  
अहमेवासमेकोऽग्रे नान्यत् यत्सदसत्परम् ।  
पश्चादहं यदेतच्च योऽवशिष्येत सोऽस्म्यहम् ॥ ३२ ॥  
ऋतेऽर्थं यत्प्रतीयेत न प्रतीयेत चात्मनि ।  
तद्विद्याद् आत्मनो मायां यथाभासो यथा तमः ॥ ३३ ॥  
यथा महान्ति भूतानि भूतेषूच्चावचेष्वनु ।  
प्रविष्टानि अप्रविष्टानि तथा तेषु न तेष्वहम् ॥ ३४ ॥  
एतावदेव जिज्ञास्यं तत्त्वजिज्ञासुनाऽऽत्मनः ।  
अन्वयव्यतिरेकाभ्यां यत्स्यात् सर्वत्र सर्वदा ॥ ३५ ॥  
एतन्मतं समातिष्ठ परमेण समाधिना ।  
भवान् कल्पविकल्पेषु न विमुह्यति कर्हिचित् ॥ ३६ ॥  
श्रीशुक उवाच ।  
सम्प्रदिश्यैवमजनो जनानां परमेष्ठिनम् ।  
पश्यतः तस्य तद् रूपं आत्मनो न्यरुणद्धरिः ॥ ३७ ॥  
अन्तर्हितेन्द्रियार्थाय हरये विहिताञ्जलिः ।  
सर्वभूतमयो विश्वं ससर्जेदं स पूर्ववत् ॥ ३८ ॥  
प्रजापतिर्धर्मपतिः एकदा नियमान् यमान् ।  
भद्रं प्रजानामन्विच्छन् नातिष्ठत्स्वार्थकाम्यया ॥ ३९ ॥  
तं नारदः प्रियतमो रिक्थादानामनुव्रतः ।  
शुश्रूषमाणः शीलेन प्रश्रयेण दमेन च ॥ ४० ॥  
मायां विविदिषन् विष्णोः मायेशस्य महामुनिः ।  
महाभागवतो राजन् पितरं पर्यतोषयत् ॥ ४१ ॥  
तुष्टं निशाम्य पितरं लोकानां प्रपितामहम् ।  
देवर्षिः परिपप्रच्छ भवान् यन्मानुपृच्छति ॥ ४२ ॥  
तस्मा इदं भागवतं पुराणं दशलक्षणम् ।  
प्रोक्तं भगवता प्राह प्रीतः पुत्राय भूतकृत् ॥ ४३ ॥  
नारदः प्राह मुनये सरस्वत्यास्तटे नृप ।  
ध्यायते ब्रह्म परमं व्यासाय अमिततेजसे ॥ ४४ ॥  
यदुताहं त्वया पृष्टो वैराजात्पुरुषादिदम् ।  
यथासीत् तदुपाख्यास्ते प्रश्नान् अन्यांश्च कृत्स्नशः ॥ ४५ ॥  
इति श्रीमद्‌भागवते महापुराणे पारमहंस्यां संहितायां  
द्वितीयस्कन्धे नवमोऽध्यायः ॥ ९ ॥