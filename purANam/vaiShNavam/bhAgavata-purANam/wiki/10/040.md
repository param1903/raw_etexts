---
title: ०४०

---
अक्रूरकृता भगवत् स्तुति -  
श्रीअक्रूर उवाच -  
( मिश्र )  
नतोऽस्म्यहं त्वाखिलहेतुहेतुं  
नारायणं पूरुषमाद्यमव्ययम् ।  
यन्नाभिजातादरविन्दकोषाद्  
ब्रह्माऽऽविरासीद् यत एष लोकः ॥ १ ॥  
भूस्तोयमग्निः पवनं खमादिः  
महानजादिर्मन इन्द्रियाणि ।  
सर्वेन्द्रियार्था विबुधाश्च सर्वे  
ये हेतवस्ते जगतोऽङ्‌गभूताः ॥ २ ॥  
नैते स्वरूपं विदुरात्मनस्ते  
ह्यजादयोऽनात्मतया गृहीताः ।  
अजोऽनुबद्धः स गुणैरजाया  
गुणात् परं वेद न ते स्वरूपम् ॥ ३ ॥  
( अनुष्टुप् )  
त्वां योगिनो यजन्त्यद्धा महापुरुषमीश्वरम् ।  
साध्यात्मं साधिभूतं च साधिदैवं च साधवः ॥ ४ ॥  
त्रय्या च विद्यया केचित् त्वां वै वैतानिका द्विजाः ।  
यजन्ते विततैर्यज्ञैः नानारूपामराख्यया ॥ ५ ॥  
एके त्वाखिलकर्माणि सन्न्यस्योपशमं गताः ।  
ज्ञानिनो ज्ञानयज्ञेन यजन्ति ज्ञानविग्रहम् ॥ ६ ॥  
अन्ये च संस्कृतात्मानो विधिनाभिहितेन ते ।  
यजन्ति त्वन्मयास्त्वां वै बहुमूर्त्येकमूर्तिकम् ॥ ७ ॥  
त्वामेवान्ये शिवोक्तेन मार्गेण शिवरूपिणम् ।  
बह्वाचार्यविभेदेन भगवन् समुपासते ॥ ८ ॥  
सर्व एव यजन्ति त्वां सर्वदेवमयेश्वरम् ।  
येऽप्यन्यदेवताभक्ता यद्यप्यन्यधियः प्रभो ॥ ९ ॥  
यथाद्रिप्रभवा नद्यः पर्जन्यापूरिताः प्रभो ।  
विशन्ति सर्वतः सिन्धुं तद्वत्त्वां गतयोऽन्ततः ॥ १० ॥  
सत्त्वं रजस्तम इति भवतः प्रकृतेर्गुणाः ।  
तेषु हि प्राकृताः प्रोता आब्रह्मस्थावरादयः ॥ ११ ॥  
( मिश्र )  
तुभ्यं नमस्तेऽस्त्वविषक्तदृष्टये  
सर्वात्मने सर्वधियां च साक्षिणे ।  
गुणप्रवाहोऽयमविद्यया कृतः  
प्रवर्तते देवनृतिर्यगात्मसु ॥ १२ ॥  
अग्निर्मुखं तेऽवनिरङ्‌घ्रिरीक्षणं  
सूर्यो नभो नाभिरथो दिशः श्रुतिः ।  
द्यौः कं सुरेन्द्रास्तव बाहवोऽर्णवाः  
कुक्षिर्मरुत् प्राणबलं प्रकल्पितम् ॥ १३ ॥  
रोमाणि वृक्षौषधयः शिरोरुहा ।  
मेघाः परस्यास्थिनखानि तेऽद्रयः ।  
निमेषणं रात्र्यहनी प्रजापतिः  
मेढ्रस्तु वृष्टिस्तव वीर्यमिष्यते ॥ १४ ॥  
त्वय्यव्ययात्मन् पुरुषे प्रकल्पिता  
लोकाः सपाला बहुजीवसङ्‌कुलाः ।  
यथा जले सञ्जिहते जलौकसो  
ऽप्युदुम्बरे वा मशका मनोमये ॥ १५ ॥  
( अनुष्टुप् )  
यानि यानीह रूपाणि क्रीडनार्थं बिभर्षि हि ।  
तैरामृष्टशुचो लोका मुदा गायन्ति ते यशः ॥ १६ ॥  
नमः कारणमत्स्याय प्रलयाब्धिचराय च ।  
हयशीर्ष्णे नमस्तुभ्यं मधुकैटभमृत्यवे ॥ १७ ॥  
अकूपाराय बृहते नमो मन्दरधारिणे ।  
क्षित्युद्धारविहाराय नमः सूकरमूर्तये ॥ १८ ॥  
नमस्तेऽद्भुतसिंहाय साधुलोकभयापह ।  
वामनाय नमस्तुभ्यं क्रान्तत्रिभुवनाय च ॥ १९ ॥  
नमो भृगूणां पतये दृप्तक्षत्रवनच्छिदे ।  
नमस्ते रघुवर्याय रावणान्तकराय च ॥ २० ॥  
नमस्ते वासुदेवाय नमः सङ्‌कर्षणाय च ।  
प्रद्युम्नायनिरुद्धाय सात्वतां पतये नमः ॥ २१ ॥  
नमो बुद्धाय शुद्धाय दैत्यदानवमोहिने ।  
म्लेच्छप्रायक्षत्रहन्त्रे नमस्ते कल्किरूपिणे ॥ २२ ॥  
भगवन् जीवलोकोऽयं मोहितस्तव मायया ।  
अहं ममेत्यसद्ग्राहो भ्राम्यते कर्मवर्त्मसु ॥ २३ ॥  
अहं चात्मात्मजागार दारार्थस्वजनादिषु ।  
भ्रमामि स्वप्नकल्पेषु मूढः सत्यधिया विभो ॥ २४ ॥  
अनित्यानात्मदुःखेषु विपर्ययमतिर्ह्यहम् ।  
द्वन्द्वारामस्तमोविष्टो न जाने त्वात्मनः प्रियम् ॥ २५ ॥  
यथाबुधो जलं हित्वा प्रतिच्छन्नं तदुद्भवैः ।  
अभ्येति मृगतृष्णां वै तद्वत्त्वाहं पराङ्‌मुखः ॥ २६ ॥  
नोत्सहेऽहं कृपणधीः कामकर्महतं मनः ।  
रोद्धुं प्रमाथिभिश्चाक्षैः ह्रियमाणमितस्ततः ॥ २७ ॥  
( वसन्ततिलका )  
सोऽहं तवाङ्‌घ्र्युपगतोऽस्म्यसतां दुरापं  
तच्चाप्यहं भवदनुग्रह ईश मन्ये ।  
पुंसो भवेद् यर्हि संसरणापवर्गः  
त्वय्यब्जनाभ सदुपासनया मतिः स्यात् ॥ २८ ॥  
( अनुष्टुप् )  
नमो विज्ञानमात्राय सर्वप्रत्ययहेतवे ।  
पुरुषेशप्रधानाय ब्रह्मणेऽनन्तशक्तये ॥ २९ ॥  
नमस्ते वासुदेवाय सर्वभूतक्षयाय च ।  
हृषीकेश नमस्तुभ्यं प्रपन्नं पाहि मां प्रभो ॥ ३० ॥  
इति श्रीमद्भागवते महापुराणे पारमहंस्यां  
संहितायां दशमस्कन्धे पूर्वार्धे अक्रूरस्तुतिर्नाम चत्वारिंशोऽध्यायः ॥ ४० ॥  
हरिः ॐ तत्सत् श्रीकृष्णार्पणमस्तु ॥