---
title: ०६२

---
ऊषा-अनिरुद्ध समागमः; अनिरुद्धस्य बन्धनं च -  
श्रीराजोवाच -  
( अनुष्टुप् )  
बाणस्य तनयां ऊषां उपयेमे यदूत्तमः ।  
तत्र युद्धमभूद् घोरं हरिशङ्करयोर्महत् ।  
एतत्सर्वं महायोगिन् समाख्यातुं त्वमर्हसि ॥ १ ॥  
श्रीशुक उवाच -  
बाणः पुत्रशतज्येष्ठो बलेरासीन् महात्मनः ।  
येन वामनरूपाय हरयेऽदायि मेदिनी ॥ २ ॥  
तस्यौरसः सुतो बानः शिवभक्तिरतः सदा ।  
मान्यो वदान्यो धीमांश्च सत्यसन्धो दृढव्रतः ॥ ३ ॥  
शोणिताख्ये पुरे रम्ये स राज्यं अकरोत्पुरा ।  
तस्य शम्भोः प्रसादेन किङ्करा इव तेऽमराः ।  
सहस्रबाहुर्वाद्येन ताण्डवेऽतोषयन्मृडम् ॥ ४ ॥  
भगवान् सर्वभूतेशः शरण्यो भक्तवत्सलः ।  
वरेण छन्दयामास स तं वव्रे पुराधिपम् ॥ ५ ॥  
स एकदाऽऽह गिरिशं पार्श्वस्थं वीर्यदुर्मदः ।  
किरीटेनार्कवर्णेन संस्पृशन् तत्पदाम्बुजम् ॥ ६ ॥  
नमस्ये त्वां महादेव लोकानां गुरुमीश्वरम् ।  
पुंसां अपूर्णकामानां कामपूरामराङ्‌घ्रिपम् ॥ ७ ॥  
दोःसहस्रं त्वया दत्तं परं भाराय मेऽभवत् ।  
त्रिलोक्यां प्रतियोद्धारं न लभे त्वदृते समम् ॥ ८ ॥  
कण्डूत्या निभृतैर्दोर्भिः युयुत्सुर्दिग्गजानहम् ।  
आद्यायां चूर्णयन्नद्रीन् भीतास्तेऽपि प्रदुद्रुवुः ॥ ९ ॥  
तत् श्रुत्वा भगवान् क्रुद्धः केतुस्ते भज्यते यदा ।  
त्वद्दर्पघ्नं भवेन्मूढ संयुगं मत्समेन ते ॥ १० ॥  
इत्युक्तः कुमतिर्हृष्टः स्वगृहं प्राविशन्नृप ।  
प्रतीक्षन् गिरिशादेशं स्ववीर्यनशनं कुधीः ॥ ११ ॥  
तस्योषा नाम दुहिता स्वप्ने प्राद्युम्निना रतिम् ।  
कन्यालभत कान्तेन प्राग् अदृष्टश्रुतेन सा ॥ १२ ॥  
सा तत्र तमपश्यन्ती क्वासि कान्तेति वादिनी ।  
सखीनां मध्य उत्तस्थौ विह्वला व्रीडिता भृशम् ॥ १३ ॥  
बाणस्य मन्त्री कुम्भाण्डः चित्रलेखा च तत्सुता ।  
सख्यपृच्छत् सखीं ऊषां कौतूहलसमन्विता ॥ १४ ॥  
कं त्वं मृगयसे सुभ्रु कीदृशस्ते मनोरथः ।  
हस्तग्राहं न तेऽद्यापि राजपुत्र्युपलक्षये ॥ १५ ॥  
दृष्टः कश्चिन्नरः स्वप्ने श्यामः कमललोचनः ।  
पीतवासा बृहद् बाहुः योषितां हृदयङ्गमः ॥ १६ ॥  
तमहं मृगये कान्तं पाययित्वाधरं मधु ।  
क्वापि यातः स्पृहयतीं क्षिप्त्वा मां वृजिनार्णवे ॥ १७ ॥  
चित्रलेखोवाच -  
व्यसनं तेऽपकर्षामि त्रिलोक्यां यदि भाव्यते ।  
तं आनेष्ये वरं यस्ते मनोहर्ता तमादिश ॥ १८ ॥  
इत्युक्त्वा देवगन्धर्व सिद्धचारणपन्नगान् ।  
दैत्यविद्याधरान् यक्षान् मनुजांश्च यथालिखत् ॥ १९ ॥  
मनुजेषु च सा वृष्नीन् शूरं आनकदुन्दुभिम् ।  
व्यलिखद् रामकृष्णौ च प्रद्युम्नं वीक्ष्य लज्जिता ॥ २० ॥  
अनिरुद्धं विलिखितं वीक्ष्योषावाङ्‌मुखी ह्रिया ।  
सोऽसावसाविति प्राह स्मयमाना महीपते ॥ २१ ॥  
चित्रलेखा तमाज्ञाय पौत्रं कृष्णस्य योगिनी ।  
ययौ विहायसा राजन् द्वारकां कृष्णपालिताम् ॥ २२ ॥  
तत्र सुप्तं सुपर्यङ्के प्राद्युम्निं योगमास्थिता ।  
गृहीत्वा शोणितपुरं सख्यै प्रियमदर्शयत् ॥ २३ ॥  
सा च तं सुन्दरवरं विलोक्य मुदितानना ।  
दुष्प्रेक्ष्ये स्वगृहे पुम्भी रेमे प्राद्युम्निना समम् ॥ २४ ॥  
परार्ध्यवासःस्रग्गन्ध धूपदीपासनादिभिः ।  
पानभोजन भक्ष्यैश्च वाक्यैः शुश्रूषणार्चितः ॥ २५ ॥  
गूढः कन्यापुरे शश्वत् प्रवृद्धस्नेहया तया ।  
नाहर्गणान् स बुबुधे ऊषयापहृतेन्द्रियः ॥ २६ ॥  
तां तथा यदुवीरेण भुज्यमानां हतव्रताम् ।  
हेतुभिर्लक्षयाञ्चक्रुः आप्रीतां दुरवच्छदैः ॥ २७ ॥  
भटा आवेदयाञ्चक्रू राजंस्ते दुहितुर्वयम् ।  
विचेष्टितं लक्षयाम कन्यायाः कुलदूषणम् ॥ २८ ॥  
अनपायिभिरस्माभिः गुप्तायाश्च गृहे प्रभो ।  
कन्याया दूषणं पुम्भिः दुष्प्रेक्ष्याया न विद्महे ॥ २९ ॥  
ततः प्रव्यथितो बाणो दुहितुः श्रुतदूषणः ।  
त्वरितः कन्यकागारं प्राप्तोऽद्राक्षीद् यदूद्वहम् ॥ ३० ॥  
( मिश्र )  
कामात्मजं तं भुवनैकसुन्दरं  
श्यामं पिशङ्गाम्बरमम्बुजेक्षणम् ।  
बृहद्‌भुजं कुण्डलकुन्तलत्विषा  
स्मितावलोकेन च मण्डिताननम् ॥ ३१ ॥  
दीव्यन्तमक्षैः प्रिययाभिनृम्णया  
तदङ्गसङ्गस्तनकुङ्कुमस्रजम् ।  
बाह्वोर्दधानं मधुमल्लिकाश्रितां  
तस्याग्र आसीनमवेक्ष्य विस्मितः ॥ ३२ ॥  
स तं प्रविष्टं वृतमाततायिभिः  
भटैरनीकैरवलोक्य माधवः ।  
उद्यम्य मौर्वं परिघं व्यवस्थितो  
यथान्तको दण्डधरो जिघांसया ॥ ३३ ॥  
जिघृक्षया तान् परितः प्रसर्पतः  
शुनो यथा शूकरयूथपोऽहनत् ।  
ते हन्यमाना भवनाद् विनिर्गता  
निर्भिन्नमूर्धोरुभुजाः प्रदुद्रुवुः ॥ ३४ ॥  
तं नागपाशैर्बलिनन्दनो बली  
घ्नन्तं स्वसैन्यं कुपितो बबन्ध ह ।  
ऊषा भृशं शोकविषादविह्वला  
बद्धं निशम्याश्रुकलाक्ष्यरौदिषीत् ॥ ३५ ॥  
इति श्रीमद्भागवते महापुराणे पारमहंस्यां  
संहितायां दशमस्कन्धे उत्तरार्धे  
अनिरुद्धबन्धो नाम द्विषष्टितमोऽध्यायः ॥ ६२ ॥  
हरिः ॐ तत्सत् श्रीकृष्णार्पणमस्तु ॥