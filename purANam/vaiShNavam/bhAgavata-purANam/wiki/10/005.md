---
title: ००५

---
गोकुले भगवतो जातकर्मादि महोत्सवः,  
नन्दस्य मथुरागमनं, तत्र नन्दवसुदेवसंवादः -  
( अनुष्टुप् )  
श्रीशुक उवाच ।  
नन्दस्त्वात्मज उत्पन्ने जाताह्लादो महामनाः ।  
आहूय विप्रान् वेदज्ञान् स्नातः शुचिरलङ्कृतः ॥ १ ॥  
वाचयित्वा स्वस्त्ययनं जातकर्मात्मजस्य वै ।  
कारयामास विधिवत् पितृदेवार्चनं तथा ॥ २ ॥  
धेनूनां नियुते प्रादाद् विप्रेभ्यः समलङ्कृते ।  
तिलाद्रीन् सप्त रत्नौघ शातकौम्भाम्बरावृतान् ॥ ३ ॥  
कालेन स्नानशौचाभ्यां संस्कारैः तपसेज्यया ।  
शुध्यन्ति दानैः सन्तुष्ट्या द्रव्याण्यात्माऽऽत्मविद्यया ॥ ४ ॥  
सौमङ्गल्यगिरो विप्राः सूतमागधवन्दिनः ।  
गायकाश्च जगुर्नेदुः भेर्यो दुन्दुभयो मुहुः ॥ ५ ॥  
व्रजः सम्मृष्टसंसिक्त द्वाराजिरगृहान्तरः ।  
चित्रध्वज पताकास्रक् चैलपल्लवतोरणैः ॥ ६ ॥  
गावो वृषा वत्सतरा हरिद्रातैलरूषिताः ।  
विचित्र धातुबर्हस्रग् वस्त्रकाञ्चनमालिनः ॥ ७ ॥  
महार्हवस्त्राभरण कञ्चुकोष्णीषभूषिताः ।  
गोपाः समाययू राजन् नानोपायनपाणयः ॥ ८ ॥  
गोप्यश्चाकर्ण्य मुदिता यशोदायाः सुतोद्भवम् ।  
आत्मानं भूषयां चक्रुः वस्त्राकल्पाञ्जनादिभिः ॥ ९ ॥  
नवकुङ्कुमकिञ्जल्क मुखपङ्कजभूतयः ।  
बलिभिस्त्वरितं जग्मुः पृथुश्रोण्यश्चलत्कुचाः ॥ १० ॥  
( वसन्ततिलका )  
गोप्यः सुमृष्टमणिकुण्डल निष्ककण्ठ्यः ।  
चित्राम्बराः पथि शिखाच्युतमाल्यवर्षाः ।  
नन्दालयं सवलया व्रजतीर्विरेजुः  
व्यालोलकुण्डल पयोधरहारशोभाः ॥ ११ ॥  
( अनुष्टुप् )  
ता आशिषः प्रयुञ्जानाः चिरं पाहीति बालके ।  
हरिद्राचूर्णतैलाद्‌भिः सिञ्चन्त्यो जनमुज्जगुः ॥ १२ ॥  
अवाद्यन्त विचित्राणि वादित्राणि महोत्सवे ।  
कृष्णे विश्वेश्वरेऽनन्ते नन्दस्य व्रजमागते ॥ १३ ॥  
गोपाः परस्परं हृष्टा दधिक्षीरघृताम्बुभिः ।  
आसिञ्चन्तो विलिम्पन्तो नवनीतैश्च चिक्षिपुः ॥ १४ ॥  
नन्दो महामनास्तेभ्यो वासोऽलङ्कारगोधनम् ।  
सूतमागधवन्दिभ्यो येऽन्ये विद्योपजीविनः ॥ १५ ॥  
तैस्तैः कामैरदीनात्मा यथोचितं अपूजयत् ।  
विष्णोराराधनार्थाय स्वपुत्रस्योदयाय च ॥ १६ ॥  
रोहिणी च महाभागा नन्दगोपाभिनन्दिता ।  
व्यचरद् दिव्यवासःस्रक् कण्ठाभरणभूषिता ॥ १७ ॥  
तत आरभ्य नन्दस्य व्रजः सर्वसमृद्धिमान् ।  
हरेर्निवासात्मगुणै रमाक्रीडमभून् नृप ॥ १८ ॥  
गोपान् गोकुलरक्षायां निरूप्य मथुरां गतः ।  
नन्दः कंसस्य वार्षिक्यं करं दातुं कुरूद्वह ॥ १९ ॥  
वसुदेव उपश्रुत्य भ्रातरं नन्दमागतम् ।  
ज्ञात्वा दत्तकरं राज्ञे ययौ तद् अवमोचनम् ॥ २० ॥  
तं दृष्ट्वा सहसोत्थाय देहः प्राणमिवागतम् ।  
प्रीतः प्रियतमं दोर्भ्यां सस्वजे प्रेमविह्वलः ॥ २१ ॥  
पूजितः सुखमासीनः पृष्ट्वा अनामयमादृतः ।  
प्रसक्तधीः स्वात्मजयोः इदमाह विशाम्पते ॥ २२ ॥  
दिष्ट्या भ्रातः प्रवयस इदानीमप्रजस्य ते ।  
प्रजाशाया निवृत्तस्य प्रजा यत् समपद्यत ॥ २३ ॥  
दिष्ट्या संसारचक्रेऽस्मिन् वर्तमानः पुनर्भवः ।  
उपलब्धो भवानद्य दुर्लभं प्रियदर्शनम् ॥ २४ ॥  
नैकत्र प्रियसंवासः सुहृदां चित्रकर्मणाम् ।  
ओघेन व्यूह्यमानानां प्लवानां स्रोतसो यथा ॥ २५ ॥  
कच्चित् पशव्यं निरुजं भूर्यम्बुतृणवीरुधम् ।  
बृहद्वनं तदधुना यत्रास्से त्वं सुहृद्‌वृतः ॥ २६ ॥  
भ्रातर्मम सुतः कच्चित् मात्रा सह भवद्व्रजे ।  
तातं भवन्तं मन्वानो भवद्भ्यामुपलालितः ॥ २७ ॥  
पुंसस्त्रिवर्गो विहितः सुहृदो ह्यनुभावितः ।  
न तेषु क्लिश्यमानेषु त्रिवर्गोऽर्थाय कल्पते ॥ २८ ॥  
श्रीनन्द उवाच ।  
अहो ते देवकी पुत्राः कंसेन बहवो हताः ।  
एकावशिष्टावरजा कन्या सापि दिवं गता ॥ २९ ॥  
नूनं ह्यदृष्टनिष्ठोऽयं अदृष्टपरमो जनः ।  
अदृष्टमात्मनस्तत्त्वं यो वेद न स मुह्यति ॥ ३० ॥  
श्रीवसुदेव उवाच ।  
करो वै वार्षिको दत्तो राज्ञे दृष्टा वयं च वः ।  
नेह स्थेयं बहुतिथं सन्त्युत्पाताश्च गोकुले ॥ ३१ ॥  
श्रीशुक उवाच ।  
इति नन्दादयो गोपाः प्रोक्तास्ते शौरिणा ययुः ।  
अनोभिः अनडुद्युक्तैः तं अनुज्ञाप्य गोकुलम् ॥ ३२ ॥  
इति श्रीमद्भागवते महापुराणे पारमहंस्यां  
संहितायां दशमस्कन्धे पूर्वार्धे पञ्चमोऽध्यायः ॥ ५ ॥  
हरिः ॐ तत्सत् श्रीकृष्णार्पणमस्तु ॥