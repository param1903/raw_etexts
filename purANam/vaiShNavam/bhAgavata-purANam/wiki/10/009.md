---
title: ००९

---
श्रीकृष्णस्य उलूखले बन्धनम् -  
( अनुष्टुप् )  
श्रीशुक उवाच ।  
एकदा गृहदासीषु यशोदा नन्दगेहिनी ।  
कर्मान्तरनियुक्तासु निर्ममन्थ स्वयं दधि ॥ १ ॥  
यानि यानीह गीतानि तद्बालचरितानि च ।  
दधिनिर्मन्थने काले स्मरन्ती तान्यगायत ॥ २ ॥  
( मन्दाक्रान्ता )  
क्षौमं वासः पृथुकटितटे  
बिभ्रती सूत्रनद्धं ।  
पुत्रस्नेहस्नुतकुचयुगं  
जातकम्पं च सुभ्रूः ।  
रज्ज्वाकर्षश्रमभुजचलत्  
कङ्‌कणौ कुण्डले च  
स्विन्नं वक्त्रं कबरविगलन्  
मालती निर्ममन्थ ॥ ३ ॥  
( अनुष्टुप् )  
तां स्तन्यकाम आसाद्य मथ्नन्तीं जननीं हरिः ।  
गृहीत्वा दधिमन्थानं न्यषेधत्प्रीतिमावहन् ॥ ४ ॥  
( मिश्र )  
तमङ्‌कमारूढमपाययत् स्तनं  
स्नेहस्नुतं सस्मितमीक्षती मुखम् ।  
अतृप्तमुत्सृज्य जवेन सा ययौ  
उत्सिच्यमाने पयसि त्वधिश्रिते ॥ ५ ॥  
सञ्जातकोपः स्फुरितारुणाधरं  
सन्दश्य दद्‌भिर्दधिमन्थभाजनम् ।  
भित्त्वा मृषाश्रुर्दृषदश्मना रहो  
जघास हैयङ्‌गवमन्तरं गतः ॥ ६ ॥  
उत्तार्य गोपी सुशृतं पयः पुनः  
प्रविश्य सन्दृश्य च दध्यमत्रकम् ।  
भग्नं विलोक्य स्वसुतस्य कर्म  
तज्जहास तं चापि न तत्र पश्यती ॥ ७ ॥  
उलूखलाङ्‌घ्रेरुपरि व्यवस्थितं  
मर्काय कामं ददतं शिचि स्थितम् ।  
हैयङ्‌गवं चौर्यविशङ्‌कितेक्षणं  
निरीक्ष्य पश्चात् सुतमागमच्छनैः ॥ ८ ॥  
तां आत्तयष्टिं प्रसमीक्ष्य सत्वरः  
ततोऽवरुह्यापससार भीतवत् ।  
गोप्यन्वधावन्न यमाप योगिनां  
क्षमं प्रवेष्टुं तपसेरितं मनः ॥ ९ ॥  
अन्वञ्चमाना जननी बृहच्चलत्  
श्रोणीभराक्रान्तगतिः सुमध्यमा ।  
जवेन विस्रंसितकेशबन्धन  
च्युतप्रसूनानुगतिः परामृशत् ॥ १० ॥  
कृतागसं तं प्ररुदन्तमक्षिणी  
कर्षन्तमञ्जन्मषिणी स्वपाणिना ।  
उद्वीक्षमाणं भयविह्वलेक्षणं  
हस्ते गृहीत्वा भिषयन्त्यवागुरत् ॥ ११ ॥  
( अनुष्टुप् )  
त्यक्त्वा यष्टिं सुतं भीतं विज्ञायार्भकवत्सला ।  
इयेष किल तं बद्धुं दाम्नातद्‌वीर्यकोविदा ॥ १२ ॥  
न चान्तर्न बहिर्यस्य न पूर्वं नापि चापरम् ।  
पूर्वापरं बहिश्चान्तः जगतो यो जगच्च यः ॥ १३ ॥  
तं मत्वात्मजमव्यक्तं मर्त्यलिङ्‌गमधोक्षजम् ।  
गोपिकोलूखले दाम्ना बबन्ध प्राकृतं यथा ॥ १४ ॥  
तद्दाम बध्यमानस्य स्वार्भकस्य कृतागसः ।  
द्व्यङ्‌गुलोनमभूत्तेन सन्दधेऽन्यच्च गोपिका ॥ १५ ॥  
यदाऽऽसीत् तदपि न्यूनं तेनान्यदपि सन्दधे ।  
तदपि द्व्यङ्‌गुलं न्यूनं यद् यद् आदत्त बन्धनम् ॥ १६ ॥  
एवं स्वगेहदामानि यशोदा सन्दधत्यपि ।  
गोपीनां सुस्मयन्तीनां स्मयन्ती विस्मिताभवत् ॥ १७ ॥  
स्वमातुः स्विन्नगात्राया विस्रस्तकबरस्रजः ।  
दृष्ट्वा परिश्रमं कृष्णः कृपयाऽऽसीत् स्वबन्धने ॥ १८ ॥  
एवं सन्दर्शिता ह्यङ्‌ग हरिणा भृत्यवश्यता ।  
स्ववशेनापि कृष्णेन यस्येदं सेश्वरं वशे ॥ १९ ॥  
नेमं विरिञ्चो न भवो न श्रीरप्यङ्‌गसंश्रया ।  
प्रसादं लेभिरे गोपी यत् तत्प्राप विमुक्तिदात् ॥ २० ॥  
नायं सुखापो भगवान् देहिनां गोपिकासुतः ।  
ज्ञानिनां चात्मभूतानां यथा भक्तिमतां इह ॥ २१ ॥  
कृष्णस्तु गृहकृत्येषु व्यग्रायां मातरि प्रभुः ।  
अद्राक्षीत् अर्जुनौ पूर्वं गुह्यकौ धनदात्मजौ ॥ २२ ॥  
पुरा नारदशापेन वृक्षतां प्रापितौ मदात् ।  
नलकूवरमणिग्रीवौ इति ख्यातौ श्रियान्वितौ ॥ २३ ॥  
इति श्रीमद्भागवते महापुराणे पारमहंस्यां  
संहितायां दशमस्कन्धे पूर्वार्धे नवमोऽध्यायः ॥ ९ ॥  
हरिः ॐ तत्सत् श्रीकृष्णार्पणमस्तु ॥