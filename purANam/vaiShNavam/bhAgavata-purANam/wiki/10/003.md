---
title: ००३

---
श्रीशुक उवाच ।  
अथ सर्वगुणोपेतः कालः परमशोभनः ।  
यर्हि एव अजनजन्मर्क्षं शान्तर्क्ष-ग्रहतारकम् ॥ १ ॥  
दिशः प्रसेदुर्गगनं निर्मलोडुगणोदयम् ।  
मही मङ्गलभूयिष्ठ पुरग्राम-व्रजाकरा ॥ २ ॥  
नद्यः प्रसन्नसलिला ह्रदा जलरुहश्रियः ।  
द्विजालिकुल सन्नाद स्तबका वनराजयः ॥ ३ ॥  
ववौ वायुः सुखस्पर्शः पुण्यगन्धवहः शुचिः ।  
अग्नयश्च द्विजातीनां शान्तास्तत्र समिन्धत ॥ ४ ॥  
मनांस्यासन् प्रसन्नानि साधूनां असुरद्रुहाम् ।  
जायमानेऽजने तस्मिन् नेदुर्दुन्दुभयो दिवि ॥ ५ ॥  
जगुः किन्नरगन्धर्वाः तुष्टुवुः सिद्धचारणाः ।  
विद्याधर्यश्च ननृतुः अप्सरोभिः समं तदा ॥ ६ ॥  
मुमुचुर्मुनयो देवाः सुमनांसि मुदान्विताः ।  
मन्दं मन्दं जलधरा जगर्जुः अनुसागरम् ॥ ७ ॥  
निशीथे तम उद्भूते जायमाने जनार्दने ।  
देवक्यां देवरूपिण्यां विष्णुः सर्वगुहाशयः ।  
आविरासीद् यथा प्राच्यां दिशि इन्दुरिव पुष्कलः ॥ ८ ॥  
तमद्भुतं बालकमम्बुजेक्षणं  
चतुर्भुजं शङ्खगदार्युदायुधम् ।  
श्रीवत्सलक्ष्मं गलशोभि कौस्तुभं  
पीताम्बरं सान्द्रपयोदसौभगम् ॥ ९ ॥  
महार्हवैदूर्यकिरीटकुण्डल  
त्विषा परिष्वक्त सहस्रकुन्तलम् ।  
उद्दाम काञ्च्यङ्गद कङ्कणादिभिः  
विरोचमानं वसुदेव ऐक्षत ॥ १० ॥  
स विस्मयोत्फुल्ल विलोचनो हरिं  
सुतं विलोक्यानकदुन्दुभिस्तदा ।  
कृष्णावतारोत्सव सम्भ्रमोऽस्पृशन्  
मुदा द्विजेभ्योऽयुतमाप्लुतो गवाम् ॥ ११ ॥  
अथैनमस्तौदवधार्य पूरुषं  
परं नताङ्‌गः कृतधीः कृताञ्जलिः ।  
स्वरोचिषा भारत सूतिकागृहं  
विरोचयन्तं गतभीः प्रभाववित् ॥ १२ ॥  
श्रीवसुदेव उवाच ।  
विदितोऽसि भवान् साक्षात् पुरुषः प्रकृतेः परः ।  
केवलानुभवानन्द स्वरूपः सर्वबुद्धिदृक् ॥ १३ ॥  
स एव स्वप्रकृत्येदं सृष्ट्वाग्रे त्रिगुणात्मकम् ।  
तदनु त्वं ह्यप्रविष्टः प्रविष्ट इव भाव्यसे ॥ १४ ॥  
यथा इमे अविकृता भावाः तथा ते विकृतैः सह ।  
नानावीर्याः पृथग्भूता विराजं जनयन्ति हि ॥ १५ ॥  
सन्निपत्य समुत्पाद्य दृश्यन्तेऽनुगता इव ।  
प्रागेव विद्यमानत्वात् न तेषां इह सम्भवः ॥ १६ ॥  
एवं भवान् बुद्ध्यनुमेयलक्षणैः  
ग्राह्यैर्गुणैः सन्नपि तद्गुणाग्रहः ।  
अनावृतत्वाद् बहिरन्तरं न ते  
सर्वस्य सर्वात्मन आत्मवस्तुनः ॥ १७ ॥  
य आत्मनो दृश्यगुणेषु सन्निति  
व्यवस्यते स्व-व्यतिरेकतोऽबुधः ।  
विनानुवादं न च तन्मनीषितं  
सम्यग् यतस्त्यक्तमुपाददत् पुमान् ॥ १८ ॥  
त्वत्तोऽस्य जन्मस्थिति संयमान् विभो  
वदन्ति अनीहात् अगुणाद् अविक्रियात् ।  
त्वयीश्वरे ब्रह्मणि नो विरुध्यते  
त्वद् आश्रयत्वाद् उपचर्यते गुणैः ॥ १९ ॥  
स त्वं त्रिलोकस्थितये स्वमायया  
बिभर्षि शुक्लं खलु वर्णमात्मनः ।  
सर्गाय रक्तं रजसोपबृंहितं  
कृष्णं च वर्णं तमसा जनात्यये ॥ २० ॥  
त्वमस्य लोकस्य विभो रिरक्षिषुः  
गृहेऽवतीर्णोऽसि ममाखिलेश्वर ।  
राजन्य सञ्ज्ञासुरकोटि यूथपैः  
निर्व्यूह्यमाना निहनिष्यसे चमूः ॥ २१ ॥  
अयं त्वसभ्यस्तव जन्म नौ गृहे  
श्रुत्वाग्रजांस्ते न्यवधीत् सुरेश्वर ।  
स तेऽवतारं पुरुषैः समर्पितं  
श्रुत्वाधुनैव अभिसरत्युदायुधः ॥ २२ ॥  
श्रीशुक उवाच ।  
अथैनं आत्मजं वीक्ष्य महापुरुष लक्षणम् ।  
देवकी तं उपाधावत् कंसाद् भीता सुचिस्मिता ॥ २३ ॥  
श्रीदेवक्युवाच ।  
रूपं यत् तत् प्राहुरव्यक्तमाद्यं  
ब्रह्म ज्योतिर्निर्गुणं निर्विकारम् ।  
सत्तामात्रं निर्विशेषं निरीहं  
स त्वं साक्षात् विष्णुरध्यात्मदीपः ॥ २४ ॥  
नष्टे लोके द्विपरार्धावसाने  
महाभूतेषु आदिभूतं गतेषु ।  
व्यक्ते अव्यक्तं कालवेगेन याते  
भवान् एकः शिष्यते शेषसञ्ज्ञः ॥ २५ ॥  
योऽयं कालस्तस्य तेऽव्यक्तबन्धो  
चेष्टां आहुः चेष्टते येन विश्वम् ।  
निमेषादिः वत्सरान्तो महीयान्  
तं त्वेशानं क्षेमधाम प्रपद्ये ॥ २६ ॥  
मर्त्यो मृत्युव्यालभीतः पलायन्  
लोकान् सर्वान् निर्भयं नाध्यगच्छत् ।  
त्वत्पादाब्जं प्राप्य यदृच्छयाद्य  
स्वस्थः शेते मृत्युरस्मादपैति ॥ २७ ॥  
स त्वं घोरात् उग्रसेनात्मजात् नः  
त्राहि त्रस्तान् भृत्यवित्रासहासि ।  
रूपं चेदं पौरुषं ध्यानधिष्ण्यं  
मा प्रत्यक्षं मांसदृशां कृषीष्ठाः ॥ २८ ॥  
जन्म ते मय्यसौ पापो मा विद्यात् मधुसूदन ।  
समुद्विजे भवद्धेतोः कंसाद् अहमधीरधीः ॥ २९ ॥  
उपसंहर विश्वात्मन् अदो रूपं अलौकिकम् ।  
शङ्खचक्रगदापद्म श्रिया जुष्टं चतुर्भुजम् ॥ ३० ॥  
विश्वं यदेतत् स्वतनौ निशान्ते  
यथावकाशं पुरुषः परो भवान् ।  
बिभर्ति सोऽयं मम गर्भगो अभूद्  
अहो नृलोकस्य विडम्बनं हि तत् ॥ ३१ ॥  
श्रीभगवानुवाच ।  
त्वमेव पूर्वसर्गेऽभूः पृश्निः स्वायम्भुवे सति ।  
तदायं सुतपा नाम प्रजापतिः अकल्मषः ॥ ३२ ॥  
युवां वै ब्रह्मणाऽऽदिष्टौ प्रजासर्गे यदा ततः ।  
सन्नियम्येन्द्रियग्रामं तेपाथे परमं तपः ॥ ३३ ॥  
वर्षवाता-तप-हिम घर्मकालगुणाननु ।  
सहमानौ श्वासरोध विनिर्धूत-मनोमलौ ॥ ३४ ॥  
शीर्णपर्णा-निलाहारौ उपशान्तेन चेतसा ।  
मत्तः कामान् अभीप्सन्तौ मद् आराधनमीहतुः ॥ ३५ ॥  
एवं वां तप्यतोस्तीव्रं तपः परमदुष्करम् ।  
दिव्यवर्षसहस्राणि द्वादशेयुः मदात्मनोः ॥ ३६ ॥  
तदा वां परितुष्टोऽहं अमुना वपुषानघे ।  
तपसा श्रद्धया नित्यं भक्त्या च हृदि भावितः ॥ ३७ ॥  
प्रादुरासं वरदराड् युवयोः कामदित्सया ।  
व्रियतां वर इत्युक्ते मादृशो वां वृतः सुतः ॥ ३८ ॥  
अजुष्टग्राम्यविषयौ अनपत्यौ च दम्पती ।  
न वव्राथेऽपवर्गं मे मोहितौ देवमायया ॥ ३९ ॥  
गते मयि युवां लब्ध्वा वरं मत्सदृशं सुतम् ।  
ग्राम्यान् भोगान् अभुञ्जाथां युवां प्राप्तमनोरथौ ॥ ४० ॥  
अदृष्ट्वान्यतमं लोके शीलौदार्यगुणैः समम् ।  
अहं सुतो वामभवं पृश्निगर्भ इति श्रुतः ॥ ४१ ॥  
तयोर्वां पुनरेवाहं अदित्यामास कश्यपात् ।  
उपेन्द्र इति विख्यातो वामनत्वाच्च वामनः ॥ ४२ ॥  
तृतीयेऽस्मिन् भवेऽहं वै तेनैव वपुषाथ वाम् ।  
जातो भूयस्तयोरेव सत्यं मे व्याहृतं सति ॥ ४३ ॥  
एतद् वां दर्शितं रूपं प्राग्जन्म स्मरणाय मे ।  
नान्यथा मद्भवं ज्ञानं मर्त्यलिङ्गेन जायते ॥ ४४ ॥  
युवां मां पुत्रभावेन ब्रह्मभावेन चासकृत् ।  
चिन्तयन्तौ कृतस्नेहौ यास्येथे मद्गतिं पराम् ॥ ४५ ॥  
श्रीशुक उवाच ।  
इत्युक्त्वासीत् हरिः तूष्णीं भगवान् आत्ममायया ।  
पित्रोः सम्पश्यतोः सद्यो बभूव प्राकृतः शिशुः ॥ ४६ ॥  
ततश्च शौरिः भगवत्प्रचोदितः  
सुतं समादाय स सूतिकागृहात् ।  
यदा बहिर्गन्तुमियेष तर्ह्यजा  
या योगमायाजनि नन्दजायया ॥ ४७ ॥  
तया हृतप्रत्यय सर्ववृत्तिषु  
द्वाःस्थेषु पौरेष्वपि शायितेष्वथ ।  
द्वारस्तु सर्वाः पिहिता दुरत्यया  
बृहत् कपाटायस कीलश्रृङ्खलैः ॥ ४८ ॥  
ताः कृष्णवाहे वसुदेव आगते  
स्वयं व्यवर्यन्त यथा तमो रवेः ।  
ववर्ष पर्जन्य उपांशुगर्जितः  
शेषोऽन्वगाद् वारि निवारयन् फणैः ॥ ४९ ॥  
मघोनि वर्षत्यसकृत् यमानुजा  
गम्भीर तोयौघ जवोर्मि फेनिला ।  
भयानकावर्त शताकुला नदी  
मार्गं ददौ सिन्धुरिव श्रियः पतेः ॥ ५० ॥  
नन्दव्रजं शौरिरुपेत्य तत्र तान्  
गोपान् प्रसुप्तान् उपलभ्य निद्रया ।  
सुतं यशोदाशयने निधाय तत्  
सुतां उपादाय पुनर्गृहान् अगात् ॥ ५१ ॥  
देवक्याः शयने न्यस्य वसुदेवोऽथ दारिकाम् ।  
प्रतिमुच्य पदोर्लोहं आस्ते पूर्ववदावृतः ॥ ५२ ॥  
यशोदा नन्दपत्नी च जातं परमबुध्यत ।  
न तल्लिङ्गं परिश्रान्ता निद्रयापगतस्मृतिः ॥ ५३ ॥  
इति श्रीमद्भागवते महापुराणे पारमहंस्यां संहितायां  
दशमस्कन्धे पूर्वार्धे कृष्णजन्मनि तृतीयोध्याऽयः ॥ ३ ॥  
हरिः ॐ तत्सत् श्रीकृष्णार्पणमस्तु ॥