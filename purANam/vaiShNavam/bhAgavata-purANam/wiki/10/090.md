---
title: ०९०

---
श्रीकृष्णलीलानां सङ्क्षेपतोऽवर्णनं, तन्महिषीणां तस्मिन्  
अनुरागाधिक्यं यदुवंशीयानामसख्येयत्व प्रतिपादनं च -  
श्रीशुक उवाच  
( अनुष्टुप् )  
सुखं स्वपुर्यां निवसन् द्वारकायां श्रियः पतिः ।  
सर्वसम्पत्समृद्धायां जुष्टायां वृष्णिपुङ्गवैः ॥ १ ॥  
स्त्रीभिश्चोत्तमवेषाभिः नवयौवनकान्तिभिः ।  
कन्दुकादिभिर्हर्म्येषु क्रीडन्तीभिस्तडिद्द्युभिः ॥ २ ॥  
नित्यं सङ्कुलमार्गायां मदच्युद्‌भिर्मतङ्गजैः ।  
स्वलङ्कृतैर्भटैरश्वै रथैश्च कनकोज्ज्वलैः ॥ ३ ॥  
उद्यानोपवनाढ्यायां पुष्पितद्रुमराजिषु ।  
निर्विशद्‌भृङ्गविहगैः नादितायां समन्ततः ॥ ४ ॥  
रेमे षोडशसाहस्र पत्नीनां एकवल्लभः ।  
तावद्विचित्ररूपोऽसौ तद्‌गेहेषु महर्द्धिषु ॥ ५ ॥  
प्रोत्फुल्लोत्पलकह्लार कुमुदाम्भोजरेणुभिः ।  
वासितामलतोयेषु कूजद्‌द्विजकुलेषु च ॥ ६ ॥  
विजहार विगाह्याम्भो ह्रदिनीषु महोदयः ।  
कुचकुङ्कुमलिप्ताङ्गः परिरब्धश्च योषिताम् ॥ ७ ॥  
उपगीयमानो गन्धर्वैः मृदङ्गपणवानकान् ।  
वादयद्‌भिर्मुदा वीणां सूतमागधवन्दिभिः ॥ ८ ॥  
सिच्यमानोऽच्युतस्ताभिः हसन्तीभिः स्म रेचकैः ।  
प्रतिषिञ्चन् विचिक्रीडे यक्षीभिर्यक्षराडिव ॥ ९ ॥  
( वसन्ततिलका )  
ताः क्लिन्नवस्त्रविवृतोरुकुचप्रदेशाः  
सिञ्चन्त्य उद्धृतबृहत्कवरप्रसूनाः ।  
कान्तं स्म रेचकजिहीर्षययोपगुह्य  
जातस्मरोत्स्मयलसद् वदना विरेजुः ॥ १० ॥  
कृष्णस्तु तत्स्तनविषत् जितकुङ्कुमस्रक्  
क्रीडाभिषङ्गधुतकुन्तलवृन्दबन्धः ।  
सिञ्चन् मुन्मुहुर्युवतिभिः प्रतिषिच्यमानो  
रेमे करेणुभिरिवेभपतिः परीतः ॥ ११ ॥  
( अनुष्टुप् )  
नटानां नर्तकीनां च गीतवाद्योपजीविनाम् ।  
क्रीडालङ्कारवासांसि कृष्णोऽदात्तस्य च स्त्रियः ॥ १२ ॥  
कृष्णस्यैवं विहरतो गत्यालापेक्षितस्मितैः ।  
नर्मक्ष्वेलिपरिष्वङ्गैः स्त्रीणां किल हृता धियः ॥ १३ ॥  
ऊचुर्मुकुन्दैकधियो गिर उन्मत्तवज्जडम् ।  
चिन्तयन्त्योऽरविन्दाक्षं तानि मे गदतः श्रृणु ॥ १४ ॥  
महिष्य ऊचुः -  
( मालिनी )  
कुररि विलपसि त्वं वीतनिद्रा न शेषे  
स्वपिति जगति रात्र्यामीश्वरो गुप्तबोधः ।  
वयमिव सखि कच्चिद्‌गाढनिर्विद्धचेता  
नलिननयनहासोदारलीलेक्षितेन ॥ १५ ॥  
( वसन्ततिलका )  
नेत्रे निमीलयसि नक्तमदृष्टबन्धुः  
त्वं रोरवीषि करुणं बत चक्रवाकि ।  
दास्यं गत वयमिवाच्युतपादजुष्टां  
किं वा स्रजं स्पृहयसे कबरेण वोढुम् ॥ १६ ॥  
( मिश्र )  
भो भोः सदा निष्टनसे उदन्वन्  
अलब्धनिद्रोऽधिगतप्रजागरः ।  
किं वा मुकुन्दापहृतात्मलाञ्छनः  
प्राप्तां दशां त्वं च गतो दुरत्ययाम् ॥ १७ ॥  
( वसन्ततिलका )  
त्वं यक्ष्मणा बलवतासि गृहीत इन्दो  
क्षीणस्तमो न निजदीधितिभिः क्षिणोषि ।  
कच्चिन् गकुन्दगदितानि यथा वयं त्वं  
विस्मृत्य भोः स्थगितगीरुपलक्ष्यसे नः ॥ १८ ॥  
( अनुष्टुप् )  
किं न्वाचरितमस्माभिः मलयानिल तेऽप्रियम् ।  
गोविन्दापाङ्गनिर्भिन्ने हृदीरयसि नः स्मरम् ॥ १९ ॥  
( मन्दाक्रान्ता )  
मेघ श्रीमन् त्वमसि दयितो यादवेन्द्रस्य नूनं  
श्रीवत्साङ्कं वयमिव भवान् ध्यायति प्रेमबद्धः ।  
अत्युत्कण्ठः शबलहृदयोऽस्मद्विधो बाष्पधाराः  
स्मृत्वा स्मृत्वा विसृजसि मुहुर्दुःखदस्तत्प्रसङ्गः ॥ २० ॥  
( वियोगिनि )  
प्रियरावपदानि भाषसे मृत  
सञ्जीविकयानया गिरा  
करवाणि किमद्य ते प्रियं  
वद मे वल्गितकण्ठ कोकिल ॥ २१ ॥  
( पुष्पिताग्रा )  
न चलसि न वदस्युदारबुद्धे  
क्षितिधर चिन्तयसे महान्तमर्थम् ।  
अपि बत वसुदेवनन्दनाङ्‌घ्रिं  
वयमिव कामयसे स्तनैर्विधर्तुम् ॥ २२ ॥  
( वसन्ततिलका )  
शुष्यद्ध्रदाः करशिता बत सिन्धुपत्न्यः  
सम्प्रत्यपास्तकमलश्रिय इष्टभर्तुः ।  
यद्वद् वयं मधुपतेः प्रणयावलोकम्  
अप्राप्य मुष्टहृदयाः पुरुकर्शिताः स्म ॥ २३ ॥  
( शार्दूलविक्रिडित )  
हंस स्वागतमास्यतां पिब पयो ब्रूह्यङ्ग शौरेः कथां  
दूतं त्वां नु विदाम कच्चिदजितः स्वस्त्यास्त उक्तं पुरा ।  
किं वा नश्चलसौहृदः स्मरति तं कस्माद्‌भजामो वयं  
क्षौद्रालापय कामदं श्रियमृते सैवैकनिष्ठा स्त्रियाम् ॥ २४ ॥  
श्रीशुक उवाच -  
( अनुष्टुप् )  
इतीदृशेन भावेन कृष्णे योगेश्वरेश्वरे ।  
क्रियमाणेन माधव्यो लेभिरे परमां गतिम् ॥ २५ ॥  
श्रुतमात्रोऽपि यः स्त्रीणां प्रसह्याकर्षते मनः ।  
उरुगायोरुगीतो वा पश्यन्तीनां कुतः पुनः ॥ २६ ॥  
याः सम्पर्यचरन् प्रेम्णा पादसंवाहनादिभिः ।  
जगद्‌गुरुं भर्तृबुद्ध्या तासां किं वर्ण्यते तपः ॥ २७ ॥  
एवं वेदोदितं धर्मं अनुतिष्ठन् सतां गतिः ।  
गृहं धर्मार्थकामानां मुहुश्चादर्शयत् पदम् ॥ २८ ॥  
आस्थितस्य परं धर्मं कृष्णस्य गृहमेधिनाम् ।  
आसन् षोडशसाहस्रं महिष्यश्च शताधिकम् ॥ २९ ॥  
तासां स्त्रीरत्नभूतानां अष्टौ याः प्रागुदाहृताः ।  
रुक्मिणीप्रमुखा राजन् तत्पुत्राश्चानुपूर्वशः ॥ ३० ॥  
एकैकस्यां दश दश कृष्णोऽजीजनदात्मजान् ।  
यावत्य आत्मनो भार्या अमोघगतिरीश्वरः ॥ ३१ ॥  
तेषां उद्दामवीर्याणां अष्टादश महारथाः ।  
आसन्नुदारयशसः तेषां नामानि मे शृणु ॥ ३२ ॥  
प्रद्युम्नश्चानिरुद्धश्च दीप्तिमान् भानुरेव च ।  
साम्बो मधुर्बृहद्‌भानुः चित्रभानुर्वृकोऽरुणः ॥ ३३ ॥  
पुष्करो वेदबाहुश्च श्रुतदेवः सुनन्दनः ।  
चित्रबाहुर्विरूपश्च कविर्न्यग्रोध एव च ॥ ३४ ॥  
एतेषां अपि राजेन्द्र तनुजानां मधुद्विषः ।  
प्रद्युम्न आसीत् प्रथमः पितृवद् रुक्मिणीसुतः ॥ ३५ ॥  
स रुक्मिणो दुहितरं उपयेमे महारथः ।  
तस्यां ततोऽनिरुद्धोऽभूत् नागायतबलान्वितः ॥ ३६ ॥  
स चापि रुक्मिणः पौत्रीं दौहित्रो जगृहे ततः ।  
वज्रस्तस्याभवद् यस्तु मौषलादवशेषितः ॥ ३७ ॥  
प्रतिबाहुरभूत्तस्मात् सुबाहुस्तस्य चात्मजः ।  
सुबाहोः शान्तसेनोऽभूत् शतसेनस्तु तत्सुतः ॥ ३८ ॥  
न ह्येतस्मिन्कुले जाता अधना अबहुप्रजाः ।  
अल्पायुषोऽल्पवीर्याश्च अब्रह्मण्याश्च जज्ञिरे ॥ ३९ ॥  
यदुवंशप्रसूतानां पुंसां विख्यातकर्मणाम् ।  
सङ्ख्या न शक्यते कर्तुं अपि वर्षायुतैर्नृप ॥ ४० ॥  
तिस्रः कोट्यः सहस्राणां अष्टाशीतिशतानि च ।  
आसन्यदुकुलाचार्याः कुमाराणां इति श्रुतम् ॥ ४१ ॥  
सङ्ख्यानं यादवानां कः करिष्यति महात्मनाम् ।  
यत्रायुतानां अयुत लक्षेणास्ते स आहुकः ॥ ४२ ॥  
देवासुराहवहता दैतेया ये सुदारुणाः ।  
ते चोत्पन्ना मनुष्येषु प्रजा दृप्ता बबाधिरे ॥ ४३ ॥  
तन्निग्रहाय हरिणा प्रोक्ता देवा यदोः कुले ।  
अवतीर्णाः कुलशतं तेषां एकाधिकं नृप ॥ ४४ ॥  
तेषां प्रमाणं भगवान् प्रभुत्वेनाभवद्धरिः ।  
ये चानुवर्तिनस्तस्य ववृधुः सर्वयादवाः ॥ ४५ ॥  
शय्यासनाटनालाप क्रीडास्नानादिकर्मसु ।  
न विदुः सन्तमात्मानं वृष्णयः कृष्णचेतसः ॥ ४६ ॥  
( स्रग्धरा )  
तीर्थं चक्रे नृपोनं यदजनि यदुषु  
स्वःसरित्पादशौचं ।  
विद्विट्‌स्निग्धाः स्वरूपं ययुरजितपरा  
श्रीर्यदर्थेऽन्ययत्नः ।  
यन्नामामङ्गलघ्नं श्रुतमथ गदितं  
यत्कृतो गोत्रधर्मः  
कृष्णस्यैतन्न चित्रं क्षितिभरहरणं  
कालचक्रायुधस्य ॥ ४७ ॥  
( मालिनी )  
जयति जननिवासो देवकीजन्मवादो  
यदुवरपरिषत्स्वैर्दोर्भिरस्यन्नधर्मम् ।  
स्थिरचरवृजिनघ्नः सुस्मितश्रीमुखेन  
व्रजपुरवनितानां वर्धयन् कामदेवम् ॥ ४८ ॥  
( वसन्ततिलका )  
इत्थं परस्य निजवर्त्मरिरक्षयात्त  
लीलातनोस्तदनुरूपविडम्बनानि ।  
कर्माणि कर्मकषणानि यदूत्तमस्य  
श्रूयादमुष्य पदयोरनुवृत्तिमिच्छन् ॥ ४९ ॥  
मर्त्यस्तयानुसवमेधितया मुकुन्द  
श्रीमत्कथाश्रवणकीर्तनचिन्तयैति ।  
तद्धाम दुस्तरकृतान्तजवापवर्गं  
ग्रामाद्वनं क्षितिभुजोऽपि ययुर्यदर्थाः ॥ ५० ॥  
इति श्रीमद्भागवते महापुराणे पारमहंस्यां  
संहितायां दशमस्कन्धे उत्तरार्धे  
श्रीकृष्णचरितानुवर्णनं नाम नवतितमोऽध्यायः ॥ ९० ॥  
हरिः ॐ तत्सत् श्रीकृष्णार्पणमस्तु ॥