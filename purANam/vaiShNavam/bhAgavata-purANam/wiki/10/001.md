---
title: ००१

---
श्रीकृष्णावतारोपक्रमः, ब्रह्मकर्तृकं पृथिव्या आश्वासनं कंसस्य देवकीवधोद्योगाद्  
वसुदेववचनेन निवृत्तिः, षण्णां देवकीपुत्राणां कंसकतृको वधश्च -  
श्रीराजोवाच ।  
( अनुष्टुप् )  
कथितो वंशविस्तारो भवता सोमसूर्ययोः ।  
राज्ञां च उभयवंश्यानां चरितं परमाद्भुतम् ॥ १ ॥  
यदोश्च धर्मशीलस्य नितरां मुनिसत्तम ।  
तत्रांशेन अवतीर्णस्य विष्णोर्वीर्याणि शंस नः ॥ २ ॥  
अवतीर्य यदोर्वंशे भगवान् भूतभावनः ।  
कृतवान् यानि विश्वात्मा तानि नो वद विस्तरात् ॥ ३ ॥  
( उपेन्द्रवज्रा )  
निवृत्ततर्षैः उपगीयमानाद्  
भवौषधात् श्रोत्रमनोऽभिरामात् ।  
क उत्तमश्लोकगुणानुवादात्  
पुमान् विरज्येत विना पशुघ्नात् ॥ ४ ॥  
( वंशस्थ )  
पितामहा मे समरेऽमरञ्जयैः  
देवव्रताद्यातिरथैस्तिमिङ्‌गिलैः ।  
दुरत्ययं कौरवसैन्यसागरं  
कृत्वातरन् वत्सपदं स्म यत्प्लवाः ॥ ५ ॥  
( इन्द्रवज्रा )  
द्रौण्यस्त्रविप्लुष्टमिदं मदङ्‌गं  
सन्तानबीजं कुरुपाण्डवानाम् ।  
जुगोप कुक्षिं गत आत्तचक्रो  
मातुश्च मे यः शरणं गतायाः ॥ ६ ॥  
वीर्याणि तस्याखिलदेहभाजां  
अन्तर्बहिः पूरुषकालरूपैः ।  
प्रयच्छतो मृत्युमुतामृतं च  
मायामनुष्यस्य वदस्व विद्वन् ॥ ७ ॥  
( अनुष्टुप् )  
रोहिण्यास्तनयः प्रोक्तो रामः सङ्कर्षणस्त्वया ।  
देवक्या गर्भसम्बन्धः कुतो देहान्तरं विना ॥ ८ ॥  
कस्मात् मुकुन्दो भगवान् पितुर्गेहाद् व्रजं गतः ।  
क्व वासं ज्ञातिभिः सार्धं कृतवान् सात्वतां पतिः ॥ ९ ॥  
व्रजे वसन् किं अकरोत् मधुपुर्यां च केशवः ।  
भ्रातरं चावधीत् कंसं मातुः अद्धा अतदर्हणम् ॥ १० ॥  
देहं मानुषमाश्रित्य कति वर्षाणि वृष्णिभिः ।  
यदुपुर्यां सहावात्सीत् पत्न्यः कत्यभवन् प्रभोः ॥ ११ ॥  
एतत् अन्यच्च सर्वं मे मुने कृष्णविचेष्टितम् ।  
वक्तुमर्हसि सर्वज्ञ श्रद्दधानाय विस्तृतम् ॥ १२ ॥  
नैषातिदुःसहा क्षुन्मां त्यक्तोदं अपि बाधते ।  
पिबन्तं त्वन्मुखाम्भोज अच्युतं हरिकथामृतम् ॥ १३ ॥  
सूत उवाच ।  
( वसन्ततिलका )  
एवं निशम्य भृगुनन्दन साधुवादं ।  
वैयासकिः स भगवान् अथ विष्णुरातम् ।  
प्रत्यर्च्य कृष्णचरितं कलिकल्मषघ्नं ।  
व्याहर्तुमारभत भागवतप्रधानः ॥ १४ ॥  
श्रीशुक उवाच ।  
( अनुष्टुप् )  
सम्यग्व्यवसिता बुद्धिः तव राजर्षिसत्तम ।  
वासुदेवकथायां ते यज्जाता नैष्ठिकी रतिः ॥ १५ ॥  
वासुदेवकथाप्रश्नः पुरुषान् त्रीन् पुनाति हि ।  
वक्तारं पृच्छकं श्रोतॄन् तत्पादसलिलं यथा ॥ १६ ॥  
भूमिः दृप्तनृपव्याज दैत्यानीकशतायुतैः ।  
आक्रान्ता भूरिभारेण ब्रह्माणं शरणं ययौ ॥ १७ ॥  
गौर्भूत्वा अश्रुमुखी खिन्ना क्रन्दन्ती करुणं विभोः ।  
उपस्थितान्तिके तस्मै व्यसनं स्वं अवोचत ॥ १८ ॥  
ब्रह्मा तद् उपधार्याथ सह देवैस्तया सह ।  
जगाम स-त्रिनयनः तीरं क्षीरपयोनिधेः ॥ १९ ॥  
तत्र गत्वा जगन्नाथं देवदेवं वृषाकपिम् ।  
पुरुषं पुरुषसूक्तेन उपतस्थे समाहितः ॥ २० ॥  
( वंशस्थ )  
गिरं समाधौ गगने समीरितां  
निशम्य वेधास्त्रिदशानुवाच ह ।  
गां पौरुषीं मे श्रृणुतामराः पुनः  
विधीयतां आशु तथैव मा चिरम् ॥ २१ ॥  
पुरैव पुंसा अवधृतो धराज्वरो  
भवद्‌भिः अंशैः यदुषूपजन्यताम् ।  
स यावद् उर्व्या भरं इश्वरेश्वरः  
स्वकालशक्त्या क्षपयन् चरेद् भुवि ॥ २२ ॥  
( अनुष्टुप् )  
वसुदेवगृहे साक्षाद् भगवान् पुरुषः परः ।  
जनिष्यते तत्प्रियार्थं सम्भवन्तु सुरस्त्रियः ॥ २३ ॥  
वासुदेवकलानन्तः सहस्रवदनः स्वराट् ।  
अग्रतो भविता देवो हरेः प्रियचिकीर्षया ॥ २४ ॥  
विष्णोर्माया भगवती यया सम्मोहितं जगत् ।  
आदिष्टा प्रभुणांशेन कार्यार्थे सम्भविष्यति ॥ २५ ॥  
श्रीशुक उवाच ।  
इत्यादिश्यामरगणान् प्रजापतिपतिः विभुः ।  
आश्वास्य च महीं गीर्भिः स्वधाम परमं ययौ ॥ २६ ॥  
शूरसेनो यदुपतिः मथुरां आवसन् पुरीम् ।  
माथुरान् शूरसेनांश्च विषयान् बुभुजे पुरा ॥ २७ ॥  
राजधानी ततः साभूत् सर्वयादव भूभुजाम् ।  
मथुरा भगवान् यत्र नित्यं सन्निहितो हरिः ॥ २८ ॥  
तस्यां तु कर्हिचित् शौरिः वसुदेवः कृतोद्‌वहः ।  
देवक्या सूर्यया सार्धं प्रयाणे रथमारुहत् ॥ २९ ॥  
उग्रसेनसुतः कंसः स्वसुः प्रियचिकीर्षया ।  
रश्मीन् हयानां जग्राह रौक्मै रथशतैर्वृतः ॥ ३० ॥  
चतुःशतं पारिबर्हं गजानां हेममालिनाम् ।  
अश्वानां अयुतं सार्धं रथानां च त्रिषट्शतम् ॥ ३१ ॥  
दासीनां सुकुमारीणां द्वे शते समलङ्कृते ।  
दुहित्रे देवकः प्रादात् याने दुहितृवत्सलः ॥ ३२ ॥  
शङ्खतूर्यमृदङ्गाश्च नेदुः दुन्दुभयः समम् ।  
प्रयाणप्रक्रमे तावत् वरवध्वोः सुमङ्गलम् ॥ ३३ ॥  
पथि प्रग्रहिणं कंसं आभाष्य आह अशरीरवाक् ।  
अस्यास्त्वां अष्टमो गर्भो हन्ता यां वहसे अबुध ॥ ३४ ॥  
इत्युक्तः स खलः पापो भोजानां कुलपांसनः ।  
भगिनीं हन्तुमारब्धः खड्गपाणिः कचेऽग्रहीत् ॥ ३५ ॥  
तं जुगुप्सितकर्माणं नृशंसं निरपत्रपम् ।  
वसुदेवो महाभाग उवाच परिसान्त्वयन् ॥ ३६ ॥  
श्रीवसुदेव उवाच ।  
श्लाघनीयगुणः शूरैः भवान् भोज-यशस्करः ।  
स कथं भगिनीं हन्यात् स्त्रियं उद्‌वाहपर्वणि ॥ ३७ ॥  
मृत्युर्जन्मवतां वीर देहेन सह जायते ।  
अद्य वाब्दशतान्ते वा मृत्युर्वै प्राणिनां ध्रुवः ॥ ३८ ॥  
देहे पञ्चत्वमापन्ने देही कर्मानुगोऽवशः ।  
देहान्तरं अनुप्राप्य प्राक्तनं त्यजते वपुः ॥ ३९ ॥  
व्रजन् तिष्ठन् पदैकेन यथैवैकेन गच्छति ।  
यथा तृणजलूकैवं देही कर्मगतिं गतः ॥ ४० ॥  
( इन्द्रवंशा )  
स्वप्ने यथा पश्यति देहमीदृशं  
मनोरथेन अभिनिविष्टचेतनः ।  
दृष्टश्रुताभ्यां मनसानुचिन्तयन्  
प्रपद्यते तत् किमपि ह्यपस्मृतिः ॥ ४१ ॥  
यतो यतो धावति दैवचोदितं  
मनो विकारात्मकमाप पञ्चसु ।  
गुणेषु मायारचितेषु देह्यसौ  
प्रपद्यमानः सह तेन जायते ॥ ४२ ॥  
ज्योतिर्यथैव उदकपार्थिवेष्वदः ।  
समीरवेगानुगतं विभाव्यते ।  
एवं स्वमायारचितेष्वसौ पुमान् ।  
गुणेषु रागानुगतो विमुह्यति ॥ ४३ ॥  
( अनुष्टुप् )  
तस्मात् न कस्यचिद् द्रोहं आचरेत् स तथाविधः ।  
आत्मनः क्षेममन्विच्छन् द्रोग्धुर्वै परतो भयम् ॥ ४४ ॥  
एषा तव अनुजा बाला कृपणा पुत्रिकोपमा ।  
हन्तुं नार्हसि कल्याणीं इमां त्वं दीनवत्सलः ॥ ४५ ॥  
श्रीशुक उवाच ।  
एवं स सामभिर्भेदैः बोध्यमानोऽपि दारुणः ।  
न न्यवर्तत कौरव्य पुरुषादान् अनुव्रतः ॥ ४६ ॥  
निर्बन्धं तस्य तं ज्ञात्वा विचिन्त्यानकदुन्दुभिः ।  
प्राप्तं कालं प्रतिव्योढुं इदं तत्रान्वपद्यत ॥ ४७ ॥  
मृत्युर्बुद्धिमतापोह्यो यावद्बुद्धिबलोदयम् ।  
यद्यसौ न निवर्तेत नापराधोऽस्ति देहिनः ॥ ४८ ॥  
प्रदाय मृत्यवे पुत्रान् मोचये कृपणां इमाम् ।  
सुता मे यदि जायेरन् मृत्युर्वा न म्रियेत चेत् ॥ ४९ ॥  
विपर्ययो वा किं न स्याद् गतिर्धातुः दुरत्यया ।  
उपस्थितो निवर्तेत निवृत्तः पुनरापतेत् ॥ ५० ॥  
( मिश्र )  
अग्नेर्यथा दारुवियोगयोगयोः  
अदृष्टतोऽन्यन्न निमित्तमस्ति ।  
एवं हि जन्तोरपि दुर्विभाव्यः  
शरीर संयोगवियोगहेतुः ॥ ५१ ॥  
( अनुष्टुप् )  
एवं विमृश्य तं पापं यावद् आत्मनिदर्शनम् ।  
पूजयामास वै शौरिः बहुमानपुरःसरम् ॥ ५२ ॥  
प्रसन्न वदनाम्भोजो नृशंसं निरपत्रपम् ।  
मनसा दूयमानेन विहसन् इदमब्रवीत् ॥ ५३ ॥  
श्रीवसुदेव उवाच ।  
न ह्यस्यास्ते भयं सौम्य यद् वाक् आहाशरीरिणी ।  
पुत्रान् समर्पयिष्येऽस्या यतस्ते भयमुत्थितम् ॥ ५४ ॥  
श्रीशुक उवाच ।  
स्वसुर्वधात् निववृते कंसः तद्वाक्यसारवित् ।  
वसुदेवोऽपि तं प्रीतः प्रशस्य प्राविशद् गृहम् ॥ ५५ ॥  
अथ काल उपावृत्ते देवकी सर्वदेवता ।  
पुत्रान् प्रसुषुवे चाष्टौ कन्यां चैवानुवत्सरम् ॥ ५६ ॥  
कीर्तिमन्तं प्रथमजं कंसायानकदुन्दुभिः ।  
अर्पयामास कृच्छ्रेण सोऽनृताद् अतिविह्वलः ॥ ५७ ॥  
किं दुःसहं नु साधूनां विदुषां किं अपेक्षितम् ।  
किं अकार्यं कदर्याणां दुस्त्यजं किं धृतात्मनाम् ॥ ५८ ॥  
दृष्ट्वा समत्वं तत् शौरेः सत्ये चैव व्यवस्थितिम् ।  
कंसस्तुष्टमना राजन् प्रहसन् इदमब्रवीत् ॥ ५९ ॥  
प्रतियातु कुमारोऽयं न ह्यस्मादस्ति मे भयम् ।  
अष्टमाद् युवयोर्गर्भान् मृत्युर्मे विहितः किल ॥ ६० ॥  
तथेति सुतमादाय ययौ आनकदुन्दुभिः ।  
नाभ्यनन्दत तद्वाक्यं असतोऽविजितात्मनः ॥ ६१ ॥  
नन्दाद्या ये व्रजे गोपा याश्चामीषां च योषितः ।  
वृष्णयो वसुदेवाद्या देवक्याद्या यदुस्त्रियः ॥ ६२ ॥  
सर्वे वै देवताप्राया उभयोरपि भारत ।  
ज्ञातयो बन्धुसुहृदो ये च कंसं अनुव्रताः ॥ ६३ ॥  
एतत् कंसाय भगवान् शशंसाभ्येत्य नारदः ।  
भूमेर्भारायमाणानां दैत्यानां च वधोद्यमम् ॥ ६४ ॥  
ऋषेः विनिर्गमे कंसो यदून् मत्वा सुरान् इति ।  
देवक्या गर्भसम्भूतं विष्णुं च स्ववधं प्रति ॥ ६५ ॥  
देवकीं वसुदेवं च निगृह्य निगडैर्गृहे ।  
जातं जातं अहन् पुत्रं तयोः अजनशङ्कया ॥ ६६ ॥  
मातरं पितरं भ्रातॄन् सर्वांश्च सुहृदस्तथा ।  
घ्नन्ति ह्यसुतृपो लुब्धा राजानः प्रायशो भुवि ॥ ६७ ॥  
आत्मानं इह सञ्जातं जानन् प्राग् विष्णुना हतम् ।  
महासुरं कालनेमिं यदुभिः स व्यरुध्यत ॥ ६८ ॥  
उग्रसेनं च पितरं यदुभोजान्धकाधिपम् ।  
स्वयं निगृह्य बुभुजे शूरसेनान् महाबलः ॥ ६९ ॥  
इति श्रीमद्भागवते महापुराणे पारमहंस्यां  
संहितायां दशमस्कन्धे पूर्वार्धे प्रथमोध्याऽयः ॥ १ ॥  
हरिः ॐ तत्सत् श्रीकृष्णार्पणमस्तु ॥