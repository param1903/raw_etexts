---
title: ००८

---
गर्ग आगमनं, जातककथनपूर्वकं यशोदारोहिणीसुतयोः  
नामकरणसंस्कारः, मृद्‌भक्षणव्याजेन यशोदायै  
विश्वरूपप्रकटीकरणञ्च -  
( अनुष्टुप् )  
श्रीशुक उवाच ।  
गर्गः पुरोहितो राजन् यदूनां सुमहातपाः ।  
व्रजं जगाम नन्दस्य वसुदेव प्रचोदितः ॥ १ ॥  
तं दृष्ट्वा परमप्रीतः प्रत्युत्थाय कृताञ्जलिः ।  
आनर्चाधोक्षजधिया प्रणिपातपुरःसरम् ॥ २ ॥  
सूपविष्टं कृतातिथ्यं गिरा सूनृतया मुनिम् ।  
नन्दयित्वाब्रवीद् ब्रह्मन् पूर्णस्य करवाम किम् ॥ ३ ॥  
महद्विचलनं नॄणां गृहिणां दीनचेतसाम् ।  
निःश्रेयसाय भगवन् कल्पते नान्यथा क्वचित् ॥ ४ ॥  
ज्योतिषामयनं साक्षाद् यत्तज्ज्ञानं अतीन्द्रियम् ।  
प्रणीतं भवता येन पुमान्वेद परावरम् ॥ ५ ॥  
त्वं हि ब्रह्मविदां श्रेष्ठः संस्कारान् कर्तुमर्हसि ।  
बालयोरनयोर्नॄणां जन्मना ब्राह्मणो गुरुः ॥ ६ ॥  
श्रीगर्ग उवाच ।  
यदूनां अहमाचार्यः ख्यातश्च भुवि सर्वतः ।  
सुतं मया संस्कृतं ते मन्यते देवकीसुतम् ॥ ७ ॥  
कंसः पापमतिः सख्यं तव चानकदुन्दुभेः ।  
देवक्या अष्टमो गर्भो न स्त्री भवितुमर्हति ॥ ८ ॥  
इति सञ्चिन्तयन् श्रुत्वा देवक्या दारिकावचः ।  
अपि हन्ता आगताशङ्‌कः तर्हि तन्नोऽनयो भवेत् ॥ ९ ॥  
श्रीनन्द उवाच ।  
अलक्षितोऽस्मिन् रहसि मामकैरपि गोव्रजे ।  
कुरु द्विजातिसंस्कारं स्वस्तिवाचनपूर्वकम् ॥ १० ॥  
श्रीशुक उवाच ।  
एवं सम्प्रार्थितो विप्रः स्वचिकीर्षितमेव तत् ।  
चकार नामकरणं गूढो रहसि बालयोः ॥ ११ ॥  
श्रीगर्ग उवाच ।  
अयं हि रोहिणीपुत्रो रमयन् सुहृदो गुणैः ।  
आख्यास्यते राम इति बलाधिक्याद् बलं विदुः ।  
यदूनामपृथग्भावात् सङ्‌कर्षणमुशन्त्युत ॥ १२ ॥  
आसन् वर्णास्त्रयो ह्यस्य गृह्णतोऽनुयुगं तनूः ।  
शुक्लो रक्तस्तथा पीत इदानीं कृष्णतां गतः ॥ १३ ॥  
प्रागयं वसुदेवस्य क्वचित् जातस्तवात्मजः ।  
वासुदेव इति श्रीमान् अभिज्ञाः सम्प्रचक्षते ॥ १४ ॥  
बहूनि सन्ति नामानि रूपाणि च सुतस्य ते ।  
गुणकर्मानुरूपाणि तान्यहं वेद नो जनाः ॥ १५ ॥  
एष वः श्रेय आधास्यद् गोपगोकुल-नन्दनः ।  
अनेन सर्वदुर्गाणि यूयं अञ्जस्तरिष्यथ ॥ १६ ॥  
पुरानेन व्रजपते साधवो दस्युपीडिताः ।  
अराजके रक्ष्यमाणा जिग्युर्दस्यून् समेधिताः ॥ १७ ॥  
य एतस्मिन् महाभागाः प्रीतिं कुर्वन्ति मानवाः ।  
नारयोऽभिभवन्त्येतान् विष्णुपक्षानिवासुराः ॥ १८ ॥  
तस्मात् नन्दात्मजोऽयं ते नारायणसमो गुणैः ।  
श्रिया कीर्त्यानुभावेन गोपायस्व समाहितः ॥ १९ ॥  
श्रीशुक उवाच ।  
इत्यात्मानं समादिश्य गर्गे च स्वगृहं गते ।  
नन्दः प्रमुदितो मेने आत्मानं पूर्णमाशिषाम् ॥ २० ॥  
कालेन व्रजताल्पेन गोकुले रामकेशवौ ।  
जानुभ्यां सह पाणिभ्यां रिङ्‌गमाणौ विजह्रतुः ॥ २१ ॥  
( वसन्ततिलका )  
तावङ्‌घ्रियुग्ममनुकृष्य सरीसृपन्तौ  
घोषप्रघोषरुचिरं व्रजकर्दमेषु ।  
तन्नादहृष्टमनसावनुसृत्य लोकं  
मुग्धप्रभीतवदुपेयतुरन्ति मात्रोः ॥ २२ ॥  
तन्मातरौ निजसुतौ घृणया स्नुवन्त्यौ  
पङ्‌काङ्‌गरागरुचिरौ उपगृह्य दोर्भ्याम् ।  
दत्त्वा स्तनं प्रपिबतोः स्म मुखं निरीक्ष्य  
मुग्धस्मिताल्पदशनं ययतुः प्रमोदम् ॥ २३ ॥  
यर्ह्यङ्‌गनादर्शनीय-कुमारलीलौ ।  
अन्तर्व्रजे तदबलाः प्रगृहीतपुच्छैः ।  
वत्सैरितस्तत उभावनुकृष्यमाणौ  
प्रेक्षन्त्य उज्झितगृहा जहृषुर्हसन्त्यः ॥ २४ ॥  
शृङ्‌ग्यग्निदंष्ट्र्यसिजल द्विजकण्टकेभ्यः  
क्रीडापरावतिचलौ स्वसुतौ निषेद्धुम् ।  
गृह्याणि कर्तुमपि यत्र न तज्जनन्यौ  
शेकात आपतुरलं मनसोऽनवस्थाम् ॥ २५ ॥  
( अनुष्टुप् )  
कालेनाल्पेन राजर्षे रामः कृष्णश्च गोकुले ।  
अघृष्टजानुभिः पद्‌भिः विचक्रमतुरञ्जसा ॥ २६ ॥  
ततस्तु भगवान् कृष्णो वयस्यैर्व्रजबालकैः ।  
सहरामो व्रजस्त्रीणां चिक्रीडे जनयन् मुदम् ॥ २७ ॥  
कृष्णस्य गोप्यो रुचिरं वीक्ष्य कौमारचापलम् ।  
श्रृण्वन्त्याः किल तन्मातुः इति होचुः समागताः ॥ २८ ॥  
( मन्दाक्रान्ता )  
वत्सान् मुञ्चन् क्वचिदसमये क्रोशसञ्जातहासः  
स्तेयं स्वाद्वत्त्यथ दधिपयः कल्पितैः स्तेययोगैः ।  
मर्कान् भोक्ष्यन् विभजति स चेन्नात्ति भाण्डं भिन्नत्ति  
द्रव्यालाभे सगृहकुपितो यात्युपक्रोश्य तोकान् ॥ २९ ॥  
( इन्द्रवंशा )  
हस्ताग्राह्ये रचयति विधिं पीठकोलूखलाद्यैः  
छिद्रं ह्यन्तर्निहितवयुनः शिक्यभाण्डेषु तद्वित् ।  
ध्वान्तागारे धृतमणिगणं स्वाङ्‌गमर्थप्रदीपं  
काले गोप्यो यर्हि गृहकृत्येषु सुव्यग्रचित्ताः ॥ ३० ॥  
( मिश्र )  
एवं धार्ष्ट्यान्युशति कुरुते मेहनादीनि वास्तौ  
स्तेयोपायैर्विरचितकृतिः सुप्रतीको यथास्ते ।  
इत्थं स्त्रीभिः सभयनयन श्रीमुखालोकिनीभिः  
व्याख्यातार्था प्रहसितमुखी न ह्युपालब्धुमैच्छत् ॥ ३१ ॥  
( अनुष्टुप् )  
एकदा क्रीडमानास्ते रामाद्या गोपदारकाः ।  
कृष्णो मृदं भक्षितवान् इति मात्रे न्यवेदयन् ॥ ३२ ॥  
सा गृहीत्वा करे कृष्णं उपालभ्य हितैषिणी ।  
यशोदा भयसम्भ्रान्त प्रेक्षणाक्षमभाषत ॥ ३३ ॥  
कस्मान् मृदमदान्तात्मन् भवान् भक्षितवान् रहः ।  
वदन्ति तावका ह्येते कुमारास्तेऽग्रजोऽप्ययम् ॥ ३४ ॥  
नाहं भक्षितवान् अम्ब सर्वे मिथ्याभिशंसिनः ।  
यदि सत्यगिरस्तर्हि समक्षं पश्य मे मुखम् ॥ ३५ ॥  
यद्येवं तर्हि व्यादेही इत्युक्तः स भगवान् हरिः ।  
व्यादत्ताव्याहतैश्वर्यः क्रीडामनुजबालकः ॥ ३६ ॥  
सा तत्र ददृशे विश्वं जगत् स्थास्नु च खं दिशः ।  
साद्रि-द्वीपाब्धि-भूगोलं सवाय्वग्नीन्दुतारकम् ॥ ३७ ॥  
ज्योतिश्चक्रं जलं तेजो नभस्वान् वियदेव च ।  
वैकारिकाणीन्द्रियाणि मनो मात्रा गुणास्त्रयः ॥ ३८ ॥  
( मिश्र - ११ अक्षरी)  
एतद्विचित्रं सहजीवकाल  
स्वभावकर्माशयलिङ्‌गभेदम् ।  
सूनोस्तनौ वीक्ष्य विदारितास्ये  
व्रजं सहात्मानमवाप शङ्‌काम् ॥ ३९ ॥  
किं स्वप्न एतदुत देवमाया  
किं वा मदीयो बत बुद्धिमोहः ।  
अथो अमुष्यैव ममार्भकस्य  
यः कश्चनौत्पत्तिक आत्मयोगः ॥ ४० ॥  
( मिश्र - १२ अक्षरी)  
अथो यथावन्न वितर्कगोचरं  
चेतोमनःकर्मवचोभिरञ्जसा ।  
यदाश्रयं येन यतः प्रतीयते  
सुदुर्विभाव्यं प्रणतास्मि तत्पदम् ॥ ४१ ॥  
अहं ममासौ पतिरेष मे सुतो  
व्रजेश्वरस्याखिलवित्तपा सती ।  
गोप्यश्च गोपाः सहगोधनाश्च मे  
यन्माययेत्थं कुमतिः स मे गतिः ॥ ४२ ॥  
( अनुष्टुप् )  
इत्थं विदित तत्त्वायां गोपिकायां स ईश्वरः ।  
वैष्णवीं व्यतनोन्मायां पुत्रस्नेहमयीं विभुः ॥ ४३ ॥  
सद्यो नष्टस्मृतिर्गोपी साऽऽरोप्यारोहमात्मजम् ।  
प्रवृद्धस्नेहकलिल हृदयासीद् यथा पुरा ॥ ४४ ॥  
त्रय्या चोपनिषद्‌भिश्च साङ्‌ख्ययोगैश्च सात्वतैः ।  
उपगीयमान माहात्म्यं हरिं सामन्यतात्मजम् ॥ ४५ ॥  
श्रीराजोवाच ।  
नन्दः किमकरोद् ब्रह्मन् श्रेय एवं महोदयम् ।  
यशोदा च महाभागा पपौ यस्याः स्तनं हरिः ॥ ४६ ॥  
पितरौ नान्वविन्देतां कृष्णोदारार्भकेहितम् ।  
गायन्त्यद्यापि कवयो यल्लोकशमलापहम् ॥ ४७ ॥  
श्रीशुक उवाच ।  
द्रोणो वसूनां प्रवरो धरया भार्यया सह ।  
करिष्यमाण आदेशान् ब्रह्मणस्तमुवाच ह ॥ ४८ ॥  
जातयोर्नौ महादेवे भुवि विश्वेश्वरे हरौ ।  
भक्तिः स्यात्परमा लोके ययाञ्जो दुर्गतिं तरेत् ॥ ४९ ॥  
अस्त्वित्युक्तः स भगवान् व्रजे द्रोणो महायशाः ।  
जज्ञे नन्द इति ख्यातो यशोदा सा धराभवत् ॥ ५० ॥  
ततो भक्तिर्भगवति पुत्रीभूते जनार्दने ।  
दम्पत्योर्नितरामासीत् गोपगोपीषु भारत ॥ ५१ ॥  
कृष्णो ब्रह्मण आदेशं सत्यं कर्तुं व्रजे विभुः ।  
सहरामो वसंश्चक्रे तेषां प्रीतिं स्वलीलया ॥ ५२ ॥  
इति श्रीमद्भागवते महापुराणे पारमहंस्यां  
संहितायां दशमस्कन्धे पूर्वार्धे अष्टमोऽध्यायः ॥ ८ ॥  
हरिः ॐ तत्सत् श्रीकृष्णार्पणमस्तु ॥