---
title: ०१४

---
ब्रह्मणा कृता भगवतः स्तुतिर्वत्सवत्सपालानयनञ्च -  
( वसन्ततिलका )  
श्रीब्रह्मोवाच ।  
नौमीड्य तेऽभ्रवपुषे तडिदम्बराय  
गुञ्जावतंसपरिपिच्छलसन्मुखाय ।  
वन्यस्रजे कवलवेत्रविषाणवेणु  
लक्ष्मश्रिये मृदुपदे पशुपाङ्‌गजाय ॥ १ ॥  
अस्यापि देव वपुषो मदनुग्रहस्य  
स्वेच्छामयस्य न तु भूतमयस्य कोऽपि ।  
नेशे महि त्ववसितुं मनसाऽऽन्तरेण  
साक्षात्तवैव किमुतात्मसुखानुभूतेः ॥ २ ॥  
ज्ञाने प्रयासमुदपास्य नमन्त एव ।  
जीवन्ति सन्मुखरितां भवदीयवार्ताम् ।  
स्थाने स्थिताः श्रुतिगतां तनुवाङ्‌मनोभिः ।  
ये प्रायशोऽजित जितोऽप्यसि तैस्त्रिलोक्याम् ॥ ३ ॥  
( इन्द्रवंशा )  
श्रेयःसृतिं भक्तिमुदस्य ते विभो ।  
क्लिश्यन्ति ये केवलबोधलब्धये ।  
तेषामसौ क्लेशल एव शिष्यते ।  
नान्यद् यथा स्थूलतुषावघातिनाम् ॥ ४ ॥  
पुरेह भूमन् बहवोऽपि योगिनः  
त्वदर्पितेहा निजकर्मलब्धया ।  
विबुध्य भक्त्यैव कथोपनीतया  
प्रपेदिरेऽञ्जोऽच्युत ते गतिं पराम् ॥ ५ ॥  
तथापि भूमन् महिमागुणस्य ते  
विबोद्धुमर्हत्यमलान्तरात्मभिः ।  
अविक्रियात् स्वानुभवादरूपतो  
ह्यनन्यबोध्यात्मतया न चान्यथा ॥ ६ ॥  
( मिश्र )  
गुणात्मनस्तेऽपि गुणान् विमातुं  
हितावतीर्णस्य क ईशिरेऽस्य ।  
कालेन यैर्वा विमिताः सुकल्पैः  
भूपांशवः खे मिहिका द्युभासः ॥ ७ ॥  
तत्तेऽनुकम्पां सुसमीक्षमाणो  
भुञ्जान एवात्मकृतं विपाकम् ।  
हृद्वाग्वपुर्भिर्विदधन्नमस्ते  
जीवेत यो मुक्तिपदे स दायभाक् ॥ ८ ॥  
पश्येश मेऽनार्यमनन्त आद्ये  
परात्मनि त्वय्यपि मायिमायिनि ।  
मायां वितत्येक्षितुमात्मवैभवं  
ह्यहं कियानैच्छमिवार्चिरग्नौ ॥ ९ ॥  
( वंशस्था )  
अतः क्षमस्वाच्युत मे रजोभुवो  
ह्यजानतस्त्वत् पृथगीशमानिनः ।  
अजावलेपान्धतमोऽन्धचक्षुष  
एषोऽनुकम्प्यो मयि नाथवानिति ॥ १० ॥  
( वसन्ततिलका )  
क्वाहं तमोमहदहङ्खचराग्निवार्भू ।  
संवेष्टिताण्डघटसप्तवितस्तिकायः ।  
क्वेदृग्विधाविगणिताण्डपराणुचर्या ।  
वाताध्वरोमविवरस्य च ते महित्वम् ॥ ११ ॥  
( मिश्र )  
उत्क्षेपणं गर्भगतस्य पादयोः  
किं कल्पते मातुरधोक्षजागसे ।  
किमस्तिनास्तिव्यपदेशभूषितं  
तवास्ति कुक्षेः कियदप्यनन्तः ॥ १२ ॥  
जगत्त्रयान्तोदधिसम्प्लवोदे  
नारायणस्योदरनाभिनालात् ।  
विनिर्गतोऽजस्त्विति वाङ्‌ न वै मृषा  
किं त्वीश्वर त्वन्न विनिर्गतोऽस्मि ॥ १३ ॥  
नारायणस्त्वं न हि सर्वदेहिनां  
आत्मास्यधीशाखिललोकसाक्षी ।  
नारायणोऽङ्‌गं नरभूजलायनात्  
तच्चापि सत्यं न तवैव माया ॥ १४ ॥  
( इन्द्रवज्रा )  
तच्चेज्जलस्थं तव सज्जगद्वपुः  
किं मे न दृष्टं भगवंस्तदैव ।  
किं वा सुदृष्टं हृदि मे तदैव  
किं नो सपद्येव पुनर्व्यदर्शि ॥ १५ ॥  
अत्रैव मायाधमनावतारे  
ह्यस्य प्रपञ्चस्य बहिः स्फुटस्य ।  
कृत्स्नस्य चान्तर्जठरे जनन्या  
मायात्वमेव प्रकटीकृतं ते ॥ १६ ॥  
( अनुष्टुप् )  
यस्य कुक्षाविदं सर्वं सात्मं भाति यथा तथा ।  
तत्त्वय्यपीह तत् सर्वं किमिदं मायया विना ॥ १७ ॥  
( शार्दूलविक्रीडित )  
अद्यैव त्वदृतेऽस्य किं मम न ते  
मायात्वमादर्शितम् ।  
एकोऽसि प्रथमं ततो व्रजसुहृद्  
वत्साः समस्ता अपि ।  
तावन्तोऽसि चतुर्भुजास्तदखिलैः  
साकं मयोपासिताः ।  
तावन्त्येव जगन्त्यभूस्तदमितं  
ब्रह्माद्वयं शिष्यते ॥ १८ ॥  
( उपेन्द्रवज्रा )  
अजानतां त्वत्पदवीमनात्मन्  
यात्माऽऽत्मना भासि वितत्य मायाम् ।  
सृष्टाविवाहं जगतो विधान  
इव त्वमेषोऽन्त इव त्रिनेत्रः ॥ १९ ॥  
( मिश्र )  
सुरेष्वृषिष्वीश तथैव नृष्वपि  
तिर्यक्षु यादःस्वपि तेऽजनस्य ।  
जन्मासतां दुर्मदनिग्रहाय  
प्रभो विधातः सदनुग्रहाय च ॥ २० ॥  
को वेत्ति भूमन् भगवन् परात्मन्  
योगेश्वरोतीर्भवत-स्त्रिलोक्याम् ।  
क्व वा कथं वा कति वा कदेति  
विस्तारयन् क्रीडसि योगमायाम् ॥ २१ ॥  
( वसन्ततिलका )  
तस्मादिदं जगदशेषमसत्स्वरूपं  
स्वप्नाभमस्तधिषणं पुरुदुःखदुःखम् ।  
त्वय्येव नित्यसुखबोधतनावनन्ते  
मायात उद्यदपि यत् सदिवावभाति ॥ २२ ॥  
( मिश्र )  
एकस्त्वमात्मा पुरुषः पुराणः  
सत्यः स्वयञ्ज्योतिरनन्त आद्यः ।  
नित्योऽक्षरोऽजस्रसुखो निरञ्जनः  
पूर्णाद्वयो मुक्त उपाधितोऽमृतः ॥ २३ ॥  
( इन्द्रवंशा )  
एवंविधं त्वां सकलात्मनामपि  
स्वात्मानमात्मात्मतया विचक्षते ।  
गुर्वर्कलब्धोपनिषत् सुचक्षुषा  
ये ते तरन्तीव भवानृताम्बुधिम् ॥ २४ ॥  
आत्मानमेवात्मतयाविजानतां  
तेनैव जातं निखिलं प्रपञ्चितम् ।  
ज्ञानेन भूयोऽपि च तत्प्रलीयते  
रज्ज्वामहेर्भोगभवाभवौ यथा ॥ २५ ॥  
( मिश्र )  
अज्ञानसञ्ज्ञौ भवबन्धमोक्षौ  
द्वौ नाम नान्यौ स्त ऋतज्ञभावात् ।  
अजस्रचित्यात्मनि केवले परे  
विचार्यमाणे तरणाविवाहनी ॥ २६ ॥  
( अनुष्टुप् )  
त्वामात्मानं परं मत्वा परमात्मानमेव च ।  
आत्मा पुनर्बहिर्मृग्य अहोऽज्ञजनताज्ञता ॥ २७ ॥  
( मिश्र )  
अन्तर्भवेऽनन्त भवन्तमेव  
ह्यतत्त्यजन्तो मृगयन्ति सन्तः ।  
असन्तमप्यन्त्यहिमन्तरेण  
सन्तं गुणं तं किमु यन्ति सन्तः ॥ २८ ॥  
अथापि ते देव पदाम्बुजद्वय  
प्रसादलेशानुगृहीत एव हि ।  
जानाति तत्त्वं भगवन् महिम्नो  
न चान्य एकोऽपि चिरं विचिन्वन् ॥ २९ ॥  
तदस्तु मे नाथ स भूरिभागो  
भवेऽत्र वान्यत्र तु वा तिरश्चाम् ।  
येनाहमेकोऽपि भवज्जनानां  
भूत्वा निषेवे तव पादपल्लवम् ॥ ३० ॥  
अहोऽतिधन्या व्रजगोरमण्यः  
स्तन्यामृतं पीतमतीव ते मुदा ।  
यासां विभो वत्सतरात्मजात्मना  
यत्तृप्तयेऽद्यापि न चालमध्वराः ॥ ३१ ॥  
( अनुष्टुप् )  
अहो भाग्यमहो भाग्यं नन्दगोपव्रजौकसाम् ।  
यन्मित्रं परमानन्दं पूर्णं ब्रह्म सनातनम् ॥ ३२ ॥  
( वसन्ततिलका )  
एषां तु भाग्यमहिमाच्युत तावदास्ताम् ।  
एकादशैव हि वयं बत भूरिभागाः ।  
एतद्‌धृषीकचषकैरसकृत् पिबामः  
शर्वादयोऽङ्‌घ्र्युदजमध्वमृतासवं ते ॥ ३३ ॥  
तद्भूरिभाग्यमिह जन्म किमप्यटव्यां ।  
यद्गोकुलेऽपि कतमाङ्‌घ्रिरजोऽभिषेकम् ।  
यज्जीवितं तु निखिलं भगवान् मुकुन्दः  
त्वद्यापि यत्पदरजः श्रुतिमृग्यमेव ॥ ३४ ॥  
( शार्दूलविक्रीडित )  
एषां घोषनिवासिनामुत भवान्  
किं देव रातेति नः  
चेतो विश्वफलात् फलं त्वदपरं  
कुत्राप्ययन्मुह्यति ।  
सद्वेषादिव पूतनापि सकुला  
त्वामेव देवापिता  
यद्धामार्थसुहृत् प्रियात्मतनय  
प्राणाशयास्त्वत्कृते ॥ ३५ ॥  
( अनुष्टुप् )  
तावद् रागादयः स्तेनाः तावत् कारागृहं गृहम् ।  
तावन्मोहोऽङ्‌घ्रिनिगडो यावत् कृष्ण न ते जनाः ॥ ३६ ॥  
प्रपञ्चं निष्प्रपञ्चोऽपि विडम्बयसि भूतले ।  
प्रपन्नजनतानन्द सन्दोहं प्रथितुं प्रभो ॥ ३७ ॥  
जानन्त एव जानन्तु किं बहूक्त्या न मे प्रभो ।  
मनसो वपुषो वाचो वैभवं तव गोचरः ॥ ३८ ॥  
अनुजानीहि मां कृष्ण सर्वं त्वं वेत्सि सर्वदृक् ।  
त्वमेव जगतां नाथो जगद् एतत् तवार्पितम् ॥ ३९ ॥  
( वसन्ततिलका )  
श्रीकृष्ण वृष्णिकुलपुष्करजोषदायिन्  
क्ष्मानिर्जरद्विजपशूदधिवृद्धिकारिन् ।  
उद्धर्मशार्वरहर क्षितिराक्षसध्रुग्  
आकल्पमार्कमर्हन् भगवन् नमस्ते ॥ ४० ॥  
श्रीशुक उवाच ।  
( अनुष्टुप् )  
इत्यभिष्टूय भूमानं त्रिः परिक्रम्य पादयोः ।  
नत्वाभीष्टं जगद्धाता स्वधाम प्रत्यपद्यत ॥ ४१ ॥  
ततोऽनुज्ञाप्य भगवान् स्वभुवं प्रागवस्थितान् ।  
वत्सान् पुलिनमानिन्ये यथापूर्वसखं स्वकम् ॥ ४२ ॥  
एकस्मिन्नपि यातेऽब्दे प्राणेशं चान्तराऽऽत्मनः ।  
कृष्णमायाहता राजन् क्षणार्धं मेनिरेऽर्भकाः ॥ ४३ ॥  
किं किं न विस्मरन्तीह मायामोहितचेतसः ।  
यन्मोहितं जगत्सर्वं अभीक्ष्णं विस्मृतात्मकम् ॥ ४४ ॥  
ऊचुश्च सुहृदः कृष्णं स्वागतं तेऽतिरंहसा ।  
नैकोऽप्यभोजि कवल एहीतः साधु भुज्यताम् ॥ ४५ ॥  
ततो हसन् हृषीकेशोऽभ्यवहृत्य सहार्भकैः ।  
दर्शयंश्चर्माजगरं न्यवर्तत वनाद् व्रजम् ॥ ४६ ॥  
( वसन्ततिलका )  
बर्हप्रसून नवधातुविचित्रिताङ्‌गः  
प्रोद्दामवेणुदलशृङ्‌गरवोत्सवाढ्यः ।  
वत्सान् गृणन्ननुगगीत पवित्रकीर्तिः  
गोपीदृगुत्सवदृशिः प्रविवेश गोष्ठम् ॥ ४७ ॥  
( अनुष्टुप् )  
अद्यानेन महाव्यालो यशोदानन्दसूनुना ।  
हतोऽविता वयं चास्माद् इति बाला व्रजे जगुः ॥ ४८ ॥  
श्रीराजोवाच ।  
ब्रह्मन् परोद्भवे कृष्णे इयान्प्रेमा कथं भवेत् ।  
योऽभूतपूर्वस्तोकेषु स्वोद्भवेष्वपि कथ्यताम् ॥ ४९ ॥  
श्रीशुक उवाच ।  
सर्वेषामपि भूतानां नृप स्वात्मैव वल्लभः ।  
इतरेऽपत्यवित्ताद्याः तद्वल्लभतयैव हि ॥ ५० ॥  
तद् राजेन्द्र यथा स्नेहः स्वस्वकात्मनि देहिनाम् ।  
न तथा ममतालम्बि पुत्रवित्तगृहादिषु ॥ ५१ ॥  
देहात्मवादिनां पुंसां अपि राजन्यसत्तम ।  
यथा देहः प्रियतमः तथा न ह्यनु ये च तम् ॥ ५२ ॥  
देहोऽपि ममताभाक् चेत् तर्ह्यसौ नात्मवत् प्रियः ।  
यज्जीर्यत्यपि देहेऽस्मिन् जीविताशा बलीयसी ॥ ५३ ॥  
तस्मात् प्रियतमः स्वात्मा सर्वेषामपि देहिनाम् ।  
तदर्थमेव सकलं जगद् एतत् चराचरम् ॥ ५४ ॥  
कृष्णमेनमवेहि त्वं आत्मानं अखिलात्मनाम् ।  
जगद्धिताय सोऽप्यत्र देहीवाभाति मायया ॥ ५५ ॥  
वस्तुतो जानतामत्र कृष्णं स्थास्नु चरिष्णु च ।  
भगवद् रूपमखिलं नान्यद् वस्त्विह किञ्चन ॥ ५६ ॥  
सर्वेषामपि वस्तूनां भावार्थो भवति स्थितः ।  
तस्यापि भगवान्कृष्णः किं अतद्वस्तु रूप्यताम् ॥ ५७ ॥  
( मिश्र )  
समाश्रिता ये पदपल्लवप्लवं  
महत्पदं पुण्ययशो मुरारेः ।  
भवाम्बुधिर्वत्सपदं परं पदं  
पदं पदं यद् विपदां न तेषाम् ॥ ५८ ॥  
( अनुष्टुप् )  
एतत्ते सर्वमाख्यातं यत् पृष्टोऽहमिह त्वया ।  
यत् कौमारे हरिकृतं पौगण्डे परिकीर्तितम् ॥ ५९ ॥  
( मिश्र )  
एतत्सुहृद्‌भिश्चरितं मुरारेः  
अघार्दनं शाद्वलजेमनं च ।  
व्यक्तेतरद् रूपमजोर्वभिष्टवं  
शृण्वन् गृणन्नेति नरोऽखिलार्थान् ॥ ६० ॥  
( अनुष्टुप् )  
एवं विहारैः कौमारैः कौमारं जहतुर्व्रजे ।  
निलायनैः सेतुबन्धैः मर्कटोत्प्लवनादिभिः ॥ ६१ ॥  
इति श्रीमद्भागवते महापुराणे पारमहंस्यां  
संहितायां दशमस्कन्धे पूर्वार्धे चतुर्दशोऽध्यायः ॥ १४ ॥  
हरिः ॐ तत्सत् श्रीकृष्णार्पणमस्तु ॥