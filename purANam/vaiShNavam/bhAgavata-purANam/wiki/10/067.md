---
title: ०६७

---
रैवतके द्विविद्वधः -  
श्रीराजोवाच -  
( अनुष्टुप् )  
भुयोऽहं श्रोतुमिच्छामि रामस्याद्‌भुतकर्मणः ।  
अनन्तस्याप्रमेयस्य यदन्यत् कृतवान् प्रभुः ॥ १ ॥  
श्रीशुक उवाच -  
नरकस्य सखा कश्चिद् द्विविदो नाम वानरः ।  
सुग्रीवसचिवः सोऽथ भ्राता मैन्दस्य वीर्यवान् ॥ २ ॥  
सख्युः सोऽपचितिं कुर्वन् वानरो राष्ट्रविप्लवम् ।  
पुरग्रामाकरान् घोषान् अदहद् वह्निमुत्सृजन् ॥ ३ ॥  
क्वचित् स शैलानुत्पाट्य तैर्देशान् समचूर्णयत् ।  
आनर्तान् सुतरामेव यत्रास्ते मित्रहा हरिः ॥ ४ ॥  
क्वचित् समुद्रमध्यस्थो दोर्भ्यां उत्क्षिप्य तज्जलम् ।  
देशान् नागायुतप्राणो वेलाकूले न्यमज्जयत् ॥ ५ ॥  
आश्रमान् ऋषिमुख्यानां कृत्वा भग्नवनस्पतीन् ।  
अदूषयत् शकृत् मूत्रैः अग्नीन् वैतानिकान् खलः ॥ ६ ॥  
पुरुषान् योषितो दृप्तः क्ष्माभृद्द्रोणीगुहासु सः ।  
निक्षिप्य चाप्यधाच्छैलैः पेशस्क्कास्कारीव कीटकम् ॥ ७ ॥  
एवं देशान् विप्रकुर्वन् दूषयंश्च कुलस्त्रियः ।  
श्रुत्वा सुललितं गीतं गिरिं रैवतकं ययौ ॥ ८ ॥  
तत्रापश्यद् यदुपतिं रामं पुष्करमालिनम् ।  
सुदर्शनीयसर्वाङ्गं ललनायूथमध्यगम् ॥ ९ ॥  
गायन्तं वारुणीं पीत्वा मदविह्वललोचनम् ।  
विभ्राजमानं वपुषा प्रभिन्नमिव वारणम् ॥ १० ॥  
दुष्टः शाखामृगः शाखां आरूढः कम्पयन् द्रुमान् ।  
चक्रे किलकिलाशब्दं आत्मानं सम्प्रदर्शयन् ॥ ११ ॥  
तस्य धार्ष्ट्यं कपेर्वीक्ष्य तरुण्यो जातिचापलाः ।  
हास्यप्रिया विजहसुः बलदेवपरिग्रहाः ॥ १२ ॥  
ता हेलयामास कपिः भूक्षेपैः सम्मुखादिभिः ।  
दर्शयन् स्वगुदं तासां रामस्य च निरीक्षितः ॥ १३ ॥  
तं ग्राव्णा प्राहरत् क्रुद्धो बलः प्रहरतां वरः ।  
स वञ्चयित्वा ग्रावाणं मदिराकलशं कपिः ॥ १४ ॥  
गृहीत्वा हेलयामास धूर्तस्तं कोपयन् हसन् ।  
निर्भिद्य कलशं दुष्टो वासांस्यास्फालयद् बलम् ॥ १५ ॥  
कदर्थीकृत्य बलवान् विप्रचक्रे मदोद्धतः ।  
तं तस्याविनयं दृष्ट्वा देशांश्च तदुपद्रुतान् ॥ १६ ॥  
क्रुद्धो मुसलमादत्त हलं चारिजिघांसया ।  
द्विविदोऽपि महावीर्यः शालमुद्यम्य पाणिना ॥ १७ ॥  
अभ्येत्य तरसा तेन बलं मूर्धन्यताडयत् ।  
तं तु सङ्कर्षणो मूर्ध्नि पतन्तमचलो यथा ॥ १८ ॥  
प्रतिजग्राह बलवान् सुनन्देनाहनच्च तम् ।  
मूषलाहतमस्तिष्को विरेजे रक्तधारया ॥ १९ ॥  
गिरिर्यथा गैरिकया प्रहारं नानुचिन्तयन् ।  
पुनरन्यं समुत्क्षिप्य कृत्वा निष्पत्रमोजसा ॥ २० ॥  
तेनाहनत् सुसङ्क्रुद्धः तं बलः शतधाच्छिनत् ।  
ततोऽन्येन रुषा जघ्ने तं चापि शतधाच्छिनत् ॥ २१ ॥  
एवं युध्यन् भगवता भग्ने भग्ने पुनः पुनः ।  
आकृष्य सर्वतो वृक्षान् निर्वृक्षं अकरोद् वनम् ॥ २२ ॥  
ततोऽमुञ्चच्छिलावर्षं बलस्योपर्यमर्षितः ।  
तत्सर्वं चूर्णयामास लीलया मुसलायुधः ॥ २३ ॥  
स बाहू तालसङ्काशौ मुष्टीकृत्य कपीश्वरः ।  
आसाद्य रोहिणीपुत्रं ताभ्यां वक्षस्यरूरुजत् ॥ २४ ॥  
यादवेन्द्रोऽपि तं दोर्भ्यां त्यक्त्वा मुसललाङ्गले ।  
जत्रावभ्यर्दयत्क्रुद्धः सोऽपतद् रुधिरं वमन् ॥ २५ ॥  
चकम्पे तेन पतता सटङ्कः सवनस्पतिः ।  
पर्वतः कुरुशार्दूल वायुना नौरिवाम्भसि ॥ २६ ॥  
जयशब्दो नमःशब्दः साधु साध्विति चाम्बरे ।  
सुरसिद्धमुनीन्द्राणां आसीत् कुसुमवर्षिणाम् ॥ २७ ॥  
एवं निहत्य द्विविदं जगद्व्यतिकरावहम् ।  
संस्तूयमानो भगवान् जनैः स्वपुरमाविशत् ॥ २८ ॥  
इति श्रीमद्भागवते महापुराणे पारमहंस्यां  
संहितायां दशमस्कन्धे उत्तरार्धे  
द्विविदवधो नाम सप्तषष्टितमोऽध्यायः ॥ ६७ ॥  
हरिः ॐ तत्सत् श्रीकृष्णार्पणमस्तु ॥