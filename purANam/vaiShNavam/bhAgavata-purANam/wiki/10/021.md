---
title: ०२१

---
वेणुगीतम् - भगवतो मधुरं  
वेणुनादं आकर्ण्य गोपीभिः तद्‌गुणगानम्  
श्रीशुक उवाच ।  
( अनुष्टुप् )  
इत्थं शरत् स्वच्छजलं पद्माकरसुगन्धिना ।  
न्यविशद् वायुना वातं स गोगोपालकोऽच्युतः ॥ १ ॥  
( पुष्पिताग्रा )  
कुसुमितवनराजिशुष्मिभृङ्‌ग  
द्विजकुलघुष्टसरःसरिन्महीध्रम् ।  
मधुपतिरवगाह्य चारयन् गाः  
सहपशुपालबलश्चुकूज वेणुम् ॥ २ ॥  
( अनुष्टुप् )  
तद् व्रजस्त्रिय आश्रुत्य वेणुगीतं स्मरोदयम् ।  
काश्चित् परोक्षं कृष्णस्य स्वसखीभ्योऽन्ववर्णयन् ॥ ३ ॥  
तद् वर्णयितुमारब्धाः स्मरन्त्यः कृष्णचेष्टितम् ।  
नाशकन् स्मरवेगेन विक्षिप्तमनसो नृप ॥ ४ ॥  
( मन्दाक्रान्ता )  
बर्हापीडं नटवरवपुः कर्णयोः कर्णिकारं ।  
बिभ्रद् वासः कनककपिशं वैजयन्तीं च मालाम् ।  
रन्ध्रान् वेणोरधरसुधयापूरयन् गोपवृन्दैः ।  
वृन्दारण्यं स्वपदरमणं प्राविशद् गीतकीर्तिः ॥ ५ ॥  
( अनुष्टुप् )  
इति वेणुरवं राजन् सर्वभूतमनोहरम् ।  
श्रुत्वा व्रजस्त्रियः सर्वा वर्णयन्त्योऽभिरेभिरे ॥ ६ ॥  
श्रीगोप्य ऊचुः ।  
( वसन्ततिलका )  
अक्षण्वतां फलमिदं न परं विदामः  
सख्यः पशूननु विवेशयतोर्वयस्यैः ।  
वक्त्रं व्रजेशसुतयोरनवेणुजुष्टं  
यैर्वा निपीतमनुरक्त-कटाक्षमोक्षम् ॥ ७ ॥  
चूतप्रवालबर्हस्तबक् उत्पलाब्ज  
मालानुपृक्तपरिधान विचित्रवेशौ ।  
मध्ये विरेजतुरलं पशुपालगोष्ठ्यां  
रङ्‌गे यथा नटवरौ क्व च गायमानौ ॥ ८ ॥  
गोप्यः किमाचरदयं कुशलं स्म वेणुः  
दामोदराधरसुधामपि गोपिकानाम् ।  
भुङ्‌क्ते स्वयं यदवशिष्टरसं ह्रदिन्यो  
हृष्यत्त्वचोऽश्रु मुमुचुस्तरवो यथाऽऽर्याः ॥ ९ ॥  
वृन्दावनं सखि भुवो वितनोति कीर्तिं  
यद् देवकीसुतपदाम्बु जलब्धलक्ष्मि ।  
गोविन्दवेणुमनु मत्तमयूरनृत्यं  
प्रेक्ष्याद्रिसान्ववरतान्यसमस्तसत्त्वम् ॥ १० ॥  
धन्याः स्म मूढमतयोऽपि हरिण्य एता  
या नन्दनन्दनमुपात्त विचित्रवेशम् ।  
आकर्ण्य वेणुरणितं सहकृष्णसाराः  
पूजां दधुर्विरचितां प्रणयावलोकैः ॥ ११ ॥  
कृष्णं निरीक्ष्य वनितोत्सवरूपशीलं  
श्रुत्वा च तत्क्वणितवेणु विविक्तगीतम् ।  
देव्यो विमानगतयः स्मरनुन्नसारा  
भ्रश्यत् प्रसूनकबरा मुमुहुर्विनीव्यः ॥ १२ ॥  
गावश्च कृष्णमुखनिर्गतवेणुगीत  
पीयूषमुत्तभितकर्णपुटैः पिबन्त्यः ।  
शावाः स्नुतस्तनपयःकवलाः स्म तस्थुः  
गोविन्दमात्मनि दृशाश्रुकलाः स्पृशन्त्यः ॥ १३ ॥  
प्रायो बताम्ब विहगा मुनयो वनेऽस्मिन्  
कृष्णेक्षितं तदुदितं कलवेणुगीतम् ।  
आरुह्य ये द्रुमभुजान् रुचिरप्रवालान्  
श्रृण्वत्यमीलितदृशो विगतान्यवाचः ॥ १४ ॥  
नद्यस्तदा तदुपधार्य मुकुन्दगीतम्  
आवर्तलक्षित मनोभवभग्नवेगाः ।  
आलिङ्‌गनस्थगितमूर्मिभुजैर्मुरारेः  
गृह्णन्ति पादयुगलं कमलोपहाराः ॥ १५ ॥  
दृष्ट्वाऽऽतपे व्रजपशून् सह रामगोपैः  
सञ्चारयन्तमनु वेणुमुदीरयन्तम् ।  
प्रेमप्रवृद्ध उदितः कुसुमावलीभिः  
सख्युर्व्यधात् स्ववपुषाम्बुद आतपत्रम् ॥ १६ ॥  
पूर्णाः पुलिन्द्य उरुगायपदाब्जराग  
श्रीकुङ्‌कुमेन दयितास्तनमण्डितेन ।  
तद्दर्शनस्मररुजस्तृणरूषितेन  
लिम्पन्त्य आननकुचेषु जहुस्तदाधिम् ॥ १७ ॥  
हन्तायमद्रिरबला हरिदासवर्यो  
यद् रामकृष्णचरणस्परशप्रमोदः ।  
मानं तनोति सहगोगणयोस्तयोर्यत्  
पानीयसूयवस कन्दरकन्दमूलैः ॥ १८ ॥  
गा गोपकैरनुवनं नयतोरुदार  
वेणुस्वनैः कलपदैस्तनुभृत्सु सख्यः ।  
अस्पन्दनं गतिमतां पुलकस्तरुणां  
निर्योगपाशकृत लक्षणयोर्विचित्रम् ॥ १९ ॥  
( अनुष्टुप् )  
एवंविधा भगवतो या वृन्दावनचारिणः ।  
वर्णयन्त्यो मिथो गोप्यः क्रीडास्तन्मयतां ययुः ॥ २० ॥  
इति श्रीमद्भागवते महापुराणे पारमहंस्यां  
संहितायां दशमस्कन्धे पूर्वार्धे एकविंशोऽध्यायः ॥ २१ ॥  
हरिः ॐ तत्सत् श्रीकृष्णार्पणमस्तु ॥