---
title: ०१०

---
सूत उवाच -  
(अनुष्टुप्)  
स एवं अनुभूयेदं नारायणविनिर्मितम् ।  
वैभवं योगमायायाः तमेव शरणं ययौ ॥ १ ॥  
श्रीमार्कण्डेय उवाच -  
प्रपन्नोऽस्म्यङ्‌घ्रिमूलं ते प्रपन्नाभयदं हरे ।  
यन्माययापि विबुधा मुह्यन्ति ज्ञानकाशया ॥ २ ॥  
सूत उवाच -  
तमेवं निभृतात्मानं वृषेण दिवि पर्यटन् ।  
रुद्राण्या भगवान् रुद्रो ददर्श स्वगणैर्वृतः ॥ ३ ॥  
अथोमा तं ऋषिं वीक्ष्य गिरिशं समभाषत ।  
पश्येमं भगवन् विप्रं निभृतात्मेन्द्रियाशयम् ॥ ४ ॥  
निभृतोदझषव्रातं वातापाये यथार्णवः ।  
कुर्वस्य तपसः साक्षात् संसिद्धिं सिद्धिदो भवान् ॥ ५ ॥  
श्रीभगवानुवाच -  
नैवेच्छत्याशिषः क्वापि ब्रह्मर्षिर्मोक्षमप्युत ।  
भक्तिं परां भगवति लब्धवान् पुरुषेऽव्यये ॥ ६ ॥  
अथापि संवदिष्यामो भवान्येतेन साधुना ।  
अयं हि परमो लाभो नृणां साधुसमागमः ॥ ७ ॥  
सूत उवाच -  
इत्युक्त्वा तमुपेयाय भगवान् स सतां गतिः ।  
ईशानः सर्वविद्यानां ईश्वरः सर्वदेहिनाम् ॥ ८ ॥  
तयोरागमनं साक्षाद् ईशयोर्जगदात्मनोः ।  
न वेद रुद्धधीवृत्तिः आत्मानं विश्वमेव च ॥ ९ ॥  
भगवान् तदभिज्ञाय गिरिशो योगमायया ।  
आविशत्तद्‌गुहाकाशं वायुश्छिद्रमिवेश्वरः ॥ १० ॥  
आत्मन्यपि शिवं प्राप्तं तडित्पिङ्‌गजटाधरम् ।  
त्र्यक्षं दशभुजं प्रांशुं उद्यन्तं इव भास्करम् ॥ ११ ॥  
व्याघ्रचर्माम्बरं शूल खट्वाङ्‌गचर्मभिः ।  
अक्षमालाडमरुक कपालासिधनुः सह ॥ १२ ॥  
बिभ्राणं सहसा भातं विचक्ष्य हृदि विस्मितः ।  
किमिदं कुत एवेति समाधेर्विरतो मुनिः ॥ १३ ॥  
नेत्रे उन्मील्य ददृशे सगणं सोमयाऽऽगतम् ।  
रुद्रं त्रिलोकैकगुरुं ननाम शिरसा मुनिः ॥ १४ ॥  
तस्मै सपर्यां व्यदधात् सगणाय सहोमया ।  
स्वागतासनपाद्यार्घ्य गन्धस्रग् धूपदीपकैः ॥ १५ ॥  
आह चात्मानुभावेन पूर्णकामस्य ते विभो ।  
करवाम किमीशान येनेदं निर्वृतं जगत् ॥ १६ ॥  
नमः शिवाय शान्ताय सत्त्वाय प्रमृडाय च ।  
रजोजुषेऽप्य घोराय नमस्तुभ्यं तमोजुषे ॥ १७ ॥  
सूत उवाच -  
एवं स्तुतः स भगवान् आदिदेवः सतां गतिः ।  
परितुष्टः प्रसन्नात्मा प्रहसन् तं अभाषत ॥ १८ ॥  
श्रीभगवानुवाच -  
वरं वृणीष्व नः कामं वरदेशा वयं त्रयः ।  
अमोघं दर्शनं येषां मर्त्यो यद् विन्दतेऽमृतम् ॥ १९ ॥  
ब्राह्मणाः साधवः शान्ता निःसङ्‌गा भूतवत्सलाः ।  
एकान्तभक्ता अस्मासु निर्वैराः समदर्शिनः ॥ २० ॥  
सलोका लोकपालास्तान् वन्दन्त्यर्चन्त्युपासते ।  
अहं च भगवान् ब्रह्मा स्वयं च हरिरीश्वरः ॥ २१ ॥  
न ते मय्यच्युतेऽजे च भिदामण्वपि चक्षते ।  
नात्मनश्च जनस्यापि तद् युष्मान् वयमीमहि ॥ २२ ॥  
न ह्यम्मयानि तीर्थानि न देवाश्चेतनोज्झिताः ।  
ते पुनन्ति उरुकालेन यूयं दर्शनमात्रतः ॥ २३ ॥  
ब्राह्मणेभ्यो नमस्यामो येऽस्मद् रूपं त्रयीमयम् ।  
बिभ्रत्यात्मसमाधान तपःस्वाध्यायसंयमैः ॥ २४ ॥  
श्रवणाद् दर्शनाद् वापि महापातकिनोऽपि वः ।  
शुध्येरन् अन्त्यजाश्चापि किमु सम्भाषणादिभिः ॥ २५ ॥  
सूत उवाच -  
इति चन्द्रललामस्य धर्मगुह्योपबृंहितम् ।  
वचोऽमृतायनं ऋषिः नातृप्यत् कर्णयोः पिबन् ॥ २६ ॥  
स चिरं मायया विष्णोः भ्रामितः कर्शितो भृशम् ।  
शिववागमृतध्वस्त क्लेशपुञ्जस्तमब्रवीत् ॥ २७ ॥  
श्रीमार्कण्डेय उवाच -  
अहो ईश्वरलीलेयं दुर्विभाव्या शरीरिणाम् ।  
यन्नमन्तीशितव्यानि स्तुवन्ति जगदीश्वराः ॥ २८ ॥  
धर्मं ग्राहयितुं प्रायः प्रवक्तारश्च देहिनाम् ।  
आचरन्ति अनुमोदन्ते क्रियमाणं स्तुवन्ति च ॥ २९ ॥  
नैतावता भगवतः स्वमायामयवृत्तिभिः ।  
न दुष्येतानुभावस्तैः मायिनः कुहकं यथा ॥ ३० ॥  
सृष्ट्वेदं मनसा विश्वं आत्मनानुप्रविश्य यः ।  
गुणैः कुर्वद्‌भिराभाति कर्तेव स्वप्नदृग् यथा ॥ ३१ ॥  
तस्मै नमो भगवते त्रिगुणाय गुणात्मने ।  
केवलायाद्वितीयाय गुरवे ब्रह्ममूर्तये ॥ ३२ ॥  
कं वृणे नु परं भूमन् वरं त्वद् वरदर्शनात् ।  
यद्दर्शनात्पूर्णकामः सत्यकामः पुमान् भवेत् ॥ ३३ ॥  
वरमेकं वृणेऽथापि पूर्णात् कामाभिवर्षणात् ।  
भगवति अच्युतां भक्तिं तत्परेषु तथा त्वयि ॥ ३४ ॥  
सूत उवाच -  
इत्यर्चितोऽभिष्टुतश्च मुनिना सूक्तया गिरा ।  
तं आह भगवान् शर्वः शर्वया चाभिनन्दितः ॥ ३५ ॥  
कामो महर्षे सर्वोऽयं भक्तिमान् त्वं अमधोक्षजे ।  
आकल्पान्ताद् यशः पुण्यं अमजरामरता तथा ॥ ३६ ॥  
ज्ञानं त्रैकालिकं ब्रह्मन् विज्ञानं च विरक्तिमत् ।  
ब्रह्मवर्चस्विनो भूयात् पुराणाचार्यतास्तु ते ॥ ३७ ॥  
सूत उवाच -  
एवं वरान् स मुनये दत्त्वागात् त्र्यक्ष ईश्वरः ।  
देव्यै तत्कर्म कथयन् अनुभूतं पुरामुना ॥ ३८ ॥  
सोऽप्यवाप्तमहायोग महिमा भार्गवोत्तमः ।  
विचरति अधुनाप्यद्धा हरावेकान्ततां गतः ॥ ३९ ॥  
अनुवर्णितमेतत्ते मार्कण्डेयस्य धीमतः ।  
अनुभूतं भगवतो मायावैभवमद्‌भुतम् ॥ ४० ॥  
एतत् केचिद् अविद्वांसो मायासंसृतिरात्मनः ।  
अनाद्यावर्तितं नॄणां कादाचित्कं प्रचक्षते ॥ ४१ ॥  
(वंशस्था)  
य एवमेतद्‌भृगुवर्य वर्णितं  
रथाङ्‌गपाणेः अनुभावभावितम् ।  
संश्रावयेत् संश्रृणुयादु तावुभौ  
तयोर्न कर्माशयसंसृतिर्भवेत् ॥ ४२ ॥  
इति श्रीमद्भागवते महापुराणे पारमहंस्यां  
संहितायां द्वादशस्कन्धे दशमोऽध्यायः ॥ १० ॥  
हरिः ॐ तत्सत् श्रीकृष्णार्पणमस्तु ॥