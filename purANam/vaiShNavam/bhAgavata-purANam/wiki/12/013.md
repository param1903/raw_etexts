---
title: ०१३

---
सूत उवाच -  
(शार्दूलविक्रीडित)  
यं ब्रह्मा वरुणेन्द्ररुद्रमरुतः स्तुन्वन्ति दिव्यैः स्तवैः  
वेदैः साङ्‌गपदक्रमोपनिषदैः गायन्ति यं सामगाः ।  
ध्यानावस्थिततद्‌गतेन मनसा पश्यन्ति यं योगिनो  
यस्यान्तं न विदुः सुरासुरगणा देवाय तस्मै नमः ॥ १॥  
पृष्ठे भ्राम्यदमन्दमन्दरगिरि ग्रावाग्रकण्डूयनान्  
निद्रालोः कमठाकृतेर्भगवतः श्वासानिलाः पान्तु वः ।  
यत्संस्कारकलानुवर्तनवशाद् वेलानिभेनाम्भसां  
यातायातमतन्द्रितं जलनिधेः नाद्यापि विश्राम्यति ॥ २ ॥  
(अनुष्टुप्)  
पुराणसङ्‌ख्यासम्भूतिं अस्य वाच्यप्रयोजने ।  
दानं दानस्य माहात्म्यं पाठादेश्च निबोधत ॥ ३ ॥  
ब्राह्मं दश सहस्राणि पाद्मं पञ्चोनषष्टि च ।  
श्रीवैष्णवं त्रयोविंशत् चतुर्विंशति शैवकम् ॥ ४ ॥  
दशाष्टौ श्रीभागवतं नारदं पञ्चविंशति ।  
मार्कण्डं नव वाह्नं च दशपञ्च चतुःशतम् ॥ ५ ॥  
चतुर्दश भविष्यं स्यात् तथा पञ्चशतानि च ।  
दशाष्टौ ब्रह्मवैवर्तं लैङ्‌गमेकादशैव तु ॥ ६ ॥  
चतुर्विंशति वाराहं एकाशीतिसहस्रकम् ।  
स्कान्दं शतं तथा चैकं वामनं दश कीर्तितम् ॥ ७ ॥  
कौर्मं सप्तदशाख्यातं मात्स्यं तत्तु चतुर्दश ।  
एकोनविंशत् सौपर्णं ब्रह्माण्डं द्वादशैव तु ॥ ८ ॥  
एवं पुराणसन्दोहः चतुर्लक्ष उदाहृतः ।  
तत्राष्टदशसाहस्रं श्रीभागवतं इष्यते ॥ ९ ॥  
इदं भगवता पूर्वं ब्रह्मणे नाभिपङ्‌कजे ।  
स्थिताय भवभीताय कारुण्यात् सम्प्रकाशितम् ॥ १० ॥  
आदिमध्यावसानेषु वैराग्याख्यानसंयुतम् ।  
हरिलीलाकथाव्रात अमृतानन्दितसत्सुरम् ॥ ११ ॥  
सर्ववेदान्तसारं यद् ब्रह्मात्मैकत्वलक्षणम् ।  
वस्तु अद्वितीयं तन्निष्ठं कैवल्यैकप्रयोजनम् ॥ १२ ॥  
प्रौष्ठपद्यां पौर्णमास्यां हेमसिंहसमन्वितम् ।  
ददाति यो भागवतं स याति परमां गतिम् ॥ १३ ॥  
राजन्ते तावदन्यानि पुराणानि सतां गणे ।  
यावद्‌ न दृष्यते साक्षात् श्रीमद् भागवतं परम् ॥ १४ ॥  
सर्ववेदान्तसारं हि श्रीभागवतमिष्यते ।  
तद् रसामृततृप्तस्य नान्यत्र स्याद् रतिः क्वचित् ॥ १५ ॥  
निम्नगानां यथा गङ्‌गा देवानामच्युतो यथा ।  
वैष्णवानां यथा शम्भुः पुराणानां इदं तथा ॥ १६ ॥  
क्षेत्राणां चैव सर्वेषां यथा काशी ह्यनुत्तमा ।  
तथा पुराणव्रातानां श्रीमद्‌भागवतं द्विजाः ॥ १७ ॥  
(शार्दूलविक्रीडित)  
श्रीमद्‌भागवतं पुराणममलं यद्वैष्णवानां प्रियं  
यस्मिन् पारमहंस्यमेकममलं ज्ञानं परं गीयते ।  
तत्र ज्ञानविरागभक्तिसहितं नैष्कर्म्यमाविस्कृतं  
तत् श्रृण्वन् विपठन् विचारणपरो भक्त्या विमुच्येन्नरः ॥ १८ ॥  
कस्मै येन विभासितोऽयमतुलो ज्ञानप्रदीपः पुरा  
तद् रूपेण च नारदाय मुनये कृष्णाय तद् रूपिणा ।  
योगीन्द्राय तदात्मनाथ भगवत् राताय कारुण्यतः  
तच्छुद्धं विमलं विशोकममृतं सत्यं परं धीमहि ॥ १९ ॥  
(अनुष्टुप्)  
नमस्तस्मै भगवते वासुदेवाय साक्षिणे ।  
य इदं कृपया कस्मै व्याचचक्षे मुमुक्षवे ॥ २० ॥  
योगीन्द्राय नमस्तस्मै शुकाय ब्रह्मरूपिणे ।  
संसारसर्पदष्टं यो विष्णुरातममूमुचत् ॥ २१ ॥  
भवे भवे यथा भक्तिः पादयोस्तव जायते ।  
तथा कुरुष्व देवेश नाथस्त्वं नो यतः प्रभो ॥ २२ ॥  
नामसङ्‌कीर्तनं यस्य सर्वपाप प्रणाशनम् ।  
प्रणामो दुःखशमनः त नमामि हरिं परम् ॥ २३ ॥  
इति श्रीमद्भागवते महापुराणे पारमहंस्यां  
संहितायां द्वादशस्कन्धे त्रयोदशोऽध्यायः ॥ १३ ॥  
हरिः ॐ तत्सत् श्रीकृष्णार्पणमस्तु ॥