---
title: ००९

---
सूत उवाच –  
(अनुष्टुप्)  
संस्तुतो भगवानित्थं मार्कण्डेयेन धीमता ।  
नारायणो नरसखः प्रीत आह भृगूद्वहम् ॥ १ ॥  
श्रीभगवानुवाच -  
भो भो ब्रह्मर्षिवर्योऽसि सिद्ध आत्मसमाधिना ।  
मयि भक्त्यानपायिन्या तपःस्वाध्यायसंयमैः ॥ २ ॥  
वयं ते परितुष्टाः स्म त्वद्‌बृहद्‌व्रतचर्यया ।  
वरं प्रतीच्छ भद्रं ते वरदेशादभीप्सितम् ॥ ३ ॥  
श्रीऋषिरुवाच -  
जितं ते देवदेवेश प्रपन्नार्तिहराच्युत ।  
वरेणैतावतालं नो यद्‌ भवान् समदृश्यत ॥ ४ ॥  
गृहीत्वाजादयो यस्य श्रीमत् पादाब्जदर्शनम् ।  
मनसा योगपक्वेन स भवान् मेऽक्षगोचरः ॥ ५ ॥  
अथाप्यम्बुजपत्राक्ष पुण्यश्लोकशिखामणे ।  
द्रक्ष्ये मायां यया लोकः सपालो वेद सद्‌भिदाम् ॥ ६ ॥  
सूत उवाच -  
इतीडितोऽर्चितः कामम् ऋषिणा भगवान् मुने ।  
तथेति स स्मयन् प्रागाद् बदर्याश्रममीश्वरः ॥ ७ ॥  
तमेव चिन्तयन्नर्थम् ऋषिः स्वाश्रम एव सः ।  
वसन् अग्न्यर्कसोमाम्बु भूवायुवियदात्मसु ॥ ८ ॥  
ध्यायन् सर्वत्र च हरिं भावद्रव्यैरपूजयत् ।  
क्वचित् पूजां विसस्मार प्रेमप्रसरसम्प्लुतः ॥ ९ ॥  
तस्यैकदा भृगुश्रेष्ठ पुष्पभद्रातटे मुनेः ।  
उपासीनस्य सन्ध्यायां ब्रह्मन् वायुरभून्महान् ॥ १० ॥  
(मिश्र-११)  
तं चण्डशब्दं समुदीरयन्तं  
बलाहका अन्वभवन् करालाः ।  
अक्षस्थविष्ठा मुमुचुस्तडिद्‌भिः  
स्वनन्त उच्चैरभिवर्षधाराः ॥ ११ ॥  
ततो व्यदृश्यन्त चतुःसमुद्राः  
समन्ततः क्ष्मातलमाग्रसन्तः ।  
समीरवेगोर्मिभिरुग्रनक्र-  
महाभयावर्तगभीरघोषाः ॥ १२ ॥  
(मिश्र-१२)  
अन्तर्बहिश्चाद्‌भिरतिद्युभिः खरैः  
शतह्रदाभिरुपतापितं जगत् ।  
चतुर्विधं वीक्ष्य सहात्मना मुनिः  
जलाप्लुतां क्ष्मां विमनाः समत्रसत् ॥ १३ ॥  
तस्यैवमुद्वीक्षत ऊर्मिभीषणः  
प्रभञ्जनाघूर्णितवार्महार्णवः ।  
आपूर्यमाणो वरषद्‌भिरम्बुदैः  
क्ष्मामप्यधाद् द्वीपवर्षाद्रिभिः समम् ॥ १४ ॥  
सक्ष्मान्तरिक्षं सदिवं सभागणं  
त्रैलोक्यमासीत् सह दिग्भिराप्लुतम् ।  
स एक एवोर्वरितो महामुनिः  
बभ्राम विक्षिप्य जटा जडान्धवत् ॥ १५ ॥  
क्षुत्तृट्परीतो मकरैस्तिमिङ्‌गिलैः  
उपद्रुतो वीचिनभस्वताहतः ।  
तमस्यपारे पतितो भ्रमन् दिशो  
न वेद खं गां च परिश्रमेषितः ॥ १६ ॥  
(अनुष्टुप्)  
क्वचिद् गतो महावर्ते तरलैस्ताडितः क्वचित् ।  
यादोभिर्भक्ष्यते क्वापि स्वयं अन्योन्यघातिभिः ॥ १७ ॥  
क्वचिच्छोकं क्वचिन्मोहं क्वचिद् दुखं सुखं भयम् ।  
क्वचित् मृत्युमवाप्नोति व्याध्यादिभिरुतार्दितः ॥ १८ ॥  
अयुतायतवर्षाणां सहस्राणि शतानि च ।  
व्यतीयुर्भ्रमतः तस्मिन् विष्णुमायावृतात्मनः ॥ १९ ॥  
स कदाचिद्‌ भ्रमन् तस्मिन् पृथिव्याः ककुदि द्विजः ।  
न्याग्रोधपोतं ददृशे फलपल्लवशोभितम् ॥ २० ॥  
प्रागुत्तरस्यां शाखायां तस्यापि ददृशे शिशुम् ।  
शयानं पर्णपुटके ग्रसन्तं प्रभया तमः ॥ २१ ॥  
महामरकतश्यामं श्रीमद्वदनपङ्‌कजम् ।  
कम्बुग्रीवं महोरस्कं सुनासं सुन्दरभ्रुवम् ॥ २२ ॥  
श्वासैजदलकाभातं कम्बुश्रीकर्णदाडिमम् ।  
विद्रुमाधरभासेषत् शोणायित सुधास्मितम् ॥ २३ ॥  
पद्मगर्भारुणापाङ्‌गं हृद्यहासावलोकनम् ।  
श्वासैजद्‌बलिसंविग्ननिम्ननाभिदलोदरम् ॥ २४ ॥  
चार्वङ्‌गुलिभ्यां पाणिभ्याम् उन्नीय चरणाम्बुजम् ।  
मुखे निधाय विप्रेन्द्रो धयन्तं वीक्ष्य विस्मितः ॥ २५ ॥  
(मिश्र-१२)  
तद्दर्शनाद् वीतपरिश्रमो मुदा  
प्रोत्फुल्लहृत्पद्मविलोचनाम्बुजः ।  
प्रहृष्टरोमाद्‌भुतभावशङ्‌कितः  
प्रष्टुं पुरस्तं प्रससार बालकम् ॥ २६ ॥  
तावच्छिशोर्वै श्वसितेन भार्गवः  
सोऽन्तः शरीरं मशको यथाविशत् ।  
तत्राप्यदो न्यस्तमचष्ट कृत्स्नशो  
यथा पुरामुह्यदतीव विस्मितः ॥ २७ ॥  
खं रोदसी भागणानद्रिसागरान्  
द्वीपान् सवर्षान् ककुभः सुरासुरान् ।  
वनानि देशान् सरितः पुराकरान्  
खेटान् व्रजानाश्रमवर्णवृत्तयः ॥ २८ ॥  
महान्ति भूतान्यथ भौतिकान्यसौ  
कालं च नानायुग कल्पकल्पनम् ।  
यत्किञ्चिदन्यद् व्यवहारकारणं  
ददर्श विश्वं सदिवावभासितम् ॥ २९ ॥  
(मिश्र ११-१२)  
हिमालयं पुष्पवहां च तां नदीं  
निजाश्रमं तत्र ऋषीन् अपश्यत ।  
विश्वं विपश्यञ्छ्वसिताच्छिशोर्वै  
बहिर्निरस्तो न्यपतल्लयाब्धौ ॥ ३० ॥  
(मिश्र-११)  
तस्मिन् पृथिव्याः ककुदि प्ररूढं  
वटं च तत्पर्णपुटे शयानम् ।  
तोकं च तत्प्रेमसुधास्मितेन  
निरीक्षितोऽपाङ्‌गनिरीक्षणेन ॥ ३१ ॥  
(अनुष्टुप्)  
अथ तं बालकं वीक्ष्य नेत्राभ्यां धिष्ठितं हृदि ।  
अभ्ययादतिसङ्‌क्लिष्टः परिष्वक्तुं अधोक्षजम् ॥ ३२ ॥  
तावत्स भगवान् साक्षात् योगाधीशो गुहाशयः ।  
अन्तर्दधे ऋषेः सद्यो यथेहानीशनिर्मिता ॥ ३३ ॥  
तमन्वथ वटो ब्रह्मन् सलिलं लोकसम्प्लवः ।  
तिरोधायि क्षणादस्य स्वाश्रमे पूर्ववन् स्थितः ॥ ३४ ॥  
इति श्रीमद्भागवते महापुराणे पारमहंस्यां  
संहितायां द्वादशस्कन्धे मायादर्शनं नाम नवमोऽध्यायः ॥ ९ ॥  
हरिः ॐ तत्सत् श्रीकृष्णार्पणमस्तु ॥