---
title: ०२०

---
पुरुवंशवर्णनं, तत्र दुष्यन्तभरतयोश्चरितम् -  
श्रीशुक उवाच ।  
पूरोर्वंशं प्रवक्ष्यामि यत्र जातोऽसि भारत ।  
यत्र राजर्षयो वंश्या ब्रह्मवंश्याश्च जज्ञिरे ॥ १ ॥  
जनमेजयो ह्यभूत् पूरोः प्रचिन्वांस्तत् सुतस्ततः ।  
प्रवीरोऽथ मनुस्युर्वै तस्माच्चारुपदोऽभवत् ॥ २ ॥  
तस्य सुद्युरभूत् पुत्रः तस्माद् बहुगवस्ततः ।  
संयातिस्तस्याहंयाती रौद्राश्वस्तत्सुतः स्मृतः ॥ ३ ॥  
ऋतेयुस्तस्य कक्षेयुः स्थण्डिलेयुः कृतेयुकः ।  
जलेयुः सन्नतेयुश्च धर्मसत्यव्रतेयवः ॥ ४ ॥  
दशैतेऽप्सरसः पुत्रा वनेयुश्चावमः स्मृतः ।  
घृताच्यामिन्द्रियाणीव मुख्यस्य जगदात्मनः ॥ ५ ॥  
ऋतेयो रन्तिभारोऽभूत् त्रयस्तस्यात्मजा नृप ।  
सुमतिर्ध्रुवोऽप्रतिरथः कण्वोऽप्रतिरथात्मजः ॥ ६ ॥  
तस्य मेधातिथिः तस्मात् प्रस्कण्वाद्या द्विजातयः ।  
पुत्रोऽभूत् सुमते रेभ्यो दुष्यन्तः तत्सुतो मतः ॥ ७ ॥  
दुष्यन्तो मृगयां यातः कण्वाश्रमपदं गतः ।  
तत्रासीनां स्वप्रभया मण्डयन्तीं रमामिव ॥ ८ ॥  
विलोक्य सद्यो मुमुहे देवमायामिव स्त्रियम् ।  
बभाषे तां वरारोहां भटैः कतिपयैर्वृतः ॥ ९ ॥  
तद्दर्शनप्रमुदितः सन्निवृत्तपरिश्रमः ।  
पप्रच्छ कामसन्तप्तः प्रहसन् श्लक्ष्णया गिरा ॥ १० ॥  
का त्वं कमलपत्राक्षि कस्यासि हृदयङ्गमे ।  
किं वा चिकीर्षितं त्वत्र भवत्या निर्जने वने ॥ ११ ॥  
व्यक्तं राजन्यतनयां वेद्‌म्यहं त्वां सुमध्यमे ।  
न हि चेतः पौरवाणां अधर्मे रमते क्वचित् ॥ १२ ॥  
श्रीशकुन्तलोवाच ।  
विश्वामित्रात्मजैवाहं त्यक्ता मेनकया वने ।  
वेदैतद् भगवान् कण्वो वीर किं करवाम ते ॥ १३ ॥  
आस्यतां ह्यरविन्दाक्ष गृह्यतां अर्हणं च नः ।  
भुज्यतां सन्ति नीवारा उष्यतां यदि रोचते ॥ १४ ॥  
दुष्यन्त उवाच ।  
उपपन्नमिदं सुभ्रु जातायाः कुशिकान्वये ।  
स्वयं हि वृणुते राज्ञां कन्यकाः सदृशं वरम् ॥ १५ ॥  
ओमित्युक्ते यथाधर्मं उपयेमे शकुन्तलाम् ।  
गान्धर्वविधिना राजा देशकालविधानवित् ॥ १६ ॥  
अमोघवीर्यो राजर्षिः महिष्यां वीर्यमादधे ।  
श्वोभूते स्वपुरं यातः कालेनासूत सा सुतम् ॥ १७ ॥  
कण्वः कुमारस्य वने चक्रे समुचिताः क्रियाः ।  
बद्ध्वा मृगेन्द्रान् तरसा क्रीडति स्म स बालकः ॥ १८ ॥  
तं दुरत्ययविक्रान्तं आदाय प्रमदोत्तमा ।  
हरेः अंशांशसम्भूतं भर्तुरन्तिकमागमत् ॥ १९ ॥  
यदा न जगृहे राजा भार्यापुत्रावनिन्दितौ ।  
श्रृण्वतां सर्वभूतानां खे वाग् आह अशरीरिणी ॥ २० ॥  
माता भस्त्रा पितुः पुत्रो येन जातः स एव सः ।  
भरस्व पुत्रं दुष्यन्त मावमंस्थाः शकुन्तलाम् ॥ २१ ॥  
रेतोधाः पुत्रो नयति नरदेव यमक्षयात् ।  
त्वं चास्य धाता गर्भस्य सत्यमाह शकुन्तला ॥ २२ ॥  
पितरि उपरते सोऽपि चक्रवर्ती महायशाः ।  
महिमा गीयते तस्य हरेरंशभुवो भुवि ॥ २३ ॥  
चक्रं दक्षिणहस्तेऽस्य पद्मकोशोऽस्य पादयोः ।  
ईजे महाभिषेकेण सोऽभिषिक्तोऽधिराड् विभुः ॥ २४ ॥  
पञ्चपञ्चाशता मेध्यैः गङ्गायामनु वाजिभिः ।  
मामतेयं पुरोधाय यमुनामनु च प्रभुः ॥ २५ ॥  
अष्टसप्ततिमेध्याश्वान् बबन्ध प्रददद् वसु ।  
भरतस्य हि दौष्यन्तेः अग्निः साचीगुणे चितः ।  
सहस्रं बद्वशो यस्मिन् ब्राह्मणा गा विभेजिरे ॥ २६ ॥  
त्रयस्त्रिंशच्छतं ह्यश्वान् बद्ध्वा विस्मापयन् नृपान् ।  
दौष्यन्तिरत्यगान्मायां देवानां गुरुमाययौ ॥ २७ ॥  
मृगान् शुक्लदतः कृष्णान् हिरण्येन परीवृतान् ।  
अदात्कर्मणि मष्णारे नियुतानि चतुर्दश ॥ २८ ॥  
भरतस्य महत् कर्म न पूर्वे नापरे नृपाः ।  
नैवापुर्नैव प्राप्स्यन्ति बाहुभ्यां त्रिदिवं यथा ॥ २९ ॥  
किरातहूणान् यवनान् अन्ध्रान् कङ्कान् खगान् शकान् ।  
अब्रह्मण्यान् नृपांश्चाहन् म्लेच्छान् दिग्विजयेऽखिलान् ॥ ३० ॥  
जित्वा पुरासुरा देवान् ये रसौकांसि भेजिरे ।  
देवस्त्रियो रसां नीताः प्राणिभिः पुनराहरत् ॥ ३१ ॥  
सर्वान् कामान् दुदुहतुः प्रजानां तस्य रोदसी ।  
समास्त्रिणवसाहस्रीः दिक्षु चक्रमवर्तयत् ॥ ३२ ॥  
स सम्राड् लोकपालाख्यं ऐश्वर्यं अधिराट् श्रियम् ।  
चक्रं चास्खलितं प्राणान् मृन्मृषेत्युपरराम ह ॥ ३३ ॥  
तस्यासन् नृप वैदर्भ्यः पत्न्यस्तिस्रः सुसम्मताः ।  
जघ्नुस्त्यागभयात् पुत्रान् नानुरूपा इतीरिते ॥ ३४ ॥  
तस्यैवं वितथे वंशे तदर्थं यजतः सुतम् ।  
मरुत्स्तोमेन मरुतो भरद्वाजमुपाददुः ॥ ३५ ॥  
अन्तर्वत्न्यां भ्रातृपत्न्यां मैथुनाय बृहस्पतिः ।  
प्रवृत्तो वारितो गर्भं शप्त्वा वीर्यमुपासृजत् ॥ ३६ ॥  
तं त्यक्तुकामां ममतां भर्तुत्यागविशङ्किताम् ।  
नामनिर्वाचनं तस्य श्लोकमेनं सुरा जगुः ॥ ३७ ॥  
मूढे भर द्वाजं इमं भर द्वाजं बृहस्पते ।  
यातौ यदुक्त्वा पितरौ भरद्वाजस्ततस्त्वयम् ॥ ३८ ॥  
चोद्यमाना सुरैरेवं मत्वा वितथमात्मजम् ।  
व्यसृजन् मरुतोऽबिभ्रन् दत्तोऽयं वितथेऽन्वये ॥ ३९ ॥  
इति श्रीमद्भागवते महापुराणे पारमहंस्यां  
संहितायां नवमस्कन्धे विंशोऽध्यायः ॥ २० ॥  
हरिः ॐ तत्सत् श्रीकृष्णार्पणमस्तु ॥