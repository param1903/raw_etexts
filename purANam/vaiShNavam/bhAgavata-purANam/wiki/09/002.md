---
title: ००२

---
पृषध्र कवि करूष धृष्ट नृग नरिष्यन्तादिष्टानां वंशविस्तारः  
श्रीशुक उवाच ।  
एवं गतेऽथ सुद्युम्ने मनुर्वैवस्वतः सुते ।  
पुत्रकामः तपस्तेपे यमुनायां शतं समाः ॥ १ ॥  
ततोऽयजन् मनुर्देवं अपत्यार्थं हरिं प्रभुम् ।  
इक्ष्वाकु पूर्वजान् पुत्रान् लेभे स्वसदृशान् दश ॥ २ ॥  
पृषध्रस्तु मनोः पुत्रो गोपालो गुरुणा कृतः ।  
पालयामास गा यत्तो रात्र्यां वीरासनव्रतः ॥ ३ ॥  
एकदा प्राविशद् गोष्ठं शार्दूलो निशि वर्षति ।  
शयाना गाव उत्थाय भीतास्ता बभ्रमुर्व्रजे ॥ ४ ॥  
एकां जग्राह बलवान् सा चुक्रोश भयातुरा ।  
तस्यास्तु क्रन्दितं श्रुत्वा पृषध्रोऽनुससार ह ॥ ५ ॥  
खड्गमादाय तरसा प्रलीनोडुगणे निशि ।  
अजानन् अहनद् बभ्रोः शिरः शार्दूलशङ्‌कया ॥ ६ ॥  
व्याघ्रोऽपि वृक्णश्रवणो निस्त्रिंशाग्राहतस्ततः ।  
निश्चक्राम भृशं भीतो रक्तं पथि समुत्सृजन् ॥ ७ ॥  
मन्यमानो हतं व्याघ्रं पृषध्रः परवीरहा ।  
अद्राक्षीत् स्वहतां बभ्रुं व्युष्टायां निशि दुःखितः ॥ ८ ॥  
तं शशाप कुलाचार्यः कृतागसं अकामतः ।  
न क्षत्रबन्धुः शूद्रस्त्वं कर्मणा भवितामुना ॥ ९ ॥  
एवं शप्तस्तु गुरुणा प्रत्यगृह्णात् कृताञ्जलिः ।  
अधारयद् व्रतं वीर ऊर्ध्वरेता मुनिप्रियम् ॥ १० ॥  
वासुदेवे भगवति सर्वात्मनि परेऽमले ।  
एकान्तित्वं गतो भक्त्या सर्वभूतसुहृत् समः ॥ ११ ॥  
विमुक्तसङ्गः शान्तात्मा संयताक्षोऽपरिग्रहः ।  
यदृच्छयोपपन्नेन कल्पयन् वृत्तिमात्मनः ॥ १२ ॥  
आत्मनि आत्मानमाधाय ज्ञानतृप्तः समाहितः ।  
विचचार महीमेतां जडान्ध-बधिराकृतिः ॥ १३ ॥  
एवं वृत्तो वनं गत्वा दृष्ट्वा दावाग्निमुत्थितम् ।  
तेनोपयुक्तकरणो ब्रह्म प्राप परं मुनिः ॥ १४ ॥  
कविः कनीयान् विषयेषु निःस्पृहो  
विसृज्य राज्यं सह बन्धुभिर्वनम् ।  
निवेश्य चित्ते पुरुषं स्वरोचिषं  
विवेश कैशोरवयाः परं गतः ॥ १५ ॥  
करूषान् मानवाद् आसन् कारूषाः क्षत्रजातयः ।  
उत्तरापथगोप्तारो ब्रह्मण्या धर्मवत्सलाः ॥ १६ ॥  
धृष्टाद् धार्ष्टमभूत् क्षत्रं ब्रह्मभूयं गतं क्षितौ ।  
नृगस्य वंशः सुमतिः भूतज्योतिः ततो वसुः ॥ १७ ॥  
वसोः प्रतीकस्तत्पुत्र ओघवान् ओघवत्पिता ।  
कन्या चौघवती नाम सुदर्शन उवाह ताम् ॥ १८ ॥  
चित्रसेनो नरिष्यन्ताद् ऋक्षस्तस्य सुतोऽभवत् ।  
तस्य मीढ्वांस्ततः पूर्ण इन्द्रसेनस्तु तत्सुतः ॥ १९ ॥  
वीतिहोत्रस्तु इन्द्रसेनात् तस्य सत्यश्रवा अभूत् ।  
उरुश्रवाः सुतस्तस्य देवदत्तस्ततोऽभवत् ॥ २० ॥  
ततोऽग्निवेश्यो भगवान् अग्निः स्वयं अभूत्सुतः ।  
कानीन इति विख्यातो जातूकर्ण्यो महान् ऋषिः ॥ २१ ॥  
ततो ब्रह्मकुलं जातं आग्निवेश्यायनं नृप ।  
नरिष्यन्तान्वयः प्रोक्तो दिष्टवंशमतः शृणु ॥ २२ ॥  
नाभागो दिष्टपुत्रोऽन्यः कर्मणा वैश्यतां गतः ।  
भलन्दनः सुतस्तस्य वत्सप्रीतिः भलन्दनात् ॥ २३ ॥  
वत्सप्रीतेः सुतः प्रांशुः तत्सुतं प्रमतिं विदुः ।  
खनित्रः प्रमतेः तस्मात् चाक्षुषोऽथ विविंशतिः ॥ २४ ॥  
विविंशतेः सुतो रम्भः खनीनेत्रोऽस्य धार्मिकः ।  
करन्धमो महाराज तस्यासीद् आत्मजो नृप ॥ २५ ॥  
तस्य आवीक्षित् सुतो यस्य मरुत्तः चक्रवर्ति अभूत् ।  
संवर्तोऽयाजयद् यं वै महायोग्यङ्‌गिरःसुतः ॥ २६ ॥  
मरुत्तस्य यथा यज्ञो न तथान्योऽस्ति कश्चन ।  
सर्वं हिरण्मयं त्वासीत् यत्किञ्चिच्चास्य शोभनम् ॥ २७ ॥  
अमाद्यदिन्द्रः सोमेन दक्षिणाभिर्द्विजातयः ।  
मरुतः परिवेष्टारो विश्वेदेवाः सभासदः ॥ २८ ॥  
मरुत्तस्य दमः पुत्रः तस्यासीद् राज्यवर्धनः ।  
सुधृतिस्तत्सुतो जज्ञे सौधृतेयो नरः सुतः ॥ २९ ॥  
तत्सुतः केवलः तस्माद् बन्धुमान् वेगवान् ततः ।  
बुधस्तस्याभवद् यस्य तृणबिन्दुर्महीपतिः ॥ ३० ॥  
तं भेजेऽलम्बुषा देवी भजनीयगुणालयम् ।  
वराप्सरा यतः पुत्राः कन्या च इडविडाभवत् ॥ ३१ ॥  
यस्यां उत्पादयामास विश्रवा धनदं सुतम् ।  
प्रादाय विद्यां परमां ऋषिर्योगेश्वरः पितुः ॥ ३२ ॥  
विशालः शून्यबन्धुश्च धूम्रकेतुश्च तत्सुताः ।  
विशालो वंशकृद् राजा वैशालीं निर्ममे पुरीम् ॥ ३३ ॥  
हेमचन्द्रः सुतस्तस्य धूम्राक्षः तस्य चात्मजः ।  
तत्पुत्रात् संयमादासीत् कृशाश्वः सहदेवजः ॥ ३४ ॥  
कृशाश्वात् सोमदत्तोऽभूद् योऽश्वमेधैः इडस्पतिम् ।  
इष्ट्वा पुरुषमापाग्र्यां गतिं योगेश्वराश्रिताम् ॥ ३५ ॥  
सौमदत्तिस्तु सुमतिः तत्सुतो जनमेजयः ।  
एते वैशालभूपालाः तृणबिन्दोर्यशोधराः ॥ ३६ ॥  
इति श्रीमद्भागवते महापुराणे पारमहंस्यां  
संहितायां नवमस्कन्धे द्वितीयोऽध्यायः ॥ २ ॥  
हरिः ॐ तत्सत् श्रीकृष्णार्पणमस्तु ॥