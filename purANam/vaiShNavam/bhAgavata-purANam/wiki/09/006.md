---
title: ००६

---
इक्ष्वाकुवंशवर्णनं, तत्र मान्धातुश्चरितं, सौभर्युपाख्यानं च -  
श्रीशुक उवाच ।  
विरूपः केतुमान् शम्भुः अम्बरीषसुतास्त्रयः ।  
विरूपात्पृषदश्वोऽभूत् तत्पुत्रस्तु रथीतरः ॥ १ ॥  
रथीतरस्याप्रजस्य भार्यायां तन्तवेऽर्थितः ।  
अङ्‌गिरा जनयामास ब्रह्मवर्चस्विनः सुतान् ॥ २ ॥  
एते क्षेत्रप्रसूता वै पुनस्त्वाङ्‌गिरसाः स्मृताः ।  
रथीतराणां प्रवराः क्षत्रोपेता द्विजातयः ॥ ३ ॥  
क्षुवतस्तु मनोर्जज्ञे इक्ष्वाकुर्घ्राणतः सुतः ।  
तस्य पुत्रशतज्येष्ठा विकुक्षिनिमिदण्डकाः ॥ ४ ॥  
तेषां पुरस्ताद् अभवन् आर्यावर्ते नृपा नृप ।  
पञ्चविंशतिः पश्चाच्च त्रयो मध्ये परेऽन्यतः ॥ ५ ॥  
स एकदाष्टकाश्राद्धे इक्ष्वाकुः सुतमादिशत् ।  
मांसमानीयतां मेध्यं विकुक्षे गच्छ मा चिरम् ॥ ६ ॥  
तथेति स वनं गत्वा मृगान् हत्वा क्रियार्हणान् ।  
श्रान्तो बुभुक्षितो वीरः शशं चाददपस्मृतिः ॥ ७ ॥  
शेषं निवेदयामास पित्रे तेन च तद्गुरुः ।  
चोदितः प्रोक्षणायाह दुष्टमेतद् अकर्मकम् ॥ ८ ॥  
ज्ञात्वा पुत्रस्य तत्कर्म गुरुणाभिहितं नृपः ।  
देशान्निःसारयामास सुतं त्यक्तविधिं रुषा ॥ ९ ॥  
स तु विप्रेण संवादं जापकेन समाचरन् ।  
त्यक्त्वा कलेवरं योगी स तेनावाप यत् परम् ॥ १० ॥  
पितर्युपरतेऽभ्येत्य विकुक्षिः पृथिवीमिमाम् ।  
शासदीजे हरिं यज्ञैः शशाद इति विश्रुतः ॥ ११ ॥  
पुरञ्जयस्तस्य सुत इन्द्रवाह इतीरितः ।  
ककुत्स्थ इति चाप्युक्तः शृणु नामानि कर्मभिः ॥ १२ ॥  
कृतान्त आसीत् समरो देवानां सह दानवैः ।  
पार्ष्णिग्राहो वृतो वीरो देवैर्दैत्यपराजितैः ॥ १३ ॥  
वचनाद् देवदेवस्य विष्णोर्विश्वात्मनः प्रभोः ।  
वाहनत्वे वृतस्तस्य बभूवेन्द्रो महावृषः ॥ १४ ॥  
स सन्नद्धो धनुर्दिव्यं आदाय विशिखान्छितान् ।  
स्तूयमानः समारुह्य युयुत्सुः ककुदि स्थितः ॥ १५ ॥  
तेजसाऽऽप्यायितो विष्णोः पुरुषस्य परात्मनः ।  
प्रतीच्यां दिशि दैत्यानां न्यरुणत् त्रिदशैः पुरम् ॥ १६ ॥  
तैस्तस्य चाभूत् प्रधनं तुमुलं लोमहर्षणम् ।  
यमाय भल्लैरनयद् दैत्यान् येऽभिययुर्मृधे ॥ १७ ॥  
तस्येषुपाताभिमुखं युगान्ताग्निं इवोल्बणम् ।  
विसृज्य दुद्रुवुर्दैत्या हन्यमानाः स्वमालयम् ॥ १८ ॥  
जित्वा परं धनं सर्वं सश्रीकं वज्रपाणये ।  
प्रत्ययच्छत्स राजर्षिः इति नामभिराहृतः ॥ १९ ॥  
पुरञ्जयस्य पुत्रोऽभूद् अनेनास्तत्सुतः पृथुः ।  
विश्वगन्धिस्ततश्चन्द्रो युवनाश्वस्तु तत्सुतः ॥ २० ॥  
शाबस्तः तत्सुतो येन शाबस्ती निर्ममे पुरी ।  
बृहदश्वस्तु शाबस्तिः ततः कुवलयाश्वकः ॥ २१ ॥  
यः प्रियार्थमुतङ्कस्य धुन्धुनामासुरं बली ।  
सुतानां एकविंशत्या सहस्रैः अहनद् वृतः ॥ २२ ॥  
धुन्धुमार इति ख्यातः तत्सुतास्ते च जज्वलुः ।  
धुन्धोर्मुखाग्निना सर्वे त्रय एवावशेषिताः ॥ २३ ॥  
दृढाश्वः कपिलाश्वश्च भद्राश्व इति भारत ।  
दृढाश्वपुत्रो हर्यश्वो निकुम्भः तत्सुतः स्मृतः ॥ २४ ॥  
बहुलाश्वो निकुम्भस्य कृशाश्वोऽथास्य सेनजित् ।  
युवनाश्वोऽभवत्तस्य सोऽनपत्यो वनं गतः ॥ २५ ॥  
भार्याशतेन निर्विण्ण ऋषयोऽस्य कृपालवः ।  
इष्टिं स्म वर्तयां चक्रुः ऐन्द्रीं ते सुसमाहिताः ॥ २६ ॥  
राजा तद् यज्ञसदनं प्रविष्टो निशि तर्षितः ।  
दृष्ट्वा शयानान् विप्रांस्तान् पपौ मन्त्रजलं स्वयम् ॥ २७ ॥  
उत्थितास्ते निशम्याथ व्युदकं कलशं प्रभो ।  
पप्रच्छुः कस्य कर्मेदं पीतं पुंसवनं जलम् ॥ २८ ॥  
राज्ञा पीतं विदित्वाथ ईश्वरप्रहितेन ते ।  
ईश्वराय नमश्चक्रुः अहो दैवबलं बलम् ॥ २९ ॥  
ततः काल उपावृत्ते कुक्षिं निर्भिद्य दक्षिणम् ।  
युवनाश्वस्य तनयः चक्रवर्ती जजान ह ॥ ३० ॥  
कं धास्यति कुमारोऽयं स्तन्यं रोरूयते भृशम् ।  
मां धाता वत्स मा रोदीः इतीन्द्रो देशिनीमदात् ॥ ३१ ॥  
न ममार पिता तस्य विप्रदेवप्रसादतः ।  
युवनाश्वोऽथ तत्रैव तपसा सिद्धिमन्वगात् ॥ ३२ ॥  
त्रसद्दस्युरितीन्द्रोऽङ्‌ग विदधे नाम यस्य वै ।  
यस्मात् त्रसन्ति हि उद्विग्ना दस्यवो रावणादयः ॥ ३३ ॥  
यौवनाश्वोऽथ मान्धाता चक्रवर्त्यवनीं प्रभुः ।  
सप्तद्वीपवतीमेकः शशासाच्युततेजसा ॥ ३४ ॥  
ईजे च यज्ञं क्रतुभिः आत्मविद् भूरिदक्षिणैः ।  
सर्वदेवमयं देवं सर्वात्मकमतीन्द्रियम् ॥ ३५ ॥  
द्रव्यं मन्त्रो विधिर्यज्ञो यजमानस्तथर्त्विजः ।  
धर्मो देशश्च कालश्च सर्वं एतद् यदात्मकम् ॥ ३६ ॥  
यावत् सूर्य उदेति स्म यावच्च प्रतितिष्ठति ।  
सर्वं तत् यौवनाश्वस्य मान्धातुः क्षेत्रमुच्यते ॥ ३७ ॥  
शशबिन्दोर्दुहितरि बिन्दुमत्यामधान् नृपः ।  
पुरुकुत्सं अम्बरीषं मुचुकुन्दं च योगिनम् ।  
तेषां स्वसारः पञ्चाशत् सौभरिं वव्रिरे पतिम् ॥ ३८॥  
यमुनान्तर्जले मग्नः तप्यमानः परन्तपः ।  
निर्वृतिं मीनराजस्य दृष्ट्वा मैथुनधर्मिणः ॥ ३९ ॥  
जातस्पृहो नृपं विप्रः कन्यां एकां अयाचत ।  
सोऽप्याह गृह्यतां ब्रह्मन् कामं कन्या स्वयंवरे ॥ ४० ॥  
स विचिन्त्याप्रियं स्त्रीणां जरठोऽयं असम्मतः ।  
वलीपलित एजत्क इत्यहं प्रत्युदाहृतः ॥ ४१ ॥  
साधयिष्ये तथात्मानं सुरस्त्रीणामभीप्सितम् ।  
किं पुनर्मनुजेन्द्राणां इति व्यवसितः प्रभुः ॥ ४२ ॥  
मुनिः प्रवेशितः क्षत्त्रा कन्यान्तःपुरमृद्धिमत् ।  
वृतः स राजकन्याभिः एकं पञ्चाशता वरः ॥ ४३ ॥  
तासां कलिरभूद् भूयान् तत् अर्थेऽपोह्य सौहृदम् ।  
ममानुरूपो नायं व इति तद्गतचेतसाम् ॥ ४४ ॥  
स बह्वृचस्ताभिरपारणीय  
तपःश्रियानर्घ्यपरिच्छदेषु ।  
गृहेषु नानोपवनामलाम्भः  
सरःसु सौगन्धिककाननेषु ॥ ४५ ॥  
महार्हशय्यासनवस्त्रभूषण  
स्नानानुलेपाभ्यवहारमाल्यकैः ।  
स्वलङ्‌कृतस्त्रीपुरुषेषु नित्यदा  
रेमेऽनुगायद् द्विजभृङ्‌गवन्दिषु ॥ ४६ ॥  
यद्गार्हस्थ्यं तु संवीक्ष्य सप्तद्वीपवतीपतिः ।  
विस्मितः स्तम्भमजहात् सार्वभौमश्रियान्वितम् ॥ ४७ ॥  
एवं गृहेष्वभिरतो विषयान् विविधैः सुखैः ।  
सेवमानो न चातुष्यद् आज्यस्तोकैरिवानलः ॥ ४८ ॥  
स कदाचिद् उपासीन आत्मापह्नवमात्मनः ।  
ददर्श बह्वृचाचार्यो मीनसङ्‌गसमुत्थितम् ॥ ४९ ॥  
अहो इमं पश्यत मे विनाशं  
तपस्विनः सच्चरितव्रतस्य ।  
अन्तर्जले वारिचरप्रसङ्‌गात्  
प्रच्यावितं ब्रह्म चिरं धृतं यत् ॥ ५० ॥  
सङ्‌गं त्यजेत मिथुनव्रतीनां मुमुक्षुः ।  
सर्वात्मना न विसृजेद् बहिरिन्द्रियाणि ॥  
एकश्चरन् रहसि चित्तमनन्त ईशे ।  
युञ्जीत तद्व्रतिषु साधुषु चेत् प्रसङ्‌गः ॥ ५१ ॥  
एकस्तपस्व्यहमथाम्भसि मत्स्यसङ्‌गात्  
पञ्चाशदासमुत पञ्चसहस्रसर्गः ।  
नान्तं व्रजाम्युभयकृत्यमनोरथानां  
मायागुणैः हृतमतिर्विषयेऽर्थभावः ॥ ५२ ॥  
एवं वसन् गृहे कालं विरक्तो न्यासमास्थितः ।  
वनं जगाम अनुययुः तत्पत्न्यः पतिदेवताः ॥ ५३ ॥  
तत्र तप्त्वा तपस्तीक्ष्णं आत्मदर्शनमात्मवान् ।  
सहैवाग्निभिरात्मानं युयोज परमात्मनि ॥ ५४ ॥  
ताः स्वपत्युर्महाराज निरीक्ष्याध्यात्मिकीं गतिम् ।  
अन्वीयुस्तत्प्रभावेण अग्निं शान्तमिवार्चिषः ॥ ५५ ॥  
इति श्रीमद्भागवते महापुराणे पारमहंस्यां  
संहितायां नवमस्कन्धे षष्ठोऽध्यायः ॥ ६ ॥  
हरिः ॐ तत्सत् श्रीकृष्णार्पणमस्तु ॥