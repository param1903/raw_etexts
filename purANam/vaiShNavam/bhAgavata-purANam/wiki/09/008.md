---
title: ००८

---
सगरचरित्रम् -  
श्रीशुक उवाच ।  
हरितो रोहितसुतः चम्पः तस्माद्विनिर्मिता ।  
चम्पापुरी सुदेवोऽतो विजयो यस्य चात्मजः ॥ १ ॥  
भरुकस्तत्सुतस्तस्माद् वृकस्तस्यापि बाहुकः ।  
सोऽरिभिर्हृतभू राजा सभार्यो वनमाविशत् ॥ २ ॥  
वृद्धं तं पञ्चतां प्राप्तं महिष्यनु मरिष्यती ।  
और्वेण जानतात्मानं प्रजावन्तं निवारिता ॥ ३ ॥  
आज्ञायास्यै सपत्नीभिः गरो दत्तोऽन्धसा सह ।  
सह तेनैव सञ्जातः सगराख्यो महायशाः ॥ ४ ॥  
सगरश्चक्रवर्त्यासीत् सागरो यत्सुतैः कृतः ।  
यस्तालजङ्घान् यवनात् शकान् हैहयबर्बरान् ॥ ५ ॥  
नावधीद् गुरुवाक्येन चक्रे विकृतवेषिणः ।  
मुण्डान् श्मश्रुधरान् कांश्चित् मुक्तकेशार्धमुण्डितान् ॥ ६ ॥  
अनन्तर्वाससः कांश्चिद् अबहिर्वाससोऽपरान् ।  
सोऽश्वमेधैरयजत सर्ववेदसुरात्मकम् ॥ ७ ॥  
और्वोपदिष्टयोगेन हरिमात्मानमीश्वरम् ।  
तस्योत्सृष्टं पशुं यज्ञे जहाराश्वं पुरन्दरः ॥ ८ ॥  
सुमत्यास्तनया दृप्ताः पितुरादेशकारिणः ।  
हयं अन्वेषमाणास्ते समन्तात् न्यखनन् मन्महीम् ॥ ९ ॥  
प्राग् उदीच्यां दिशि हयं ददृशुः कपिलान्तिके ।  
एष वाजिहरश्चौर आस्ते मीलितलोचनः ॥ १० ॥  
हन्यतां हन्यतां पाप इति षष्टिसहस्रिणः ।  
उदायुधा अभिययुः उन्मिमेष तदा मुनिः ॥ ११ ॥  
स्वशरीराग्निना तावन् महेन्द्रहृतचेतसः ।  
महद्व्यतिक्रमहता भस्मसाद् अभवन् क्षणात् ॥ १२ ॥  
न साधुवादो मुनिकोपभर्जिता  
नृपेन्द्रपुत्रा इति सत्त्वधामनि ।  
कथं तमो रोषमयं विभाव्यते  
जगत्पवित्रात्मनि खे रजो भुवः ॥ १३ ॥  
यस्येरिता साङ्ख्यमयी दृढेह नौः  
यया मुमुक्षुस्तरते दुरत्ययम् ।  
भवार्णवं मृत्युपथं विपश्चितः  
परात्मभूतस्य कथं पृथङ्‌मतिः ॥ १४ ॥  
योऽसमञ्जस इत्युक्तः स केशिन्या नृपात्मजः ।  
तस्य पुत्रोऽंशुमान्नाम पितामहहिते रतः ॥ १५ ॥  
असमञ्जस आत्मानं दर्शयन् असमञ्जसम् ।  
जातिस्मरः पुरा सङ्गाद् योगी योगाद् विचालितः ॥ १६ ॥  
आचरन् गर्हितं लोके ज्ञातीनां कर्म विप्रियम् ।  
सरय्वां क्रीडतो बालान् प्रास्यदुद्वेजयञ्जनम् ॥ १७ ॥  
एवंवृत्तः परित्यक्तः पित्रा स्नेहमपोह्य वै ।  
योगैश्वर्येण बालान् तान् दर्शयित्वा ततो ययौ ॥ १८ ॥  
अयोध्यावासिनः सर्वे बालकान् पुनरागतान् ।  
दृष्ट्वा विसिस्मिरे राजन्राजा चाप्यन्वतप्यत ॥ १९ ॥  
अंशुमांश्चोदितो राज्ञा तुरगान्वेषणे ययौ ।  
पितृव्यखातानुपथं भस्मान्ति ददृशे हयम् ॥ २० ॥  
तत्रासीनं मुनिं वीक्ष्य कपिलाख्यं अधोक्षजम् ।  
अस्तौत् समाहितमनाः प्राञ्जलिः प्रणतो महान् ॥ २१ ॥  
अंशुमानुवाच ।  
न पश्यति त्वां परमात्मनोऽजनो  
न बुध्यतेऽद्यापि समाधियुक्तिभिः ।  
कुतोऽपरे तस्य मनःशरीरधी  
विसर्गसृष्टा वयमप्रकाशाः ॥ २२ ॥  
ये देहभाजस्त्रिगुणप्रधाना  
गुणान् विपश्यन्त्युत वा तमश्च ।  
यन्मायया मोहितचेतसस्ते  
विदुः स्वसंस्थं न बहिःप्रकाशाः ॥ २३ ॥  
तं त्वां अहं ज्ञानघनं स्वभाव  
प्रध्वस्तमायागुणभेदमोहैः ।  
सनन्दनाद्यैर्मुनिभिर्विभाव्यं  
कथं विमूढः परिभावयामि ॥ २४ ॥  
प्रशान्त मायागुणकर्मलिङ्गं  
अनामरूपं सदसद्विमुक्तम् ।  
ज्ञानोपदेशाय गृहीतदेहं  
नमामहे त्वां पुरुषं पुराणम् ॥ २५ ॥  
त्वन्मायारचिते लोके वस्तुबुद्ध्या गृहादिषु ।  
भ्रमन्ति कामलोभेर्ष्या मोहविभ्रान्तचेतसः ॥ २६ ॥  
अद्य नः सर्वभूतात्मन् कामकर्मेन्द्रियाशयः ।  
मोहपाशो दृढश्छिन्नो भगवन् तव दर्शनात् ॥ २७ ॥  
श्रीशुक उवाच ।  
इत्थं गीतानुभावस्तं भगवान् कपिलो मुनिः ।  
अंशुमन्तं उवाचेदं अनुग्राह्य धिया नृप ॥ २८ ॥  
श्रीभगवानुवाच ।  
अश्वोऽयं नीयतां वत्स पितामहपशुस्तव ।  
इमे च पितरो दग्धा गङ्गाम्भोऽर्हन्ति नेतरत् ॥ २९ ॥  
तं परिक्रम्य शिरसा प्रसाद्य हयमानयत् ।  
सगरस्तेन पशुना यज्ञशेषं समापयत् ॥ ३० ॥  
राज्यं अंशुमते न्यस्य निःस्पृहो मुक्तबन्धनः ।  
और्वोपदिष्टमार्गेण लेभे गतिमनुत्तमाम् ॥ ३१ ॥  
इति श्रीमद्भागवते महापुराणे पारमहंस्यां  
संहितायां नवमस्कन्धे अष्टमोऽध्यायः ॥ ८ ॥  
हरिः ॐ तत्सत् श्रीकृष्णार्पणमस्तु ॥