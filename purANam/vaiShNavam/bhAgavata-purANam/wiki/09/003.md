---
title: ००३

---
शर्यातिवंशः, सुकन्याख्यानं रेवतकन्याख्यानं च -  
श्रीशुक उवाच ।  
शर्यातिर्मानवो राजा ब्रह्मिष्ठः सम्बभूव ह ।  
यो वा अङ्गिरसां सत्रे द्वितीयं अह ऊचिवान् ॥ १ ॥  
सुकन्या नाम तस्यासीत् कन्या कमललोचना ।  
तया सार्धं वनगतो हि अगमत् व्यवनाश्रमम् ॥ २ ॥  
सा सखीभिः परिवृता विचिन्वन्त्यङ्घ्रिपान् वने ।  
वल्मीकरन्ध्रे ददृशे खद्योते इव ज्योतिषी ॥ ३ ॥  
ते दैवचोदिता बाला ज्योतिषी कण्टकेन वै ।  
अविध्यन् मुग्धभावेन सुस्रावासृक् ततो बहिः ॥ ४ ॥  
शकृत् मूत्रनिरोधोऽभूत् सैनिकानां च तत्क्षणात् ।  
राजर्षिः तं उपालक्ष्य पुरुषान् विस्मितोऽब्रवीत् ॥ ५ ॥  
अप्यभद्रं न युष्माभिः भार्गवस्य विचेष्टितम् ।  
व्यक्तं केनापि नस्तस्य कृतं आश्रमदूषणम् ॥ ६ ॥  
सुकन्या प्राह पितरं भीता किञ्चित् कृतं मया ।  
द्वे ज्योतिषी अजानन्त्या निर्भिन्ने कण्टकेन वै ॥ ७ ॥  
दुहितुस्तद् वचः श्रुत्वा शर्यातिर्जातसाध्वसः ।  
मुनिं प्रसादयामास वल्मीकान्तर्हितं शनैः ॥ ८ ॥  
तद् अभिप्रायमाज्ञाय प्रादाद् दुहितरं मुनेः ।  
कृच्छ्रात् मुक्तः तमामन्त्र्य पुरं प्रायात् समाहितः ॥ ९ ॥  
सुकन्या च्यवनं प्राप्य पतिं परमकोपनम् ।  
प्रीणयामास चित्तज्ञा अप्रमत्तानुवृत्तिभिः ॥ १० ॥  
कस्यचित् त्वथ कालस्य नासत्यावाश्रमागतौ ।  
तौ पूजयित्वा प्रोवाच वयो मे दत्तमीश्वरौ ॥ ११ ॥  
ग्रहं ग्रहीष्ये सोमस्य यज्ञे वामप्यसोमपोः ।  
क्रियतां मे वयो रूपं प्रमदानां यदीप्सितम् ॥ १२ ॥  
बाढं इति ऊचतुर्विप्रं अभिनन्द्य भिषक्तमौ ।  
निमज्जतां भवान् अस्मिन् ह्रदे सिद्धविनिर्मिते ॥ १३ ॥  
इत्युक्त्वा जरया ग्रस्त देहो धमनिसन्ततः ।  
ह्रदं प्रवेशितोऽश्विभ्यां वलीपलित विप्रियः ॥ १४ ॥  
पुरुषास्त्रय उत्तस्थुः अपीव्या वनिताप्रियाः ।  
पद्मस्रजः कुण्डलिनः तुल्यरूपाः सुवाससः ॥ १५ ॥  
तान् निरीक्ष्य वरारोहा सरूपान् सूर्यवर्चसः ।  
अजानती पतिं साध्वी अश्विनौ शरणं ययौ ॥ १६ ॥  
दर्शयित्वा पतिं तस्यै पातिव्रत्येन तोषितौ ।  
ऋषिमामन्त्र्य ययतुः विमानेन त्रिविष्टपम् ॥ १७ ॥  
यक्ष्यमाणोऽथ शर्यातिः च्यवनस्याश्रमं गतः ।  
ददर्श दुहितुः पार्श्वे पुरुषं सूर्यवर्चसम् ॥ १८ ॥  
राजा दुहितरं प्राह कृतपादाभिवन्दनाम् ।  
आशिषश्चाप्रयुञ्जानो नातिप्रीतिमना इव ॥ १९ ॥  
चिकीर्षितं ते किमिदं पतिस्त्वया  
प्रलम्भितो लोकनमस्कृतो मुनिः ।  
यत्त्वं जराग्रस्तमसत्यसम्मतं  
विहाय जारं भजसेऽमुमध्वगम् ॥ २० ॥  
कथं मतिस्तेऽवगतान्यथा सतां  
कुलप्रसूते कुलदूषणं त्विदम् ।  
बिभर्षि जारं यदपत्रपा कुलं  
पितुश्च भर्तुश्च नयस्यधस्तमः ॥ २१ ॥  
एवं ब्रुवाणं पितरं स्मयमाना शुचिस्मिता ।  
उवाच तात जामाता तवैष भृगुनन्दनः ॥ २२ ॥  
शशंस पित्रे तत् सर्वं वयोरूपाभिलम्भनम् ।  
विस्मितः परमप्रीतः तनयां परिषस्वजे ॥ २३ ॥  
सोमेन याजयन् वीरं ग्रहं सोमस्य चाग्रहीत् ।  
असोमपोः अपि अश्विनोः च्यवनः स्वेन तेजसा ॥ २४ ॥  
हन्तुं तमाददे वज्रं सद्यो मन्युरमर्षितः ।  
सवज्रं स्तम्भयामास भुजं इन्द्रस्य भार्गवः ॥ २५ ॥  
अन्वजानन् ततः सर्वे ग्रहं सोमस्य चाश्विनोः ।  
भिषजाविति यत् पूर्वं सोमाहुत्या बहिष्कृतौ ॥ २६ ॥  
उत्तानबर्हिरानर्तो भूरिषेण इति त्रयः ।  
शर्यातेरभवन् पुत्रा आनर्ताद् रेवतोऽभवत् ॥ २७ ॥  
सोऽन्तःसमुद्रे नगरीं विनिर्माय कुशस्थलीम् ।  
आस्थितोऽभुङ्‌क्त विषयान् आनर्तादीन् अरिन्दम ॥ २८ ॥  
तस्य पुत्रशतं जज्ञे ककुद्मि ज्येष्ठमुत्तमम् ।  
ककुद्मी रेवतीं कन्यां स्वां आदाय विभुं गतः ॥ २९ ॥  
पुत्र्या वरं परिप्रष्टुं ब्रह्मलोकं अपावृतम् ।  
आवर्तमाने गान्धर्वे स्थितोऽलब्धक्षणः क्षणम् ॥ ३० ॥  
तदन्त आद्यमानम्य स्वाभिप्रायं न्यवेदयत् ।  
तत् श्रुत्वा भगवान् ब्रह्मा प्रहस्य तमुवाच ह ॥ ३१ ॥  
अहो राजन् निरुद्धास्ते कालेन हृदि ये कृताः ।  
तत्पुत्रपौत्र नप्तॄणां गोत्राणि च न श्रृण्महे ॥ ३२ ॥  
कालोऽभियातस्त्रिणव चतुर्युगविकल्पितः ।  
तद्गच्छ देवदेवांशो बलदेवो महाबलः ॥ ३३ ॥  
कन्यारत्नमिदं राजन् नररत्नाय देहि भोः ।  
भुवो भारावताराय भगवान् भूतभावनः ॥ ३४ ॥  
अवतीर्णो निजांशेन पुण्यश्रवणकीर्तनः ।  
इत्यादिष्टोऽभिवन्द्याजं नृपः स्वपुरमागतः ।  
त्यक्तं पुण्यजनत्रासाद्भ्रातृभिर्दिक्ष्ववस्थितैः ॥ ३५ ॥  
सुतां दत्त्वानवद्याङ्‌गीं बलाय बलशालिने ।  
बदर्याख्यं गतो राजा तप्तुं नारायणाश्रमम् ॥ ३६ ॥  
इति श्रीमद्भागवते महापुराणे पारमहंस्यां  
संहितायां नवमस्कन्धे तृतीयोऽध्यायः ॥ ३ ॥  
हरिः ॐ तत्सत् श्रीकृष्णार्पणमस्तु ॥