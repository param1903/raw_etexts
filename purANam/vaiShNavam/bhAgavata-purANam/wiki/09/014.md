---
title: ०१४

---
चन्द्रवंशवर्णनं, बुधस्य जन्म, तस्मान्मनुपुत्र्यामिलायां जातस्य पुरूरवस उपाख्यानं च -  
श्रीशुक उवाच ।  
अथातः श्रूयतां राजन् वंशः सोमस्य पावनः ।  
यस्मिन्नैलादयो भूपाः कीर्त्यन्ते पुण्यकीर्तयः ॥ १ ॥  
सहस्रशिरसः पुंसो नाभिह्रद सरोरुहात् ।  
जातस्यासीत् सुतो धातुः अत्रिः पितृसमो गुणैः ॥ २ ॥  
तस्य दृग्भ्योऽभवत् पुत्रः सोमोऽमृतमयः किल ।  
विप्रौषध्युडुगणानां ब्रह्मणा कल्पितः पतिः ॥ ३ ॥  
सोऽयजद् राजसूयेन विजित्य भुवनत्रयम् ।  
पत्नीं बृहस्पतेर्दर्पात् तारां नामाहरद् बलात् ॥ ४ ॥  
यदा स देवगुरुणा याचितोऽभीक्ष्णशो मदात् ।  
नात्यजत् तत्कृते जज्ञे सुरदानवविग्रहः ॥ ५ ॥  
शुक्रो बृहस्पतेर्द्वेषाद् अग्रहीत् सासुरोडुपम् ।  
हरो गुरुसुतं स्नेहात् सर्वभूतगणावृतः ॥ ६ ॥  
सर्वदेवगणोपेतो महेन्द्रो गुरुमन्वयात् ।  
सुरासुरविनाशोऽभूत् समरस्तारकामयः ॥ ७ ॥  
निवेदितोऽथाङ्‌गिरसा सोमं निर्भर्त्स्य विश्वकृत् ।  
तारां स्वभर्त्रे प्रायच्छद् अन्तर्वत्नीमवैत् पतिः ॥ ८ ॥  
त्यज त्यजाशु दुष्प्रज्ञे मत्क्षेत्रात् आहितं परैः ।  
नाहं त्वां भस्मसात्कुर्यां स्त्रियं सान्तानिकः सति ॥ ९ ॥  
तत्याज व्रीडिता तारा कुमारं कनकप्रभम् ।  
स्पृहामाङ्‌गिरसश्चक्रे कुमारे सोम एव च ॥ १० ॥  
ममायं न तवेत्युच्चैः तस्मिन् विवदमानयोः ।  
पप्रच्छुः ऋषयो देवा नैवोचे व्रीडिता तु सा ॥ ११ ॥  
कुमारो मातरं प्राह कुपितोऽलीकलज्जया ।  
किं न वोचस्यसद्‌वृत्ते आत्मावद्यं वदाशु मे ॥ १२ ॥  
ब्रह्मा तां रह आहूय समप्राक्षीच्च सान्त्वयन् ।  
सोमस्येत्याह शनकैः सोमस्तं तावदग्रहीत् ॥ १३ ॥  
तस्यात्मयोनिरकृत बुध इत्यभिधां नृप ।  
बुद्ध्या गम्भीरया येन पुत्रेणापोडुराण्मुदम् ॥ ॥  
ततः पुरूरवा जज्ञे इलायां य उदाहृतः ।  
तस्य रूपगुणौदार्य शीलद्रविणविक्रमान् ॥ १५ ॥  
श्रुत्वोर्वशीन्द्रभवने गीयमानान् सुरर्षिणा ।  
तदन्तिकमुपेयाय देवी स्मरशरार्दिता ॥ १६ ॥  
मित्रावरुणयोः शापाद् आपन्ना नरलोकताम् ।  
निशम्य पुरुषश्रेष्ठं कन्दर्पमिव रूपिणम् ।  
धृतिं विष्टभ्य ललना उपतस्थे तदन्तिके ॥ १७ ॥  
स तां विलोक्य नृपतिः हर्षेणोत्फुल्ललोचनः ।  
उवाच श्लक्ष्णया वाचा देवीं हृष्टतनूरुहः ॥ १८ ॥  
श्रीराजोवाच ।  
स्वागतं ते वरारोहे आस्यतां करवाम किम् ।  
संरमस्व मया साकं रतिर्नौ शाश्वतीः समाः ॥ १९ ॥  
उर्वश्युवाच ।  
कस्यास्त्वयि न सज्जेत मनो दृष्टिश्च सुन्दर ।  
यदङ्‌गान्तरमासाद्य च्यवते ह रिरंसया ॥ २० ॥  
एतौ उरणकौ राजन् न्यासौ रक्षस्व मानद ।  
संरंस्ये भवता साकं श्लाघ्यः स्त्रीणां वरः स्मृतः ॥ २१ ॥  
घृतं मे वीर भक्ष्यं स्यात् नेक्षे त्वान्यत्र मैथुनात् ।  
विवाससं तत् तथेति प्रतिपेदे महामनाः ॥ २२ ॥  
अहो रूपमहो भावो नरलोकविमोहनम् ।  
को न सेवेत मनुजो देवीं त्वां स्वयमागताम् ॥ २३ ॥  
तया स पुरुषश्रेष्ठो रमयन्त्या यथार्हतः ।  
रेमे सुरविहारेषु कामं चैत्ररथादिषु ॥ २४ ॥  
रममाणस्तया देव्या पद्मकिञ्जल्क गन्धया ।  
तन्मुखामोदमुषितो मुमुदेऽहर्गणान् बहून् ॥ २५ ॥  
अपश्यन् उर्वशीं इन्द्रो गन्धर्वान् समचोदयत् ।  
उर्वशीरहितं मह्यं आस्थानं नातिशोभते ॥ २६ ॥  
ते उपेत्य महारात्रे तमसि प्रत्युपस्थिते ।  
उर्वश्या उरणौ जह्रुः न्यस्तौ राजनि जायया ॥ २७ ॥  
निशम्याक्रन्दितं देवी पुत्रयोः नीयमानयोः ।  
हतास्म्यहं कुनाथेन नपुंसा वीरमानिना ॥ २८ ॥  
यद् विश्रम्भादहं नष्टा हृतापत्या च दस्युभिः ।  
यः शेते निशि सन्त्रस्तो यथा नारी दिवा पुमान् ॥ २९ ॥  
इति वाक् सायकैर्बिद्धः प्रतोत्त्रैरिव कुञ्जरः ।  
निशि निस्त्रिंशमादाय विवस्त्रोऽभ्यद्रवद् रुषा ॥ ३० ॥  
ते विसृज्योरणौ तत्र व्यद्योतन्त स्म विद्युतः ।  
आदाय मेषावायान्तं नग्नमैक्षत सा पतिम् ॥ ३१ ॥  
ऐलोऽपि शयने जायां अपश्यन् विमना इव ।  
तच्चित्तो विह्वलः शोचन् बभ्रामोन्मत्तवन् महीम् ॥ ३२ ॥  
स तां वीक्ष्य कुरुक्षेत्रे सरस्वत्यां च तत्सखीः ।  
पञ्च प्रहृष्टवदनाः प्राह सूक्तं पुरूरवाः ॥ ३३ ॥  
अहो जाये तिष्ठ तिष्ठ घोरे न त्यक्तुमर्हसि ।  
मां त्वमद्याप्यनिर्वृत्य वचांसि कृणवावहै ॥ ३४ ॥  
सुदेहोऽयं पतत्यत्र देवि दूरं हृतस्त्वया ।  
खादन्त्येनं वृका गृध्राः त्वत्प्रसादस्य नास्पदम् ॥ ३५ ॥  
उर्वश्युवाच ।  
मा मृथाः पुरुषोऽसि त्वं मा स्म त्वाद्युर्वृका इमे ।  
क्वापि सख्यं न वै स्त्रीणां वृकाणां हृदयं यथा ॥ ३६ ॥  
स्त्रियो ह्यकरुणाः क्रूरा दुर्मर्षाः प्रियसाहसाः ।  
घ्नन्त्यल्पार्थेऽपि विश्रब्धं पतिं भ्रातरमप्युत ॥ ३७ ॥  
विधायालीकविश्रम्भं अज्ञेषु त्यक्तसौहृदाः ।  
नवं नवमभीप्सन्त्यः पुंश्चल्यः स्वैरवृत्तयः ॥ ३८ ॥  
संवत्सरान्ते हि भवान् एकरात्रं मयेश्वरः ।  
वस्यत्यपत्यानि च ते भविष्यन्त्यपराणि भोः ॥ ३९ ॥  
अन्तर्वत्नीमुपालक्ष्य देवीं स प्रययौ पुरीम् ।  
पुनस्तत्र गतोऽब्दान्ते उर्वशीं वीरमातरम् ॥ ४० ॥  
उपलभ्य मुदा युक्तः समुवास तया निशाम् ।  
अथैनमुर्वशी प्राह कृपणं विरहातुरम् ॥ ४१ ॥  
गन्धर्वान् उपधावेमान् तुभ्यं दास्यन्ति मामिति ।  
तस्य संस्तुवतस्तुष्टा अग्निस्थालीं ददुर्नृप ।  
उर्वशीं मन्यमानस्तां सोऽबुध्यत चरन् वने ॥ ४२ ॥  
स्थालीं न्यस्य वने गत्वा गृहानाध्यायतो निशि ।  
त्रेतायां सम्प्रवृत्तायां मनसि त्रय्यवर्तत ॥ ४३ ॥  
स्थालीस्थानं गतोऽश्वत्थं शमीगर्भं विलक्ष्य सः ।  
तेन द्वे अरणी कृत्वा उर्वशीलोककाम्यया ॥ ४४ ॥  
उर्वशीं मन्त्रतो ध्यायन् अधरारणिमुत्तराम् ।  
आत्मानं उभयोर्मध्ये यत्तत् प्रजननं प्रभुः ॥ ४५ ॥  
तस्य निर्मन्थनात् जातो जातवेदा विभावसुः ।  
त्रय्या स विद्यया राज्ञा पुत्रत्वे कल्पितस्त्रिवृत् ॥ ४६ ॥  
तेनायजत यज्ञेशं भगवन्तं अधोक्षजम् ।  
उर्वशीलोकमन्विच्छन् सर्वदेवमयं हरिम् ॥ ४७ ॥  
एक एव पुरा वेदः प्रणवः सर्ववाङ्‌मयः ।  
देवो नारायणो नान्य एकोऽग्निर्वर्ण एव च ॥ ४८ ॥  
पुरूरवस एवासीत् त्वयी त्रेतामुखे नृप ।  
अग्निना प्रजया राजा लोकं गान्धर्वमेयिवान् ॥ ४९ ॥  
इति श्रीमद्भागवते महापुराणे पारमहंस्यां  
संहितायां नवमस्कन्धे चतुर्दशोऽध्यायः ॥ १४ ॥  
हरिः ॐ तत्सत् श्रीकृष्णार्पणमस्तु ॥