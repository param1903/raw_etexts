---
title: ०१७

---
क्षत्रवृद्धरजिरम्भानेनां वंशवर्णनम् -  
श्रीशुक उवाच ।  
यः पुरूरवसः पुत्र आयुः तस्याभवन् सुताः ।  
नहुषः क्षत्रवृद्धश्च रजी रम्भश्च वीर्यवान् ॥ १ ॥  
अनेना इति राजेन्द्र शृणु क्षत्रवृधोऽन्वयम् ।  
क्षत्रवृद्धसुतस्यासन् सुहोत्रस्यात्मजास्त्रयः ॥ २ ॥  
काश्यः कुशो गृत्समद इति गृत्समदादभूत् ।  
शुनकः शौनको यस्य बह्वृचप्रवरो मुनिः ॥ ३ ॥  
काश्यस्य काशिः तत्पुत्रो राष्ट्रो दीर्घतमःपिता ।  
धन्वन्तरिर्दैर्घतम आयुर्वेदप्रवर्तकः ॥ ४ ॥  
यज्ञभुग् वासुदेवांशः स्मृतमात्रार्तिनाशनः ।  
तत्पुत्रः केतुमानस्य जज्ञे भीमरथस्ततः ॥ ५ ॥  
दिवोदासो द्युमांस्तस्मात् प्रतर्दन इति स्मृतः ।  
स एव शत्रुजिद् वत्स ऋतध्वज इतीरितः ।  
तथा कुवलयाश्वेति प्रोक्तोऽलर्कादयस्ततः ॥ ६ ॥  
षष्टि वर्षसहस्राणि षष्टि वर्षशतानि च ।  
नालर्काद् अपरो राजन् मेदिनीं बुभुजे युवा ॥ ७ ॥  
अलर्कात् सन्ततिस्तस्मात् सुनीथोऽथ निकेतनः ।  
धर्मकेतुः सुतस्तस्मात् सत्यकेतुरजायत ॥ ८ ॥  
धृष्टकेतुः सुतस्तस्मात् सुकुमारः क्षितीश्वरः ।  
वीतिहोत्रोऽस्य भर्गोऽतो भार्गभूमिरभून्नृप ॥ ९ ॥  
इतीमे काशयो भूपाः क्षत्रवृद्धान्वयायिनः ।  
रम्भस्य रभसः पुत्रो गम्भीरश्चाक्रियस्ततः ॥ १० ॥  
तस्य क्षेत्रे ब्रह्म जज्ञे श्रृणु वंशमनेनसः ।  
शुद्धस्ततः शुचिस्तस्मात् त्रिककुद् धर्मसारथिः ॥ ११ ॥  
ततः शान्तरजो जज्ञे कृतकृत्यः स आत्मवान् ।  
रजेः पञ्चशतान्यासन् पुत्राणां अमितौजसाम् ॥ १२ ॥  
देवैरभ्यर्थितो दैत्यान् हत्वेन्द्रायाददाद् दिवम् ।  
इन्द्रस्तस्मै पुनर्दत्त्वा गृहीत्वा चरणौ रजेः ॥ १३ ॥  
आत्मानमर्पयामास प्रह्रादाद्यरिशङ्कितः ।  
पितरि उपरते पुत्रा याचमानाय नो ददुः ॥ १४ ॥  
त्रिविष्टपं महेन्द्राय यज्ञभागान् समाददुः ।  
गुरुणा हूयमानेऽग्नौ बलभित् तनयान् रजेः ॥ १५ ॥  
अवधीद् भ्रंशितान् मार्गान् न कश्चित् अवशेषितः ।  
कुशात् प्रतिः क्षात्रवृद्धात् सञ्जयस्तत्सुतो जयः ॥ १६ ॥  
ततः कृतः कृतस्यापि जज्ञे हर्यवनो नृपः ।  
सहदेवस्ततो हीनो जयसेनस्तु तत्सुतः ॥ १७ ॥  
सङ्‌कृतिस्तस्य च जयः क्षत्रधर्मा महारथः ।  
क्षत्रवृद्धान्वया भूपा इमे श्रृणु वंशं च नाहुषात् ॥ १८ ॥  
इति श्रीमद्भागवते महापुराणे पारमहंस्यां  
संहितायां नवमस्कन्धे सप्तदशोऽध्यायः ॥ १७ ॥  
हरिः ॐ तत्सत् श्रीकृष्णार्पणमस्तु ॥