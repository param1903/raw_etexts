---
title: ००५

---
अम्बरीषानुग्रहेण दुर्वाससो दुःखनिवृत्तिः, अम्बरीशप्रशंसा, तस्य भगवाद्‌रूपतापत्तीश्च -  
श्रीशुक उवाच ।  
एवं भगवताऽऽदिष्टो दुर्वासाश्चक्रतापितः ।  
अम्बरीषं उपावृत्य तत्पादौ दुःखितोऽग्रहीत् ॥ १ ॥  
तस्य सोद्यमनं वीक्ष्य पादस्पर्शविलज्जितः ।  
अस्तावीत् तत् हरेः अस्त्रं कृपया पीडितो भृशम् ॥ २ ॥  
अम्बरीष उवाच ।  
त्वमग्निर्भगवान् सूर्यः त्वं सोमो ज्योतिषां पतिः ।  
त्वं आपस्त्वं क्षितिर्व्योम वायुर्मात्रेन्द्रियाणि च ॥ ३ ॥  
सुदर्शन नमस्तुभ्यं सहस्राराच्युतप्रिय ।  
सर्वास्त्रघातिन् विप्राय स्वस्ति भूया इडस्पते ॥ ४ ॥  
त्वं धर्मस्त्वमृतं सत्यं त्वं यज्ञोऽखिलयज्ञभुक् ।  
त्वं लोकपालः सर्वात्मा त्वं तेजः पौरुषं परम् ॥ ५ ॥  
नमः सुनाभाखिलधर्मसेतवे  
ह्यधर्मशीलासुरधूमकेतवे ।  
त्रैलोक्यगोपाय विशुद्धवर्चसे  
मनोजवायाद्भुतकर्मणे गृणे ॥ ६ ॥  
त्वत्तेजसा धर्ममयेन संहृतं  
तमः प्रकाशश्च दृशो महात्मनाम् ।  
दुरत्ययस्ते महिमा गिरां पते  
त्वद् रूपमेतत् सदसत् परावरम् ॥ ७ ॥  
यदा विसृष्टस्त्वमनञ्जनेन वै  
बलं प्रविष्टोऽजित दैत्यदानवम् ।  
बाहूदरोर्वङ्‌घ्रिशिरोधराणि  
वृक्णन् अजस्रं प्रधने विराजसे ॥ ८ ॥  
स त्वं जगत्त्राण खलप्रहाणये  
निरूपितः सर्वसहो गदाभृता ।  
विप्रस्य चास्मत् कुलदैवहेतवे  
विधेहि भद्रं तदनुग्रहो हि नः ॥ ९ ॥  
यद्यस्ति दत्तमिष्टं वा स्वधर्मो वा स्वनुष्ठितः ।  
कुलं नो विप्रदैवं चेद् द्विजो भवतु विज्वरः ॥ १० ॥  
यदि नो भगवान् प्रीत एकः सर्वगुणाश्रयः ।  
सर्वभूतात्मभावेन द्विजो भवतु विज्वरः ॥ ११ ॥  
श्रीशुक उवाच ।  
इति संस्तुवतो राज्ञो विष्णुचक्रं सुदर्शनम् ।  
अशाम्यत् सर्वतो विप्रं प्रदहद् राजयाच्ञया ॥ १२ ॥  
स मुक्तोऽस्त्राग्नितापेन दुर्वासाः स्वस्तिमान् ततः ।  
प्रशशंस तमुर्वीशं युञ्जानः परमाशिषः ॥ १३ ॥  
दुर्वासा उवाच ।  
अहो अनन्तदासानां महत्त्वं दृष्टमद्य मे ।  
कृतागसोऽपि यद् राजन् मङ्गलानि समीहसे ॥ १४ ॥  
दुष्करः को नु साधूनां दुस्त्यजो वा महात्मनाम् ।  
यैः सङ्गृहीतो भगवान् सात्वतां ऋषभो हरिः ॥ १५ ॥  
यन्नामश्रुतिमात्रेण पुमान् भवति निर्मलः ।  
तस्य तीर्थपदः किं वा दासानां अवशिष्यते ॥ १६ ॥  
राजन् अनुगृहीतोऽहं त्वयातिकरुणात्मना ।  
मद् अघं पृष्ठतः कृत्वा प्राणा यन्मेऽभिरक्षिताः ॥ १७ ॥  
राजा तं अकृताहारः प्रत्यागमनकाङ्क्षया ।  
चरणौ उवुपसङ्गृह्य प्रसाद्य समभोजयत् ॥ १८ ॥  
सोऽशित्वादृतमानीतं आतिथ्यं सार्वकामिकम् ।  
तृप्तात्मा नृपतिं प्राह भुज्यतां इति सादरम् ॥ १९ ॥  
प्रीतोऽस्मि अनुगृहीतोऽस्मि तव भागवतस्य वै ।  
दर्शनस्पर्शनालापैः आतिथ्येनात्ममेधसा ॥ २० ॥  
कर्मावदातं एतत् ते गायन्ति स्वःस्त्रियो मुहुः ।  
कीर्तिं परमपुण्यां च कीर्तयिष्यति भूरियम् ॥ २१ ॥  
श्रीशुक उवाच ।  
एवं सङ्कीर्त्य राजानं दुर्वासाः परितोषितः ।  
ययौ विहायसाऽऽमन्त्र्य ब्रह्मलोकमहैतुकम् ॥ २२ ॥  
संवत्सरोऽत्यगात् तावद् यावता नागतो गतः ।  
मुनिस्तद्दर्शनाकाङ्क्षो राजाऽब्भक्षो बभूव ह ॥ २३ ॥  
गतेऽथ दुर्वाससि सोऽम्बरीषो  
द्विजोपयोगातिपवित्रमाहरत् ।  
ऋषेर्विमोक्षं व्यसनं च बुद्ध्वा  
मेने स्ववीर्यं च परानुभावम् ॥ २४ ॥  
एवं विधानेकगुणः स राजा  
परात्मनि ब्रह्मणि वासुदेवे ।  
क्रियाकलापैः समुवाह भक्तिं  
ययाऽऽविरिञ्च्यान् निरयांश्चकार ॥ २५ ॥  
श्रीशुक उवाच ।  
अथाम्बरीषस्तनयेषु राज्यं  
समानशीलेषु विसृज्य धीरः ।  
वनं विवेशात्मनि वासुदेवे  
मनो दधद् ध्वस्तगुणप्रवाहः ॥ २६ ॥  
इत्येतत् पुण्यमाख्यानं अम्बरीषस्य भूपतेः ।  
सङ्कीर्तयन् अनुध्यायन् भक्तो भगवतो भवेत् ॥ २७ ॥  
इति श्रीमद्भागवते महापुराणे पारमहंस्यां  
संहितायां नवमस्कन्धे पञ्चमोऽध्यायः ॥ ५ ॥  
हरिः ॐ तत्सत् श्रीकृष्णार्पणमस्तु ॥