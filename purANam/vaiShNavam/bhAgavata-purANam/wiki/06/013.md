---
title: ०१३

---
श्रीशुक उवाच  
वृत्रे हते त्रयो लोका विना शक्रेण भूरिद ।  
सपाला ह्यभवन् सद्यो विज्वरा निर्वृतेन्द्रियाः ॥ 1 ॥  
देवर्षिपितृभूतानि दैत्या देवानुगाः स्वयम् ।  
प्रतिजग्मुः स्वधिष्ण्यानि ब्रह्मेशेन्द्रादयस्ततः ॥ 2 ॥  
श्रीराजोवाच  
इन्द्रस्यानिर्वृतेर्हेतुं श्रोतुमिच्छामि भो मुने ।  
येनासन् सुखिनो देवा हरेर्दुःखं कुतोऽभवत् ॥ 3 ॥  
श्रीशुक उवाच  
वृत्रविक्रमसंविग्नाः सर्वे देवाः सहर्षिभिः ।  
तद्वधायार्थयन्निन्द्रं नैच्छद्भीतो बृहद्वधात् ॥ 4 ॥  
इन्द्र उवाच  
स्त्रीभूद्रुमजलैरेनो विश्वरूपवधोद्भवम् ।  
विभक्तमनुगृह्णद्भिर्वृत्रहत्यां क्व मार्ज्म्यहम् ॥ 5 ॥  
श्रीशुक उवाच  
ऋषयस्तदुपाकर्ण्य महेन्द्रमिदमब्रुवन् ।  
याजयिष्याम भद्रं ते हयमेधेन मा स्म भैः ॥ 6 ॥  
हयमेधेन पुरुषं परमात्मानमीश्वरम् ।  
इष्ट्वा नारायणं देवं मोक्ष्यसेऽपि जगद्वधात् ॥ 7 ॥  
ब्रह्महा पितृहा गोघ्नो मातृहाचार्यहाघवान् ।  
श्वादः पुल्कसको वापि शुद्ध्येरन् यस्य कीर्तनात् ॥ 8 ॥  
तमश्वमेधेन महामखेन श्रद्धान्वितोऽस्माभिरनुष्ठितेन ।  
हत्वापि सब्रह्मचराचरं त्वं न लिप्यसे किं खलनिग्रहेण ॥ 9 ॥  
श्रीशुक उवाच  
एवं सञ्चोदितो विप्रैर्मरुत्वानहनद्रिपुम् ।  
ब्रह्महत्या हते तस्मिन्नाससाद वृषाकपिम् ॥ 10 ॥  
तयेन्द्रः स्मासहत्तापं निर्वृतिर्नामुमाविशत् ।  
ह्रीमन्तं वाच्यतां प्राप्तं सुखयन्त्यपि नो गुणाः ॥ 11 ॥  
तां ददर्शानुधावन्तीं चाण्डालीमिव रूपिणीम् ।  
जरया वेपमानाङ्गीं यक्ष्मग्रस्तामसृक्पटाम् ॥ 12 ॥  
विकीर्य पलितान् केशांस्तिष्ठ तिष्ठेति भाषिणीम् ।  
मीनगन्ध्यसुगन्धेन कुर्वतीं मार्गदूषणम् ॥ 13 ॥  
नभो गतो दिशः सर्वाः सहस्राक्षो विशाम्पते ।  
प्रागुदीचीं दिशं तूर्णं प्रविष्टो नृप मानसम् ॥ 14 ॥  
स आवसत्पुष्करनालतन्तूनलब्धभोगो यदिहाग्निदूतः ।  
वर्षाणि साहस्रमलक्षितोऽन्तः सञ्चिन्तयन् ब्रह्मवधाद्विमोक्षम् ॥ 15 ॥  
तावत्त्रिणाकं नहुषः शशास विद्यातपोयोगबलानुभावः ।  
स सम्पदैश्वर्यमदान्धबुद्धिर्नीतस्तिरश्चां गतिमिन्द्रपत्न्या ॥ 16 ॥  
ततो गतो ब्रह्मगिरोपहूत ऋतम्भरध्याननिवारिताघः ।  
पापस्तु दिग्देवतया हतौजास्तं नाभ्यभूदवितं विष्णुपत्न्या ॥ 17 ॥  
तं च ब्रह्मर्षयोऽभ्येत्य हयमेधेन भारत ।  
यथावद्दीक्षयां चक्रुः पुरुषाराधनेन ह ॥ 18 ॥  
अथेज्यमाने पुरुषे सर्वदेवमयात्मनि ।  
अश्वमेधे महेन्द्रेण वितते ब्रह्मवादिभिः ॥ 19 ॥  
स वै त्वाष्ट्रवधो भूयानपि पापचयो नृप ।  
नीतस्तेनैव शून्याय नीहार इव भानुना ॥ 20 ॥  
स वाजिमेधेन यथोदितेन वितायमानेन मरीचिमिश्रैः ।  
इष्ट्वाधियज्ञं पुरुषं पुराणमिन्द्रो महानास विधूतपापः ॥ 21 ॥  
इदं महाख्यानमशेषपाप्मनां प्रक्षालनं तीर्थपदानुकीर्तनम् ।  
भक्त्युच्छ्रयं भक्तजनानुवर्णनं महेन्द्रमोक्षं विजयं मरुत्वतः ॥ 22 ॥  
पठेयुराख्यानमिदं सदा बुधाः शृण्वन्त्यथो पर्वणि पर्वणीन्द्रियम् ।  
धन्यं यशस्यं निखिलाघमोचनं रिपुञ्जयं स्वस्त्ययनं तथायुषम् ॥ 23 ॥