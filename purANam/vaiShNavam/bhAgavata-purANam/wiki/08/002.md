---
title: ००२

---
श्रीमद्‌भागवत महापुराण  
अष्टमः स्कन्धः - द्वितीयोऽध्यायः  
गजेन्द्रोपाख्याने गजग्राहयुद्धवर्णनम् -  
श्रीशुक उवाच -   
आसीद् गिरिवरो राजन् त्रिकूट इति विश्रुतः ।   
क्षीरोदेनावृतः श्रीमान् योजनायुतमुच्छ्रितः ॥ १ ॥   
तावता विस्तृतः पर्यक्त्रिभिः श्रृङ्‌गैः पयोनिधिम् ।   
दिशः खं रोचयन्नास्ते रौप्यायसहिरण्मयैः ॥ २ ॥   
अन्यैश्च ककुभः सर्वा रत्नधातुविचित्रितैः ।   
नानाद्रुमलतागुल्मैः निर्घोषैः निर्झराम्भसाम् ॥ ३ ॥   
स चावनिज्यमानाङ्‌घ्रिः समन्तात् पयऊर्मिभिः ।   
करोति श्यामलां भूमिं हरिन् मरकताश्मभिः ॥ ४ ॥   
सिद्धचारणगन्धर्व विद्याधरमहोरगैः ।   
किन्नरैः अप्सरोभिश्च क्रीडद्‌भिः जुष्टकन्दरः ॥ ५ ॥   
यत्र सङ्‌गीतसन्नादैः नदद्गुहममर्षया ।   
अभिगर्जन्ति हरयः श्लाघिनः परशङ्कया ॥ ६ ॥   
नानारण्यपशुव्रात सङ्कुलद्रोण्यलङ्कृतः ।   
चित्रद्रुमसुरोद्यान कलकण्ठविहङ्गमः ॥ ७ ॥   
सरित्सरोभिरच्छोदैः पुलिनैः मणिवालुकैः ।   
देवस्त्रीमज्जनामोद सौरभाम्ब्वनिलैर्युतः ॥ ८ ॥   
तस्य द्रोण्यां भगवतो वरुणस्य महात्मनः ।   
उद्यानं ऋतुमन्नाम आक्रीडं सुरयोषिताम् ॥ ९ ॥   
सर्वतोऽलङ्कृतं दिव्यैः नित्यपुष्पफलद्रुमैः ।   
मन्दारैः पारिजातैश्च पाटलाशोकचम्पकैः ॥ १० ॥   
चूतैः पियालैः पनसैः आम्रैः आम्रातकैरपि ।   
क्रमुकैर्नारिकेलैश्च खर्जूरैः बीजपूरकैः ॥ ११ ॥   
मधुकैः शालतालैश्च तमालै रसनार्जुनैः ।   
अरिष्टोडुम्बरप्लक्षैः वटैः किंशुकचन्दनैः ॥ १२ ॥   
पिचुमर्दैः कोविदारैः सरलैः सुरदारुभिः ।   
द्राक्षेक्षु रम्भाजम्बुभिः बदर्यक्षाभयामलैः ॥ १३ ॥   
बिल्वैः कपित्थैर्जम्बीरैः वृतो भल्लातकादिभिः ।   
तस्मिन्सरः सुविपुलं लसत्काञ्चनपङ्कजम् ॥ १४ ॥   
कुमुदोत्पलकह्लार शतपत्रश्रियोर्जितम् ।   
मत्तषट्पदनिर्घुष्टं शकुन्तैश्च कलस्वनैः ॥ १५ ॥   
हंसकारण्डवाकीर्णं चक्राह्वैः सारसैरपि ।   
जलकुक्कुटकोयष्टि दात्यूहकुलकूजितम् ॥ १६ ॥   
मत्स्यकच्छपसञ्चार चलत्पद्मरजःपयः ।   
कदम्बवेतसनल नीपवञ्जुलकैर्वृतम् ॥ १७ ॥   
कुन्दैः कुरुबकाशोकैः शिरीषैः कूटजेङ्‌गुदैः ।   
कुब्जकैः स्वर्णयूथीभिः नागपुन्नाग जातिभिः ॥ १८ ॥   
मल्लिकाशतपत्रैश्च माधवीजालकादिभिः ।   
शोभितं तीरजैश्चान्यैः नित्यर्तुभिरलं द्रुमैः ॥ १९ ॥   
तत्रैकदा तद्‌गिरिकाननाश्रयः   
करेणुभिर्वारणयूथपश्चरन् ।   
सकण्टकं कीचकवेणुवेत्रवद्   
विशालगुल्मं प्ररुजन् वनस्पतीन् ॥ २० ॥   
यद्गन्धमात्राद्धरयो गजेन्द्रा   
व्याघ्रादयो व्यालमृगाः सखड्गाः ।   
महोरगाश्चापि भयाद्द्रवन्ति   
सगौरकृष्णाः सरभाश्चमर्यः ॥ २१ ॥   
वृका वराहा महिषर्क्षशल्या   
गोपुच्छशालावृकमर्कटाश्च ।   
अन्यत्र क्षुद्रा हरिणाः शशादयः   
चरन्त्यभीता यदनुग्रहेण ॥ २२ ॥   
स घर्मतप्तः करिभिः करेणुभिः   
वृतो मदच्युत्कलभैरनुद्रुतः ।   
गिरिं गरिम्णा परितः प्रकम्पयन्   
निषेव्यमाणोऽलिकुलैर्मदाशनैः ॥ २३ ॥   
सरोऽनिलं पङ्‌कजरेणुरूषितं   
जिघ्रन् विदूरान् मदविह्वलेक्षणः ।   
वृतः स्वयूथेन तृषार्दितेन तत्   
सरोवराभ्याशमथागमद् द्रुतम् ॥ २४ ॥   
विगाह्य तस्मिन् अमृताम्बु निर्मलं   
हेमारविन्दोत्पलरेणुवासितम् ।   
पपौ निकामं निजपुष्करोद्धृतं   
आत्मानमद्‌भिः स्नपयन्गतक्लमः ॥ २५ ॥   
स पुष्करेणोद्‌धृतशीकराम्बुभिः   
निपाययन् संस्नपयन्यथा गृही ।   
घृणी करेणुः करभांश्च दुर्मदो   
नाचष्ट कृच्छ्रं कृपणोऽजमायया ॥ २६ ॥   
तं तत्र कश्चिन्नृप दैवचोदितो   
ग्राहो बलीयांश्चरणे रुषाग्रहीत् ।   
यदृच्छयैवं व्यसनं गतो गजो   
यथाबलं सोऽतिबलो विचक्रमे ॥ २७ ॥   
तथाऽऽतुरं यूथपतिं करेणवो   
विकृष्यमाणं तरसा बलीयसा ।   
विचुक्रुशुर्दीनधियोऽपरे गजाः   
पार्ष्णिग्रहास्तारयितुं न चाशकन् ॥ २८ ॥   
नियुध्यतोरेवमिभेन्द्रनक्रयोः   
विकर्षतोरन्तरतो बहिर्मिथः ।   
समाः सहस्रं व्यगमन् महीपते   
सप्राणयोश्चित्रममंसतामराः ॥ २९ ॥   
ततो गजेन्द्रस्य मनोबलौजसां   
कालेन दीर्घेण महानभूद् व्ययः ।   
विकृष्यमाणस्य जलेऽवसीदतो   
विपर्ययोऽभूत् सकलं जलौकसः ॥ ३० ॥   
इत्थं गजेन्द्रः स यदाप सङ्कटं   
प्राणस्य देही विवशो यदृच्छया ।   
अपारयन्नात्मविमोक्षणे चिरं   
दध्याविमां बुद्धिमथाभ्यपद्यत ॥ ३१ ॥   
न मामिमे ज्ञातय आतुरं गजाः   
कुतः करिण्यः प्रभवन्ति मोचितुम् ।   
ग्राहेण पाशेन विधातुरावृतोऽपि   
अहं च तं यामि परं परायणम् ॥ ३२ ॥   
यः कश्चनेशो बलिनोऽन्तकोरगात्   
प्रचण्डवेगादभिधावतो भृशम् ।   
भीतं प्रपन्नं परिपाति यद्भयात्   
मृत्युः प्रधावत्यरणं तमीमहि ॥ ३३ ॥   
इति श्रीमद्‌भागवते महापुराणे पारमहंस्यां संहितायां   
अष्टमस्कन्धे मन्वन्तरानुवर्णने गजेन्द्रोपाख्याने द्वितीयोऽध्यायः ॥ २ ॥   
हरिः ॐ तत्सत् श्रीकृष्णार्पणमस्तु ॥   
गज-ग्राहोपरि टिप्पणी