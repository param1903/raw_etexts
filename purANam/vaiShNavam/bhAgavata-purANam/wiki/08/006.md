---
title: ००६

---
श्रीमद्‌भागवत महापुराण  
अष्टमः स्कन्धः - षष्ठोऽध्यायः  
भगवदाज्ञया देवानामसुरैः सन्धाय समुद्रमन्थनार्थं उद्योगः -  
श्रीशुक उवाच -   
(अनुष्टुप्)   
एवं स्तुतः सुरगणैः भवान् हरिरीश्वरः ।   
तेषां आविरभूद् राजन् सहस्रार्कोदयद्युतिः ॥ १ ॥   
तेनैव सहसा सर्वे देवाः प्रतिहतेक्षणाः ।   
नापश्यन् खं दिशः क्षौणीं आत्मानं च कुतो विभुम् ॥ २ ॥   
विरिञ्चो भगवान् दृष्ट्वा सह शर्वेण तां तनुम् ।   
स्वच्छां मरकतश्यामां कञ्जगर्भारुणेक्षणाम् ॥ ३ ॥   
तप्तहेमावदातेन लसत्कौशेयवाससा ।   
प्रसन्नचारुसर्वाङ्गीं सुमुखीं सुन्दरभ्रुवम् ॥ ४ ॥   
महामणिकिरीटेन केयूराभ्यां च भूषिताम् ।   
कर्णाभरणनिर्भात कपोलश्रीमुखाम्बुजाम् ॥ ५ ॥   
काञ्चीकलापवलय हारनूपुरशोभिताम् ।   
कौस्तुभाभरणां लक्ष्मीं बिभ्रतीं वनमालिनीम् ॥ ६ ॥   
सुदर्शनादिभिः स्वास्त्रैः मूर्तिमद् भिरुपासिताम् ।   
तुष्टाव देवप्रवरः सशर्वः पुरुषं परम् ॥ ७ ॥   
सर्वामरगणैः साकं सर्वाङ्गैरवनिं गतैः ॥ ७५ ।   
श्रीब्रह्मोवाच -   
अजातजन्मस्थितिसंयमाया   
गुणाय निर्वाणसुखार्णवाय ।   
अणोरणिम्नेऽपरिगण्यधाम्ने   
महानुभावाय नमो नमस्ते ॥ ८ ॥   
रूपं तवैतत् पुरुषर्षभेज्यं   
श्रेयोऽर्थिभिर्वैदिकतान्त्रिकेण ।   
योगेन धातः सह नस्त्रिलोकान्   
पश्याम्यमुष्मिन् नु ह विश्वमूर्तौ ॥ ९ ॥   
त्वय्यग्र आसीत् त्वयि मध्य आसीत्   
त्वय्यन्त आसीत् इदमात्मतन्त्रे ।   
त्वं आदिरन्तो जगतोऽस्य मध्यं   
घटस्य मृत्स्नेव परः परस्मात् ॥ १० ॥   
त्वं माययात्माश्रयया स्वयेदं   
निर्माय विश्वं तदनुप्रविष्टः ।   
पश्यन्ति युक्ता मनसा मनीषिणो   
गुणव्यवायेऽप्यगुणं विपश्चितः ॥ ११ ॥   
यथाग्निमेधस्यमृतं च गोषु   
भुव्यन्नमम्बूद्यमने च वृत्तिम् ।   
योगैर्मनुष्या अधियन्ति हि त्वां   
गुणेषु बुद्ध्या कवयो वदन्ति ॥ १२ ॥   
तं त्वां वयं नाथ समुज्जिहानं   
सरोजनाभातिचिरेप्सितार्थम् ।   
दृष्ट्वा गता निर्वृतमद्य सर्वे   
गजा दवार्ता इव गाङ्‌गमम्भः ॥ १३ ॥   
स त्वं विधत्स्वाखिललोकपाला   
वयं यदर्थास्तव पादमूलम् ।   
समागतास्ते बहिरन्तरात्मन्   
किं वान्यविज्ञाप्यमशेषसाक्षिणः ॥ १४ ॥   
अहं गिरित्रश्च सुरादयो ये   
दक्षादयोऽग्नेरिव केतवस्ते ।   
किं वा विदामेश पृथग्विभाता   
विधत्स्व शं नो द्विजदेवमन्त्रम् ॥ १५ ॥   
श्रीशुक उवाच -   
एवं विरिञ्चादिभिरीडितस्तद्   
विज्ञाय तेषां हृदयं तथैव ।   
जगाद जीमूतगभीरया गिरा   
बद्धाञ्जलीन् संवृतसर्वकारकान् ॥ १६ ॥   
(अनुष्टुप्)   
एक एवेश्वरस्तस्मिन् सुरकार्ये सुरेश्वरः ।   
विहर्तुकामस्तानाह समुद्रोन्मथनादिभिः ॥ १७ ॥   
श्रीभगवानुवाच -   
हन्त ब्रह्मन् अहो शम्भो हे देवा मम भाषितम् ।   
श्रृणुतावहिताः सर्वे श्रेयो वः स्याद् यथा सुराः ॥ १८ ॥   
यात दानवदैतेयैः तावत् सन्धिर्विधीयताम् ।   
कालेनानुगृहीतैस्तैः यावद् वो भव आत्मनः ॥ १९ ॥   
अरयोऽपि हि सन्धेयाः सति कार्यार्थगौरवे ।   
अहिमूषिकवद् देवा ह्यर्थस्य पदवीं गतैः ॥ २० ॥   
अमृतोत्पादने यत्नः क्रियतां अविलम्बितम् ।   
यस्य पीतस्य वै जन्तुः मृत्युग्रस्तोऽमरो भवेत् ॥ २१ ॥   
क्षिप्त्वा क्षीरोदधौ सर्वा वीरुत्तृणलतौषधीः ।   
मन्थानं मन्दरं कृत्वा नेत्रं कृत्वा तु वासुकिम् ॥ २२ ॥   
सहायेन मया देवा निर्मन्थध्वमतन्द्रिताः ।   
क्लेशभाजो भविष्यन्ति दैत्या यूयं फलग्रहाः ॥ २३ ॥   
यूयं तदनुमोदध्वं यदिच्छन्ति असुराः सुराः ।   
न संरम्भेण सिध्यन्ति सर्वार्थाः सान्त्वया यथा ॥ २४ ॥   
न भेतव्यं कालकूटाद् विषात् जलधिसम्भवात् ।   
लोभः कार्यो न वो जातु रोषः कामस्तु वस्तुषु ॥ २५ ॥   
श्रीशुक उवाच -   
इति देवान् समादिश्य भगवान् पुरुषोत्तमः ।   
तेषामन्तर्दधे राजन् स्वच्छन्दगतिरीश्वरः ॥ २६ ॥   
अथ तस्मै भगवते नमस्कृत्य पितामहः ।   
भवश्च जग्मतुः स्वं स्वं धामोपेयुर्बलिं सुराः ॥ २७ ॥   
दृष्ट्वा अरीनप्यसंयत्तान् जातक्षोभान् स्वनायकान् ।   
न्यषेधद् दैत्यराट् श्लोक्यः सन्धिविग्रहकालवित् ॥ २८ ॥   
ते वैरोचनिमासीनं गुप्तं चासुरयूथपैः ।   
श्रिया परमया जुष्टं जिताशेषमुपागमन् ॥ २९ ॥   
महेन्द्रः श्लक्ष्णया वाचा सान्त्वयित्वा महामतिः ।   
अभ्यभाषत तत्सर्वं शिक्षितं पुरुषोत्तमात् ॥ ३० ॥   
तदरोचत दैत्यस्य तत्रान्ये येऽसुराधिपाः ।   
शम्बरोऽरिष्टनेमिश्च ये च त्रिपुरवासिनः ॥ ३१ ॥   
ततो देवासुराः कृत्वा संविदं कृतसौहृदाः ।   
उद्यमं परमं चक्रुः अमृतार्थे परन्तप ॥ ३२ ॥   
ततस्ते मन्दरगिरिं ओजसोत्पाट्य दुर्मदाः ।   
नदन्त उदधिं निन्युः शक्ताः परिघबाहवः ॥ ३३ ॥   
दूरभारोद्वहश्रान्ताः शक्रवैरोचनादयः ।   
अपारयन्तस्तं वोढुं विवशा विजहुः पथि ॥ ३४ ॥   
निपतन्स गिरिस्तत्र बहून् अमरदानवान् ।   
चूर्णयामास महता भारेण कनकाचलः ॥ ३५ ॥   
तांस्तथा भग्नमनसो भग्नबाहूरुकन्धरान् ।   
विज्ञाय भगवान् तत्र बभूव गरुडध्वजः ॥ ३६ ॥   
गिरिपातविनिष्पिष्टान् विलोक्यामरदानवान् ।   
ईक्षया जीवयामास निर्जरान् निर्व्रणान्यथा ॥ ३७ ॥   
गिरिं चारोप्य गरुडे हस्तेनैकेन लीलया ।   
आरुह्य प्रययावब्धिं सुरासुरगणैर्वृतः ॥ ३८ ॥   
अवरोप्य गिरिं स्कन्धात् सुपर्णः पततां वरः ।   
ययौ जलान्त उत्सृज्य हरिणा स विसर्जितः ॥ ३९ ॥   
इति श्रीमद्‌भागवते महापुराणे पारमहंस्यां संहितायां   
अष्टमस्कन्धे मन्दराचल आनयनं नाम षष्ठोऽध्यायः ॥ ६ ॥   
हरिः ॐ तत्सत् श्रीकृष्णार्पणमस्तु ॥ 