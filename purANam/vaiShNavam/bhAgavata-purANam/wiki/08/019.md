---
title: ०१९

---
श्रीमद्‌भागवत महापुराण  
अष्टमः स्कन्धः - एकोनविंशोऽध्यायः  
बलिवामनसंवादः, पदत्रयभूमियाचनम्, शुक्रद्वारा दाननिषेधश्च -  
श्रीशुक उवाच -   
(अनुष्टुप्)   
इति वैरोचनेर्वाक्यं धर्मयुक्तं स सूनृतम् ।   
निशम्य भगवान् प्रीन्प्रीतः प्रतिनन्द्येदमब्रवीत् ॥ १ ॥   
श्रीभगवानुवाच -   
वचस्तवैतत् जनदेव सूनृतं   
कुलोचितं धर्मयुतं यशस्करम् ।   
यस्य प्रमाणं भृगवः साम्पराये   
पितामहः कुलवृद्धः प्रशान्तः ॥ २ ॥   
(अनुष्टुप्)   
न ह्येतस्मिन्कुले कश्चित् निःसत्त्वः कृपणः पुमान् ।   
प्रत्याख्याता प्रतिश्रुत्य यो वादाता द्विजातये ॥ ३ ॥   
न सन्ति तीर्थे युधि चार्थिनार्थिताः   
पराङ्‌मुखा ये त्वमनस्विनो नृपाः ।   
युष्मत्कुले यद् यशसामलेन   
प्रह्राद उद्भाति यथोडुपः खे ॥ ४ ॥   
(अनुष्टुप्)   
यतो जातो हिरण्याक्षः चरन्नेक इमां महीम् ।   
प्रतिवीरं दिग्विजये नाविन्दत गदायुधः ॥ ५ ॥   
यं विनिर्जित्य कृच्छ्रेण विष्णुः क्ष्मोद्धार आगतम् ।   
आत्मानं जयिनं मेने तद्वीर्यं भूर्यनुस्मरन् ॥ ६ ॥   
निशम्य तद्वधं भ्राता हिरण्यकशिपुः पुरा ।   
हन्तुं भ्रातृहणं क्रुद्धो जगाम निलयं हरेः ॥ ७ ॥   
तं आयान्तं समालोक्य शूलपाणिं कृतान्तवत् ।   
चिन्तयामास कालज्ञो विष्णुर्मायाविनां वरः ॥ ८ ॥   
यतो यतोऽहं तत्रासौ मृत्युः प्राणभृतामिव ।   
अतोऽहं अस्य हृदयं प्रवेक्ष्यामि पराग्दृशः ॥ ९ ॥   
एवं स निश्चित्य रिपोः शरीरं   
आधावतो निर्विविशेऽसुरेन्द्र ।   
श्वासानिलान्तर्हितसूक्ष्मदेहः   
तत्प्राणरन्ध्रेण विविग्नचेताः ॥ १० ॥   
स तन्निकेतं परिमृश्य   
शून्यमपश्यमानः कुपितो ननाद ।   
क्ष्मां द्यां दिशः खं विवरान्समुद्रान्   
विष्णुं विचिन्वन् न ददर्श वीरः ॥ ११ ॥   
(अनुष्टुप्)   
अपश्यन् इति होवाच मयान्विष्टमिदं जगत् ।   
भ्रातृहा मे गतो नूनं यतो नावर्तते पुमान् ॥ १२ ॥   
वैरानुबन्ध एतावान् आमृत्योरिह देहिनाम् ।   
अज्ञानप्रभवो मन्युः अहम्मानोपबृंहितः ॥ १३ ॥   
पिता प्रह्रादपुत्रस्ते तद्विद्वान् द्विजवत्सलः ।   
स्वमायुर्द्विजलिङ्गेभ्यो देवेभ्योऽदात् स याचितः ॥ १४ ॥   
भवान् आचरितान् धर्मान् आस्थितो गृहमेधिभिः ।   
ब्राह्मणैः पूर्वजैः शूरैः अन्यैश्चोद्दामकीर्तिभिः ॥ १५ ॥   
तस्मात् त्वत्तो महीमीषद् वृणेऽहं वरदर्षभात् ।   
पदानि त्रीणि दैत्येन्द्र सम्मितानि पदा मम ॥ १६ ॥   
न अन्यत् ते कामये राजन् वदान्यात् जगदीश्वरात् ।   
नैनः प्राप्नोति वै विद्वान् यावदर्थप्रतिग्रहः ॥ १७ ॥   
श्रीबलिरुवाच -   
अहो ब्राह्मणदायाद वाचस्ते वृद्धसम्मताः ।   
त्वं बालो बालिशमतिः स्वार्थं प्रत्यबुधो यथा ॥ १८ ॥   
मां वचोभिः समाराध्य लोकानां एकमीश्वरम् ।   
पदत्रयं वृणीते यो अबुद्धिमान् द्वीपदाशुषम् ॥ १९ ॥   
न पुमान् मां उपव्रज्य भूयो याचितुमर्हति ।   
तस्माद् वृत्तिकरीं भूमिं वटो कामं प्रतीच्छ मे ॥ २० ॥   
श्रीभगवानुवाच -   
यावन्तो विषयाः प्रेष्ठाः त्रिलोक्यां अजितेन्द्रियम् ।   
न शक्नुवन्ति ते सर्वे प्रतिपूरयितुं नृप ॥ २१ ॥   
त्रिभिः क्रमैः असन्तुष्टो द्वीपेनापि न पूर्यते ।   
नववर्षसमेतेन सप्तद्वीपवरेच्छया ॥ २२ ॥   
सप्तद्वीपाधिपतयो नृपा वैन्यगयादयः ।   
अर्थैः कामैर्गता नान्तं तृष्णाया इति नः श्रुतम् ॥ २३ ॥   
यदृच्छयोपपन्नेन सन्तुष्टो वर्तते सुखम् ।   
नासन्तुष्टः त्रिभिर्लोकैः अजितात्मोपसादितैः ॥ २४ ॥   
पुंसोऽयं संसृतेर्हेतुः असन्तोषोऽर्थकामयोः ।   
यदृच्छयोपपन्नेन सन्तोषो मुक्तये स्मृतः ॥ २५ ॥   
यदृच्छालाभतुष्टस्य तेजो विप्रस्य वर्धते ।   
तत्प्रशाम्यति असन्तोषाद् अम्भसेवाशुशुक्षणिः ॥ २६ ॥   
तस्मात्त्रीणि पदान्येव वृणे त्वद् वरदर्षभात् ।   
एतावतैव सिद्धोऽहं वित्तं यावत् प्रयोजनम् ॥ २७ ॥   
श्रीशुक उवाच -   
इत्युक्तः स हसन्नाह वाञ्छातः प्रतिगृह्यताम् ।   
वामनाय महीं दातुं जग्राह जलभाजनम् ॥ २८ ॥   
विष्णवे क्ष्मां प्रदास्यन्तं उशना असुरेश्वरम् ।   
जानन् चिकीर्षितं विष्णोः शिष्यं प्राह विदां वरः ॥ २९ ॥   
श्रीशुक्र उवाच -   
एष वैरोचने साक्षात् भगवान् विष्णुरव्ययः ।   
कश्यपाद् अदितेर्जातो देवानां कार्यसाधकः ॥ ३० ॥   
प्रतिश्रुतं त्वयैतस्मै यद् अनर्थं अजानता ।   
न साधु मन्ये दैत्यानां महानुपगतोऽनयः ॥ ३१ ॥   
एष ते स्थानमैश्वर्यं श्रियं तेजो यशः श्रुतम् ।   
दास्यत्याच्छिद्य शक्राय मायामाणवको हरिः ॥ ३२ ॥   
त्रिभिः क्रमैः इमान् लोकान् विश्वकायः क्रमिष्यति ।   
सर्वस्वं विष्णवे दत्त्वा मूढ वर्तिष्यसे कथम् ॥ ३३ ॥   
क्रमतो गां पदैकेन द्वितीयेन दिवं विभोः ।   
खं च कायेन महता तार्तीयस्य कुतो गतिः ॥ ३४ ॥   
निष्ठां ते नरके मन्ये हि अप्रदातुः प्रतिश्रुतम् ।   
प्रतिश्रुतस्य योऽनीशः प्रतिपादयितुं भवान् ॥ ३५ ॥   
न तद्दानं प्रशंसन्ति येन वृत्तिर्विपद्यते ।   
दानं यज्ञस्तपः कर्म लोके वृत्तिमतो यतः ॥ ३६ ॥   
धर्माय यशसेऽर्थाय कामाय स्वजनाय च ।   
पञ्चधा विभजन् वित्तं इहामुत्र च मोदते ॥ ३७ ॥   
अत्रापि बह्वृचैर्गीतं शृणु मेऽसुरसत्तम ।   
सत्यं ॐ इति यत्प्रोक्तं यत् नेति आहानृतं हि तत् ॥ ३८ ॥   
सत्यं पुष्पफलं विद्याद् आत्मवृक्षस्य गीयते ।   
वृक्षेऽजीवति तन्न स्यात् अनृतं मूलमात्मनः ॥ ३९ ॥   
तद् यथा वृक्ष उन्मूलः शुष्यति उद्वर्ततेऽचिरात् ।   
एवं नष्टानृतः सद्य आत्मा शुष्येन्न संशयः ॥ ४० ॥   
पराग् रिक्तमपूर्णं वा अक्षरं यत् तदोमिति ।   
यत्किञ्चित् ओमिति ब्रूयात् तेन रिच्येत वै पुमान् ।   
भिक्षवे सर्वं ॐकुन् नालं कामेन चात्मने ॥ ४१ ॥   
अथैतत्पूर्णमभ्यात्मं यच्च नेति अनृतं वचः ।   
सर्वं नेति अनृतं ब्रूयात् स दुष्कीर्तिः श्वसन्मृतः ॥ ४२ ॥   
स्त्रीषु नर्मविवाहे च वृत्त्यर्थे प्राणसङ्कटे ।   
गोब्राह्मणार्थे हिंसायां नानृतं स्यात् जुगुप्सितम् ॥ ४३ ॥   
इति श्रीमद्‌भागवते महापुराणे पारमहंस्यां संहितायां   
अष्टमस्कन्धे वामनप्रादुर्भावे एकोनविंशोऽध्यायः ॥ १९ ॥   
हरिः ॐ तत्सत् श्रीकृष्णार्पणमस्तु ॥ 