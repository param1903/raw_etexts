---
title: ०१४

---
श्रीमद्‌भागवत महापुराण  
अष्टमः स्कन्धः - चतुर्दशोऽध्यायः  
मन्वादीनां पृथक् पृथक् कर्मनिरूपणम् -  
श्रीराजोवाच -   
(अनुष्टुप्)   
मन्वन्तरेषु भगवन् यथा मन्वादयस्त्विमे ।   
यस्मिन्कर्मणि ये येन नियुक्ताः तद् वदस्व मे ॥ १ ॥   
श्रीऋषिरुवाच -   
मनवो मनुपुत्राश्च मुनयश्च महीपते ।   
इन्द्राः सुरगणाश्चैव सर्वे पुरुषशासनाः ॥ २ ॥   
यज्ञादयो याः कथिताः पौरुष्यस्तनवो नृप ।   
मन्वादयो जगद् यात्रां नयन्त्याभिः प्रचोदिताः ॥ ३ ॥   
चतुर्युगान्ते कालेन ग्रस्तान् श्रुतिगणान्यथा ।   
तपसा ऋषयोऽपश्यन् यतो धर्मः सनातनः ॥ ४ ॥   
ततो धर्मं चतुष्पादं मनवो हरिणोदिताः ।   
युक्ताः सञ्चारयन्ति अद्धा स्वे स्वे काले महीं नृप ॥ ५ ॥   
पालयन्ति प्रजापाला यावदन्तं विभागशः ।   
यज्ञभागभुजो देवा ये च तत्र अन्विताश्च तैः ॥ ६ ॥   
इन्द्रो भगवता दत्तां त्रैलोक्यश्रियमूर्जिताम् ।   
भुञ्जानः पाति लोकान् त्रीन् कामं लोके प्रवर्षति ॥ ७ ॥   
ज्ञानं चानुयुगं ब्रूते हरिः सिद्धस्वरूपधृक् ।   
ऋषिरूपधरः कर्म योगं योगेशरूपधृक् ॥ ८ ॥   
सर्गं प्रजेशरूपेण दस्यून् हन्यात् स्वराड्वपुः ।   
कालरूपेण सर्वेषां अभावाय पृथग्गुणः ॥ ९ ॥   
स्तूयमानो जनैरेभिः मायया नामरूपया ।   
विमोहितात्मभिर्नाना दर्शनैर्न च दृश्यते ॥ १० ॥   
एतत्कल्पविकल्पस्य प्रमाणं परिकीर्तितम् ।   
यत्र मन्वन्तराण्याहुः चतुर्दश पुराविदः ॥ ११ ॥   
इति श्रीमद्‌भागवते महापुराणे पारमहंस्यां संहितायां   
अष्टमस्कन्धे चतुर्दशोऽध्यायः ॥ १४ ॥   
हरिः ॐ तत्सत् श्रीकृष्णार्पणमस्तु ॥ 