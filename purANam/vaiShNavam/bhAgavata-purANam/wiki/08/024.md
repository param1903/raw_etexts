---
title: ०२४

---
श्रीमद्‌भागवत महापुराण  
अष्टमः स्कन्धः - चतुर्विंशोऽध्यायः  
मत्स्यावतारकथा -  
श्रीराजोवाच -   
भगवन् श्रोतुमिच्छामि हरेरद्भुतकर्मणः ।   
अवतारकथामाद्यां मायामत्स्यविडम्बनम् ॥ १ ॥   
यदर्थमदधाद् रूपं मात्स्यं लोकजुगुप्सितम् ।   
तमःप्रकृतिदुर्मर्षं कर्मग्रस्त इवेश्वरः ॥ २ ॥   
एतन्नो भगवन्सर्वं यथावद्वक्तुमर्हसि ।   
उत्तमश्लोकचरितं सर्वलोकसुखावहम् ॥ ३ ॥   
श्रीसूत उवाच -   
इत्युक्तो विष्णुरातेन भगवान् बान्बादरायणिः ।   
उवाच चरितं विष्णोः मत्स्यरूपेण यत्कृतम् ॥ ४ ॥   
श्रीशुक उवाच -   
गोविप्रसुरसाधूनां छन्दसामपि चेश्वरः ।   
रक्षां इच्छन् तनु धत्ते धर्मस्यार्थस्य चैव हि ॥ ५ ॥   
उच्चावचेषु भूतेषु चरन् वायुरिवेश्वरः ।   
नोच्चावचत्वं भजते निर्गुणत्वाद्धियो गुणैः ॥ ६ ॥   
आसीद् अतीतकल्पान्ते ब्राह्मो नैमित्तिको लयः ।   
समुद्रोपप्लुतास्तत्र लोका भूरादयो नृप ॥ ७ ॥   
कालेनागतनिद्रस्य धातुः शिशयिषोर्बली ।   
मुखतो निःसृतान् वेदान् हयग्रीवोऽन्तिकेऽहरत् ॥ ८ ॥   
ज्ञात्वा तद् दानवेन्द्रस्य हयग्रीवस्य चेष्टितम् ।   
दधार शफरीरूपं भगवान् हरिरीश्वरः ॥ ९ ॥   
तत्र राजऋषिः कश्चित् नाम्ना सत्यव्रतो महान् ।   
नारायणपरोऽतप्यत् तपः स सलिलाशनः ॥ १० ॥   
योऽसौ अस्मिन् महाकल्पे तनयः स विवस्वतः ।   
श्राद्धदेव इति ख्यातो मनुत्वे हरिणार्पितः ॥ ११ ॥   
एकदा कृतमालायां कुर्वतो जलतर्पणम् ।   
तस्याञ्जलि उदके काचित् शफर्येकाभ्यपद्यत ॥ १२ ॥   
सत्यव्रतोऽञ्जलिगतां सह तोयेन भारत ।   
उत्ससर्ज नदीतोये शफरीं द्रविडेश्वरः ॥ १३ ॥   
तं आह सातिकरुणं महाकारुणिकं नृपम् ।   
यादोभ्यो ज्ञातिघातिभ्यो दीनां मां दीनवत्सल ।   
कथं विसृजसे राजन् भीतामस्मिन् सरिज्जले ॥ १४ ॥   
तमात्मनोऽनुग्रहार्थं प्रीत्या मत्स्यवपुर्धरम् ।   
अजानन् रक्षणार्थाय शफर्याः स मनो दधे ॥ १५ ॥   
तस्या दीनतरं वाक्यं आश्रुत्य स महीपतिः ।   
कलशाप्सु निधायैनां दयालुर्निन्य आश्रमम् ॥ १६ ॥   
सा तु तत्रैकरात्रेण वर्धमाना कमण्डलौ ।   
अलब्ध्वाऽऽत्मावकाशं वा इदमाह महीपतिम् ॥ १७ ॥   
नाहं कमण्डलौ अवस्मिन् कृच्छ्रं वस्तुमिहोत्सहे ।   
कल्पयौकः सुविपुलं यत्राहं निवसे सुखम् ॥ १८ ॥   
स एनां तत आदाय न्यधादौदञ्चनोदके ।   
तत्र क्षिप्ता मुहूर्तेन हस्तत्रयमवर्धत ॥ १९ ॥   
न मे एतद् अलं राजन् सुखं वस्तुमुदञ्चनम् ।   
पृथु देहि पदं मह्यं यत्त्वाहं शरणं गता ॥ २० ॥   
तत आदाय सा राज्ञा क्षिप्ता राजन् सरोवरे ।   
तद् आवृत्यात्मना सोऽयं महामीनोऽन्ववर्धत ॥ २१ ॥   
नैतन्मे स्वस्तये राजन् उदकं सलिलौकसः ।   
निधेहि रक्षायोगेन ह्रदे मामविदासिनि ॥ २२ ॥   
इत्युक्तः सोऽनयन्मत्स्यं तत्र तत्राविदासिनि ।   
जलाशयेऽसम्मितं तं समुद्रे प्राक्षिपज्झषम् ॥ २३ ॥   
क्षिप्यमाणस्तमाहेदं इह मां मकरादयः ।   
अदन्त्यतिबला वीर मां नेहोत्स्रष्टुमर्हसि ॥ २४ ॥   
एवं विमोहितस्तेन वदता वल्गुभारतीम् ।   
तमाह को भवान् अस्मान् मत्स्यरूपेण मोहयन् ॥ २५ ॥   
नैवं वीर्यो जलचरो दृष्टोऽस्माभिः श्रुतोऽपि वा ।   
यो भवान् योजनशतं अह्नाभिव्यानशे सरः ॥ २६ ॥   
नूनं त्वं भगवान् साक्षात् हरिर्नारायणोऽव्ययः ।   
अनुग्रहाय भूतानां धत्से रूपं जलौकसाम् ॥ २७ ॥   
नमस्ते पुरुषश्रेष्ठ स्थित्युत्पत्त्यप्ययेश्वर ।   
भक्तानां नः प्रपन्नानां मुख्यो ह्यात्मगतिर्विभो ॥ २८ ॥   
सर्वे लीलावतारास्ते भूतानां भूतिहेतवः ।   
ज्ञातुमिच्छाम्यदो रूपं यदर्थं भवता धृतम् ॥ २९ ॥   
न तेऽरविन्दाक्ष पदोपसर्पणं   
मृषा भवेत्सर्वसुहृत् प्रियात्मनः ।   
यथेतरेषां पृथगात्मनां सतां   
अदीदृशो यद्वपुरद्भुतं हि नः ॥ ३० ॥   
श्रीशुक उवाच -   
इति ब्रुवाणं नृपतिं जगत्पतिः   
सत्यव्रतं मत्स्यवपुर्युगक्षये ।   
विहर्तुकामः प्रलयार्णवेऽब्रवीत्   
चिकीर्षुः एकान्तजनप्रियः प्रियम् ॥ ३१ ॥   
श्रीभगवानुवाच -   
(अनुष्टुप्)   
सप्तमे ह्यद्यतनाद् ऊर्ध्वं अहन्येतदरिन्दम ।   
निमङ्क्ष्यत्यप्ययाम्भोधौ त्रैलोक्यं भूर्भुवादिकम् ॥ ३२ ॥   
त्रिलोक्यां लीयमानायां संवर्ताम्भसि वै तदा ।   
उपस्थास्यति नौः काचिद् विशाला त्वां मयेरिता ॥ ३३ ॥   
त्वं तावदोषधीः सर्वा बीजानि उच्चावचानि च ।   
सप्तर्षिभिः परिवृतः सर्वसत्त्वोपबृंहितः ॥ ३४ ॥   
आरुह्य बृहतीं नावं विचरिष्यस्यविक्लवः ।   
एकार्णवे निरालोके ऋषीणामेव वर्चसा ॥ ३५ ॥   
दोधूयमानां तां नावं समीरेण बलीयसा ।   
उपस्थितस्य मे शृङ्गे निबध्नीहि महाहिना ॥ ३६ ॥   
अहं त्वां ऋषिभिः साकं सहनावमुदन्वति ।   
विकर्षन् विचरिष्यामि यावद्ब्राह्मी निशा प्रभो ॥ ३७ ॥   
मदीयं महिमानं च परं ब्रह्मेति शब्दितम् ।   
वेत्स्यसि अनुगृहीतं मे सम्प्रश्नैर्विवृतं हृदि ॥ ३८ ॥   
इत्थमादिश्य राजानं हरिरन्तरधीयत ।   
सोऽन्ववैक्षत तं कालं यं हृषीकेश आदिशत् ॥ ३९ ॥   
आस्तीर्य दर्भान् प्राक्कूलान् राजर्षिः प्रागुदम्मुखः ।   
निषसाद हरेः पादौ चिन्तयन् मत्स्यरूपिणः ॥ ४० ॥   
ततः समुद्र उद्वेलः सर्वतः प्लावयन् महीम् ।   
वर्धमानो महामेघैः वर्षद्‌भिः समदृश्यत ॥ ४१ ॥   
ध्यायन् भगवदादेशं ददृशे नावमागताम् ।   
तामारुरोह विप्रेन्द्रैः आदायौषधिवीरुधः ॥ ४२ ॥   
तं ऊचुर्मुनयः प्रीता राजन् ध्यायस्व केशवम् ।   
स वै नः सङ्क्स्द् अस्माद् अविता शं विधास्यति ॥ ४३ ॥   
सोऽनुध्यातस्ततो राज्ञा प्रादुरासीन् महार्णवे ।   
एकशृङ्गधरो मत्स्यो हैमो नियुतयोजनः ॥ ४४ ॥   
निबध्य नावं तत् श्रृङ्गे यथोक्तो हरिणा पुरा ।   
वरत्रेणाहिना तुष्टः तुष्टाव मधुसूदनम् ॥ ४५ ॥   
श्रीराजोवाच -   
अनाद्यविद्योपहतात्मसंविदः   
तन्मूलसंसारपरिश्रमातुराः ।   
यदृच्छयेहोपसृता यमाप्नुयुः   
विमुक्तिदो नः परमो गुरुर्भवान् ॥ ४६ ॥   
जनोऽबुधोऽयं निजकर्मबन्धनः   
सुखेच्छया कर्म समीहतेऽसुखम् ।   
यत्सेवया तां विधुनोत्यसन्मतिं   
ग्रन्थिं स भिन्द्याद् हृदयं स नो गुरुः ॥ ४७ ॥   
यत्सेवयाग्नेरिव रुद्ररोदनं   
पुमान् विजह्यान् मलमात्मनस्तमः ।   
भजेत वर्णं निजमेष सोऽव्ययो   
भूयात् स ईशः परमो गुरोर्गुरुः ॥ ४८ ॥   
न यत्प्रसादायुतभागलेशं   
अन्ये च देवा गुरवो जनाः स्वयम् ।   
कर्तुं समेताः प्रभवन्ति पुंसः   
तं ईश्वरं त्वां शरणं प्रपद्ये ॥ ४९ ॥   
अचक्षुरन्धस्य यथाग्रणीः कृतः   
तथा जनस्याविदुषोऽबुधो गुरुः ।   
त्वं अर्कदृक् सर्वदृशां समीक्षणो   
वृतो गुरुर्नः स्वगतिं बुभुत्सताम् ॥ ५० ॥   
जनो जनस्यादिशतेऽसतीं गतिं   
यया प्रपद्येत दुरत्ययं तमः ।   
त्वं त्वव्ययं ज्ञानममोघमञ्जसा   
प्रपद्यते येन जनो निजं पदम् ॥ ५१ ॥   
त्वं सर्वलोकस्य सुहृत् प्रियेश्वरो   
ह्यात्मा गुरुर्ज्ञानमभीष्टसिद्धिः ।   
तथापि लोको न भवन्तमन्धधीः   
जानाति सन्तं हृदि बद्धकामः ॥ ५२ ॥   
तं त्वामहं देववरं वरेण्यं   
प्रपद्य ईशं प्रतिबोधनाय ।   
छिन्ध्यर्थदीपैर्भगवन् वचोभिः   
ग्रन्थीन् हृदय्यान् विवृणु स्वमोकः ॥ ५३ ॥   
श्रीशुक उवाच -   
(अनुष्टुप्)   
इत्युक्तवन्तं नृपतिं भगवान् आदिपूरुषः ।   
मत्स्यरूपी महाम्भोधौ विहरन् तत्त्वमब्रवीत् ॥ ५४ ॥   
पुराणसंहितां दिव्यां साङ्ख्ययोगक्रियावतीम् ।   
सत्यव्रतस्य राजर्षेः आत्मगुह्यमशेषतः ॥ ५५ ॥   
अश्रौषीद् ऋषिभिः साकं आत्मतत्त्वं असंशयम् ।   
नाव्यासीनो भगवता प्रोक्तं ब्रह्म सनातनम् ॥ ५६ ॥   
अतीतप्रलयापाय उत्थिताय स वेधसे ।   
हत्वासुरं हयग्रीवं वेदान्प्रत्याहरद्धरिः ॥ ५७ ॥   
स तु सत्यव्रतो राजा ज्ञानविज्ञानसंयुतः ।   
विष्णोः प्रसादात् कल्पेऽस्मिन् आसीत् वैवस्वतो मनुः ॥ ५८ ॥   
सत्यव्रतस्य राजर्षेः मायामत्स्यस्य शार्ङ्‌गिणः ।   
संवादं महदाख्यानं श्रुत्वा मुच्येत किल्बिषात् ॥ ५९ ॥   
अवतारं हरेर्योऽयं कीर्तयेद् अन्वहं नरः ।   
सङ्कल्पास्तस्य सिध्यन्ति स याति परमां गतिम् ॥ ६० ॥   
प्रलयपयसि धातुः सुप्तशक्तेर्मुखेभ्यः   
श्रुतिगणमपनीतं प्रत्युपादत्त हत्वा ।   
दितिजमकथयद् यो ब्रह्म सत्यव्रतानां   
तमहमखिलहेतुं जिह्ममीनं नतोऽस्मि ॥ ६१ ॥   
इति श्रीमद्‌भागवते महापुराणे पारमहंस्यां संहितायां   
अष्टमस्कन्धे मत्यावतारचरितानुवर्णनं तुर्विंशोऽध्यायः ॥ २४ ॥   
हरिः ॐ तत्सत् श्रीकृष्णार्पणमस्तु ॥ 