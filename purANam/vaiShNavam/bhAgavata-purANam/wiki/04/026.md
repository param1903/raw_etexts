---
title: ०२६

---
नारद उवाच -  
(अनुष्टुप्)  
स एकदा महेष्वासो रथं पञ्चाश्वमाशुगम् ।  
द्वीषं द्विचक्रमेकाक्षं त्रिवेणुं पञ्चबन्धुरम् ॥ १ ॥ रथोपरि टिप्पणी  
एकरश्म्येकदमनम् एकनीडं द्विकूबरम् ।  
पञ्चप्रहरणं सप्त वरूथं पञ्चविक्रमम् ॥ २ ॥  
हैमोपस्करमारुह्य स्वर्णवर्माक्षयेषुधिः ।  
एकादशचमूनाथः पञ्चप्रस्थमगाद्वनम् ॥ ३ ॥  
चचार मृगयां तत्र दृप्त आत्तेषुकार्मुकः ।  
विहाय जायामतदर्हां मृगव्यसनलालसः ॥ ४ ॥  
आसुरीं वृत्तिमाश्रित्य घोरात्मा निरनुग्रहः ।  
न्यहनन् निशितैर्बाणैः वनेषु वनगोचरान् ॥ ५ ॥  
तीर्थेषु प्रतिदृष्टेषु राजा मेध्यान् पशून् वने ।  
यावदर्थमलं लुब्धो हन्यादिति नियम्यते ॥ ६ ॥  
य एवं कर्म नियतं विद्वान्कुर्वीत मानवः ।  
कर्मणा तेन राजेन्द्र ज्ञानेन न स लिप्यते ॥ ७ ॥  
अन्यथा कर्म कुर्वाणो मानारूढो निबध्यते ।  
गुणप्रवाहपतितो नष्टप्रज्ञो व्रजत्यधः ॥ ८ ॥  
तत्र निर्भिन्नगात्राणां चित्रवाजैः शिलीमुखैः ।  
विप्लवोऽभूद् दुःखितानां दुःसहः करुणात्मनाम् ॥ ९ ॥  
शशान् वराहान् महिषान् गवयान् रुरुशल्यकान् ।  
मेध्यानन्यांश्च विविधान् विनिघ्नन् श्रममध्यगात् ॥ १० ॥  
ततः क्षुत्तृट्परिश्रान्तो निवृत्तो गृहमेयिवान् ।  
कृतस्नानोचिताहारः संविवेश गतक्लमः ॥ ११ ॥  
आत्मानमर्हयां चक्रे धूपालेपस्रगादिभिः ।  
साध्वलङ्‌कृतसर्वाङ्‌गो महिष्यां आदधे मनः ॥ १२ ॥  
तृप्तो हृष्टः सुदृप्तश्च कन्दर्पाकृष्टमानसः ।  
न व्यचष्ट वरारोहां गृहिणीं गृहमेधिनीम् ॥ १३ ॥  
अन्तःपुरस्त्रियोऽपृच्छद् विमना इव वेदिषत् ।  
अपि वः कुशलं रामाः सेश्वरीणां यथा पुरा ॥ १४ ॥  
न तथैतर्हि रोचन्ते गृहेषु गृहसम्पदः ।  
यदि न स्याद्गृहे माता पत्नी वा पतिदेवता ।  
व्यङ्‌गे रथ इव प्राज्ञः को नामासीत दीनवत् ॥ १५ ॥ तुलनीय - ऋ. ३.५३.५-६  
क्व वर्तते सा ललना मज्जन्तं व्यसनार्णवे ।  
या मामुद्धरते प्रज्ञां दीपयन्ती पदे पदे ॥ १६ ॥  
रामा ऊचुः -  
नरनाथ न जानीमः त्वत्प्रिया यद्व्यवस्यति ।  
भूतले निरवस्तारे शयानां पश्य शत्रुहन् ॥ १७ ॥  
नारद उवाच -  
पुरञ्जनः स्वमहिषीं निरीक्ष्य अवधुतां भुवि ।  
तत्सङ्‌गोन्मथितज्ञानो वैक्लव्यं परमं ययौ ॥ १८ ॥  
सान्त्वयन् श्कक्ष्णया वाचा हृदयेन विदूयता ।  
प्रेयस्याः स्नेहसंरम्भ लिङ्‌गमात्मनि नाभ्यगात् ॥ १९ ॥  
अनुनिन्येऽथ शनकैः वीरोऽनुनयकोविदः ।  
पस्पर्श पादयुगलं आह चोत्सङ्‌गलालिताम् ॥ २० ॥  
पुरञ्जन उवाच -  
नूनं त्वकृतपुण्यास्ते भृत्या येष्वीश्वराः शुभे ।  
कृतागःस्वात्मसात्कृत्वा शिक्षादण्डं न युञ्जते ॥ २१ ॥  
परमोऽनुग्रहो दण्डो भृत्येषु प्रभुणार्पितः ।  
बालो न वेद तत्तन्वि बन्धुकृत्यममर्षणः ॥ २२ ॥  
सा त्वं मुखं सुदति सुभ्र्वनुरागभार  
व्रीडाविलम्बविलसद् हसितावलोकम् ।  
नीलालकालिभिरुपस्कृतमुन्नसं नः  
स्वानां प्रदर्शय मनस्विनि वल्गुवाक्यम् ॥ २३ ॥  
तस्मिन्दधे दममहं तव वीरपत्नि  
योऽन्यत्र भूसुरकुलात्कृतकिल्बिषस्तम् ।  
पश्ये न वीतभयमुन्मुदितं त्रिलोक्यां  
अन्यत्र वै मुररिपोरितरत्र दासात् ॥ २४ ॥  
वक्त्रं न ते वितिलकं मलिनं विहर्षं  
संरम्भभीममविमृष्टमपेतरागम् ।  
पश्ये स्तनावपि शुचोपहतौ सुजातौ  
बिम्बाधरं विगतकुङ्‌कुमपङ्‌करागम् ॥ २५ ॥  
तन्मे प्रसीद सुहृदः कृतकिल्बिषस्य  
स्वैरं गतस्य मृगयां व्यसनातुरस्य ।  
का देवरं वशगतं कुसुमास्त्रवेग  
विस्रस्तपौंस्नमुशती न भजेत कृत्ये ॥ २६ ॥  
इति श्रीमद्‌भागवते महापुराणे पारमहंस्यां संहितायां  
चतुर्थस्कन्धे पुरञ्जनोपाख्याने षड्‌विंशोऽध्यायः ॥ २६ ॥