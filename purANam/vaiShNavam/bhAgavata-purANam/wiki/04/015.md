---
title: ०१५

---
मैत्रेय उवाच -  
(अनुष्टुप्)  
अथ तस्य पुनर्विप्रैः अपुत्रस्य महीपतेः ।  
बाहुभ्यां मथ्यमानाभ्यां मिथुनं समपद्यत ॥ १ ॥  
तद् दृष्ट्वा मिथुनं जातं ऋषयो ब्रह्मवादिनः ।  
ऊचुः परमसन्तुष्टा विदित्वा भगवत्कलाम् ॥ २ ॥  
ऋषय ऊचुः -  
एष विष्णोर्भगवतः कला भुवनपालिनी ।  
इयं च लक्ष्म्याः सम्भूतिः पुरुषस्यानपायिनी ॥ ३ ॥  
अयं तु प्रथमो राज्ञां पुमान् प्रथयिता यशः ।  
पृथुर्नाम महाराजो भविष्यति पृथुश्रवाः ॥ ४ ॥  
इयं च सुदती देवी गुणभूषणभूषणा ।  
अर्चिर्नाम वरारोहा पृथुमेवावरुन्धती ॥ ५ ॥  
एष साक्षात् हरेरंशो जातो लोकरिरक्षया ।  
इयं च तत्परा हि श्रीः अनुजज्ञेऽनपायिनी ॥ ६ ॥  
मैत्रेय उवाच -  
प्रशंसन्ति स्म तं विप्रा गन्धर्वप्रवरा जगुः ।  
मुमुचुः सुमनोधाराः सिद्धा नृत्यन्ति स्वःस्त्रियः ॥ ७ ॥  
शङ्‌खतूर्यमृदङ्‌गाद्या नेदुर्दुन्दुभयो दिवि ।  
तत्र सर्व उपाजग्मुः देवर्षिपितॄणां गणाः ॥ ८ ॥  
ब्रह्मा जगद्गुरुर्देवैः सहासृत्य सुरेश्वरैः ।  
वैन्यस्य दक्षिणे हस्ते दृष्ट्वा चिह्नं गदाभृतः ॥ ९ ॥  
पादयोः अरविन्दं च तं वै मेने हरेः कलाम् ।  
यस्याप्रतिहतं चक्रं अंशः स परमेष्ठिनः ॥ १० ॥  
तस्याभिषेक आरब्धो ब्राह्मणैर्ब्रह्मवादिभिः ।  
आभिषेचनिकान्यस्मै आजह्रुः सर्वतो जनाः ॥ ११ ॥  
सरित्समुद्रा गिरयो नागा गावः खगा मृगाः ।  
द्यौः क्षितिः सर्वभूतानि समाजह्रुरुपायनम् ॥ १२ ॥  
सोऽभिषिक्तो महाराजः सुवासाः साध्वलङ्‌कृतः ।  
पत्न्यार्चिषालङ्‌कृतया विरेजेऽग्निरिवापरः ॥ १३ ॥  
तस्मै जहार धनदो हैमं वीर वरासनम् ।  
वरुणः सलिलस्रावं आतपत्रं शशिप्रभम् ॥ १४ ॥  
वायुश्च वालव्यजने धर्मः कीर्तिमयीं स्रजम् ।  
इन्द्रः किरीटमुत्कृष्टं दण्डं संयमनं यमः ॥ १५ ॥  
ब्रह्मा ब्रह्ममयं वर्म भारती हारमुत्तमम् ।  
हरिः सुदर्शनं चक्रं तत् पत्न्यव्याहतां श्रियम् ॥ १६ ॥  
दशचन्द्रमसिं रुद्रः शतचन्द्रं तथाम्बिका ।  
सोमोऽमृतमयानश्वान् त्वष्टा रूपाश्रयं रथम् ॥ १७ ॥  
अग्निराजगवं चापं सूर्यो रश्मिमयानिषून् ।  
भूः पादुके योगमय्यौ द्यौः पुष्पावलिमन्वहम् ॥ १८ ॥  
नाट्यं सुगीतं वादित्रं अन्तर्धानं च खेचराः ।  
ऋषयश्चाशिषः सत्याः समुद्रः शङ्‌खमात्मजम् ॥ १९ ॥  
सिन्धवः पर्वता नद्यो रथवीथीर्महात्मनः ।  
सूतोऽथ मागधो वन्दी तं स्तोतुमुपतस्थिरे ॥ २० ॥  
स्तावकान् तानभिप्रेत्य पृथुर्वैन्यः प्रतापवान् ।  
मेघनिर्ह्रादया वाचा प्रहसन् इदमब्रवीत् ॥ २१ ॥  
पृथुरुवाच -  
भोः सूत हे मागध सौम्य वन्दिन्  
लोकेऽधुनास्पष्टगुणस्य मे स्यात् ।  
किमाश्रयो मे स्तव एष योज्यतां  
मा मय्यभूवन् वितथा गिरो वः ॥ २२ ॥  
तस्मात्परोक्षेऽस्मदुपश्रुतान्यलं  
करिष्यथ स्तोत्रमपीच्यवाचः ।  
सत्युत्तमश्लोकगुणानुवादे  
जुगुप्सितं न स्तवयन्ति सभ्याः ॥ २३ ॥  
महद्गुणानात्मनि कर्तुमीशः  
कः स्तावकैः स्तावयतेऽसतोऽपि ।  
तेऽस्याभविष्यन् इति विप्रलब्धो  
जनावहासं कुमतिर्न वेद ॥ २४ ॥  
(अनुष्टुप्)  
प्रभवो ह्यात्मनः स्तोत्रं जुगुप्सन्त्यपि विश्रुताः ।  
ह्रीमन्तः परमोदाराः पौरुषं वा विगर्हितम् ॥ २५ ॥  
वयं तु अविदिता लोके सूताद्यापि वरीमभिः ।  
कर्मभिः कथमात्मानं गापयिष्याम बालवत् ॥ २६ ॥  
इति श्रीमद्‌भागवते महापुराणे पारमहंस्यां संहितायां  
चतुर्थस्कन्धे पृथुचरिते पञ्चदशोऽध्यायः ॥ १५ ॥