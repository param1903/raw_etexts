---
title: ०११

---
मैत्रेय उवाच -  
(अनुष्टुप्)  
निशम्य गदतामेवं ऋषीणां धनुषि ध्रुवः ।  
सन्दधेऽस्त्रमुपस्पृश्य यन्नारायणनिर्मितम् ॥ १ ॥  
सन्धीयमान एतस्मिन् माया गुह्यकनिर्मिताः ।  
क्षिप्रं विनेशुर्विदुर क्लेशा ज्ञानोदये यथा ॥ २ ॥  
तस्यार्षास्त्रं धनुषि प्रयुञ्जतः  
सुवर्णपुङ्‌खाः कलहंसवाससः ।  
विनिःसृता आविविशुर्द्विषद्बलं  
यथा वनं भीमरवाः शिखण्डिनः ॥ ३ ॥  
तैस्तिग्मधारैः प्रधने शिलीमुखैः  
इतस्ततः पुण्यजना उपद्रुताः ।  
तमभ्यधावन् कुपिता उदायुधाः  
सुपर्णं उन्नद्धफणा इवाहयः ॥ ४ ॥  
स तान् पृषत्कैरभिधावतो मृधे  
निकृत्तबाहूरुशिरोधरोदरान् ।  
निनाय लोकं परमर्कमण्डलं  
व्रजन्ति निर्भिद्य यमूर्ध्वरेतसः ॥ ५ ॥  
तान् हन्यमानानभिवीक्ष्य गुह्यकान्  
अनागसश्चित्ररथेन भूरिशः ।  
औत्तानपादिं कृपया पितामहो  
मनुर्जगादोपगतः सहर्षिभिः ॥ ६ ॥  
मनुरुवाच -  
(अनुष्टुप्)  
अलं वत्सातिरोषेण तमोद्वारेण पाप्मना ।  
येन पुण्यजनानेतान् अवधीस्त्वं अनागसः ॥ ७ ॥  
नास्मत्कुलोचितं तात कर्मैतत् सद्विगर्हितम् ।  
वधो यदुपदेवानां आरब्धस्तेऽकृतैनसाम् ॥ ८ ॥  
नन्वेकस्यापराधेन प्रसङ्‌गाद् बहवो हताः ।  
भ्रातुर्वधाभितप्तेन त्वयाङ्‌ग भ्रातृवत्सल ॥ ९ ॥  
नायं मार्गो हि साधूनां हृषीकेशानुवर्तिनाम् ।  
यदात्मानं पराग्गृह्य पशुवद्‌भूतवैशसम् ॥ १० ॥  
सर्वभूतात्मभावेन भूतावासं हरिं भवान् ।  
आराध्याप दुराराध्यं विष्णोस्तत्परमं पदम् ॥ ११ ॥  
स त्वं हरेरनुध्यातः तत्पुंसामपि सम्मतः ।  
कथं त्ववद्यं कृतवान् अनुशिक्षन्सतां व्रतम् ॥ १२ ॥  
तितिक्षया करुणया मैत्र्या चाखिलजन्तुषु ।  
समत्वेन च सर्वात्मा भगवान् सम्प्रसीदति ॥ १३ ॥  
सम्प्रसन्ने भगवति पुरुषः प्राकृतैर्गुणैः ।  
विमुक्तो जीवनिर्मुक्तो ब्रह्म निर्वाणमृच्छति ॥ १४ ॥  
भूतैः पञ्चभिरारब्धैः योषित्पुरुष एव हि ।  
तयोर्व्यवायात् सम्भूतिः योषित्पुरुषयोरिह ॥ १५ ॥  
एवं प्रवर्तते सर्गः स्थितिः संयम एव च ।  
गुणव्यतिकराद् राजन् मायया परमात्मनः ॥ १६ ॥  
निमित्तमात्रं तत्रासीत् निर्गुणः पुरुषर्षभः ।  
व्यक्ताव्यक्तमिदं विश्वं यत्र भ्रमति लोहवत् ॥ १७ ॥  
स खल्विदं भगवान्कालशक्त्या  
गुणप्रवाहेण विभक्तवीर्यः ।  
करोत्यकर्तैव निहन्त्यहन्ता  
चेष्टा विभूम्नः खलु दुर्विभाव्या ॥ १८ ॥  
(अनुष्टुप्)  
सोऽनन्तोऽन्तकरः कालो ऽनादिरादिकृदव्ययः ।  
जनं जनेन जनयन् मारयन् मृत्युनान्तकम् ॥ १९ ॥  
न वै स्वपक्षोऽस्य विपक्ष एव वा  
परस्य मृत्योर्विशतः समं प्रजाः ।  
तं धावमानं अनुधावन्त्यनीशा  
यथा रजांस्यनिलं भूतसङ्‌घाः ॥ २० ॥  
(अनुष्टुप्)  
आयुषोऽपचयं जन्तोः तथैवोपचयं विभुः ।  
उभाभ्यां रहितः स्वस्थो दुःस्थस्य विदधात्यसौ ॥ २१ ॥  
केचित्कर्म वदन्त्येनं स्वभावमपरे नृप ।  
एके कालं परे दैवं पुंसः काममुतापरे ॥ २२ ॥  
अव्यक्तस्याप्रमेयस्य नानाशक्त्युदयस्य च ।  
न वै चिकीर्षितं तात को वेदाथ स्वसम्भवम् ॥ २३ ॥  
न चैते पुत्रक भ्रातुः हन्तारो धनदानुगाः ।  
विसर्गादानयोस्तात पुंसो दैवं हि कारणम् ॥ २४ ॥  
स एव विश्वं सृजति स एवावति हन्ति च ।  
अथापि ह्यनहङ्‌कारात् नाज्यते गुणकर्मभिः ॥ २५ ॥  
एष भूतानि भूतात्मा भूतेशो भूतभावनः ।  
स्वशक्त्या मायया युक्तः सृजत्यत्ति च पाति च ॥ २६ ॥  
तमेव मृत्युममृतं तात दैवं  
सर्वात्मनोपेहि जगत्परायणम् ।  
यस्मै बलिं विश्वसृजो हरन्ति  
गावो यथा वै नसि दामयन्त्रिताः ॥ २७ ॥  
यः पञ्चवर्षो जननीं त्वं विहाय  
मातुः सपत्न्या वचसा भिन्नमर्मा ।  
वनं गतस्तपसा प्रत्यगक्षं  
आराध्य लेभे मूर्ध्नि पदं त्रिलोक्याः ॥ २८ ॥  
तमेनमङ्‌गात्मनि मुक्तविग्रहे  
व्यपाश्रितं निर्गुणमेकमक्षरम् ।  
आत्मानमन्विच्छ विमुक्तमात्मदृग्  
यस्मिन् इदं भेदमसत्प्रतीयते ॥ २९ ॥  
त्वं प्रत्यगात्मनि तदा भगवत्यनन्त  
आनन्दमात्र उपपन्नसमस्तशक्तौ ।  
भक्तिं विधाय परमां शनकैरविद्या  
ग्रन्थिं विभेत्स्यसि ममाहमिति प्ररूढम् ॥ ३० ॥  
(अनुष्टुप्)  
संयच्छ रोषं भद्रं ते प्रतीपं श्रेयसां परम् ।  
श्रुतेन भूयसा राजन् अगदेन यथामयम् ॥ ३१ ॥  
येनोपसृष्टात्पुरुषात् लोक उद्विजते भृशम् ।  
न बुधस्तद्वशं गच्छेद् इच्छन् अभयमात्मनः ॥ ३२ ॥  
हेलनं गिरिशभ्रातुः धनदस्य त्वया कृतम् ।  
यज्जघ्निवान् पुण्यजनान् भ्रातृघ्नानित्यमर्षितः ॥ ३३ ॥  
तं प्रसादय वत्साशु सन्नत्या प्रश्रयोक्तिभिः ।  
न यावन्महतां तेजः कुलं नोऽभिभविष्यति ॥ ३४ ॥  
एवं स्वायम्भुवः पौत्रं अनुशास्य मनुर्ध्रुवम् ।  
तेनाभिवन्दितः साकं ऋषिभिः स्वपुरं ययौ ॥ ३५ ॥  
इति श्रीमद्‌भागवते महापुराणे पारमहंस्यां संहितायां  
चतुर्थस्कन्धे एकादशोऽध्यायः ॥ ११ ॥