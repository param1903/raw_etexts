---
title: ०१३

---
भगवता हंसरूपेण ब्रह्मणे ज्ञानोपदेशः -  
श्रीभगवानुवाच -  
( अनुष्टुप् )  
सत्त्वं रजस्तम इति गुणा बुद्धेर्न च आत्मनः ।  
सत्त्वेनान्यतमौ हन्यात् सत्त्वं सत्त्वेन चैव हि ॥ १ ॥  
सत्त्वात् धर्मो भवेद् वृद्धात् पुंसो मद्भक्तिलक्षणः ।  
सात्त्विकोपासया सत्त्वं ततो धर्मः प्रवर्तते ॥ २ ॥  
धर्मो रजस्तमो हन्यात् सत्त्ववृद्धिः अनुत्तमः ।  
आशु नश्यति तन्मूलो ह्यधर्म उभये हते ॥ ३ ॥  
आगमोपः प्रजा देशः कालः कर्म च जन्म च ।  
ध्यानं मन्त्रोऽथ संस्कारो दशैते गुणहेतवः ॥ ४ ॥  
तत् तत् सात्त्विकमेवैषां यद् यद् वृद्धाः प्रचक्षते ।  
निन्दन्ति तामसं तत्तद् राजसं तद् उपेक्षितम् ॥ ५ ॥  
सात्त्विकान्येव सेवेत पुमान् सत्त्वविवृद्धये ।  
ततो धर्मस्ततो ज्ञानं यावत् स्मृतिरपोहनम् ॥ ६ ॥  
वेणुसङ्घर्षजो वह्निः दग्ध्वा शाम्यति तद्‌वनम् ।  
एवं गुणव्यत्ययजो, देहः शाम्यति तत्क्रियः ॥ ७ ॥  
श्रीउद्धव उवाच -  
विदन्ति मर्त्याः प्रायेण विषयान् पदमापदाम् ।  
तथापि भुञ्जते कृष्ण तत्कथं श्वखराजवत् ॥ ८ ॥  
श्रीभगवानुवाच -  
अहमित्यन्यथा बुद्धिः प्रमत्तस्य यथा हृदि ।  
उत्सर्पति रजो घोरं ततो वैकारिकं मनः ॥ ९ ॥  
रजोयुक्तस्य मनसः सङ्कल्पः सविकल्पकः ।  
ततः कामो गुणध्यानाद् दुःसहः स्याद् हि दुर्मतेः ॥ १० ॥  
करोति कामवशगः कर्माण्यविजितेन्द्रियः ।  
दुःखोदर्काणि सम्पश्यन् रजोवेग विमोहितः ॥ ११ ॥  
रजस्तमोभ्यां यदपि विद्वान् विक्षिप्तधीः पुनः ।  
अतन्द्रितो मनो युञ्जन् दोषदृष्टिर्न सज्जते ॥ १२ ॥  
अप्रमत्तोऽनुयुञ्जीत मनो मय्यर्पयन् शनैः ।  
अनिर्विण्णो यथाकालं जितश्वासो जितासनः ॥ १३ ॥  
एतावान् योग आदिष्टो मच्छिष्यैः सनकादिभिः ।  
सर्वतो मन आकृष्य मय्यद्धाऽऽवेश्यते यथा ॥ १४ ॥  
श्रीउद्धव उवाच -  
यदा त्वं सनकादिभ्यो येन रूपेण केशव ।  
योगमादिष्टवानेतद् रूपमिच्छामि वेदितुम् ॥ १५ ॥  
श्रीभगवानुवाच -  
पुत्रा हिरण्यगर्भस्य मानसाः सनकादयः ।  
पप्रच्छुः पितरं सूक्ष्मां योगस्यैकान्तिकीं गतिम् ॥ १६ ॥  
सनकादय ऊचुः -  
गुणेष्वाविशते चेतो गुणाश्चेतसि च प्रभो ।  
कथमन्योन्य सन्त्यागो मुमुक्षोः अतितितीर्षोः ॥ १७ ॥  
श्रीभगवानुवाच -  
एवं पृष्टो महादेवः स्वयम्भूः भूतभावनः ।  
ध्यायमानः प्रश्नबीजं नाभ्यपद्यत कर्मधीः ॥ १८ ॥  
स मामचिन्तयद् देवः प्रश्नपारतितीर्षया ।  
तस्याहं हंसरूपेण सकाशमगमं तदा ॥ १९ ॥  
दृष्ट्वा मां त उपव्रज्य कृत्वा पादाभिवन्दनम् ।  
ब्रह्मामग्रतः कृत्वा पप्रच्छुः को भवान् इति ॥ २० ॥  
इत्यहं मुनिभिः पृष्टः तत्त्वजिज्ञासुभिस्तदा ।  
यदवोचमहं तेभ्यः तद् उद्धव निबोध मे ॥ २१ ॥  
वस्तुनो यद्यनानात्वमात्मनः प्रश्न ईदृशः ।  
कथं घटेत वो विप्रा वक्तुर्वा मे क आश्रयः ॥ २२ ॥  
पञ्चात्मकेषु भूतेषु समानेषु च वस्तुतः ।  
को भवानिति वः प्रश्नो वाचारम्भो ह्यनर्थकः ॥ २३ ॥  
मनसा वचसा दृष्ट्या गृह्यतेऽन्यैः अपीन्द्रियैः ।  
अहमेव न मत्तोऽन्यत् इति बुध्यध्वमञ्जसा ॥ २४ ॥  
गुणेषु आविशते चेतो गुणाश्चेतसि च प्रजाः ।  
जीवस्य देह उभयं गुणाश्चेतो मदात्मनः ॥ २५ ॥  
गुणेषु च आविशत् चित्तमभीक्ष्णं गुणसेवया ।  
गुणाश्च चित्तप्रभवा मद्‌रूप उभयं त्यजेत् ॥ २६ ॥  
जाग्रत् स्वप्नः सुषुप्तं च, गुणतो बुद्धिवृत्तयः ।  
तासां विलक्षणो जीवः साक्षित्वेन विनिश्चितः ॥ २७ ॥  
यर्हि संसृतिबन्धोऽयं आत्मनो गुणवृत्तिदः ।  
मयि तुर्ये स्थितो जह्यात् त्यागः तद् गुणचेतसाम् ॥ २८ ॥  
अहङ्कारकृतं बन्धं आत्मनोऽर्थविपर्ययम् ।  
विद्वान् निर्विद्य संसारचिन्तां तुर्ये स्थितः त्यजेत् ॥ २९ ॥  
यावत् नानार्थधीः पुंसो, न निवर्तेत युक्तिभिः ।  
जागर्ति अपि स्वपन् अज्ञः स्वप्ने जागरणं यथा ॥ ३० ॥  
असत्त्वाद् आत्मनोऽन्येषां भावानां तत्कृता भिदा ।  
गतयो हेतवश्चास्य मृषा स्वप्नदृशो यथा ॥ ३१ ॥  
( वसन्ततिलका )  
यो जागरे बहिरनुक्षणधर्मिणोऽर्थान्  
भुङ्क्ते समस्तकरणैहृदि तत्सदृक्षान् ।  
स्वप्ने सुषुप्त उपसंहरते स एकः  
स्मृत्यन्वयात् त्रिगुणवृत्तिदृगिन्द्रियेशः ॥ ३२ ॥  
एवं विमृश्य गुणतो मनसः त्र्यवस्था ।  
मन्मायया मयि कृता इति निश्चितार्थाः ।  
सञ्छिद्य हार्दमनुमानसदुक्तितीक्ष्ण ।  
ज्ञानासिना भजत माखिलसंशयाधिम् ॥ ३३ ॥  
ईक्षेत विभ्रममिदं मनसो विलासं ।  
दृष्टं विनष्टमतिलोलमलातचक्रम् ।  
विज्ञानमेकं उरुधेव विभाति माया ।  
स्वप्नः त्रिधा गुणविसर्गकृतो विकल्पः ॥ ३४ ॥  
दृष्टिं ततः प्रतिनिवर्त्य निवृत्ततृष्णः ।  
तूष्णीं भवेत् निजसुखानुभवो निरीहः ।  
सन्दृश्यते क्व च यदीदमवस्तुबुद्ध्या ।  
त्यक्तं भ्रमाय न भवेत् स्मृतिरानिपातात् ॥ ३५ ॥  
देहं च नश्वरमवस्थितमुत्थितं वा ।  
सिद्धो न पश्यति यतोऽध्यगमत् स्वरूपम् ।  
दैवाद्-अपेतमथ दैववशाद् उपेतं ।  
वासो यथा परिकृतं मदिरा-मदान्धः ॥ ३६ ॥  
देहोऽपि दैववशगः खलु कर्म यावत् ।  
स्वारम्भकं प्रतिसमीक्षत एव सासुः ।  
तं सप्रपञ्चमधिरूढसमाधियोगः ।  
स्वाप्नं पुनर्न भजते प्रतिबुद्धवस्तुः ॥ ३७ ॥  
( अनुष्टुप् )  
मयैतदुक्तं वो विप्रा गुह्यं यत् साङ्ख्ययोगयोः ।  
जानीत माऽऽगतं यज्ञं युष्मद्-धर्मविवक्षया ॥ ३८ ॥  
अहं योगस्य साङ्ख्यस्य सत्यस्यर्तस्य तेजसः ।  
परायणं द्विजश्रेष्ठाः श्रियः कीर्तेः दमस्य च ॥ ३९ ॥  
मां भजन्ति गुणाः सर्वे निर्गुणं निरपेक्षकम् ।  
सुहृदं प्रियमात्मानं साम्यासङ्गादयोगुणाः ॥ ४० ॥  
इति मे छिन्नसन्देहा मुनयः सनकादयः ।  
सभाजयित्वा परया भक्त्यागृणत संस्तवैः ॥ ४१ ॥  
तैरहं पूजितः सम्यक् संस्तुतः परमर्षिभिः ।  
प्रत्येयाय स्वकं धाम पश्यतः परमेष्ठिनः ॥ ४२ ॥  
इति श्रीमद्भागवते महापुराणे पारमहंस्यां  
संहितायां एकादशस्कन्धे त्रयोदशोऽध्यायः ॥ १३ ॥  
हरिः ॐ तत्सत् श्रीकृष्णार्पणमस्तु ॥