---
title: ०२०

---
ज्ञानकर्मभक्तियोगानां वर्णनम् -  
श्रीउद्धव उवाच -  
( अनुष्टुप् )  
विधिश्च प्रतिषेधश्च निगमो हीश्वरस्य ते ।  
अवेक्षतेऽरविन्दाक्ष गुणं दोषं च कर्मणाम् ॥ १ ॥  
वर्णाश्रमविकल्पं च प्रतिलोमानुलोमजम् ।  
द्रव्यदेशवयः कालान् स्वर्गं नरकमेव च ॥ २ ॥  
गुणदोषभिदादृष्टिमन्तरेण वचस्तव ।  
निःश्रेयसं कथं नॄणां निषेधविधिलक्षणम् ॥ ३ ॥  
पितृदेवमनुष्यानां वेदश्चक्षुस्तवेश्वर ।  
श्रेयस्त्वनुपलब्धेऽर्थे साध्यसाधनयोरपि ॥ ४ ॥  
गुणदोषभिदादृष्टिः निगमात्ते न हि स्वतः ।  
निगमेनापवादश्च भिदाया इति ह भ्रमः ॥ ५ ॥  
श्रीभगवानुवाच -  
योगास्त्रयो मया प्रोक्ता नृणां श्रेयोविधित्सया ।  
ज्ञानं कर्म च भक्तिश्च नोपायोऽन्योऽस्ति कुत्रचित् ॥ ६ ॥  
निर्विण्णानां ज्ञानयोगो न्यासिनामिह कर्मसु ।  
तेषु अनिर्विण्णचित्तानां कर्मयोगस्तु कामिनाम् ॥ ७ ॥  
यदृच्छया मत्कथादौ जातश्रद्धस्तु यः पुमान् ।  
न निर्विण्णो नातिसक्तो भक्तियोगोऽस्य सिद्धिदः ॥ ८ ॥  
तावत् कर्माणि कुर्वीत न निर्विद्येत यावता ।  
मत्कथाश्रवणादौ वा श्रद्धा यावन्न जायते ॥ ९ ॥  
स्वधर्मस्थो यजन् यज्ञैः अनाशीःकाम उद्धव ।  
न याति स्वर्गनरकौ यद्यन्यन्न समाचरेत् ॥ १० ॥  
अस्मिंल्लोके वर्तमानः स्वधर्मस्थोऽनघः शुचिः ।  
ज्ञानं विशुद्धमाप्नोति मद्भक्तिं वा यदृच्छया ॥ ११ ॥  
स्वर्गिणोऽप्येतमिच्छन्ति लोकं निरयिणस्तथा ।  
साधकं ज्ञानभक्तिभ्यां उभयं तदसाधकम् ॥ १२ ॥  
न नरः स्वर्गतिं काङ्क्षेत् नारकीं वा विचक्षणः ।  
नेमं लोकं च काङ्क्षेत देहावेशात् प्रमाद्यति ॥ १३ ॥  
एतद् विद्वान् पुरा मृत्योः अभवाय घटेत सः ।  
अप्रमत्त इदं ज्ञात्वा मर्त्यमप्यर्थसिद्धिदम् ॥ १४ ॥  
छिद्यमानं यमैः एतैः कृतनीडं वनस्पतिम् ।  
खगः स्वकेतमुत्सृज्य क्षेमं याति ह्यलम्पटः ॥ १५ ॥  
अहोरात्रैः छिद्यमानं बुद्ध्वाऽऽयुर्भयवेपथुः ।  
मुक्तसङ्गः परं बुद्ध्वा निरीह उपशाम्यति ॥ १६ ॥  
( मिश्र )  
नृदेहमाद्यं सुलभं सुदुर्लभं  
प्लवं सुकल्पं गुरुकर्णधारम् ।  
मयानुकूलेन नभस्वतेरितं  
पुमान् भवाब्धिं न तरेत् स आत्महा ॥ १७ ॥  
( अनुष्टुप् )  
यदाऽऽरम्भेषु निर्विण्णो विरक्तः संयतन्द्रियः ।  
अभ्यासेनात्मनो योगी धारयेद् अचलं मनः ॥ १८ ॥  
धार्यमाणं मनो यर्हि भ्राम्यत् आश्वनवस्थितम् ।  
अतन्द्रितोऽनुरोधेन मार्गेणात्मवशं नयेत् ॥ १९ ॥  
मनोगतिं न विसृजेत् जितप्राणो जितेन्द्रियः ।  
सत्त्वसम्पन्नया बुद्ध्या मन आत्मवशं नयेत् ॥ २० ॥  
एष वै परमो योगो मनसः सङ्ग्रहः स्मृतः ।  
हृदयज्ञत्वमन्विच्छन् दम्यस्येवार्वतो मुहुः ॥ २१ ॥  
साङ्ख्येन सर्वभावानां प्रतिलोमानुलोमतः ।  
भवाप्ययावनुध्यायेन् मनो यावत्प्रसीदति ॥ २२ ॥  
निर्विण्णस्य विरक्तस्य पुरुषस्योक्तवेदिनः ।  
मनस्त्यजति दौरात्म्यं चिन्तितस्यानुचिन्तया ॥ २३ ॥  
यमादिभिः योगपथैः आन्वीक्षिक्या च विद्यया ।  
ममार्चोपासनाभिर्वा नान्यैर्योग्यं स्मरेन्मनः ॥ २४ ॥  
यदि कुर्यात्प्रमादेन योगी कर्म विगर्हितम् ।  
योगेनैव दहेदंहो नान्यत्तत्र कदाचन ॥ २५ ॥  
स्वे स्वेऽधिकारे या निष्ठा स गुणः परिकीर्तितः ।  
कर्मणां जात्यशुद्धानाम् अनेन नियमः कृतः ।  
गुणदोषविधानेन सङ्गानां त्याजनेच्छया ॥ २६ ॥  
जातश्रद्धो मत्कथासु निर्विण्णः सर्वकर्मसु ।  
वेद दुःखात्मकान् कामान् परित्यागेऽप्यनीश्वरः ॥ २७ ॥  
ततो भजेत मां प्रीतः श्रद्धालुर्दृढनिश्चयः ।  
जुषमाणश्च तान्कामान् दुःखोदर्कांश्च गर्हयन् ॥ २८ ॥  
प्रोक्तेन भक्तियोगेन भजतो मासकृन्मुनेः ।  
कामा हृदय्या नश्यन्ति सर्वे मयि हृदि स्थिते ॥ २९ ॥  
भिद्यते हृदयग्रन्थिः छिद्यन्ते सर्वसंशयाः ।  
क्षीयन्ते चास्य कर्माणि मयि दृष्टेऽखिलात्मनि ॥ ३० ॥  
तस्मान्मद्भक्तियुक्तस्य योगिनो वै मदात्मनः ।  
न ज्ञानं न च वैराग्यं प्रायः श्रेयो भवेदिह ॥ ३१ ॥  
यत्कर्मभिर्यत्तपसा ज्ञानवैराग्यतश्च यत् ।  
योगेन दानधर्मेण श्रेयोभिः इतरैरपि ॥ ३२ ॥  
सर्वं मद्भक्तियोगेन मद्भक्तो लभतेऽञ्जसा ।  
स्वर्गापवर्गं मद्धाम कथञ्चिद् यदि वाञ्छति ॥ ३३ ॥  
न किञ्चित् साधवो धीरा भक्ता ह्येकान्तिनो मम ।  
वाञ्छन्त्यपि मया दत्तं कैवल्यं अपुनर्भवम् ॥ ३४ ॥  
नैरपेक्ष्यं परं प्राहुः निःश्रेयसमनल्पकम् ।  
तस्मान्निराशिषो भक्तिः निरपेक्षस्य मे भवेत् ॥ ३५ ॥  
न मय्येकान्तभक्तानां गुणदोषोद्भवा गुणाः ।  
साधूनां समचित्तानां बुद्धेः परमुपेयुषाम् ॥ ३६ ॥  
एवमेतान्मया दिष्टान् अनुतिष्ठन्ति मे पथः ।  
क्षेमं विन्दन्ति मत्स्थानं यद् ब्रह्म परमं विदुः ॥ ३७ ॥  
इति श्रीमद्भागवते महापुराणे पारमहंस्यां  
संहितायां एकादशस्कन्धे विंशोऽध्यायः ॥ २० ॥  
हरिः ॐ तत्सत् श्रीकृष्णार्पणमस्तु ॥