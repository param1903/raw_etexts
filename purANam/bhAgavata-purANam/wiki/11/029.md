---
title: ०२९

---
भागवतधर्म निरूपणम्, उद्धवस्य बदरिकाश्रमगमनं च -  
श्रीउद्धव उवाच -  
( अनुष्टुप् )  
सुदुश्चरां इमां मन्ये योगचर्यामनात्मनः ।  
यथाञ्जसा पुमान् सिद्ध्येत् तन्मे ब्रूह्यञ्जसाच्युत ॥ १ ॥  
प्रायशः पुण्डरीकाक्ष युञ्जन्तो योगिनो मनः ।  
विषीदन्त्यसमाधानान् मनोनिग्रहकर्शिताः ॥ २ ॥  
( मिश्र - १२ अक्षरी )  
अथात आनन्ददुघं पदाम्बुजं  
हंसाः श्रयेरन्नरविन्दलोचन ।  
सुखं नु विश्वेश्वर योगकर्मभि  
स्त्वन्माययामी विहता न मानिनः ॥ ३ ॥  
( वसन्ततिलका )  
किं चित्रमच्युत तवैतदशेषबन्धो  
दासेष्वनन्यशरणेषु यदात्मसात्त्वम् ।  
योऽरोचयत् सह मृगैः स्वयमीश्वराणां  
श्रीमत्किरीटतटपीडितपादपीठः ॥ ४ ॥  
तं त्वाखिलात्मदयितेश्वरमाश्रितानां  
सर्वार्थदं स्वकृतविद् विसृजेत को नु ।  
को वा भजेत् किमपि विस्मृतयेऽनु भूत्यै  
किं वा भवेन्न तव पादरजोजुषां नः ॥ ५ ॥  
नैवोपयन्त्यपचितिं कवयस्तवेश  
ब्रह्मायुषापि कृतमृद्धमुदः स्मरन्तः ।  
योऽन्तर्बहिस्तनुभृतां अशुभं विधुन्वन्  
आचार्यचैत्त्यवपुषा स्वगतिं व्यनक्ति ॥ ६ ॥  
श्रीशुक उवाच -  
( मिश्र - १२ अक्षरी )  
इत्युद्धवेनात्यनुरक्तचेतसा  
पृष्टो जगत्क्रीडनकः स्वशक्तिभिः ।  
गृहीतमूर्तित्रय ईश्वरेश्वरो  
जगाद सप्रेममनोहरस्मितः ॥ ७ ॥  
श्रीभगवानुवाच -  
( अनुष्टुप् )  
हन्त ते कथयिष्यामि मम धर्मान् सुमङ्गलान् ।  
याञ्छ्रद्धयाऽऽचरन् मर्त्यो मृत्युं जयति दुर्जयम् ॥ ८ ॥  
कुर्यात् सर्वाणि कर्माणि मदर्थं शनकैः स्मरन् ।  
मय्यर्पितमनश्चित्तो मद्धर्मात्ममनोरतिः ॥ ९ ॥  
देशान् पुण्यान् आश्रयेत मद्भक्तैः साधुभिः श्रितान् ।  
देवासुरमनुष्येषु मद्भक्ताचरितानि च ॥ १० ॥  
पृथक् सत्रेण वा मह्यं पर्वयात्रामहोत्सवान् ।  
कारयेद् गीत नृत्याद्यैः महाराजविभूतिभिः ॥ ११ ॥  
मामेव सर्वभूतेषु बहिरन्तरपावृतम् ।  
ईक्षेतात्मनि चात्मानं यथा खममलाशयः ॥ १२ ॥  
इति सर्वाणि भूतानि मद्भावेन महाद्युते ।  
सभाजयन् मन्यमानो ज्ञानं केवलमाश्रितः ॥ १३ ॥  
ब्राह्मणे पुल्कसे स्तेने ब्रह्मण्येऽर्के स्फुलिङ्गके ।  
अक्रूरे क्रूरके चैव समदृक् पण्डितो मतः ॥ १४ ॥  
नरेष्वभीक्ष्णं मद्भावं पुंसो भावयतोऽचिरात् ।  
स्पर्धासूयातिरस्काराः साहङ्कारा वियन्ति हि ॥ १५ ॥  
विसृज्य स्मयमानान् स्वान् दृशं व्रीडां च दैहिकीम् ।  
प्रणमेद् दण्डवद् भूमौ अश्वचाण्डालगोखरम् ॥ १६ ॥  
यावर् सर्वेषु भूतेषु मद्भावो नोपजायते ।  
तावदेवमुपासीत वाङ्‌मनःकायवृत्तिभिः ॥ १७ ॥  
सर्वं ब्रह्मात्मकं तस्य विद्ययाऽऽत्ममनीषया ।  
परिपश्यन् उपरमेत् सर्वतो मुक्तसंशयः ॥ १८ ॥  
अयं हि सर्वकल्पानां सध्रीचीनो मतो मम ।  
मद्भावः सर्वभूतेषु मनोवाक्कायवृत्तिभिः ॥ १९ ॥  
न ह्यङ्गोपक्रमे ध्वंसो मद्धर्मस्योद्धवाण्वपि ।  
मया व्यवसितः सम्यङ् निर्गुणत्वादनाशिषः ॥ २० ॥  
यो यो मयि परे धर्मः कल्प्यते निष्फलाय चेत् ।  
तदायासो निरर्थः स्याद् भयादेरिव सत्तम ॥ २१ ॥  
एषा बुद्धिमतां बुद्धिः मनीषा च मनीषिणाम् ।  
यत्सत्यमनृतेनेह मर्त्येनाप्नोति मामृतम् ॥ २२ ॥  
एष तेऽभिहितः कृत्स्नो ब्रह्मवादस्य सङ्ग्रहः ।  
समासव्यासविधिना देवानामपि दुर्गमः ॥ २३ ॥  
अभीक्ष्णशस्ते गदितं ज्ञानं विस्पष्टयुक्तिमत् ।  
एतद् विज्ञाय मुच्येत पुरुषो नष्टसंशयः ॥ २४ ॥  
सुविविक्तं तव प्रश्नं मयैतदपि धारयेत् ।  
सनातनं ब्रह्मगुह्यं परं ब्रह्माधिगच्छति ॥ २५ ॥  
य एतन्मम भक्तेषु सम्प्रदद्यात् सुपुष्कलम् ।  
तस्याहं ब्रह्मदायस्य ददाम्यात्मानमात्मना ॥ २६ ॥  
य एतत् समधीयीत पवित्रं परमं शुचि ।  
स पूयेताहरहर्मां ज्ञानदीपेन दर्शयन् ॥ २७ ॥  
य एतत् श्ररद्धया नित्यं अव्यग्रः श्रृणुयान्नरः ।  
मयि भक्तिं परां कुर्वन् कर्मभिर्न स बध्यते ॥ २८ ॥  
अप्युद्धव त्वया ब्रह्म सखे समवधारितम् ।  
अपि ते विगतो मोहः शोकश्चासौ मनोभवः ॥ २९ ॥  
नैतत्त्वया दाम्भिकाय नास्तिकाय शठाय च ।  
अशुश्रूषोरभक्ताय दुर्विनीताय दीयताम् ॥ ३० ॥  
एतैर्दोषैर्विहीनाय ब्रह्मण्याय प्रियाय च ।  
साधवे शुचये ब्रूयाद् भक्तिः स्यात् शूद्रयोषिताम् ॥ ३१ ॥  
नैतद् विज्ञाय जिज्ञासोः ज्ञातव्यं अवशिष्यते ।  
पीत्वा पीयूषममृतं पातव्यं नावशिष्यते ॥ ३२ ॥  
ज्ञाने कर्मणि योगे च वार्तायां दण्डधारणे ।  
यावानर्थो नृणां तात तावांस्तेऽहं चतुर्विधः ॥ ३३ ॥  
( मिश्र )  
मर्त्यो यदा त्यक्तसमस्तकर्मा  
निवेदितात्मा विचिकीर्षितो मे ।  
तदामृतत्वं प्रतिपद्यमानो  
मयाऽऽत्मभूयाय च कल्पते वै ॥ ३४ ॥  
श्रीशुक उवाच -  
स एवमादर्शितयोगमार्गः  
तदोत्तमःश्लोकवचो निशम्य ।  
बद्धाञ्जलिः प्रीत्युपरुद्धकण्ठो  
न किञ्चिदूचेऽश्रुपरिप्लुताक्षः ॥ ३५ ॥  
विष्टभ्य चित्तं प्रणयावघूर्णं  
धैर्येण राजन्बहुमन्यमानः ।  
कृताञ्जलिः प्राह यदुप्रवीरं  
शीर्ष्णा स्पृशंस्तच्चरणारविन्दम् ॥ ३६ ॥  
श्रीउद्धव उवाच -  
विद्रावितो मोहमहान्धकारो  
य आश्रितो मे तव सन्निधानात् ।  
विभावसोः किं नु समीपगस्य  
शीतं तमो भीः प्रभवन्त्यजाद्य ॥ ३७ ॥  
प्रत्यर्पितो मे भवतानुकम्पिना  
भृत्याय विज्ञानमयः प्रदीपः ।  
हित्वा कृतज्ञस्तव पादमूलं  
कोऽन्यत् समीयाच्छरणं त्वदीयम् ॥ ३८ ॥  
वृक्णश्च मे सुदृढः स्नेहपाशो  
दाशार्हवृष्ण्यन्धकसात्वतेषु ।  
प्रसारितः सृष्टिविवृद्धये त्वया  
स्वमायया ह्यात्मसुबोधहेतिना ॥ ३९ ॥  
( अनुष्टुप् )  
नमोऽस्तु ते महायोगिन् प्रपन्नमनुशाधि माम् ।  
यथा त्वच्चरणाम्भोजे रतिः स्यादनपायिनी ॥ ४० ॥  
श्रीभगवानुवाच -  
गच्छोद्धव मयाऽऽदिष्टो बदर्याख्यं ममाश्रमम् ।  
तत्र मत्पादतीर्थोदे स्नानोपस्पर्शनैः शुचिः ॥ ४१ ॥  
ईक्षयालकनन्दाया विधूताशेषकल्मषः ।  
वसानो वल्कलान्यङ्ग वन्यभुक्सुखनिःस्पृहः ॥ ४२ ॥  
तितिक्षुः द्वन्द्वमात्राणां सुशीलः संयतेन्द्रियः ।  
शान्तः समाहितधिया ज्ञानविज्ञानसंयुतः ॥ ४३ ॥  
मत्तोऽनुशिक्षितं यत्ते विविक्तमनुभावयन् ।  
मय्यावेशितवाक्‌चित्तो मद्धर्मनिरतो भव ।  
अतिव्रज्य गतीस्तिस्रो मामेष्यसि ततः परम् ॥ ४४ ॥  
श्रीशुक उवाच -  
( मिश्र )  
स एवमुक्तो हरिमेधसोद्धवः  
प्रदक्षिणं तं परिसृत्य पादयोः ।  
शिरो निधायाश्रुकलाभिरार्द्रधीः  
न्यषिञ्चदद्वन्द्वपरोऽप्यपक्रमे ॥ ४५ ॥  
सुदुस्त्यजस्नेहवियोगकातरो  
न शक्नुवंस्तं परिहातुमातुरः ।  
कृच्छ्रं ययौ मूर्धनि भर्तृपादुके  
बिभ्रन् नमस्कृत्य ययौ पुनः पुनः ॥ ४६ ॥  
ततस्तमन्तर्हुदि सन्निवेश्य  
गतो महाभागवतो विशालाम् ।  
यथोपदिष्टां जगदेकबन्धुना  
तपः समास्थाय हरेरगाद् गतिम् ॥ ४७ ॥  
य एतद् आनन्दसमुद्रसम्भृतं  
ज्ञानामृतं भागवताय भाषितम् ।  
कृष्णेन योगेश्वरसेविताङ्‌घ्रिणा  
सच्छ्रद्धयाऽऽसेव्य जगद्विमुच्यते ॥ ४८ ॥  
( मालिनी )  
भवभयमपहन्तुं ज्ञानविज्ञानसारं  
निगमकृद् उपजह्रे भृङ्गवद् वेदसारम् ।  
अमृतमुदधितश्चा पाययद् भृत्यवर्गान्  
पुरुषं ऋषभमाद्यं कृष्णसञ्ज्ञं नतोऽस्मि ॥ ४९ ॥  
इति श्रीमद्भागवते महापुराणे पारमहंस्यां  
संहितायां एकादशस्कन्धे एकोत्रिंशोऽध्यायः ॥ २९ ॥  
हरिः ॐ तत्सत् श्रीकृष्णार्पणमस्तु ॥