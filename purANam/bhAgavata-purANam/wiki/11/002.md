---
title: ००२

---
वसुदेवाय देवर्षिनारदोपदेशः, तत्र निमि-नवयोगेश्वरसंवादरूपेण  
पूर्वं भागवतधर्मस्य भागवतलक्षणस्य च वर्णनम्  
श्रीशुक उवाच -  
( अनुष्टुप् )  
गोविन्दभुजगुप्तायां द्वारवत्यां कुरूद्वह ।  
अवात्सीन्नारदोऽभीक्ष्णं कृष्णोपासनलालसः ॥ १ ॥  
को नु राजन्निन्द्रियवान् मुकन्दचरणम्बुजम् ।  
न भजेत् सर्वतोमृत्युः उपास्यममरोत्तमैः ॥ २ ॥  
तमेकदा तु देवर्षिं वसुदेवो गृहागतम् ।  
अर्चितं सुखमासीनमभिवाद्येदमब्रवीत् ॥ ३ ॥  
श्रीवसुदेव उवाच  
भगवन् भवतो यात्रा स्वस्तये सर्वदेहिनाम् ।  
कृपणानां यथा पित्रोः उत्तमश्लोकवर्त्मनाम् ॥ ४ ॥  
भूतानां देवचरितं दुःखाय च सुखाय च ।  
सुखायैव हि साधूनां त्वादृशामच्युतात्मनाम् ॥ ५ ॥  
भजन्ति ये यथा देवान् देवा अपि तथैव तान् ।  
छायेव कर्मसचिवाः साधवो दीनवत्सलाः ॥ ६ ॥  
ब्रह्मन् तथापि पृच्छामो धर्मान् भागवतांस्तव ।  
यान् श्रुत्वा श्रद्धया मर्त्यो मुच्यते सर्वतो भयात् ॥ ७ ॥  
अहं किल पुरानन्तं प्रजार्थो भुवि मुक्तिदम् ।  
अपूजयं न मोक्षाय मोहितो देवमायया ॥ ८ ॥  
यथा विचित्रव्यसनाद् भवद्‌भिः विश्वतोभयात् ।  
मुच्येम ह्यञ्जसैवाद्धा तथा नः शाधि सुव्रत ॥ ९ ॥  
श्रीशुक उवाच -  
राजन्नेवं कृतप्रश्नो वसुदेवेन धीमता ।  
प्रीतस्तमाह देवर्षिः हरेः संस्मारितो गुणैः ॥ १० ॥  
श्रीनारद उवाच -  
सम्यगेतद्व्यवसितं भवता सात्वतर्षभ ।  
यत् पृच्छसे भागवतान् धर्मान् त्वं विश्वभावनान् ॥ ११ ॥  
श्रुतोऽनुपठितो ध्यात आदृतो वानुमोदितः ।  
सद्यः पुनाति सद्धर्मो देव विश्वद्रुहोऽपि हि ॥ १२ ॥  
त्वया परमकल्याणः पुण्यश्रवणकीर्तनः ।  
स्मारितो भगवानद्य देवो नारायणो मम ॥ १३ ॥  
अत्राप्युदाहरन्तीमम् इतिहासं पुरातनम् ।  
आर्षभाणां च संवादं विदेहस्य महात्मनः ॥ १४ ॥  
प्रियव्रतो नाम सुतो मनोः स्वायम्भुवस्य यः ।  
तस्याग्नीध्रस्ततो नाभिः ऋषभस्तत्सुतस्स्मृतः ॥ १५ ॥  
तमाहुः वासुदेवांशं मोक्षधर्मविवक्षया ।  
अवतीर्णं सुतशतं तस्यासीद् ब्रह्मपारगम् ॥ १६ ॥  
तेषां वै भरतो ज्येष्ठो नारायणपरायणः ।  
विख्यातं वर्षमेतद्यत् नाम्ना भारतमद्भुतम् ॥ १७ ॥  
स भुक्तभोगां त्यक्त्वेमां निर्गतस्तपसा हरिम् ।  
उपासीनस्तत्पदवीं लेभे वै जन्मभिस्त्रिभिः ॥ १८ ॥  
तेषां नव नवद्वीप-पतयोऽस्य समन्ततः ।  
कर्मतन्त्रप्रणेतार एकाशीतिर्द्विजातयः ॥ १९ ॥  
नवाभवन् महाभागा मुनयो ह्यर्थशंसिनः ।  
श्रमणा वातरशना आत्मविद्याविशारदाः ॥ २० ॥  
कविर्हरिरन्तरिक्षः प्रबुद्धः पिप्पलायनः ।  
आविहोत्रोऽथ द्रुमिलश्चमसः करभाजनः ॥ २१ ॥  
त एते भगवद्‌रूपं विश्वं सदसदात्मकम् ।  
आत्मनोऽव्यतिरेकेण पश्यन्तो व्यचरन् महीम् ॥ २२ ॥  
( वसन्ततिलका )  
अव्याहतेष्टगतयः सुरसिद्धसाध्य-  
गन्धर्वयक्षनरकिन्नरनागलोकान् ।  
मुक्ताश्चरन्ति मुनि-चारण-भूतनाथ-  
विद्याधर-द्विज-गवां भुवनानि कामम् ॥ २३ ॥  
( अनुष्टुप् )  
त एकदा निमेः सत्रं उपजग्मुः यदृच्छया ।  
वितायमानं ऋषिभिः अजनाभेर्महात्मनः ॥ २४ ॥  
तान् दृष्ट्वा सूर्यसङ्काशान् महाभागवतान् नृप ।  
यजमानोऽग्नयो विप्राः सर्व एवोपतस्थिरे ॥ २५ ॥  
विदेहस्तानभिप्रेत्य नारायणपरायणान् ।  
प्रीतः सम्पूजयाञ्चक्रे आसनस्थान् यथार्हतः ॥ २६ ॥  
तान् रोचमानान् स्वरुचा ब्रह्मपुत्रोपमान् नव ।  
पप्रच्छ परमप्रीतः प्रश्रयावनतो नृपः ॥ २७ ॥  
श्रीविदेह उवाच -  
मन्ये भगवतः साक्षात् पार्षदान् वो मधुद्विषः ।  
विष्णोर्भूतानि लोकानां पावनाय चरन्ति हि ॥ २८ ॥  
दुर्लभो मानुषो देहो देहिनां क्षणभङ्‌गुरः ।  
तत्रापि दुर्लभं मन्ये वैकुण्ठ-प्रियदर्शनम् ॥ २९ ॥  
अत आत्यन्तिकं क्षेमं पृच्छामो भवतोऽनघाः ।  
संसारेऽस्मिन् क्षणार्धोऽपि सत्सङ्गः शेवधिर्नृणाम् ॥ ३० ॥  
धर्मान् भागवतान् ब्रूत यदि नः श्रुतये क्षमम् ।  
यैः प्रसन्नः प्रपन्नाय, दास्यत्यात्मानमप्यजः ॥ ३१ ॥  
श्रीनारद उवाच -  
एवं ते निमिना पृष्टा वसुदेव महत्तमाः ।  
प्रतिपूज्याब्रुवन् प्रीत्या ससदस्यर्त्विजं नृपम् ॥ ३२ ॥  
श्रीकविरुवाच -  
( इन्द्रवज्रा )  
मन्येऽकुतश्चिद्भयमच्युतस्य  
पादाम्बुजोपासनमत्र नित्यम् ।  
उद्विग्नबुद्धेः असदात्मभावात्  
विश्वात्मना यत्र निवर्तते भीः ॥ ३३ ॥  
( अनुष्टुप् )  
ये वै भगवता प्रोक्ता उपाया ह्यात्मलब्धये ।  
अञ्जः पुंसामविदुषां विद्धि भागवतान् हि तान् ॥ ३४ ॥  
यानास्थाय नरो राजन् न प्रमाद्येत कर्हिचित् ।  
धावन् निमील्य वा नेत्रे न स्खलेन्न पतेदिह ॥ ३५ ॥  
( मिश्र )  
कायेन वाचा मनसेन्द्रियैर्वा  
बुद्ध्यात्मना वानुसृतस्वभावात् ।  
करोति यद् यत् सकलं परस्मै  
नारायणायेति समर्पयेत्तत् ॥ ३६ ॥  
भयं द्वितीयाभिनिवेशतः स्यात्  
ईशात् अपेतस्य विपर्ययोऽस्मृतिः ।  
तन्माययातो बुध आभजेत्तं  
भक्त्यैकयेशं गुरुदेवतात्मा ॥ ३७ ॥  
अविद्यमानोऽप्यवभाति हि द्वयोः  
ध्यातुर्धिया स्वप्नमनोरथौ यथा ।  
तत्कर्मसङ्कल्पविकल्पकं मनो  
बुधो निरुन्ध्याद् अभयं ततः स्यात् ॥ ३८ ॥  
श्रृण्वन् सुभद्राणि रथाङ्गपाणेः  
जन्मानि कर्माणि च यानि लोके ।  
गीतानि नामानि तदर्थकानि  
गायन् विलज्जो विचरेदसङ्गः ॥ ३९ ॥  
एवंव्रतः स्वप्रियनामकीर्त्या  
जातानुरागो द्रुतचित्त उच्चैः ।  
हसत्यथो रोदिति रौति गाय-  
त्युन्मादवत् नृत्यति लोकबाह्यः ॥ ४० ॥  
खं वायुमग्निं सलिलं महीं च  
ज्योतींषि सत्त्वानि दिशो द्रुमादीन् ।  
सरित्समुद्रांश्च हरेः शरीरं  
यत्किं च भूतं प्रणमेदनन्यः ॥ ४१ ॥  
भक्तिः परेशानुभवो विरक्तिः  
अन्यत्र चैष त्रिक एककालः ।  
प्रपद्यमानस्य यथाश्नतस्स्युः  
तुष्टिः पुष्टिः क्षुदपायोऽनुघासम् ॥ ४२ ॥  
इति अच्युताङ्‌घ्रिं भजतोऽनुवृत्त्या  
भक्तिर्विरक्तिर्भगवत्प्रबोधः ।  
भवन्ति वै भागवतस्य राजन्  
ततः परां शान्तिमुपैति साक्षात् ॥ ४३ ॥  
श्रीराजोवाच -  
( अनुष्टुप् )  
अथ भागवतं ब्रूत यद्धर्मो यादृशो नृणाम् ।  
यथाचरति यद् ब्रूते यैर्लिङ्गैः भगवत्‌प्रियः ॥ ४४ ॥  
श्रीहरिरुवाच -  
सर्वभूतेषु यः पश्येद्भगवद्भावमात्मनः ।  
भूतानि भगवत्यात्मन्येष भागवतोत्तमः ॥ ४५ ॥  
ईश्वरे तदधीनेषु बालिशेषु द्विषत्सु च ।  
प्रेममैत्रीकृपोपेक्षा यः करोति स मध्यमः ॥ ४६ ॥  
अर्चायामेव हरये पूजां यः श्रद्धयेहते ।  
न तद्भक्तेषु चान्येषु स भक्तः प्राकृतः स्मृतः ॥ ४७ ॥  
गृहीत्वापीन्द्रियैरर्थान् यो न द्वेष्टि न हृष्यति ।  
विष्णोर्मायामिदं पश्यन् स वै भागवतोत्तमः ॥ ४८ ॥  
( इन्द्रवज्रा )  
देहेन्द्रिप्राणमनोधियां यो  
जन्माप्ययक्षुद्भयतर्षकृच्छ्रैः ।  
संसारधर्मैरविमुह्यमानः  
स्मृत्या हरेर्भागवतप्रधानः ॥ ४९ ॥  
( अनुष्टुप् )  
न कामकर्मबीजानां यस्य चेतसि सम्भवः ।  
वासुदेवैकनिलयः स वै भागवतोत्तमः ॥ ५० ॥  
न यस्य जन्मकर्मभ्यां न वर्णाश्रमजातिभिः ।  
सज्जतेऽस्मिन्नहं भावो देहे वै स हरेः प्रियः ॥ ५१ ॥  
न यस्य स्वः पर इति वित्तेष्वात्मनि वा भिदा ।  
सर्वभूतसमश्शान्तः स वै भागवतोत्तमः ॥ ५२ ॥  
( पुष्पिताग्रा )  
त्रिभुवन-विभवहेतवेऽप्यकुण्ठ-  
स्मृतिरजितात्मसुरादिभिर्विमृग्यात् ।  
न चलति भगवत्पादारविन्दात् ।  
लव निमिषार्धमपि यः स वैष्णवाग्र्यः ॥ ५३ ॥  
भगवत उरुविक्रमाङ्‌घ्रिशाखा-  
नखमणिचन्द्रिकया निरस्ततापे ।  
हृदि कथमुपसीदतां पुनः स  
प्रभवति चन्द्र इवोदितेऽर्कतापः ॥ ५४ ॥  
विसृजति हृदयं न यस्य साक्षाद्  
हरिः अवशाभिहितोऽप्यघौघनाशः ।  
प्रणयरशनया घृताङ्‌घ्रिपद्मः  
स भवति भागवतप्रधान उक्तः ॥ ५५ ॥  
इति श्रीमद्भागवते महापुराणे पारमहंस्यां  
संहितायां एकादशस्कन्धे द्वितीयोऽध्यायः ॥ २ ॥  
हरिः ॐ तत्सत् श्रीकृष्णार्पणमस्तु ॥