---
title: ०२७

---
साङ्ख्यक्रियायोग वर्णनम् -  
श्रीउद्धव उवाच -  
( अनुष्टुप् )  
क्रियायोगं समाचक्ष्व भवदाराधनं प्रभो ।  
यस्मात्त्वां ये यथार्चन्ति सात्वताः सात्वतर्षभ ॥ १ ॥  
एतद् वदन्ति मुनयो मुहुर्निःश्रेयसं नृणाम् ।  
नारदो भगवान् व्यास आचार्योऽग्‌गिरसः सुतः ॥ २ ॥  
निःसृतं ते मुखाम्भोजाद् यदाह भगवानजः ।  
पुत्रेभ्यो भृगुमुख्येभ्यो देव्यै च भगवान् भवः ॥ ३ ॥  
एतद् वै सर्ववर्णानां आश्रमाणां च सम्मतम् ।  
श्रेयसामुत्तमं मन्ये स्त्रीशूद्राणां च मानद ॥ ४ ॥  
एतत्कमलपत्राक्ष कर्मबन्धविमोचनम् ।  
भक्ताय चानुरक्ताय ब्रूहि विश्वेश्वरेश्वर ॥ ५ ॥  
श्रीभगवानुवाच -  
न ह्यन्तोऽनन्तपारस्य कर्मकाण्डस्य चोद्धव ।  
सङ्‌क्षिप्तं वर्णयिष्यामि यथावदनुपूर्वशः ॥ ६ ॥  
वैदिकस्तान्त्रिको मिश्र इति मे त्रिविधो मखः ।  
त्रयाणामीप्सितेनैव विधिना मां समर्चरेत् ॥ ७ ॥  
यदा स्वनिगमेनोक्तं द्विजत्वं प्राप्य पूरुषः ।  
यथा यजेत मां भक्त्या श्रद्धया तन्निबोध मे ॥ ८ ॥  
अर्चायां स्थण्डिलेऽग्नौ वा सूर्ये वाप्सु हृदि द्विजः ।  
द्रव्येण भक्तियुक्तोऽर्चेत् स्वगुरुं माममायया ॥ ९ ॥  
पूर्वं स्नानं प्रकुर्वीत धौतदन्तोऽङ्गशुद्धये ।  
उभयैरपि च स्नानं मन्त्रैर्मृद् ग्रहणादिना ॥ १० ॥  
सन्ध्योपास्त्यादिकर्माणि वेदेनाचोदितानि मे ।  
पूजां तैः कल्पयेत् सम्यक् सङ्कल्पः कर्मपावनीम् ॥ ११ ॥  
शैली दारुमयी लौही लेप्या लेख्या च सैकती ।  
मनोमयी मणिमयी प्रतिमाष्टविधा स्मृता ॥ १२ ॥  
चलाचलेति द्विविधा प्रतिष्ठा जीवमन्दिरम् ।  
उद्वासावाहने न स्तः स्थिरायामुद्धवार्चने ॥ १३ ॥  
अस्थिरायां विकल्पः स्यात् स्थण्डिले तु भवेद् द्वयम् ।  
स्नपनं त्वविलेप्यायां अन्यत्र परिमार्जनम् ॥ १४ ॥  
द्रव्यैः प्रसिद्धैर्मद्यागः प्रतिमादिष्वमायिनः ।  
भक्तस्य च यथालब्धैः हृदि भावेन चैव हि ॥ १५ ॥  
स्नानालङ्करणं प्रेष्ठं अर्चायामेव तूद्धव ।  
स्थण्डिले तत्त्वविन्यासो वह्नावाज्यप्लुतं हविः ॥ १६ ॥  
सूर्ये चाभ्यर्हणं प्रेष्ठं सलिले सलिलादिभिः ।  
श्रद्धयोपाहृतं प्रेष्ठं भक्तेन मम वार्यपि ॥ १७ ॥  
भूर्यप्यभक्तोपाहृतं न मे तोषाय कल्पते ।  
गन्धो धूपः सुमनसो दीपोऽन्नाद्यं च किं पुनः ॥ १८ ॥  
शुचिः सम्भृतसम्भारः प्राग्दर्भैः कल्पितासनः ।  
आसीनः प्रागुदग् वार्चेद् अर्चायामथ सम्मुखः ॥ १९ ॥  
कृतन्यासः कृतन्यासां मदर्चां पाणिनामृजेत् ।  
कलशं प्रोक्षणीयं च यथावदुपसाधयेत् ॥ २० ॥  
तदद्‌भिर्देवयजनं द्रव्याण्यात्मानमेव च ।  
प्रोक्ष्य पात्राणि त्रीण्यद्‌भिः तैस्तैर्द्रव्यैश्च साधयेत् ॥ २१ ॥  
पाद्यार्घ्याचमनीयार्थं त्रीणि पात्राणि दैशिकः ।  
हृदा शीर्ष्णाथ शिखया गायत्र्या चाभिमन्त्रयेत् ॥ २२ ॥  
पिण्डे वाय्वग्निसंशुद्धे हृत्पद्मस्थां परां मम ।  
अण्वीं जीवकलां ध्यायेत् नादान्ते सिद्धभाविताम् ॥ २३ ॥  
तयाऽऽत्मभूतया पिण्डे व्याप्ते सम्पूज्य तन्मयः ।  
आवाह्यार्चादिषु स्थाप्य न्यस्ताङ्गं मां प्रपूजयेत् ॥ २४ ॥  
पाद्योपस्पर्शाहणादीन् उपचारान् प्रकल्पयेत् ।  
धर्मादिभिश्च नवभिः कल्पयित्वाऽऽसनं मम ॥ २५ ॥  
पद्ममष्टदलं तत्र कर्णिकाकेसरोज्ज्वलम् ।  
उभाभ्यां वेदतन्त्राभ्यां मह्यं तूभयसिद्धये ॥ २६ ॥  
सुदर्शनं पाञ्चजन्यं गदासीषुधनुर्हलान् ।  
मुसलं कौस्तुभं मालां श्रीवत्सं चानुपूजयेत् ॥ २७ ॥  
नन्दं सुनन्दं गरुडं प्रचण्डं चण्डमेव च ।  
महाबलं बलं चैव कुमुदं कुमुदेक्षणम् ॥ २८ ॥  
दुर्गां विनायकं व्यासं विष्वक्सेनं गुरून् सुरान् ।  
स्वे स्वे स्थाने त्वभिमुखान् पूजयेत् प्रोक्षणादिभिः ॥ २९ ॥  
चन्दनोशीरकर्पूर कुङ्कुमागुरुवासितैः ।  
सलिलैः स्नापयेन्मन्त्रैः नित्यदा विभवे सति ॥ ३० ॥  
स्वर्णघर्मानुवाकेन महापुरुषविद्यया ।  
पौरुषेणापि सूक्तेन सामभी राजनादिभिः ॥ ३१ ॥  
वस्त्रोपवीताभरण पत्रस्रग्गन्धलेपनैः ।  
अलङ्कुर्वीत सप्रेम मद्भक्तो मां यथोचितम् ॥ ३२ ॥  
पाद्यं आचमनीयं च गन्धं सुमनसोऽक्षतान् ।  
धूपदीपोपहार्याणि दद्यान्मे श्रद्धयार्चकः ॥ ३३ ॥  
गुडपायससर्पींषि शष्कुल्यापूपमोदकान् ।  
संयावदधिसूपांश्च नैवेद्यं सति कल्पयेत् ॥ ३४ ॥  
अभ्यङ्गोन्मर्दनादर्श दन्तधावाभिषेचनम् ।  
अन्नाद्यगीतनृत्यादि पर्वणि स्युरुतान्वहम् ॥ ३५ ॥  
विधिना विहिते कुण्डे मेखलागर्तवेदिभिः ।  
अग्निमाधाय परितः समूहेत् पाणिनोदितम् ॥ ३६ ॥  
परिस्तीर्याथ पर्युक्षेद् अन्वाधाय यथाविधि ।  
प्रोक्षण्याऽऽसाद्य द्रव्याणि प्रोक्ष्याग्नौ भावयेत माम् ॥ ३७ ॥  
तप्तजाम्बूनदप्रख्यं शङ्खचक्रगदाम्बुजैः ।  
लसच्चतुर्भुजं शान्तं पद्मकिञ्जल्कवाससम् ॥ ३८ ॥  
स्फुरत्किरीटकटक कटिसूत्रवराङ्गदम् ।  
श्रीवत्सवक्षसं भ्राजत् कौस्तुभं वनमालिनम् ॥ ३९ ॥  
ध्यायन्नभ्यर्च्य दारूणि हविषाभिघृतानि च ।  
प्रास्याज्यभागावाघारौ दत्त्वा चाज्यप्लुतं हविः ॥ ४१ ॥  
जुहुयान्मूलमन्त्रेण षोडशर्चावदानतः ।  
धर्मादिभ्यो यथान्यायं मन्त्रैः स्विष्टिकृतं बुधः ॥ ४१ ॥  
अभ्यर्च्याथ नमस्कृत्य पार्षदेभ्यो बलिं हरेत् ।  
मूलमन्त्रं जपेद् ब्रह्म स्मरन्नारायणात्मकम् ॥ ४२ ॥  
दत्त्वाऽऽचमनमुच्छेषं विष्वक्सेनाय कल्पयेत् ।  
मुखवासं सुरभिमत् ताम्बूलाद्यमथाहयेत् ॥ ४३ ॥  
उपगायन् गृणन् नृत्यन् कर्माणि अभिनयन् मम ।  
मत्कथाः श्रावयन् श्रृण्वन् मुहूर्तं क्षणिको भवेत् ॥ ४४ ॥  
स्तवैरुच्चावचैः स्तोत्रैः पौराणैः प्राकृतैरपि ।  
स्तुत्वा प्रसीद भगवन् इति वन्देत दण्डवत् ॥ ४५ ॥  
शिरो मत्पादयोः कृत्वा बाहुभ्यां च परस्परम् ।  
प्रपन्नं पाहि मामीश भीतं मृत्युग्रहार्णवात् ॥ ४६ ॥  
इति शेषां मया दत्तां शिरस्याधाय सादरम् ।  
उद्वासयेद् चेद् उद्वास्यं ज्योतिर्ज्योतिषि तत्पुनः ॥ ४७ ॥  
अर्चादिषु यदा यत्र श्रद्धा मां तत्र चार्चयेत् ।  
सर्वभूतेष्वात्मनि च सर्वात्माहं अवस्थितः ॥ ४८ ॥  
एवं क्रियायोगपथैः पुमान्वैदिकतान्त्रिकैः ।  
अर्चन् उभयतः सिद्धिं मत्तो विन्दत्यभीप्सिताम् ॥ ४९ ॥  
मदर्चां सम्प्रतिष्ठाप्य मन्दिरं कारयेद् दृढम् ।  
पुष्पोद्यानानि रम्याणि पूजायात्रोत्सवाश्रितान् ॥ ५० ॥  
पूजादीनां प्रवाहार्थं महापर्वस्वथान्वहम् ।  
क्षेत्रापणपुरग्रामान् दत्त्वा मत्सार्ष्टितामियात् ॥ ५१ ॥  
प्रतिष्ठया सार्वभौमं सद्मना भुवनत्रयम् ।  
पूजादिना ब्रह्मलोकं त्रिभिर्मत्साम्यतामियात् ॥ ५२ ॥  
मामेव नैरपेक्ष्येण भक्तियोगेन विन्दति ।  
भक्तियोगं स लभते एवं यः पूजयेत माम् ॥ ५३ ॥  
यः स्वदत्तां परैर्दत्तां हरेत सुरविप्रयोः ।  
वृत्तिं स जायते विड्भुग् वर्षाणां अयुतायुतम् ॥ ५४ ॥  
कर्तुश्च सारथेहेतोः अनुमोदितुरेव च ।  
कर्मणां भागिनः प्रेत्य भूयो भूयसि तत्फलम् ॥ ५५ ॥  
इति श्रीमद्भागवते महापुराणे पारमहंस्यां  
संहितायां एकादशस्कन्धे सप्तविंशोऽध्यायः ॥ २७ ॥  
हरिः ॐ तत्सत् श्रीकृष्णार्पणमस्तु ॥