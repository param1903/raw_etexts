---
title: ००९

---
कुरुरादि सप्तगुरूणां वर्णनम्, अवधूतोपाख्यानसमाप्तिश्च -  
श्रीब्राह्मण उवाच -  
( अनुष्टुप् )  
परिग्रहो हि दुःखाय यद् यत् प्रियतमं नृणाम् ।  
अनन्तं सुखमाप्नोति तद् विद्वान् यस्त्वकिञ्चनः ॥ १ ॥  
सामिषं कुररं जघ्नुः बलिनो ये निरामिषाः ।  
तदामिषं परित्यज्य स सुखं समविन्दत ॥ २ ॥  
न मे मानापमानौ स्तो न चिन्ता गेहपुत्रिणाम् ।  
आत्मक्रीड आत्मरतिः विचरामीह बालवत् ॥ ३ ॥  
द्वावेव चिन्तया मुक्तौ परमानन्द आप्लुतौ ।  
यो विमुग्धो जडो बालो यो गुणेभ्यः परं गतः ॥ ४ ॥  
क्वचित् कुमारी त्वात्मानं वृणानान् गृहमागतान् ।  
स्वयं तान् अर्हयामास क्वापि यातेषु बन्धुषु ॥ ५ ॥  
तेषम् अभ्यवहारार्थं शालीन् रहसि पार्थिव ।  
अवघ्नन्त्याः प्रकोष्ठस्थाः चक्रुः शङ्खाः स्वनं महत् ॥ ६ ॥  
सा तत् जुगुप्सितं मत्वा महती व्रीडिता ततः ।  
बभञ्जैकैकशः शङ्खान् द्वौ द्वौ पाण्योरशेषयत् ॥ ७ ॥  
उभयोरप्यभूद् घोषो ह्यवघ्नन्त्याः स्म शङ्खयोः ।  
तत्राप्येकं निरभिदद् एकस्मात् नाभवद् ध्वनिः ॥ ८ ॥  
अन्वशिक्षमिमं तस्या उपदेशमरिन्दम ।  
लोकान् अनुचरन् एतान् लोकतत्त्वविवित्सया ॥ ९ ॥  
वासे बहूनां कलहो भवेत् वार्ता द्वयोरपि ।  
एक एव चरेत् तस्मात् कुमार्या इव कङ्कणः ॥ १० ॥  
मन एकत्र संयुञ्ज्यात् जितश्वासो जितासनः ।  
वैराग्याभ्यासयोगेन ध्रियमाणमतन्द्रितः ॥ ११ ॥  
( मिश्र )  
यस्मिन्मनो लब्धपदं यदेतत्  
शनैः शनैः मुञ्चति कर्मरेणून् ।  
सत्त्वेन वृद्धेन रजस्तमश्च  
विधूय निर्वाणमुपैत्यनिन्धनम् ॥ १२ ॥  
( उपेन्द्रवज्रा )  
तदैवमात्मन्यवरुद्धचित्तो  
न वेद किञ्चिद् बहिरन्तरं वा ।  
यथेषुकारो नृपतिं व्रजन्तं  
इषौ गतात्मा न ददर्श पार्श्वे ॥ १३ ॥  
( अनुष्टुप् )  
एकचार्यनिकेतः स्याद् , अप्रमत्तो गुहाशयः ।  
अलक्ष्यमाण आचारैः मुनिरेकोऽल्पभाषणः ॥ १४ ॥  
गृहारम्भोऽतिदुःखाय विफलश्चाध्रुवात्मनः ।  
सर्पः परकृतं वेश्म प्रविश्य सुखमेधते ॥ १५ ॥  
एको नारायणो देवः पूर्वसृष्टं स्वमायया ।  
संहृत्य कालकलया कल्पान्त इदमीश्वरः ॥ १६ ॥  
एक एवाद्वितीयोऽभूत् आत्माधारोऽखिलाश्रयः ।  
कालेनात्मानुभावेन साम्यं नीतासु शक्तिषु ।  
सत्त्वादिष्वादिपुरुषः प्रधानपुरुषेश्वरः ॥ १७ ॥  
परावराणां परम, आस्ते कैवल्यसञ्ज्ञितः ।  
केवलानुभवानन्द सन्दोहो निरुपाधिकः ॥ १८ ॥  
केवलात्मानुभावेन स्वमायां त्रिगुणात्मिकाम् ।  
सङ्क्षोभयन् सृजत्यादौ तया सूत्रमरिन्दम ॥ १९ ॥  
तामाहुः त्रिगुणव्यक्तिं सृजन्तीं विश्वतोमुखम् ।  
यस्मिन् प्रोतम् इदं विश्वं येन संसरते पुमान् ॥ २० ॥  
यथोर्णनाभिः हृदयाद् ऊर्णां सन्तत्य वक्त्रतः ।  
तया विहृत्य भूयस्तां ग्रसत्येवं महेश्वरः ॥ २१ ॥  
यत्र यत्र मनो देही धारयेत् सकलं धिया ।  
स्नेहाद् द्वेषाद् भयाद् वापि याति तत् तत्स्वरूपताम् ॥ २२ ॥  
कीटः पेशस्कृतं ध्यायन् कुड्यां तेन प्रवेशितः ।  
याति तत्सात्मतां राजन् पूर्वरूपमसन्त्यजन् ॥ २३ ॥  
एवं गुरुभ्य एतेभ्य एषा मे शिक्षिता मतिः ।  
स्वात्मोपशिक्षितां बुद्धिं श्रृणु मे वदतः प्रभो ॥ २४ ॥  
( वसन्ततिलका )  
देहो गुरुर्मम विरक्तिविवेकहेतुः  
बिभ्रत् स्म सत्त्वनिधनं सततार्त्युदर्कम् ।  
तत्त्वान्यनेन विमृशामि यथा तथापि  
पारक्यमित्यवसितो विचराम्यसङ्गः ॥ २५ ॥  
जायात्मजार्थपशुभृत्यगृहाप्तवर्गान्  
पुष्णाति यत्प्रियचिकीर्षुतया वितन्वन् ।  
स्वान्ते सकृच्छ्रमवरुद्धधनः स देहः  
सृष्ट्वास्य बीजमवसीदति वृक्षधर्मा ॥ २६ ॥  
जिह्वैकतोऽमुमपकर्षति कर्हि तर्षा  
शिश्नोऽन्यतस्त्वगुदरं श्रवणं कुतश्चित् ।  
घ्राणोऽन्यतश्चपलदृक् क्व च कर्मशक्तिः  
बह्व्यः सपत्न्य इव गेहपतिं लुनन्ति ॥ २७ ॥  
सृष्ट्वा पुराणि विविधान्यजयाऽऽत्मशक्त्या  
वृक्षान् सरीसृप पशून् खगदंशमत्स्यान् ।  
तैस्तैरतुष्टहृदयः पुरुषं विधाय ।  
ब्रह्मावलोकधिषणं मुदमाप देवः ॥ २८ ॥  
लब्ध्वा सुदुर्लभमिदं बहुसम्भवान्ते  
मानुष्यमर्थदमनित्यमपीह धीरः ।  
तूर्णं यतेत न पतेदनुमृत्यु यावन्  
निःश्रेयसाय विषयः खलु सर्वतः स्यात् ॥ २९ ॥  
( अनुष्टुप् )  
एवं सञ्जातवैराग्यो विज्ञानालोक आत्मनि ।  
विचरामि महीमेतां मुक्तसङ्गोऽनहङ्कृतिः ॥ ३० ॥  
न ह्येकस्मात् गुरोर्ज्ञानं सुस्थिरं स्यात् सुपुष्कलम् ।  
ब्रह्मैतदद्वितीयं वै गीयते बहुधर्षिभिः ॥ ३१ ॥  
श्रीभगवानुवाच -  
इत्युक्त्वा स यदुं विप्रः तमामन्त्र्य गभीरधीः ।  
वन्दितोऽभ्यर्थितो राज्ञा ययौ प्रीतो यथागतम् ॥ ३२ ॥  
अवधूतवचः श्रुत्वा पूर्वेषां नः स पूर्वजः ।  
सर्वसङ्गविनिर्मुक्तः समचित्तो बभूव ह ॥ ३३ ॥  
इति श्रीमद्भागवते महापुराणे पारमहंस्यां  
संहितायां एकादशस्कन्धे नवमोऽध्यायः ॥ ९ ॥  
हरिः ॐ तत्सत् श्रीकृष्णार्पणमस्तु ॥