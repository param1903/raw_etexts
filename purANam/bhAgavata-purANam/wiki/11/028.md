---
title: ०२८

---
परमार्थनिरूपणम् -  
श्रीभगवानुवाच -  
( अनुष्टुप् )  
परस्वभावकर्माणि न प्रशंसेन्न गहयेत् ।  
विश्वमेकात्मकं पश्यन् प्रकृत्या पुरुषेण च ॥ १ ॥  
परस्वभावकर्माणि यः प्रशंसति निन्दति ।  
स आशु भ्रश्यते स्वार्थाद् असत्यभिनिवेशतः ॥ २ ॥  
तैजसे निद्रयाऽऽपन्ने पिण्डस्थो नष्टचेतनः ।  
मायां प्राप्नोति मृत्युं वा तद्वत् नानार्थदृक् पुमान् ॥ ३ ॥  
किं भद्रं किं अभद्रं वा द्वैतस्यावस्तुनः कियत् ।  
वाचोदितं तदनृतं मनसा ध्यातमेव च ॥ ४ ॥  
छायाप्रत्याह्वयाभासा ह्यसन्तोऽप्यर्थकारिणः ।  
एवं देहादयो भावा यच्छन्त्यामृत्युतो भयम् ॥ ५ ॥  
आत्मैव तदिदं विश्वं सृज्यते सृजति प्रभुः ।  
त्रायते त्राति विश्वात्मा ह्रियते हरतीश्वरः ॥ ६ ॥  
तस्मान्न ह्यात्मनोऽन्यस्मात् अन्यो भावो निरूपितः ।  
निरूपितेऽयं त्रिविधा निर्मूल भातिरात्मनि ।  
इदं गुणमयं विद्धि त्रिविधं मायया कृतम् ॥ ७ ॥  
एतद् विद्वान् मदुदितं ज्ञानविज्ञाननैपुणम् ।  
न निन्दति न च स्तौति लोके चरति सूर्यवत् ॥ ८ ॥  
प्रत्यक्षेणानुमानेन निगमेनात्मसंविदा ।  
आद्यन्तवत् असज्ज्ञात्वा निःसङ्गो विचरेदिह ॥ ९ ॥  
श्रीउद्धव उवाच -  
नैवात्मनो न देहस्य संसृतिर्द्रष्टृदृश्ययोः ।  
अनात्मस्वदृशोरीश कस्य स्यादुपलभ्यते ॥ १० ॥  
आत्माव्ययोऽगुणः शुद्धः स्वयञ्ज्योतिरनावृतः ।  
अग्निवद्दारुवद् अचिद् देहः कस्येह संसृतिः ॥ ११ ॥  
श्रीभगवानुवाच -  
यावद् देहेन्द्रियप्राणैः आत्मनः सन्निकर्षणम् ।  
संसारः फलवांस्तावद् अपार्थोऽप्यविवेकिनः ॥ १२ ॥  
अर्थे हि अविद्यमानेऽपि संसृतिर्न निवर्तते ।  
ध्यायतो विषयानस्य स्वप्नेऽनर्थागमो यथा ॥ १३ ॥  
यथा ह्यप्रतिबुद्धस्य प्रस्वापो बह्वनर्थभृत् ।  
स एव प्रतिबुद्धस्य न वै मोहाय कल्पते ॥ १४ ॥  
शोकहर्षभयक्रोध लोभमोहस्पृहादयः ।  
अहङ्कारस्य दृश्यन्ते जन्ममृत्युश्च नात्मनः ॥ १५ ॥  
( मिश्र - ११ अक्षरी )  
देहेन्द्रियप्राणमनोऽभिमानो  
जीवोऽन्तरात्मा गुणकर्ममूर्तिः ।  
सूत्रं महानित्युरुधेव गीतः  
संसार आधावति कालतन्त्रः ॥ १६ ॥  
अमूलमेतद् बहुरूपरूपितं  
मनोवचःप्राणशरीरकर्म ।  
ज्ञानासिनोपासनया शितेन  
च्छित्त्वा मुनिर्गां विचरत्यतृष्णः ॥ १७ ॥  
ज्ञानं विवेको निगमस्तपश्च  
प्रत्यक्षमैतिह्यमथानुमानम् ।  
आद्यन्तयोरस्य यदेव केवलं  
कालश्च हेतुश्च तदेव मध्ये ॥ १८ ॥  
यथा हिरण्यं स्वकृतं पुरस्तात्  
पश्चाच्च सर्वस्य हिरण्मयस्य ।  
तदेव मध्ये व्यवहार्यमाणं  
नानापदेशैरहमस्य तद्वत् ॥ १९ ॥  
विज्ञानमेतत् त्रियवस्थमङ्ग  
गुणत्रयं कारणकार्यकर्तृ ।  
समन्वयेन व्यतिरेकतश्च  
येनैव तुर्येण तदेव सत्यम् ॥ २० ॥  
न यत्पुरस्ताद् उत यन्न पश्चान्  
मध्ये च तन्न व्यपदेशमात्रम् ।  
भूतं प्रसिद्धं च परेण यद् यत्  
तदेव तत् स्यादिति मे मनीषा ॥ २१ ॥  
अविद्यमानोऽप्यवभासते यो  
वैकारिको राजससर्ग एषः ।  
ब्रह्म स्वयं ज्योतिरतो विभाति  
ब्रह्मेन्द्रियार्थात्मविकारचित्रम् ॥ २२ ॥  
एवं स्फुटं ब्रह्मविवेकहेतुभिः ।  
परापवादेन विशारदेन ।  
छित्त्वाऽऽत्मसन्देहमुपारमेत ।  
स्वानन्दतुष्टोऽखिलकामुकेभ्यः ॥ २३ ॥  
नात्मा वपुः पार्थिवमिन्द्रियाणि  
देवा ह्यसुर्वायुर्जलम् हुताशः ।  
मनोऽन्नमात्रं धिषणा च सत्त्वम्  
अहङ्कृतिः खं क्षितिरर्थसाम्यम् ॥ २४ ॥  
समाहितैः कः करणैर्गुणात्मभि  
र्गुणो भवेन्मत्सुविविक्तधाम्नः ।  
विक्षिप्यमाणैरुत किं नु दूषणं ।  
घनैरुपेतैर्विगतै रवेः किम् ॥ २५ ॥  
यथा नभो वाय्वनलाम्बुभूगुणै  
र्गतागतैर्वर्तुगुणैर्न सज्जते ।  
तथाक्षरं सत्त्वरजस्तमोमलै  
रहम्मतेः संसृतिहेतुभिः परम् ॥ २६ ॥  
तथापि सङ्गः परिवर्जनीयो  
गुणेषु मायारचितेषु तावत् ।  
मद्भक्तियोगेन दृढेन यावद्  
रजो निरस्येत मनःकषायः ॥ २७ ॥  
यथाऽऽमयोऽसाधु चिकित्सितो नृणां  
पुनः पुनः सन्तुदति प्ररोहन् ।  
एवं मनोऽपक्वकषायकर्म  
कुयोगिनं विध्यति सर्वसङ्गम् ॥ २८ ॥  
कुयोगिनो ये विहितान्तरायै  
र्मनुष्यभूतैस्त्रिदशोपसृष्टैः ।  
ते प्राक्तनाभ्यासबलेन भूयो  
युञ्जन्ति योगं न तु कर्मतन्त्रम् ॥ २९ ॥  
करोति कर्म क्रियते च जन्तुः  
केनाप्यसौ चोदित आनिपतात् ।  
न तत्र विद्वान् प्रकृतौ स्थितोऽपि  
निवृत्ततृष्णः स्वसुखानुभूत्या ॥ ३० ॥  
तिष्ठन्तमासीनमुत व्रजन्तं  
शयानमुक्षन्तमदन्तमन्नम् ।  
स्वभावमन्यत् किमपीहमानं  
आत्मानमात्मस्थमतिर्न वेद ॥ ३१ ॥  
यदि स्म पश्यत्यसदिन्द्रियार्थं  
नानानुमानेन विरुद्धमन्यत् ।  
न मन्यते वस्तुतया मनीषी  
स्वाप्नं यथोत्थाय तिरोदधानम् ॥ ३२ ॥  
पूर्वं गृहीतं गुणकर्मचित्रम्  
अज्ञानमात्मन्यविविक्तमङ्ग ।  
निवर्तते तत्पुनरीक्षयैव  
न गृह्यते नापि विसृज्य आत्मा ॥ ३३ ॥  
यथा हि भानोरुदयो नृचक्षुषां  
तमो निहन्यान्न तु सद् विधत्ते ।  
एवं समीक्षा निपुणा सती मे  
हन्यात्तमिस्रं पुरुषस्य बुद्धेः ॥ ३४ ॥  
एष स्वयञ्ज्योतिरजोऽप्रमेयो  
महानुभूतिः सकलानुभूतिः ।  
एकोऽद्वितीयो वचसां विरामे  
येनेषिता वागसवश्चरन्ति ॥ ३५ ॥  
( अनुष्टुप् )  
एतावान् आत्मसम्मोहो यद् विकल्पस्तु केवले ।  
आत्मन्नृते स्वमात्मानं अवलम्बो न यस्य हि ॥ ३६ ॥  
यन्नामाकृतिभिर्ग्राह्यं पञ्चवर्णमबाधितम् ।  
व्यर्थेनाप्यर्थवादोऽयं द्वयं पण्डितमानिनाम् ॥ ३७ ॥  
योगिनोऽपक्वयोगस्य युञ्जतः काय उत्थितैः ।  
उपसर्गैर्विहन्येत तत्रायं विहितो विधिः ॥ ३८ ॥  
योगधारणया कांश्चिद् आसनैर्धारणान्वितैः ।  
तपोमन्त्रौषधैः कांश्चिद् उपसर्गान् विनिर्दहेत् ॥ ३९ ॥  
कांश्चित् ममानुध्यानेन नामसङ्कीर्तनादिभिः ।  
योगेश्वरानुवृत्त्या वा हन्याद् अशुभदान्छनैः ॥ ४० ॥  
केचिद् देहमिमं धीराः सुकल्पं वयसि स्थिरम् ।  
विधाय विविधोपायैः अथ युञ्जन्ति सिद्धये ॥ ४१ ॥  
न हि तत् कुशलादृत्यं तदायासो ह्यपार्थकः ।  
अन्तवत्त्वात् शरीरस्य फलस्येव वनस्पतेः ॥ ४२ ॥  
योगं निषेवतो नित्यं कायश्चेत् कल्पतामियात् ।  
तत् श्रद्दध्यान्न मतिमान् योगमुत्सृज्य मत्परः ॥ ४३ ॥  
योगचर्यामिमां योगी विचरन् मदपाश्रयः ।  
नान्तरायैर्विहन्येत निःस्पृहः स्वसुखानुभूः ॥ ४४ ॥  
इति श्रीमद्भागवते महापुराणे पारमहंस्यां  
संहितायां एकादशस्कन्धे अष्टाविंशोऽध्यायः ॥ २८ ॥  
हरिः ॐ तत्सत् श्रीकृष्णार्पणमस्तु ॥