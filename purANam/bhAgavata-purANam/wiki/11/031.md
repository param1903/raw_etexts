---
title: ०३१

---
भगवतः परमधामगमनम् -  
श्रीशुक उवाच -  
( अनुष्टुप् )  
अथ तत्रागमद् ब्रह्मा भवान्या च समं भवः ।  
महेन्द्रप्रमुखा देवा मुनयः सप्रजेश्वराः ॥ १ ॥  
पितरः सिद्धगन्धर्वा विद्याधरमहोरगाः ।  
चारणा यक्षरक्षांसि किन्नराप्सरसो द्विजाः ॥ २ ॥  
द्रष्टुकामा भगवतो निर्याणं परमोत्सुकाः ।  
गायन्तश्च गृणन्तश्च शौरेः कर्माणि जन्म च ॥ ३ ॥  
ववृषुः पुष्पवर्षाणि विमानावलिभिर्नभः ।  
कुर्वन्तः सङ्‌कुलं राजन् भक्त्या परमया युताः ॥ ४ ॥  
भगवान् पितामहं वीक्ष्य विभूतीरात्मनो विभुः ।  
संयोज्यात्मनि चात्मानं पद्मनेत्रे न्यमीलयत् ॥ ५ ॥  
लोकाभिरामां स्वतनुं धारणा ध्यान मङ्गलम् ।  
योगधारणयाऽऽग्नेय्या दग्ध्वा धामाविशत्स्वकम् ॥ ६ ॥  
दिवि दुन्दुभयो नेदुः पेतुः सुमनसश्च खात् ।  
सत्यं धर्मो धृतिर्भूमेः कीर्तिः श्रीश्चानु तं ययुः ॥ ७ ॥  
देवादयो ब्रह्ममुख्या न विशन्तं स्वधामनि ।  
अविज्ञातगतिं कृष्णं ददृशुश्चातिविस्मिताः ॥ ८ ॥  
सौदामन्या यथाऽऽकाशे यान्त्या हित्वाभ्रमण्डलम् ।  
गतिर्न लक्ष्यते मर्त्यैः तथा कृष्णस्य दैवतैः ॥ ९ ॥  
ब्रह्मरुद्रादयस्ते तु दृष्ट्वा योगगतिं हरेः ।  
विस्मितास्तां प्रशंसन्तः स्वं स्वं लोकं ययुस्तदा ॥ १० ॥  
( वसन्ततिलका )  
राजन् परस्य तनुभृज्जननाप्ययेहा  
मायाविडम्बनमवेहि यथा नटस्य ।  
सृष्ट्वात्मनेदमनुविश्य विहृत्य चान्ते  
संहृत्य चात्ममहिनोपरतः स आस्ते ॥ ११ ॥  
मर्त्येन यो गुरुसुतं यमलोकनीतं  
त्वां चानयच्छरणदः परमास्त्रदग्धम् ।  
जिग्येंऽतकान्तकमपीशमसावनीशः  
किं स्वावने स्वरनयन् मृगयुं सदेहम् ॥ १२ ॥  
( मिश्र )  
तथाप्यशेषस्थितिसम्भवाप्ययेषु  
अनन्यहेतुर्यदशेषशक्तिधृक् ।  
नैच्छत् प्रणेतुं वपुरत्र शेषितं  
मर्त्येन किं स्वस्थगतिं प्रदर्शयन् ॥ १३ ॥  
( अनुष्टुप् )  
य एतां प्रातरुत्थाय कृष्णस्य पदवीं पराम् ।  
प्रयतः कीर्तयेद् भक्त्या तामेवाप्नोत्यनुत्तमाम् ॥ १४ ॥  
दारुको द्वारकामेत्य वसुदेवोग्रसेनयोः ।  
पतित्वा चरणावस्रैः न्यषिञ्चत् कृष्णविच्युतः ॥ १५ ॥  
कथयामास निधनं वृष्णीनां कृत्स्नशो नृप ।  
तच्छ्रुत्वोद्विग्नहृदया जनाः शोकविर्मूर्च्छिताः ॥ १६ ॥  
तत्र स्म त्वरिता जग्मुः कृष्णविश्लेषविह्वलाः ।  
व्यसवः शेरते यत्र ज्ञातयो घ्नन्त आननम् ॥ १७ ॥  
देवकी रोहिणी चैव वसुदेवस्तथा सुतौ ।  
कृष्णरामावपश्यन्तः शोकार्ता विजहुः स्मृतिम् ॥ १८ ॥  
प्राणांश्च विजहुस्तत्र भगवद् विरहातुराः ।  
उपगुह्य पतींस्तात चितां आरुरुहुः स्त्रियः ॥ १९ ॥  
रामपत्न्यश्च तद्देहं उपगुह्याग्निमाविशन् ।  
वसुदेवपत्न्यस्तद्गात्रं प्रद्युम्नादीन् हरेः स्नुषाः ।  
कृष्णपत्न्योऽविशन्नग्निं रुक्मिण्याद्याः तदात्मिकाः ॥ २० ॥  
अर्जुनः प्रेयसः सख्युः कृष्णस्य विरहातुरः ।  
आत्मानं सान्त्वयामास कृष्णगीतैः सदुक्तिभिः ॥ २१ ॥  
बन्धूनां नष्टगोत्राणां अर्जुनः साम्परायिकम् ।  
हतानां कारयामास यथावद् अनुपूर्वशः ॥ २२ ॥  
द्वारकां हरिणा त्यक्तां समुद्रोऽप्लावयत् क्षणात् ।  
वर्जयित्वा महाराज श्रीमद् भगवदालयम् ॥ २३ ॥  
नित्यं सन्निहितस्तत्र भगवान् मधुसूदनः ।  
स्मृत्याशेषाशुभहरं सर्वमङ्गलमङ्गलम् ॥ २४ ॥  
स्त्रीबालवृद्धानादाय हतशेषान् धनञ्जयः ।  
इन्द्रप्रस्थं समावेश्य वज्रं तत्राभ्यषेचयत् ॥ २५ ॥  
श्रुत्वा सुहृद् वधं राजन् अर्जुनात्ते पितामहाः ।  
त्वां तु वंशधरं कृत्वा जग्मुः सर्वे महापथम् ॥ २६ ॥  
य एतद् देवदेवस्य विष्णोः कर्माणि जन्म च ।  
कीर्तयेत् श्रद्धया मर्त्यः सर्वपापैः प्रमुच्यते ॥ २७ ॥  
( वसन्ततिलका )  
इत्थं हरेर्भगवतो रुचिरावतार  
वीर्याणि बालचरितानि च शन्तमानि ।  
अन्यत्र चेह च श्रुतानि गृणन् मनुष्यो  
भक्तिं परां परमहंसगतौ लभेत ॥ २८ ॥  
इति श्रीमद्भागवते महापुराणे पारमहंस्यां  
संहितायां एकादशस्कन्धे एकत्रिंशोऽध्यायः ॥ ३१ ॥  
हरिः ॐ तत्सत् श्रीकृष्णार्पणमस्तु ॥