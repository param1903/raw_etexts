---
title: ००६

---
ब्रह्मोवाच ।  
वाचां वह्नेर्मुखं क्षेत्रं छन्दसां सप्त धातवः ।  
हव्यकव्यामृत अन्नानां जिह्वा सर्व रसस्य च ॥ १ ॥  
सर्वा असूनां च वायोश्च तत् नासे परमायणे ।  
अश्विनोः ओषधीनां च घ्राणो मोद प्रमोदयोः ॥ २ ॥  
रूपाणां तेजसां चक्षुः दिवः सूर्यस्य चाक्षिणी ।  
कर्णौ दिशां च तीर्थानां श्रोत्रं आकाश शब्दयोः ।  
तद्गात्रं वस्तुसाराणां सौभगस्य च भाजनम् ॥ ३ ॥  
त्वगस्य स्पर्शवायोश्च सर्व मेधस्य चैव हि ।  
रोमाणि उद्‌भिज्ज जातीनां यैर्वा यज्ञस्तु सम्भृतः ॥ ४ ॥  
केश श्मश्रु नखान्यस्य शिलालोहाभ्र विद्युताम् ।  
बाहवो लोकपालानां प्रायशः क्षेमकर्मणाम् ॥ ५ ॥  
विक्रमो भूर्भुवःस्वश्च क्षेमस्य शरणस्य च ।  
सर्वकाम वरस्यापि हरेश्चरण आस्पदम् ॥ ६ ॥  
अपां वीर्यस्य सर्गस्य पर्जन्यस्य प्रजापतेः ।  
पुंसः शिश्न उपस्थस्तु प्रजात्यानन्द निर्वृतेः ॥ ७ ॥  
पायुर्यमस्य मित्रस्य परिमोक्षस्य नारद ।  
हिंसाया निर्‌ऋतेर्मृत्यो निरयस्य गुदः स्मृतः ॥ ८ ॥  
पराभूतेः अधर्मस्य तमसश्चापि पश्चिमः ।  
नाड्यो नदनदीनां च गोत्राणां अस्थिसंहतिः ॥ ९ ॥  
अव्यक्त रससिन्धूनां भूतानां निधनस्य च ।  
उदरं विदितं पुंसो हृदयं मनसः पदम् ॥ १० ॥  
धर्मस्य मम तुभ्यं च कुमाराणां भवस्य च ।  
विज्ञानस्य च सत्त्वस्य परस्याऽऽत्मा परायणम् ॥ ११ ॥  
अहं भवान् भवश्चैव त इमे मुनयोऽग्रजाः ।  
सुरासुरनरा नागाः खगा मृगसरीसृपाः ॥ १२ ॥  
गन्धर्वाप्सरसो यक्षा रक्षोभूतगणोरगाः ।  
पशवः पितरः सिद्धा विद्याध्राश्चारणा द्रुमाः ॥ १३ ॥  
अन्ये च विविधा जीवाः जल स्थल नभौकसः ।  
ग्रह ऋक्ष केतवस्ताराः तडितः स्तनयित्नवः ॥ १४ ॥  
सर्वं पुरुष एवेदं भूतं भव्यं भवच्च यत् ।  
तेनेदं आवृतं विश्वं वितस्तिं अधितिष्ठति ॥ १५ ॥  
स्वधिष्ण्यं प्रतपन् प्राणो बहिश्च प्रतपत्यसौ ।  
एवं विराजं प्रतपन् तपत्यन्तः बहिः पुमान् ॥ १६ ॥  
सोऽमृतस्याभयस्येशो मर्त्यं अन्नं यदत्यगात् ।  
महिमा एष ततो ब्रह्मन् पुरुषस्य दुरत्ययः ॥ १७ ॥  
पादेषु सर्वभूतानि पुंसः स्थितिपदो विदुः ।  
अमृतं क्षेममभयं त्रिमूर्ध्नोऽधायि मूर्धसु ॥ १८ ॥  
पादास्त्रयो बहिश्चासन् अप्रजानां य आश्रमाः ।  
अन्तः त्रिलोक्यास्त्वपरो गृहमेधोऽबृहद्व्रतः ॥ १९ ॥  
सृती विचक्रमे विश्वङ् साशनानशने उभे ।  
यद् अविद्या च विद्या च पुरुषस्तु उभयाश्रयः ॥ २० ॥  
यस्माद् अण्डं विराड् जज्ञे भूतेन्द्रिय गुणात्मकः ।  
तद् द्रव्यं अत्यगाद् विश्वं गोभिः सूर्य इवाऽतपन् ॥ २१ ॥  
यदास्य नाभ्यान्नलिनाद् अहं आसं महात्मनः ।  
नाविन्दं यज्ञसम्भारान् पुरुषा अवयवात् ऋते ॥ २२ ॥  
तेषु यज्ञस्य पशवः सवनस्पतयः कुशाः ।  
इदं च देवयजनं कालश्चोरु गुणान्वितः ॥ २३ ॥  
वस्तूनि ओषधयः स्नेहा रस-लोह-मृदो जलम् ।  
ऋचो यजूंषि सामानि चातुर्होत्रं च सत्तम ॥ २४ ॥  
नामधेयानि मन्त्राश्च दक्षिणाश्च व्रतानि च ।  
देवतानुक्रमः कल्पः सङ्कल्पः तन्त्रमेव च ॥ २५ ॥  
गतयो मतयश्चैव प्रायश्चित्तं समर्पणम् ।  
पुरुषा अवयवैः एते सम्भाराः सम्भृता मया ॥ २६ ॥  
इति सम्भृतसम्भारः पुरुषा अवयवैः अहम् ।  
तमेव पुरुषं यज्ञं तेनैवायजमीश्वरम् ॥ २७ ॥  
ततस्ते भ्रातर इमे प्रजानां पतयो नव ।  
अयजन् व्यक्तमव्यक्तं पुरुषं सुसमाहिताः ॥ २८ ॥  
ततश्च मनवः काले ईजिरे ऋषयोऽपरे ।  
पितरो विबुधा दैत्या मनुष्याः क्रतुभिर्विभुम् ॥ २९ ॥  
नारायणे भगवति तदिदं विश्वमाहितम् ।  
गृहीत माया उरुगुणः सर्गादौ अगुणः स्वतः ॥ ३० ॥  
सृजामि तन्नियुक्तोऽहं हरो हरति तद्वशः ।  
विश्वं पुरुषरूपेण परिपाति त्रिशक्तिधृक् ॥ ३१ ॥  
इति तेऽभिहितं तात यथेदं अनुपृच्छसि ।  
न अन्यत् भगवतः किञ्चिद् भाव्यं सद्-असदात्मकम् ॥ ३२ ॥  
न भारती मेऽङ्ग मृषोपलक्ष्यते  
न वै क्वचिन्मे मनसो मृषा गतिः ।  
न मे हृषीकाणि पतन्त्यसत्पथे  
यन्मे हृदौत्कण्ठ्ययवता धृतो हरिः ॥ ३३ ॥  
सोऽहं समाम्नायमयः तपोमयः  
प्रजापतीनां अभिवन्दितः पतिः ।  
आस्थाय योगं निपुणं समाहितः  
तं नाध्यगच्छं यत आत्मसम्भवः ॥ ३४ ॥  
नतोऽस्म्यहं तच्चरणं समीयुषां  
भवच्छिदं स्वस्त्ययनं सुमङ्गलम् ।  
यो ह्यात्ममायाविभवं स्म पर्यगाद्  
यथा नभः स्वान्तमथापरे कुतः ॥ ३५ ॥  
नाहं न यूयं यदृतां गतिं विदुः  
न वामदेवः किमुतापरे सुराः ।  
तन्मायया मोहितबुद्धयस्त्विदं  
विनिर्मितं चात्मसमं विचक्ष्महे ॥ ३६ ॥  
यस्यावतारकर्माणि गायन्ति ह्यस्मदादयः ।  
न यं विदन्ति तत्त्वेन तस्मै भगवते नमः ॥ ३७ ॥  
स एष आद्यः पुरुषः कल्पे कल्पे सृजत्यजः ।  
आत्मा आत्मनि आत्मनाऽऽत्मानं, स संयच्छति पाति च ॥ ३८ ॥  
विशुद्धं केवलं ज्ञानं प्रत्यक् सम्यग् अवस्थितम् ।  
सत्यं पूर्णं अनाद्यन्तं निर्गुणं नित्यमद्वयम् ॥ ३९ ॥  
ऋषे विदन्ति मुनयः प्रशान्तात्मेन्द्रियाशयाः ।  
यदा तद् एव असत् तर्कैः तिरोधीयेत विप्लुतम् ॥ ४० ॥  
आद्योऽवतारः पुरुषः परस्य  
कालः स्वभावः सद्-असन्मनश्च ।  
द्रव्यं विकारो गुण इन्द्रियाणि  
विराट् स्वराट् स्थास्नु चरिष्णु भूम्नः ॥ ४१ ॥  
अहं भवो यज्ञ इमे प्रजेशा  
दक्षादयो ये भवदादयश्च ।  
स्वर्लोकपालाः खगलोकपाला  
नृलोकपालाः तललोकपालाः ॥ ४२ ॥  
गन्धर्वविद्याधरचारणेशा  
ये यक्षरक्षोरग नागनाथाः ।  
ये वा ऋषीणां ऋषभाः पितॄणां  
दैत्येन्द्रसिद्धेश्वरदानवेन्द्राः ॥ ४३ ॥  
अन्ये च ये प्रेतपिशाचभूत  
कूष्माण्ड यादः मृगपक्षि-अधीशाः ।  
यत्किञ्च लोके भगवन् महस्वत्  
ओजः सहस्वद् बलवत् क्षमावत् ।  
श्रीह्रीविभूत्यात्मवद् अद्‌भुतार्णं  
तत्त्वं परं रूपवद् अस्वरूपम् ॥ ४४ ॥  
प्राधान्यतो या नृष आमनन्ति  
लीलावतारान् पुरुषस्य भूम्नः ।  
आपीयतां कर्णकषायशोषान्  
अनुक्रमिष्ये त इमान् सुपेशान् ॥ ४५ ॥  
इति श्रीमद्‌भागवते महापुराणे पारमहंस्यां संहितायां  
द्वितीयस्कन्धे षष्ठोऽध्यायः ॥ ६ ॥