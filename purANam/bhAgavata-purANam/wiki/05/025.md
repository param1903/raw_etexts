---
title: ०२५

---
श्रीमद्‌भागवत महापुराण  
पञ्चमः स्कन्धः - पञ्चविंशोऽध्यायः  
भूविवरविध्युपवर्णनम् -  
श्रीशुक उवाच   
तस्य मूलदेशे त्रिंशद्योजनसहस्रान्तरआस्ते या   
वै कला भगवतस्तामसी समाख्याताऽनन्त इति   
सात्वतीया द्रष्ट्टदृश्ययोःसङ्कर्षणमहमित्यभिमान-   
लक्षणं यं सङ्कर्षणमित्याचक्षते ॥ १ ॥   
यस्येदं क्षितिमण्डले भगवतोऽनन्तमूर्तेः   
सहस्रशिरस एकस्मिन्नेव शीर्षणि ध्रियमाणं   
सिद्धार्थ इव लक्ष्यते ॥ २ ॥   
यस्य ह वा इदं कालेनोपसञ्जिहीर्षतोऽमर्ष-   
विरचितरुचिरभ्रमद्‌भुवोरन्तरेण साङ्कर्षणो नाम रुद्र   
एकादशव्यूहस्त्र्यक्षस्त्रिशिखं शूलमुत्तम्भयन्नुदतिष्ठत् ॥ ३ ॥   
यस्याङ्घ्रिकमलयुगलारुणविशदनखमणि-   
षण्डमण्डलेष्वहिपतयः सह सात्वतर्षभैरेकान्त-   
भक्तियोगेनावनमन्तः स्ववदनानि परिस्फुरत्-   
कुण्डलप्रभामण्डितगण्डस्थलान्यतिमनोहराणि   
प्रमुदितमनसः खलु विलोकयन्ति ॥ ४ ॥   
यस्यैव हि नागराजकुमार्य आशिष   
आशासानाश्चार्वङ्गवलयविलसितविशदविपुल-   
धवलसुभगरुचिरभुजरजतस्तम्भेष्वगुरुचन्दन-   
कुङ्कुमपङ्कानुलेपेनावलिम्पमानास्तदभिमर्शनो-   
न्मथितहृदयमकरध्वजावेशरुचिरललितस्मिता-   
स्तदनुरागमदमुदितमदविघूर्णितारुणकरुणावलोक-   
नयनवदनारविन्दं सव्रीडं किलविलोकयन्ति ॥ ५ ॥   
स एव भगवाननन्तोऽनन्तगुणार्णव आदिदेव   
उपसंहृतामर्षरोषवेगो लोकानां स्वस्तय आस्ते ॥ ६ ॥   
ध्यायमानः सुरासुरोरगसिद्धगन्धर्वविद्याधर-   
मुनिगणैरनवरतमदमुदितविकृतविह्वललोचनः   
सुललितमुखरिकामृतेनाप्यायमानः स्वपार्षदविबुध-   
यूथपतीनपरिम्लानरागनवतुलसिकामोदमध्वासवेन   
माद्यन्मधुकरत्रातमधुरगीतश्रियं वैजयन्तीं स्वां   
वनमालां नीलवासा एककुण्डलो हलककुदि   
कृतसुभगसुन्दरभुजो भगवान्माहेन्द्रो वारणेन्द्र इव   
काञ्चनीं कक्षामुदारलीलो बिभर्ति ॥ ७ ॥   
य एष एवमनुश्रुतो ध्यायमानो मुमुक्षूणामनादि-   
कालकर्मवासनाग्रथितमविद्यामयं हृदयग्नन्थिं   
सत्त्वरजस्तमोमयमन्तर्हृदयं गत आशु निर्भिनत्ति   
तस्यानुभावान् भगवान् स्वायम्भुवो नारदः सह   
तुम्बुरुणा सभायां ब्रह्मणः संश्लोकयामास ॥ ८ ॥   
उत्पत्तिस्थितिलयहेतवोऽस्य कल्पाः   
सत्त्वाद्याः प्रकृतिगुणायदीक्षयाऽऽसन् ।   
यद्‌रूपं ध्रुवमकृतं यदेकमात्मन्   
नानाधात्कथमु ह वेद तस्य वर्त्म ॥ ९ ॥   
मूर्तिं नः पुरुकृपया बभार सत्त्वं   
संशुद्धं सदसदिदं विभाति यत्र ।   
यल्लीलां मृगपतिराददेऽनवद्या -   
मादातुं स्वजनमनांस्युदारवीर्यः ॥ १० ॥   
यन्नाम श्रुतमनुकीर्तयेदकस्मा -   
दार्तो वा यदि पतितः प्रलम्भनाद्वा ।   
हन्त्यंहः सपदि नृणामशेषमन्यं   
कं शेषाद्‌भगवत आश्रयेन्मुमुक्षुः ॥ ११ ॥   
मूर्धन्यर्पितमणुवत्सहस्रमूर्धो   
भूगोलं सगिरिसरित्समुद्रसत्त्वम् ।   
आनन्त्यादनिमितविक्रमस्य भूम्नः   
को वीर्याण्यधिगणयेत्सहस्रजिह्वः ॥ १२ ॥   
एवम्प्रभावो भगवाननन्तो   
दुरन्तवीर्योरुगुणानुभावः ।   
मूले रसायाः स्थित आत्मतन्त्रो   
यो लीलया क्ष्मां स्थितये बिभर्ति ॥ १३ ॥   
एता ह्येवेह नृभिरुपगन्तव्या गतयो   
यथाकर्मविनिर्मिता यथोपदेशमनुवर्णिताः   
कामान् कामयमानैः ॥ १४ ॥   
एतावतीर्हि राजन् पुंसः प्रवृत्तिलक्षणस्य धर्मस्य   
विपाकगतय उच्चावचा विसदृशा यथाप्रन्नं   
व्याचख्ये किमन्यत्कथयाम इति ॥ १५ ॥   
इति श्रीमद्‌भागवते महापुराणे पारमहंस्यां संहितायां   
पञ्चमस्कन्धे भूविवरविध्युपवर्णनं नाम पञ्चविंशोऽध्यायः ॥ २५ ॥   
हरिः ॐ तत्सत् श्रीकृष्णार्पणमस्तु ॥