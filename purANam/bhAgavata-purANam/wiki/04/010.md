---
title: ०१०

---
मैत्रेय उवाच -  
(अनुष्टुप्)  
प्रजापतेर्दुहितरं शिशुमारस्य वै ध्रुवः ।  
उपयेमे भ्रमिं नाम तत्सुतौ कल्पवत्सरौ ॥ १ ॥  
इलायामपि भार्यायां वायोः पुत्र्यां महाबलः ।  
पुत्रं उत्कलनामानं योषिद् रत्नमजीजनत् ॥ २ ॥  
उत्तमस्त्वकृतोद्वाहो मृगयायां बलीयसा ।  
हतः पुण्यजनेनाद्रौ तन्मातास्य गतिं गता ॥ ३ ॥  
ध्रुवो भ्रातृवधं श्रुत्वा कोपामर्षशुचार्पितः ।  
जैत्रं स्यन्दनमास्थाय गतः पुण्यजनालयम् ॥ ४ ॥  
गत्वोदीचीं दिशं राजा रुद्रानुचरसेविताम् ।  
ददर्श हिमवद्द्रोण्यां पुरीं गुह्यकसङ्कुलाम् ॥ ५ ॥  
दध्मौ शङ्‌खं बृहद्बाहुः खं दिशश्चानुनादयन् ।  
येनोद्विग्नदृशः क्षत्तः उपदेव्योऽत्रसन्भृशम् ॥ ॥ ६ ॥  
ततो निष्क्रम्य बलिन उपदेवमहाभटाः ।  
असहन्तः तन्निनादं अभिपेतुरुदायुधाः ॥ ७ ॥  
स तान् आपततो वीर उग्रधन्वा महारथः ।  
एकैकं युगपत्सर्वान् अहन् बाणैस्त्रिभिस्त्रिभिः ॥ ८ ॥  
ते वै ललाटलग्नैस्तैः इषुभिः सर्व एव हि ।  
मत्वा निरस्तमात्मानं आशंसन्कर्म तस्य तत् ॥ ९ ॥  
तेऽपि चामुममृष्यन्तः पादस्पर्शमिवोरगाः ।  
शरैरविध्यन् युगपद् द्विगुणं प्रचिकीर्षवः ॥ १० ॥  
ततः परिघनिस्त्रिंशैः प्रासशूलपरश्वधैः ।  
शक्त्यृष्टिभिर्भुशुण्डीभिः चित्रवाजैः शरैरपि ॥ ११ ॥  
अभ्यवर्षन् प्रन्प्रकुपिताः सरथं सहसारथिम् ।  
इच्छन्तः तत्प्रतीकर्तुं अयुतानां त्रयोदश ॥ १२ ॥  
औत्तानपादिः स तदा शस्त्रवर्षेण भूरिणा ।  
न एवादृश्यताच्छन्न आसारेण यथा गिरिः ॥ १३ ॥  
हाहाकारस्तदैवासीत् सिद्धानां दिवि पश्यताम् ।  
हतोऽयं मानवः सूर्यो मग्नः पुण्यजनार्णवे ॥ १४ ॥  
नदत्सु यातुधानेषु जयकाशिष्वथो मृधे ।  
उदतिष्ठद् रथस्तस्य नीहारादिव भास्करः ॥ १५ ॥  
धनुर्विस्फूर्जयन्दिव्यं द्विषतां खेदमुद्वहन् ।  
अस्त्रौघं व्यधमद्बाणैः घनानीकमिवानिलः ॥ १६ ॥  
तस्य ते चापनिर्मुक्ता भित्त्वा वर्माणि रक्षसाम् ।  
कायान् आविविशुस्तिग्मा गिरीन् अशनयो यथा ॥ १७ ॥  
भल्लैः सञ्छिद्यमानानां शिरोभिश्चारुकुण्डलैः ।  
ऊरुभिर्हेमतालाभैः दोर्भिर्वलयवल्गुभिः ॥ १८ ॥  
हारकेयूरमुकुटैः उष्णीषैश्च महाधनैः ।  
आस्तृतास्ता रणभुवो रेजुर्वीरमनोहराः ॥ १९ ॥  
हतावशिष्टा इतरे रणाजिराद्  
रक्षोगणाः क्षत्रियवर्यसायकैः ।  
प्रायो विवृक्णावयवा विदुद्रुवुः  
मृगेन्द्रविक्रीडितयूथपा इव ॥ २० ॥  
अपश्यमानः स तदाततायिनं  
महामृधे कञ्चन मानवोत्तमः ।  
पुरीं दिदृक्षन्नपि नाविशद् द्विषां  
न मायिनां वेद चिकीर्षितं जनः ॥ २१ ॥  
इति ब्रुवंश्चित्ररथः स्वसारथिं  
यत्तः परेषां प्रतियोगशङ्‌कितः ।  
शुश्राव शब्दं जलधेरिवेरितं  
नभस्वतो दिक्षु रजोऽन्वदृश्यत ॥ २२ ॥  
(अनुष्टुप्)  
क्षणेनाच्छादितं व्योम घनानीकेन सर्वतः ।  
विस्फुरत्तडिता दिक्षु त्रासयत् स्तनयित्नुना ॥ २३ ॥  
ववृषू रुधिरौघासृक् पूयविण्मूत्रमेदसः ।  
निपेतुर्गगनादस्य कबन्धान्यग्रतोऽनघ ॥ २४ ॥  
ततः खेऽदृश्यत गिरिः निपेतुः सर्वतोदिशम् ।  
गदापरिघनिस्त्रिंश मुसलाः साश्मवर्षिणः ॥ २५ ॥  
अहयोऽशनिनिःश्वासा वमन्तोऽग्निं रुषाक्षिभिः ।  
अभ्यधावन् गजा मत्ताः सिंहव्याघ्राश्च यूथशः ॥ २६ ॥  
समुद्र ऊर्मिभिर्भीमः प्लावयन् सर्वतो भुवम् ।  
आससाद महाह्रादः कल्पान्त इव भीषणः ॥ २७ ॥  
एवंविधान्यनेकानि त्रासनान्यमनस्विनाम् ।  
ससृजुस्तिग्मगतय आसुर्या माययासुराः ॥ २८ ॥  
ध्रुवे प्रयुक्तामसुरैः तां मायामतिदुस्तराम् ।  
निशम्य तस्य मुनयः शमाशंसन् समागताः ॥ २९ ॥  
मुनय ऊचुः -  
औत्तानपाद भगवान् तव शार्ङ्‌गधन्वा  
देवः क्षिणोत्ववनतार्तिहरो विपक्षान् ।  
यन्नामधेयमभिधाय निशम्य चाद्धा  
लोकोऽञ्जसा तरति दुस्तरमङ्‌ग मृत्युम् ॥ ३० ॥  
इति श्रीमद्‌भागवते महापुराणे पारमहंस्यां संहितायां  
चतुर्थस्कन्धे दशमोऽध्यायः ॥ १० ॥