---
title: ०८७

---
वेदस्तुति -  
श्रीपरीक्षिदुवाच -  
( अनुष्टुप् )  
ब्रह्मन् ब्रह्मण्यनिर्देश्ये निर्गुणे गुणवृत्तयः ।  
कथं चरन्ति श्रुतयः साक्षात् सदसतः परे ॥ १ ॥  
श्रीशुक उवाच -  
बुद्धीन्द्रियमनःप्राणान् जनानां असृजत् प्रभुः ।  
मात्रार्थं च भवार्थं च आत्मनेऽकल्पनाय च ॥ २ ॥  
सैषा ह्युपनिषद्‌ ब्राह्मी पूर्वेशां पूर्वजैर्धृता ।  
श्र्रद्धया धारयेद् यस्तां क्षेमं गच्छेदकिञ्चनः ॥ ३ ॥  
अत्र ते वर्णयिष्यामि गाथां नारायणान्विताम् ।  
नारदस्य च संवादं ऋषेर्नारायणस्य च ॥ ४ ॥  
एकदा नारदो लोकान् पर्यटन् भगवत्प्रियः ।  
सनातनमृषिं द्रष्टुं ययौ नारायणाश्रमम् ॥ ५ ॥  
यो वै भारतवर्षेऽस्मिन् क्शेमाय स्वस्तये नृणाम् ।  
धर्मज्ञानशमोपेतं आकल्पादास्थितस्तपः ॥ ६ ॥  
तत्रोपविष्टं ऋषिभिः कलापग्रामवासिभिः ।  
परीतं प्रणतोऽपृच्छद् इदमेव कुरूद्वह ॥ ७ ॥  
तस्मै ह्यवोचद्‌भगवान् ऋषीणां श्रृणतामिदम् ।  
यो ब्रह्मवादः पूर्वेषां जनलोकनिवासिनाम् ॥ ८ ॥  
श्रीभगवानुवाच -  
स्वायम्भुव ब्रह्मसत्रं जनलोकेऽभवत् पुरा ।  
तत्रस्थानां मानसानां मुनीनां ऊर्ध्वरेतसाम् ॥ ९ ॥  
श्वेतद्वीपं गतवति त्वयि द्रष्टुं तदीश्वरम् ।  
ब्रह्मवादः सुसंवृत्तः श्रुतयो यत्र शेरते ।  
तत्र हायमभूत्प्रश्नस्त्वं मां यमनुपृच्छसि ॥ १० ॥  
तुल्यश्रुततपःशीलाः तुल्यस्वीयारिमध्यमाः ।  
अपि चक्रुः प्रवचनं एकं शुश्रूषवोऽपरे ॥ ११ ॥  
श्रीसनन्दन उवाच -  
स्वसृष्टमिदमापीय शयानं सह शक्तिभिः ।  
तदन्ते बोधयां चक्रुः तल्लिङ्गैः श्रुतयः परम् ॥ १२ ॥  
यथा शयानं सम्राजं वन्दिनस्तत्पराक्रमैः ।  
प्रत्यूषेऽभेत्य सुश्लोकैः बोधयन्त्यनुजीविनः ॥ १३ ॥  
श्रीश्रुतय ऊचुः -  
( अवितथ गाथा -  
पुढील, म्हणजे १४ ते ४१ या श्लोकान्ना वेदस्तुति म्हणतात )  
जय जय जह्यजामजित दोषगृभीतगुणां  
त्वमसि यदात्मना समवरुद्धसमस्तभगः ।  
अगजगदोकसामखिलशक्त्यवबोधक ते  
क्वचिदजयाऽऽत्मना च चरतोऽनुचरेन्निगमः ॥ १४ ॥  
बृहदुपलब्धमेतदवयन्त्यवशेषतया  
यत उदयास्तमयौ विकृतेर्मृदि वाविकृतात् ।  
अत ऋषयो दधुस्त्वयि मनोवचनाचरितं  
कथमयथा भवन्ति भुवि दत्तपदानि नृणाम् ॥ १५ ॥  
इति तव सूरयस्त्र्यधिपतेऽखिललोकमल  
क्षपणकथामृताब्धिमवगाह्य तपांसि जहुः ।  
किमुत पुनः स्वधामविधुताशयकालगुणाः  
परम भजन्ति ये पदमजस्रसुखानुभवम् ॥ १६ ॥  
दृतय इव श्वसन्त्यसुभृतो यदि तेऽनुविधा  
महदहमादयोऽण्डमसृजन् यदनुग्रहतः  
पुरुषविधोऽन्वयोऽत्र चरमोऽन्नमयादिषु यः  
सदसतः परं त्वमथ यदेष्ववशेषमृतम् ॥ १७ ॥  
उदरमुपासते य ऋषिवर्त्मसु कूर्पदृशः  
परिसरपद्धतिं हृदयमारुणयो दहरम् ।  
तत उदगादनन्त तव धाम शिरः परमं  
पुनरिह यत्समेत्य न पतन्ति कृतान्तमुखे ॥ १८ ॥  
स्वकृतविचित्रयोनिषु विशन्निव हेतुतया  
तरतमतश्चकास्स्यनलवत् स्वकृतानुकृतिः ।  
अथ वितथास्वमूष्ववितथां तव धाम समं  
विरजधियोऽनुयन्त्यभिविपण्यव एकरसम् ॥ १९ ॥  
स्वकृतपुरेष्वमीष्वबहिरन्तरसंवरणं  
तव पुरुषं वदन्त्यखिलशक्तिधृतोंऽशकृतम् ।  
इति नृगतिं विविच्य कवयो निगमावपनं  
भवत उपासतेऽङ्‌घ्रिमभवम्भुवि विश्वसिताः ॥ २० ॥  
दुरवगमात्मतत्त्वनिगमाय तवात्ततनोः  
चरितमहामृताब्धिपरिवर्तपरिश्रमणाः ।  
न परिलषन्ति केचिदपवर्गमपीश्वर ते  
चरणसरोजहंसकुलसङ्गविसृष्टगृहाः ॥ २१ ॥  
त्वदनुपथं कुलायमिदमात्मसुहृत्प्रियवत्  
चरति तथोन्मुखे त्वयि हिते प्रिय आत्मनि च ।  
न बत रमन्त्यहो असदुपासनयात्महनो  
यदनुशया भ्रमन्त्युरुभये कुशरीरभृतः ॥ २२ ॥  
निभृतमरुन्मनोऽक्षदृढयोगयुजो हृदि यत्  
मुनय उपासते तदरयोऽपि ययुः स्मरणात् ।  
स्त्रिय उरगेन्द्रभोगभुजदण्डविषक्तधियो  
वयमपि ते समाः समदृशोऽङ्‌घ्रिसरोजसुधाः ॥ २३ ॥  
क इह नु वेद बतावरजन्मलयोऽग्रसरं  
यत उदगादृषिर्यमनु देवगणा उभये ।  
तर्हि न सन्न चासदुभयं न च कालजवः  
किमपि न तत्र शास्त्रमवकृष्य शयीत यदा ॥ २४ ॥  
जनिमसतः सतो मृतिमुतात्मनि ये च भिदां  
विपणमृतं स्मरन्त्युपदिशन्ति त आरुपितैः ।  
त्रिगुणमयः पुमानिति भिदा यदबोधकृता  
त्वयि न ततः परत्र स भवेदवबोधरसे ॥ २५ ॥  
सदिव मनस्त्रिवृत्त्वयि विभात्यसदामनुजात्  
सदभिमृशन्त्यशेषमिदमात्मतयाऽत्मविदः ।  
न हि विकृतिं त्यजन्ति कनकस्य तदात्मतया  
स्वकृतमनुप्रविष्टमिदमात्मतयावसितम् ॥ २६ ॥  
तव परि ये चरन्त्यखिलसत्त्वनिकेततया  
त उत पदाक्रमन्त्यविगणय्य शिरो निर्‌ऋतेः ।  
परिवयसे पशूनिव गिरा विबुधानपि तान्  
त्वयि कृतसौहृदाः खलु पुनन्ति न ये विमुखाः ॥ २७ ॥  
त्वमकरणः स्वराडखिलकारकशक्तिधरः  
तव बलिमुद्वहन्ति समदन्त्यजयानिमिषाः ।  
वर्षभुजोऽखिलक्षितिपतेरिव विश्वसृजो  
विदधति यत्र ये त्वधिकृता भवतश्चकिताः ॥ २८ ॥  
स्थिरचरजातयः स्युरजयोत्थनिमित्तयुजो  
विहर उदीक्षया यदि परस्य विमुक्त ततः ।  
न हि परमस्य कश्चिदपरो न परश्च भवेद्  
वियत इवापदस्य तव शून्यतुलां दधतः ॥ २९ ॥  
अपरिमिता ध्रुवास्तनुभृतो यदि सर्वगताः  
तर्हि न शास्यतेति नियमो ध्रव नेतरथा ।  
अजनि च यन्मयं तदविमुच्य नियन्तृ भवेत्  
सममनुजानतां यदमतं मतदुष्टतया ॥ ३० ॥  
न घटत उद्‌भवः प्रकृतिपूरुषयोरजयोः  
उभययुजा भवन्त्यसुभृतो जलबुद्‌बुदवत् ।  
त्वयि त इमे ततो विविधनामगुणैः परमे  
सरित इवार्णवे मधुनि लिल्युरशेषरसाः ॥ ३१ ॥  
नृषु तव मयया भ्रमममीष्ववगत्य भृशं  
त्वयि सुधियोऽभवे दधति भावमनुप्रभवम् ।  
कथमनुवर्ततां भवभयं तव यद्‌भ्रुकुटिः  
सृजति मुहुस्त्रिणमिरभवच्छरणेषु भयम् ॥ ३२ ॥  
विजितहृषीकवायुभिरदान्तमनस्तुरगं  
य इह यतन्ति यन्तुमतिलोलमुपायखिदः ।  
व्यसनशतान्विताः समवहाय गुरोश्चरणं  
वणिज इवाज सन्त्यकृतकर्णधरा जलधौ ॥ ३३ ॥  
स्वजनसुतात्मदारधनधामधरासुरथैः  
त्वयि सति किं नृणां श्रयत आत्मनि सर्वरसे ।  
इति सदजानतां मिथुनतो रतये चरतां  
सुखयति को न्विह स्वविहते स्वनिरस्तभगे ॥ ३४ ॥  
भुवि पुरुपुण्यतीर्थसदनान्यृषयो विमदाः  
त उत भवत्पदाम्बुजहृदोऽघभिदङ्‌घ्रिजलाः ।  
दधति सकृन्मनस्त्वयि य आत्मनि नित्यसुखे  
न पुनरुपासते पुरुषसारहरावसथान् ॥ ३५ ॥  
सत इदं उत्थितं सदिति चेन्ननु तर्कहतं  
व्यभिचरति क्व च क्व च मृषा न तथोभययुक् ।  
व्यवहृतये विकल्प इषितोऽन्धपरम्परया  
भ्रमयति भारती त उरुवृत्तिभिरुक्थजडान् ॥ ३६ ॥  
न यदिदमग्र आस न भविष्यदतो निधनाद्  
अनु मितमन्तरा त्वयि विभाति मृषैकरसे ।  
अत उपमीयते द्रविणजातिविकल्पपथैः  
वितथमनोविलासमृतमित्यवयन्त्यबुधाः ॥ ३७ ॥  
स यदजया त्वजामनुशयीत गुणांश्च जुषन्  
भजति सरूपतां तदनु मृत्युमपेतभगः ।  
त्वमुत जहासि तामहिरिव त्वचमात्तभगो  
महसि महीयसेऽष्टगुणितेऽपरिमेयभगः ॥ ३८ ॥  
यदि न समुद्धरन्ति यतयो हृदि कामजटा  
दुरधिगमोऽसतां हृदि गतोऽस्मृतकण्ठमणिः ।  
असुतृपयोगिनामुभयतोऽप्यसुखं भगवन्न्  
अनपगतान्तकादनधिरूढपदाद्‌भवतः ॥ ३९ ॥  
त्वदवगमी न वेत्ति भवदुत्थशुभाशुभयोः  
गुणविगुणान्वयांस्तर्हि देहभृतां च गिरः ।  
अनुयुगमन्वहं सगुण गीतपरम्परया  
श्रवणभृतो यतस्त्वमपवर्गगतिर्मनुजैः ॥ ४० ॥  
द्युपतय एव ते न ययुरन्तमनन्ततया  
त्वमपि यदन्तराण्डनिचया ननु सावरणाः ।  
ख इव रजांसि वान्ति वयसा सह यत् श्रुतयः  
त्वयि हि फलन्त्यतन्निरसनेन भवन्निधनाः ॥ ४१ ॥  
श्रीभगवानुवाच -  
( अनुष्टुप् )  
इत्येतद्‌ब्रह्मणः पुत्रा आश्रुत्यात्मानुशासनम् ।  
सनन्दनमथानर्चुः सिद्धा ज्ञात्वाऽऽत्मनो गतिम् ॥ ४२ ॥  
इत्यशेषसमाम्नाय पुराणोपनिषद्रसः ।  
समुद्धृतः पूर्वजातैः व्योमयानैर्महात्मभिः ॥ ४३ ॥  
त्वं चैतद्‌ब्रह्मदायाद श्रद्धयाऽऽत्मानुशासनम् ।  
धारयंश्चर गां कामं कामानां भर्जनं नृणाम् ॥ ४४ ॥  
श्रीशुक उवाच -  
एवं स ऋषिणाऽऽदिष्टं गृहीत्वा श्रद्धयात्मवान् ।  
पूर्णः श्रुतधरो राजन् आह वीरव्रतो मुनिः ॥ ४५ ॥  
श्रीनारद उवाच -  
नमस्तस्मै भगवते कृष्णायामलकीर्तये ।  
यो धत्ते सर्वभूतानां अभवायोशतीः कलाः ॥ ४६ ॥  
इत्याद्यमृषिमानम्य तच्छिष्यांश्च महात्मनः ।  
ततोऽगाद् आश्रमं साक्षात् पितुर्द्वैपायनस्य मे ॥ ४७ ॥  
सभाजितो भगवता कृतासनपरिग्रहः ।  
तस्मै तद् वर्णयामास नारायणमुखाच्छ्रुतम् ॥ ४८ ॥  
इत्येतद् वर्णितं राजन् यन्नः प्रश्नः कृतस्त्वया ।  
यथा ब्रह्मण्यनिर्देश्ये नीऋगुणेऽपि मनश्चरेत् ॥ ४९ ॥  
( शार्दूलविक्रीडित )  
योऽस्योत्प्रेक्षक आदिमध्यनिधने योऽव्यक्तजीवेश्वरो  
यः सृष्ट्वेदमनुप्रविश्य ऋषिणा चक्रे पुरः शास्ति ताः ।  
यं सम्पद्य जहात्यजामनुशयी सुप्तः कुलायं यथा  
तं कैवल्यनिरस्तयोनिमभयं ध्यायेदजस्रं हरिम् ॥ ५० ॥  
इति श्रीमद्भागवते महापुराणे पारमहंस्यां  
संहितायां दशमस्कन्धे उत्तरार्धे  
वेदस्तुति नाम सप्ताशीतितमोऽध्यायः ॥ ८७ ॥  
हरिः ॐ तत्सत् श्रीकृष्णार्पणमस्तु ॥