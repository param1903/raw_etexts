---
title: ०५९

---
मुरवधः भौमासुरवधः, भूमिकृता भगवत्स्तुतिः भौमाहृतषोडशसहस्रराजकन्यानां परिणयनं, पारिजातहरणं च  
श्रीराजोवाच -  
( अनुष्टुप् )  
यथा हतो भगवता भौमो येने च ताः स्त्रियः ।  
निरुद्धा एतदाचक्ष्व विक्रमं शार्ङ्गधन्वनः ॥ १ ॥  
श्रीशुक उवाच -  
इन्द्रेण हृतछत्रेण हृतकुण्डलबन्धुना ।  
हृतामराद्रिस्थानेन ज्ञापितो भौमचेष्टितम् ।  
सभार्यो गरुडारूढः प्राग्ज्योतिषपुरं ययौ ॥ २ ॥  
गिरिदुर्गैः शस्त्रदुर्गैः जलाग्न्यनिलदुर्गमम् ।  
मुरपाशायुतैर्घोरैः दृढैः सर्वत आवृतम् ॥ ३ ॥  
गदया निर्बिभेदाद्रीन् शस्त्रदुर्गाणि सायकैः ।  
चक्रेणाग्निं जलं वायुं मुरपाशांस्तथासिना ॥ ४ ॥  
शङ्खनादेन यन्त्राणि हृदयानि मनस्विनाम् ।  
प्राकारं गदया गुर्व्या निर्बिभेद गदाधरः ॥ ५ ॥  
पाञ्चजन्यध्वनिं श्रुत्वा युगान्तशनिभीषणम् ।  
मुरः शयान उत्तस्थौ दैत्यः पञ्चशिरा जलात् ॥ ६ ॥  
( मिश्र )  
त्रिशूलमुद्यम्य सुदुर्निरीक्षणो  
युगान्तसूर्यानलरोचिरुल्बणः ।  
ग्रसंस्त्रिलोकीमिव पञ्चभिर्मुखैः  
अभ्यद्रवत्तार्क्ष्यसुतं यथोरगः ॥ ७ ॥  
आविध्य शूलं तरसा गरुत्मते  
निरस्य वक्त्रैर्व्यनदत् स पञ्चभिः ।  
स रोदसी सर्वदिशोऽन्तरं महान्  
आपूरयन् अण्डकटाहमावृणोत् ॥ ८ ॥  
तदापतद् वै त्रिशिखं गरुत्मते  
हरिः शराभ्यां अभिनत्त्रिधौजसा ।  
मुखेषु तं चापि शरैरताडयत्  
तस्मै गदां सोऽपि रुषा व्यमुञ्चत ॥ ९ ॥  
तामापतन्तीं गदया गदां मृधे  
गदाग्रजो निर्बिभिदे सहस्रधा ।  
उद्यम्य बाहूनभिधावतोऽजितः  
शिरांसि चक्रेण जहार लीलया ॥ १० ॥  
व्यसुः पपाताम्भसि कृत्तशीर्षो  
निकृत्तशृङ्गोऽद्रिरिवेन्द्रतेजसा ।  
तस्यात्मजाः सप्त पितुर्वधातुराः  
प्रतिक्रियामर्षजुषः समुद्यताः ॥ ११ ॥  
ताम्रोऽन्तरिक्षः श्रवणो विभावसुः  
वसुर्नभस्वानरुणश्च सप्तमः ।  
पीठं पुरस्कृत्य चमूपतिं मृधे  
भौमप्रयुक्ता निरग धृतायुधाः ॥ १२ ॥  
प्रायुञ्जतासाद्य शरानसीन् गदाः  
शक्त्यृष्टिशूलान्यजिते रुषोल्बणाः ।  
तच्छस्त्रकूटं भगवान् स्वमार्गणैः  
अमोघवीर्यस्तिलशश्चकर्त ह ॥ १३ ॥  
तान्पीठमुख्याननयद् यमक्षयं  
निकृत्तशीर्षोरुभुजाङ्घ्रिवर्मणः ।  
स्वानीकपानच्युतचक्रसायकैः  
तथा निरस्तान् नरको धरासुतः ॥ १४ ॥  
( वंशस्था )  
निरीक्ष्य दुर्मर्षण आस्रवन्मदैः  
गजैः पयोधिप्रभवैर्निराक्रमात् ।  
दृष्ट्वा सभार्यं गरुडोपरि स्थितं  
सूर्योपरिष्टात् सतडिद्‌घनं यथा ।  
कृष्णं स तस्मै व्यसृजच्छतघ्नीं  
योधाश्च सर्वे युगपत् च विव्यधुः ॥ १५ ॥  
तद्‌भौमसैन्यं भगवान् गदाग्रजो  
विचित्रवाजैर्निशितैः शिलीमुखैः ।  
निकृत्तबाहूरुशिरोध्रविग्रहं  
चकार तर्ह्येव हताश्वकुञ्जरम् ॥ १६ ॥  
( अनुष्टुप् )  
यानि योधैः प्रयुक्तानि शस्त्रास्त्राणि कुरूद्वह ।  
हरिस्तान्यच्छिनत् तीक्ष्णैः शरैरेकैक शस्त्रीभिः ॥ १७ ॥  
उह्यमानः सुपर्णेन पक्षाभ्यां निघ्नता गजान् ।  
गुरुत्मता हन्यमानाः तुण्डपक्षनखैर्गजाः ॥ १८ ॥  
पुरमेवाविशन्नार्ता नरको युध्ययुध्यत ।  
दृष्ट्वा विद्रावितं सैन्यं गरुडेनार्दितं स्वकं ॥ १९ ॥  
तं भौमः प्राहरच्छक्त्या वज्रः प्रतिहतो यतः ।  
नाकम्पत तया विद्धो मालाहत इव द्विपः ॥ २० ॥  
शूलं भौमोऽच्युतं हन्तुं आददे वितथोद्यमः ।  
तद्विसर्गात् पूर्वमेव नरकस्य शिरो हरिः ।  
अपाहरद् गजस्थस्य चक्रेण क्षुरनेमिना ॥ २१ ॥  
( मिश्र )  
सकुण्डलं चारुकिरीटभूषणं  
बभौ पृथिव्यां पतितं समुज्ज्वलम् ।  
हा हेति साध्वित्यृषयः सुरेश्वरा  
माल्यैर्मुकुन्दं विकिरन्त ईडिरे ॥ २२ ॥  
ततश्च भूः कृष्णमुपेत्य कुण्डले ।  
प्रतप्तजाम्बूनदरत्नभास्वरे ।  
सवैजयन्त्या वनमालयार्पयत्  
प्राचेतसं छत्रमथो महामणिम् ॥ २३ ॥  
( अनुष्टुप् )  
अस्तौषीदथ विश्वेशं देवी देववरार्चितम् ।  
प्राञ्जलिः प्रणता राजन् भक्तिप्रवणया धिया ॥ २४ ॥  
भूमिरुवाच  
नमस्ते देवदेवेश शङ्खचक्रगदाधर ।  
भक्तेच्छोपात्तरूपाय परमात्मन्नमोऽस्तु ते ॥ २५ ॥  
नमः पङ्कजनाभाय नमः पङ्कजमालिने ।  
नमः पङ्कजनेत्राय नमस्ते पङ्कजाङ्घ्रये ॥ २६ ॥  
नमो भगवते तुभ्यं वासुदेवाय विष्णवे ।  
पुरुषायादिबीजाय पूर्णबोधाय ते नमः ॥ २७ ॥  
अजाय जनयित्रेऽस्य ब्रह्मणेऽनन्तशक्तये ।  
परावरात्मन् भूतात्मन् परमात्मन् नमोऽस्तु ते ॥ २८ ॥  
( मिश्र )  
त्वं वै सिसृक्षुरज उत्कटं प्रभो  
तमो निरोधाय बिभर्ष्यसंवृतः ।  
स्थानाय सत्त्वं जगतो जगत्पते  
कालः प्रधानं पुरुषो भवान् परः ॥ २९ ॥  
अहं पयो ज्योतिरथानिलो नभो  
मात्राणि देवा मन इन्द्रियाणि ।  
कर्ता महानित्यखिलं चराचरं  
त्वय्यद्वितीये भगवन्नयं भ्रमः ॥ ३० ॥  
तस्यात्मजोऽयं तव पादपङ्कजं  
भीतः प्रपन्नार्तिहरोपसादितः ।  
तत् पालयैनं कुरु हस्तपङ्कजं  
शिरस्यमुष्याखिलकल्मषापहम् ॥ ३१ ॥  
श्रीशुक उवाच -  
( अनुष्टुप् )  
इति भूम्यर्थितो वाग्भिः भगवान् भक्तिनम्रया ।  
दत्त्वाभयं भौमगृहं प्राविशत् सकलर्द्धिमत् ॥ ३२ ॥  
तत्र राजन्यकन्यानां षट्सहस्राधिकायुतम् ।  
भौमाहृतानां विक्रम्य राजभ्यो ददृशे हरिः ॥ ३३ ॥  
तं प्रविष्टं स्त्रियो वीक्ष्य नरवर्यं विमोहिताः ।  
मनसा वव्रिरेऽभीष्टं पतिं दैवोपसादितम् ॥ ३४ ॥  
भूयात् पतिरयं मह्यं धाता तदनुमोदताम् ।  
इति सर्वाः पृथक् कृष्णे भावेन हृदयं दधुः ॥ ३५ ॥  
ताः प्राहिणोद् द्वारवतीं सुमृष्टविरजोऽम्बराः ।  
नरयानैर्महाकोशान् रथाश्वान् द्रविणं महत् ॥ ३६ ॥  
ऐरावतकुलेभांश्च चतुर्दन्तांस्तरस्विनः ।  
पाण्डुरांश्च चतुःषष्टिं प्रेरयामास केशवः ॥ ३७ ॥  
गत्वा सुरेन्द्रभवनं दत्त्वादित्यै च कुण्डले ।  
पूजितस्त्रिदशेन्द्रेण सहेन्द्र्याण्या च सप्रियः ॥ ३८ ॥  
चोदितो भार्ययोत्पाट्य पारीजातं गरुत्मति ।  
आरोप्य सेन्द्रान् विबुधान् निर्जित्योपानयत् पुरम् ॥ ३९ ॥  
स्थापितः सत्यभामाया गृहोद्यानोपशोभनः ।  
अन्वगुर्भ्रमराः स्वर्गात् तद् गन्धासवलम्पटाः ॥ ४० ॥  
( मिश्र )  
ययाच आनम्य किरीटकोटिभिः  
पादौ स्पृशन् अच्युतमर्थसाधनम् ।  
सिद्धार्थ एतेन विगृह्यते महान्  
अहो सुराणां च तमो धिगाढ्यताम् ॥ ४१ ॥  
( अनुष्टुप् )  
अथो मुहूर्त एकस्मिन् नानागारेषु ताः स्त्रियः ।  
यथोपयेमे भगवान् तावद् रूपधरोऽव्ययः ॥ ४२ ॥  
( वंशस्था )  
गृहेषु तासामनपाय्यतर्ककृत्  
निरस्तसाम्यातिशयेष्ववस्थितः ।  
रेमे रमाभिर्निजकामसम्प्लुतो  
यथेतरो गार्हकमेधिकांश्चरन् ॥ ४३ ॥  
( वसन्ततिलका )  
इत्थं रमापतिमवाप्य पतिं स्त्रियस्ता  
ब्रह्मादयोऽपि न विदुः पदवीं यदीयाम् ।  
भेजुर्मुदाविरतमेधितयानुराग  
हासावलोकनवसङ्गमजल्पलज्जाः ॥ ४४ ॥  
प्रत्युद्‌गमासनवरार्हणपदशौच  
ताम्बूलविश्रमणवीजनगन्धमाल्यैः ।  
केशप्रसारशयनस्नपनोपहार्यैः  
दासीशता अपि विभोर्विदधुः स्म दास्यम् ॥ ४५ ॥  
इति श्रीमद्भागवते महापुराणे पारमहंस्यां  
संहितायां दशमस्कन्धे उत्तरार्धे  
पारिजातहरणनरकवधो नाम एकोनषष्टितमोऽध्यायः ॥ ५९ ॥  
हरिः ॐ तत्सत् श्रीकृष्णार्पणमस्तु ॥