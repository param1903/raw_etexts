---
title: ०५५

---
प्रद्युम्नस्य जन्म, शम्बरासुरवधश्च  
श्रीशुक उवाच -  
( अनुष्टुप् )  
कामस्तु वासुदेवांशो दग्धः प्राग् रुद्रमन्युना ।  
देहोपपत्तये भूयः तमेव प्रत्यपद्यत ॥ १ ॥  
स एव जातो वैदर्भ्यां कृष्णवीर्यसमुद्‌भवः ।  
प्रद्युम्न इति विख्यातः सर्वतोऽनवमः पितुः ॥ २ ॥  
तं शम्बरः कामरूपी हृत्वा तोकमनिर्दशम् ।  
स विदित्वात्मनः शत्रुं प्रास्योदन्वत्यगाद् गृहम् ॥ ३ ॥  
तं निर्जगार बलवान् मीनः सोऽप्यपरैः सह ।  
वृतो जालेन महता गृहीतो मत्स्यजीविभिः ॥ ४ ॥  
तं शम्बराय कैवर्ता उपाजह्रुरुपायनम् ।  
सूदा महानसं नीत्वा वद्यन् स्वधितिनाद्‌भुतम् ॥ ५ ॥  
दृष्ट्वा तद् उदरे बालं मायावत्यै न्यवेदयन् ।  
नारदोऽकथयत्सर्वं तस्याः शङ्‌कितचेतसः ।  
बालस्य तत्त्वमुत्पत्तिं मत्स्योदरनिवेशनम् ॥ ६ ॥  
सा च कामस्य वै पत्नी रतिर्नाम यशस्विनी ।  
पत्युर्निर्दग्धदेहस्य देहोत्पत्तिं प्रतीक्षती ॥ ७ ॥  
निरूपिता शम्बरेण सा सूदौदनसाधने ।  
कामदेवं शिशुं बुद्ध्वा चक्रे स्नेहं तदार्भके ॥ ८ ॥  
नातिदीर्घेण कालेन स कार्ष्णि रूढयौवनः ।  
जनयामास नारीणां वीक्षन्तीनां च विभ्रमम् ॥ ९ ॥  
( इन्द्रवंशा )  
सा तं पतिं पद्मदलायतेक्षणं  
प्रलम्बबाहुं नरलोकसुन्दरम् ।  
सव्रीडहासोत्तभितभ्रुवेक्षती  
प्रीत्योपतस्थे रतिरङ्ग सौरतैः ॥ १० ॥  
( अनुष्टुप् )  
तामह भगवान् कार्ष्णिः मातस्ते मतिरन्यथा ।  
मातृभावं अतिक्रम्य वर्तसे कामिनी यथा ॥ ११ ॥  
रतिरुवाच -  
भवान् नारायणसुतः शम्बरेणाहृतो गृहात् ।  
अहं तेऽधिकृता पत्नी रतिः कामो भवान् प्रभो ॥ १२ ॥  
एष त्वानिर्दशं सिन्धौ अक्षिपत् शम्बरोऽसुरः ।  
मत्स्योऽग्रसीत् तत् उदराद् इतः प्राप्तो भवान् प्रभो ॥ १३ ॥  
तमिमं जहि दुर्धर्षं दुर्जयं शत्रुमात्मनः ।  
मायाशतविदं तं च मायाभिर्मोहनादिभिः ॥ १४ ॥  
परीशोचति ते माता कुररीव गतप्रजा ।  
पुत्रस्नेहाकुला दीना विवत्सा गौरिवातुरा ॥ १५ ॥  
प्रभाष्यैवं ददौ विद्यां प्रद्युम्नाय महात्मने ।  
मायावती महामायां सर्वमायाविनाशिनीम् ॥ १६ ॥  
स च शम्बरमभ्येत्य संयुगाय समाह्वयत् ।  
अविषह्यैस्तमाक्षेपैः क्षिपन् सञ्जनयन् कलिम् ॥ १७ ॥  
सोऽधिक्षिप्तो दुर्वाचोभिः पदाहत इवोरगः ।  
निश्चक्राम गदापाणिः अमर्षात् ताम्रलोचनः ॥ १८ ॥  
गदामाविध्य तरसा प्रद्युम्नाय महात्मने ।  
प्रक्षिप्य व्यनदद् नादं वज्रनिष्पेषनिष्ठुरम् ॥ १९ ॥  
तामापतन्तीं भगवानन् प्रद्युम्नो गदया गदाम् ।  
अपास्य शत्रवे क्रुद्धः प्राहिणोर् स्वगदां नृप ॥ २० ॥  
स च मायां समाश्रित्य दैतेयीं मयदर्शितम् ।  
मुमुचेऽस्त्रमयं वर्षं कार्ष्णौ वैहायसोऽसुरः ॥ २१ ॥  
बाध्यमानोऽस्त्रवर्षेण रौक्मिणेयो महारथः ।  
सत्त्वात्मिकां महाविद्यां सर्वमायोपमर्दिनीम् ॥ २२ ॥  
ततो गौह्यकगान्धर्व पैशाचोरगराक्षसीः ।  
प्रायुङ्क्त शतशो दैत्यः कार्ष्णिर्व्यधमयत्स ताः ॥ २३ ॥  
निशातमसिमुद्यम्य सकिरीटं सकुण्डलम् ।  
शम्बरस्य शिरः कायात् ताम्रश्मश्र्वोजसाहरत् ॥ २४ ॥  
आकीर्यमाणो दिविजैः स्तुवद्‌भिः कुसुमोत्करैः ।  
भार्ययाम्बरचारिण्या पुरं नीतो विहायसा ॥ २५ ॥  
अन्तःपुरवरं राजन् ललनाशतसङ्कुलम् ।  
विवेश पत्न्या गगनाद् विद्युतेव बलाहकः ॥ २६ ॥  
तं दृष्ट्वा जलदश्यामं पीतकौशेयवाससम् ।  
प्रलम्बबाहुं ताम्राक्षं सुस्मितं रुचिराननम् ॥ २७ ॥  
स्वलङ्कृतमुखाम्भोजं नीलवक्रालकालिभिः ।  
कृष्णं मत्वा स्त्रियो ह्रीता निलिल्युस्तत्र तत्र ह ॥ २८ ॥  
अवधार्य शनैरीषद् वैलक्षण्येन योषितः ।  
उपजग्मुः प्रमुदिताः सस्त्री रत्नं सुविस्मिताः ॥ २९ ॥  
अथ तत्रासितापाङ्गी वैदर्भी वल्गुभाषिणी ।  
अस्मरत् स्वसुतं नष्टं स्नेहस्नुतपयोधरा ॥ ३० ॥  
को न्वयं नरवैदूर्यः कस्य वा कमलेक्षणः ।  
धृतः कया वा जठरे केयं लब्धा त्वनेन वा ॥ ३१ ॥  
मम चाप्यात्मजो नष्टो नीतो यः सूतिकागृहात् ।  
एतत्तुल्यवयोरूपो यदि जीवति कुत्रचित् ॥ ३२ ॥  
कथं त्वनेन सम्प्राप्तं सारूप्यं शार्ङ्गधन्वनः ।  
आकृत्यावयवैर्गत्या स्वरहासावलोकनैः ॥ ३३ ॥  
स एव वा भवेत् नूनं यो मे गर्भे धृतोऽर्भकः ।  
अमुष्मिन् प्रीतिरधिका वामः स्फुरति मे भुजः ॥ ३४ ॥  
एवं मीमांसमणायां वैदर्भ्यां देवकीसुतः ।  
देवक्यानकदुन्दुभ्यां उत्तमःश्लोक आगमत् ॥ ३५ ॥  
विज्ञातार्थोऽपि भगवान् तूष्णीमास जनार्दनः ।  
नारदोऽकथयत् सर्वं शम्बराहरणादिकम् ॥ ३६ ॥  
तच्छ्रुत्वा महदाश्चर्यं कृष्णान्तःपुरयोषितः ।  
अभ्यनन्दन् ब्बहूनब्दान् नष्टं मृतमिवागतम् ॥ ३७ ॥  
देवकी वसुदेवश्च कृष्णरामौ तथा स्त्रियः ।  
दम्पती तौ परिष्वज्य रुक्मिणी च ययुर्मुदम् ॥ ३८ ॥  
नष्टं प्रद्युम्नमायातं आकर्ण्य द्वारकौकसः ।  
अहो मृत इवायातो बालो दिष्ट्येति हाब्रुवन् ॥ ३९ ॥  
( वसन्ततिलका )  
यं वै मुहुः पितृसरूपनिजेशभावाः  
तन्मातरो यदभजन् रहरूढभावाः ।  
चित्रं न तत्खलु रमास्पदबिम्बबिम्बे  
कामे स्मरेऽक्षविषये किमुतान्यनार्यः ॥ ४० ॥  
इति श्रीमद्भागवते महापुराणे पारमहंस्यां  
संहितायां दशमस्कन्धे उत्तरार्धे  
प्रद्युम्नोत्पत्तिनिरूपणं नाम पञ्चपञ्चाशत्तमोऽध्यायः ॥ ५५ ॥  
हरिः ॐ तत्सत् श्रीकृष्णार्पणमस्तु ॥