---
title: ०७५

---
राजसूयान्तेऽवभृथस्नानमहोत्सवः; मयनिर्मितायां युधिष्ठिरसभायां दुर्योधनस्यावमाननं च -  
श्रीराजोवाच -  
( अनुष्टुप् )  
अजातशत्रोस्तं दृष्ट्वा राजसूयमहोदयम् ।  
सर्वे मुमुदिरे ब्रह्मन् नृदेवा ये समागताः ॥ १ ॥  
दुर्योधनं वर्जयित्वा राजानः सर्षयः सुराः ।  
इति श्रुतं नो भगवन् तत्र कारणमुच्यताम् ॥ २ ॥  
श्रीबादरायणिरुवाच -  
पितामहस्य ते यज्ञे राजसूये महात्मनः ।  
बान्धवाः परिचर्यायां तस्यासन् प्रेमबन्धनाः ॥ ३ ॥  
भीमो महानसाध्यक्षो धनाध्यक्षः सुयोधनः ।  
सहदेवस्तु पूजायां नकुलो द्रव्यसाधने ॥ ४ ॥  
गुरुशुश्रूषणे जिष्णुः कृष्णः पादावनेजने ।  
परिवेषणे द्रुपदजा कर्णो दाने महामनाः ॥ ५ ॥  
युयुधानो विकर्णश्च हार्दिक्यो विदुरादयः ।  
बाह्लीकपुत्रा भूर्याद्या ये च सन्तर्दनादयः ॥ ६ ॥  
निरूपिता महायज्ञे नानाकर्मसु ते तदा ।  
प्रवर्तन्ते स्म राजेन्द्र राज्ञः प्रियचिकीर्षवः ॥ ७ ॥  
( वसन्ततिलका )  
ऋत्विक् सदस्यबहुवित्सु सुहृत्तमेषु  
स्विष्टेषु सूनृतसमर्हणदक्षिणाभिः ।  
चैद्ये च सात्वतपतेश्चरणं प्रविष्टे  
चक्रुस्ततस्त्ववभृथ स्नपनं द्युनद्याम् ॥ ८ ॥  
( अनुष्टुप् )  
मृदङ्‌गशङ्खपणव धुन्धुर्यानकगोमुखाः ।  
वादित्राणि विचित्राणि नेदुरावभृथोत्सवे ॥ ९ ॥  
नर्तक्यो ननृतुर्हृष्टा गायका यूथशो जगुः ।  
वीणावेणुतलोन्नादः तेषां स दिवमस्पृशत् ॥ १० ॥  
चित्रध्वजपताकाग्रैः इभेन्द्रस्यन्दनार्वभिः ।  
स्वलङ्कृतैर्भटैर्भूपा निर्ययू रुक्ममालिनः ॥ ११ ॥  
यदुसृञ्जयकाम्बोज कुरुकेकयकोशलाः ।  
कम्पयन्तो भुवं सैन्यैः यजनपुरःसराः ॥ १२ ॥  
सदस्यर्त्विग्द्‌विजश्रेष्ठा ब्रह्मघोषेण भूयसा ।  
देवर्षिपितृगन्धर्वाः तुष्टुवुः पुष्पवर्षिणः ॥ १३ ॥  
स्वलङ्कृता नरा नार्यो गन्धस्रग् भूषणाम्बरैः ।  
विलिम्पन्त्यो अभिसिञ्च विजह्रुर्विविधै रसैः ॥ १४ ॥  
तैलगोरसगन्धोद हरिद्रासान्द्रकुङ्कुमैः ।  
पुम्भिर्लिप्ताः प्रलिम्पन्त्यो विजह्रुर्वारयोषितः ॥ १५ ॥  
( वसन्ततिलका )  
गुप्ता नृभिर्निरगमन्नुपलब्धुमेतद्  
देव्यो यथा दिवि विमानवरैर्नृदेव्यः ।  
ता मातुलेयसखिभिः परिषिच्यमानाः  
सव्रीडहासविकसद् वदना विरेजुः ॥ १६ ॥  
ता देवरानुत सखीन् सिन्सिषिचुर्दृतीभिः  
क्लिन्नाम्बरा विवृतगात्रकुचोरुमध्याः ।  
औत्सुक्यमुक्त कवरा च्च्यवमानमाल्याः  
क्षोभं दधुर्मलधियां रुचिरैर्विहारैः ॥ १७ ॥  
( अनुष्टुप् )  
स सम्राड् रथमारुढः सदश्वं रुक्ममालिनम् ।  
व्यरोचत स्वपत्नीभिः क्रियाभिः क्रतुराडिव ॥ १८ ॥  
पत्नीसंयाजावभृथ्यैः चरित्वा ते तमृत्विजः ।  
आचान्तं स्नापयां चक्रुः गङ्गायां सह कृष्णया ॥ १९ ॥  
देवदुन्दुभयो नेदुः नरदुन्दुभिभिः समम् ।  
मुमुचुः पुष्पवर्षाणि देवर्षिपितृमानवाः ॥ २० ॥  
सस्नुस्तत्र ततः सर्वे वर्णाश्रमयुता नराः ।  
महापातक्यपि यतः सद्यो मुच्येत किल्बिषात् ॥ २१ ॥  
अथ राजाहते क्षौमे परिधाय स्वलङ्कृतः ।  
ऋत्विक् सदस्य विप्रादीन् आनर्चाभरणाम्बरैः ॥ २२ ॥  
बन्धूञ्ज्ञातीन् नृपान् मित्र सुहृदोऽन्यांश्च सर्वशः ।  
अभीक्ष्णं पूजयामास नारायणपरो नृपः ॥ २३ ॥  
( वसन्ततिलका )  
सर्वे जनाः सुररुचो मणिकुण्डलस्रग्  
उष्णीषकञ्चुक दुकूलमहार्घ्यहाराः ।  
नार्यश्च कुण्डलयुगालकवृन्दजुष्ट  
वक्त्रश्रियः कनकमेखलया विरेजुः ॥ २४ ॥  
( अनुष्टुप् )  
अथ ऋत्विजो महाशीलाः सदस्या ब्रह्मवादिनः ।  
ब्रह्मक्षत्रियविट्शुद्रा राजानो ये समागताः ॥ २५ ॥  
देवर्षिपितृभूतानि लोकपालाः सहानुगाः ।  
पूजितास्तं अनुज्ञाप्य स्वधामानि ययुर्नृप ॥ २६ ॥  
हरिदासस्य राजर्षे राजसूयमहोदयम् ।  
नैवातृप्यन् प्रशंसन्तः पिबन् मर्त्योऽमृतं यथा ॥ २७ ॥  
ततो युधिष्ठिरो राजा सुहृत् सम्बन्न्धि बान्धवान् ।  
प्रेम्णा निवारयामास कृष्णं च त्यागकातरः ॥ २८ ॥  
भगवानपि तत्राङ्‌ग न्यवात्सीत् तत्प्रियङ्करः ।  
प्रस्थाप्य यदुवीरांश्च साम्बादींश्च कुशस्थलीम् ॥ २९ ॥  
इत्थं राजा धर्मसुतो मनोरथमहार्णवम् ।  
सुदुस्तरं समुत्तीर्य कृष्णेनासीद् गतज्वरः ॥ ३० ॥  
एकदान्तःपुरे तस्य वीक्ष्य दुर्योधनः श्रियम् ।  
अतप्यद् राजसूयस्य महित्वं चाच्युतात्मनः ॥ ३१ ॥  
( वसन्ततिलका )  
यस्मिन् नरेन्द्रदितिजेन्द्र सुरेन्द्रलक्ष्मीः  
नाना विभान्ति किल विश्वसृजोपकॢप्ताः ।  
ताभिः पतीन्द्रुपदराजसुतोपतस्थे  
यस्यां विषक्तहृदयः कुरुराडतप्यत् ॥ ३२ ॥  
यस्मिन् तदा मधुपतेर्महिषीसहस्रं  
श्रोणीभरेण शनकैः क्वणदङ्‌घ्रिशोभम् ।  
मध्ये सुचारु कुचकुङ्कुमशोणहारं  
श्रीमन्मुखं प्रचलकुण्डलकुन्तलाढ्यम् ॥ ३३ ॥  
( अनुष्टुप् )  
सभायां मयकॢप्तायां क्वापि धर्मसुतोऽधिराट् ।  
वृतोऽनुगैर्बन्धुभिश्च कृष्णेनापि स्वचक्षुषा ॥ ३४ ॥  
आसीनः काञ्चने साक्षात् आसने मघवानिव ।  
पारमेष्ठ्यश्रीया जुष्टः स्तूयमानश्च वन्दिभिः ॥ ३५ ॥  
तत्र दुर्योधनो मानी परीतो भ्रातृभिर्नृप ।  
किरीटमाली न्यविशद् असिहस्तः क्षिपन् रुषा ॥ ३६ ॥  
स्थलेऽभ्यगृह्णाद् वस्त्रान्तं जलं मत्वा स्थलेऽपतत् ।  
जले च स्थलवद् भ्रान्त्या मयमायाविमोहितः ॥ ३७ ॥  
जहास भीमस्तं दृष्ट्वा स्त्रियो नृपतयोऽपरे ।  
निवार्यमाणा अप्यङ्‌ग राज्ञा कृष्णानुमोदिताः ॥ ३८ ॥  
( मिश्र )  
स व्रीडितोऽवाग्वदनो रुषा ज्वलन्  
निष्क्रम्य तूष्णीं प्रययौ गजाह्वयम् ।  
हाहेति शब्दः सुमहानभूत् सतां  
अजातशत्रुर्विमना इवाभवत् ।  
बभूव तूष्णीं भगवान्भुवो भरं  
समुज्जिहीर्षुर्भ्रमति स्म यद् दृशा ॥ ३९ ॥  
( अनुष्टुप् )  
एतत्तेऽभिहितं राजन् यत्पृष्टोऽहमिह त्वया ।  
सुयोधनस्य दौरात्म्यं राजसूये महाक्रतौ ॥ ४० ॥  
इति श्रीमद्भागवते महापुराणे पारमहंस्यां  
संहितायां दशमस्कन्धे उत्तरार्धे  
दुर्योधनमानभङ्गो नाम पञ्चसप्ततितमोऽध्यायः ॥ ७५ ॥  
हरिः ॐ तत्सत् श्रीकृष्णार्पणमस्तु ॥