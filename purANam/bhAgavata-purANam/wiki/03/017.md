---
title: ०१७

---
मैत्रेय उवाच -  
निशम्यात्मभुवा गीतं कारणं शङ्‌कयोज्झिताः ।  
ततः सर्वे न्यवर्तन्त त्रिदिवाय दिवौकसः ॥ १ ॥  
दितिस्तु भर्तुरादेशाद् अपत्यपरिशङ्‌किनी ।  
पूर्णे वर्षशते साध्वी पुत्रौ प्रसुषुवे यमौ ॥ २ ॥  
उत्पाता बहवस्तत्र निपेतुर्जायमानयोः ।  
दिवि भुव्यन्तरिक्षे च लोकस्य उरु भयावहाः ॥ ३ ॥  
सहाचला भुवश्चेलुः दिशः सर्वाः प्रजज्वलुः ।  
स उल्काश्च अशनयः पेतुः, केतवश्चार्तिहेतवः ॥ ४ ॥  
ववौ वायुः सुदुःस्पर्शः फूत्कारानीरयन्मुहुः ।  
उन्मूलयन् नगपतीन् वात्यानीको रजोध्वजः ॥ ५ ॥  
उद्धसत् तडिदम्भोद घटया नष्टभागणे ।  
व्योम्नि प्रविष्टतमसा न स्म व्यादृश्यते पदम् ॥ ६ ॥  
चुक्रोश विमना वार्धिरुदूर्मिः क्षुभितोदरः ।  
सोदपानाश्च सरितः चुक्षुभुः शुष्कपङ्‌कजाः ॥ ७ ॥  
मुहुः परिधयोऽभूवन् सराह्वोः शशिसूर्ययोः ।  
निर्घाता रथनिर्ह्रादा विवरेभ्यः प्रजज्ञिरे ॥ ८ ॥  
अन्तर्ग्रामेषु मुखतो वमन्त्यो वह्निमुल्बणम् ।  
सृगाल उलूक टङ्‌कारैः प्रणेदुः अशिवं शिवाः ॥ ९ ॥  
सङ्‌गीतवद् रोदनवद् उन्नमय्य शिरोधराम् ।  
व्यमुञ्चन् विविधा वाचो ग्रामसिंहाः ततस्ततः ॥ १० ॥  
खराश्च कर्कशैः क्षत्तः खुरैर्घ्नन्तो धरातलम् ।  
खार्कार रभसा मत्ताः पर्यधावन् वरूथशः ॥ ११ ॥  
रुदन्तो रासभत्रस्ता नीडाद् उदपतन्खगाः ।  
घोषेऽरण्ये च पशवः शकृन् मूत्रमकुर्वत ॥ १२ ॥  
गावः अत्रसन् असृग्दोहाः तोयदाः पूयवर्षिणः ।  
व्यरुदन् देवलिङ्‌गानि द्रुमाः पेतुर्विनानिलम् ॥ १३ ॥  
ग्रहान् पुण्यतमानन्ये भगणांश्चापि दीपिताः ।  
अतिचेरुः वक्रगत्या युयुधुश्च परस्परम् ॥ १४ ॥  
दृष्ट्वा अन्यांश्च महोत्पातान् अतत्-तत्त्वविदः प्रजाः ।  
ब्रह्मपुत्रान् ऋते भीता मेनिरे विश्वसम्प्लवम् ॥ १५ ॥  
तौ आदिदैत्यौ सहसा व्यज्यमान आत्मपौरुषौ ।  
ववृधातेऽश्मसारेण कायेन अद्रिपती इव ॥ १६ ॥  
दिविस्पृशौ हेमकिरीटकोटिभिः  
निरुद्धकाष्ठौ स्फुरदङ्‌गदाभुजौ ।  
गां कम्पयन्तौ चरणैः पदे पदे  
कट्या सुकाञ्च्यार्कमतीत्य तस्थतुः ॥ १७ ॥  
प्रजापतिर्नाम तयोरकार्षीद्  
यः प्राक् स्वदेहाद्यमयोरजायत ।  
तं वै हिरण्यकशिपुं विदुः प्रजा  
यं तं हिरण्याक्षमसूत साग्रतः ॥ १८ ॥  
चक्रे हिरण्यकशिपुः दोर्भ्यां ब्रह्मवरेण च ।  
वशे सपालान् लोकान् त्रीन् अकुतोमृत्युरुद्धतः ॥ १९ ॥  
हिरण्याक्षो अनुजस्तस्य प्रियः प्रीतिकृदन्वहम् ।  
गदापाणिर्दिवं यातो युयुत्सुः मृगयन् रणम् ॥ २० ॥  
तं वीक्ष्य दुःसहजवं रणत् काञ्चन नूपुरम् ।  
वैजयन्त्या स्रजा जुष्टं अंस न्यस्त महागदम् ॥ २१ ॥  
मनोवीर्यवर उत्सिक्तं असृण्यं अकुतोभयम् ।  
भीता निलिल्यिरे देवाः तार्क्ष्य त्रस्तः इवाहयः ॥ २२ ॥  
स वै तिरोहितान् दृष्ट्वा महसा स्वेन दैत्यराट् ।  
स-इन्द्रान् देवगणान् क्षीबान् अपश्यन् व्यनदद्भृशम् ॥ २३ ॥  
ततो निवृत्तः क्रीडिष्यन् गम्भीरं भीमनिस्वनम् ।  
विजगाहे महासत्त्वो वार्धिं मत्त इव द्विपः ॥ २४ ॥  
तस्मिन्प्रविष्टे वरुणस्य सैनिका  
यादोगणाः सन्नधियः ससाध्वसाः ।  
अहन्यमाना अपि तस्य वर्चसा  
प्रधर्षिता दूरतरं प्रदुद्रुवुः ॥ २५ ॥  
स वर्षपूगान् उदधौ महाबलः  
चरन् महोर्मीन् श्वसनेरितान्मुहुः ।  
मौर्व्याभिजघ्ने गदया विभावरीं  
आसेदिवान् तास्तात पुरीं प्रचेतसः ॥ २६ ॥  
तत्रोपलभ्यासुरलोकपालकं  
यादोगणानां ऋषभं प्रचेतसम् ।  
स्मयन् प्रलब्धुं प्रणिपत्य नीचवत्  
जगाद मे देह्यधिराज संयुगम् ॥ २७ ॥  
त्वं लोकपालोऽधिपतिर्बृहच्छ्रवा  
वीर्यापहो दुर्मदवीरमानिनाम् ।  
विजित्य लोकेऽखिलदैत्यदानवान्  
यद् राजसूयेन पुरायजत्प्रभो ॥ २८ ॥  
स एवं उत्सिक्त मदेन विद्विषा  
दृढं प्रलब्धो भगवान् अपां पतिः ।  
रोषं समुत्थं शमयन् स्वया धिया  
व्यवोचदङ्‌गोपशमं गता वयम् ॥ २९ ॥  
पश्यामि नान्यं पुरुषात् पुरातनाद्  
यः संयुगे त्वां रणमार्गकोविदम् ।  
आराधयिष्यति असुरर्षभेहि तं  
मनस्विनो यं गृणते भवादृशाः ॥ ३० ॥  
तं वीरमारादभिपद्य विस्मयः  
शयिष्यसे वीरशये श्वभिर्वृतः ।  
यस्त्वद्विधानां असतां प्रशान्तये  
रूपाणि धत्ते सदनुग्रहेच्छया ॥ ३१ ॥  
इति श्रीमद्‌भागवते महापुराणे पारमहंस्यां संहितायां  
तृतीयस्कन्धे सप्तदशोऽध्यायः ॥ १७ ॥