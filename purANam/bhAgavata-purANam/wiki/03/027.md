---
title: ०२७

---
श्रीभगवानुवाच -  
प्रकृतिस्थोऽपि पुरुषो नाज्यते प्राकृतैर्गुणैः ।  
अविकारात् अकर्तृत्वात् निर्गुणत्वाज्जलार्कवत् ॥ १ ॥  
स एष यर्हि प्रकृतेः गुणेष्वभिविषज्जते ।  
अहङ्क्रियाविमूढात्मा कर्तास्मीति अभिमन्यते ॥ २ ॥  
तेन संसारपदवीं अवशोऽभ्येत्यनिर्वृतः ।  
प्रासङ्गिकैः कर्मदोषैः सदसन् मिश्रयोनिषु ॥ ३ ॥  
अर्थे हि अविद्यमानेऽपि संसृतिर्न निवर्तते ।  
ध्यायतो विषयानस्य स्वप्नेऽनर्थागमो यथा ॥ ४ ॥  
अत एव शनैश्चित्तं प्रसक्तं असतां पथि ।  
भक्तियोगेन तीव्रेण विरक्त्या च नयेद्वशम् ॥ ५ ॥  
यमादिभिः योगपथैः अभ्यसन् श्रद्धयान्वितः ।  
मयि भावेन सत्येन मत्कथाश्रवणेन च ॥ ६ ॥  
सर्वभूतसमत्वेन निर्वैरेणाप्रसङ्गतः ।  
ब्रह्मचर्येण मौनेन स्वधर्मेण बलीयसा ॥ ७ ॥  
यदृच्छयोपलब्धेन सन्तुष्टो मितभुङ् मुनिः ।  
विविक्तशरणः शान्तो मैत्रः करुण आत्मवान् ॥ ८ ॥  
सानुबन्धे च देहेऽस्मिन् अकुर्वन् असदाग्रहम् ।  
ज्ञानेन दृष्टतत्त्वेन प्रकृतेः पुरुषस्य च ॥ ९ ॥  
निवृत्तबुद्ध्यवस्थानो दूरीभूतान्यदर्शनः ।  
उपलभ्यात्मनात्मानं चक्षुषेवार्कमात्मदृक् ॥ १० ॥  
मुक्तलिङ्गं सदाभासं असति प्रतिपद्यते ।  
सतो बन्धुमसच्चक्षुः सर्वानुस्यूतमद्वयम् ॥ ११ ॥  
यथा जलस्थ आभासः स्थलस्थेनावदृश्यते ।  
स्वाभासेन तथा सूर्यो जलस्थेन दिवि स्थितः ॥ १२ ॥  
एवं त्रिवृद् अहङ्कारो भूतेन्द्रियमनोमयैः ।  
स्वाभासैः लक्षितोऽनेन सदाभासेन सत्यदृक् ॥ १३ ॥  
भूतसूक्ष्मेन्द्रियमनो बुद्ध्यादिष्विह निद्रया ।  
लीनेष्वसति यस्तत्र विनिद्रो निरहङ्‌क्रियः ॥ १४ ॥  
मन्यमानस्तदात्मानं अनष्टो नष्टवन्मृषा ।  
नष्टेऽहङ्करणे द्रष्टा नष्टवित्त इवातुरः ॥ १५ ॥  
एवं प्रत्यवमृश्यादौ आत्मानं प्रतिपद्यते ।  
साहङ्कारस्य द्रव्यस्य योऽवस्थानमनुग्रहः ॥ १६ ॥  
देवहूतिरुवाच -  
पुरुषं प्रकृतिर्ब्रह्मन् न विमुञ्चति कर्हिचित् ।  
अन्योन्यापाश्रयत्वाच्च नित्यत्वाद् अनयोः प्रभो ॥ १७ ॥  
यथा गन्धस्य भूमेश्च न भावो व्यतिरेकतः ।  
अपां रसस्य च यथा तथा बुद्धेः परस्य च ॥ १८ ॥  
अकर्तुः कर्मबन्धोऽयं पुरुषस्य यदाश्रयः ।  
गुणेषु सत्सु प्रकृतेः कैवल्यं तेष्वतः कथम् ॥ १९ ॥  
क्वचित् तत्त्वावमर्शेन निवृत्तं भयमुल्बणम् ।  
अनिवृत्तनिमित्तत्वात् पुनः प्रत्यवतिष्ठते ॥ २० ॥  
श्रीभगवानुवाच -  
अनिमित्तनिमित्तेन स्वधर्मेणामलात्मना ।  
तीव्रया मयि भक्त्या च श्रुतसम्भृतया चिरम् ॥ २१ ॥  
ज्ञानेन दृष्टतत्त्वेन वैराग्येण बलीयसा ।  
तपोयुक्तेन योगेन तीव्रेणात्मसमाधिना ॥ २२ ॥  
प्रकृतिः पुरुषस्येह दह्यमाना त्वहर्निशम् ।  
तिरोभवित्री शनकैः अग्नेर्योनिरिवारणिः ॥ २३ ॥  
भुक्तभोगा परित्यक्ता दृष्टदोषा च नित्यशः ।  
नेश्वरस्याशुभं धत्ते स्वे महिम्नि स्थितस्य च ॥ २४ ॥  
यथा हि अप्रतिबुद्धस्य प्रस्वापो बह्वनर्थभृत् ।  
स एव प्रतिबुद्धस्य न वै मोहाय कल्पते ॥ २५ ॥  
एवं विदिततत्त्वस्य प्रकृतिर्मयि मानसम् ।  
युञ्जतो नापकुरुत आत्मारामस्य कर्हिचित् ॥ २६ ॥  
यदैवमध्यात्मरतः कालेन बहुजन्मना ।  
सर्वत्र जातवैराग्य आब्रह्मभुवनान्मुनिः ॥ २७ ॥  
मद्भक्तः प्रतिबुद्धार्थो मत्प्रसादेन भूयसा ।  
निःश्रेयसं स्वसंस्थानं कैवल्याख्यं मदाश्रयम् ॥ २८ ॥  
प्राप्नोतीहाञ्जसा धीरः स्वदृशा च्छिन्नसंशयः ।  
यद्गत्वा न निवर्तेत योगी लिङ्गाद् विनिर्गमे ॥ २९ ॥  
यदा न योगोपचितासु चेतो  
मायासु सिद्धस्य विषज्जतेऽङ्ग ।  
अनन्यहेतुष्वथ मे गतिः स्याद्  
आत्यन्तिकी यत्र न मृत्युहासः ॥ ३० ॥  
इति श्रीमद्‌भागवते महापुराणे पारमहंस्यां संहितायां  
तृतीयस्कन्धे सप्तविंशोऽध्यायः ॥ २७ ॥