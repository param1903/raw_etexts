---
title: ०२९

---
देवहूतिरुवाच -  
लक्षणं महदादीनां प्रकृतेः पुरुषस्य च ।  
स्वरूपं लक्ष्यतेऽमीषां येन तत्पारमार्थिकम् ॥ १ ॥  
यथा साङ्ख्येषु कथितं यन्मूलं तत्प्रचक्षते ।  
भक्तियोगस्य मे मार्गं ब्रूहि विस्तरशः प्रभो ॥ २ ॥  
विरागो येन पुरुषो भगवन् सर्वतो भवेत् ।  
आचक्ष्व जीवलोकस्य विविधा मम संसृतीः ॥ ३ ॥  
कालस्येश्वररूपस्य परेषां च परस्य ते ।  
स्वरूपं बत कुर्वन्ति यद्धेतोः कुशलं जनाः ॥ ४ ॥  
लोकस्य मिथ्याभिमतेरचक्षुषः  
चिरं प्रसुप्तस्य तमस्यनाश्रये ।  
श्रान्तस्य कर्मस्वनुविद्धया धिया  
त्वमाविरासीः किल योगभास्करः ॥ ५ ॥  
मैत्रेय उवाच ।  
(अनुष्टुप्)  
इति मातुर्वचः श्लक्ष्णं प्रतिनन्द्य महामुनिः ।  
आबभाषे कुरुश्रेष्ठ प्रीतस्तां करुणार्दितः ॥ ६ ॥  
श्रीभगवानुवाच -  
भक्तियोगो बहुविधो मार्गैर्भामिनि भाव्यते ।  
स्वभावगुणमार्गेण पुंसां भावो विभिद्यते ॥ ७ ॥  
अभिसन्धाय यो हिंसां दम्भं मात्सर्यमेव वा ।  
संरम्भी भिन्नदृग्भावं मयि कुर्यात्स तामसः ॥ ८ ॥  
विषयान् अभिसन्धाय यश ऐश्वर्यमेव वा ।  
अर्चादौ अर्चयेद्यो मां पृथग्भावः स राजसः ॥ ९ ॥  
कर्मनिर्हारमुद्दिश्य परस्मिन् वा तदर्पणम् ।  
यजेद् यष्टव्यमिति वा पृथग्भावः स सात्त्विकः ॥ १० ॥  
मद्गुणश्रुतिमात्रेण मयि सर्वगुहाशये ।  
मनोगतिः अविच्छिन्ना यथा गङ्गाम्भसोऽम्बुधौ ॥ ११ ॥  
लक्षणं भक्तियोगस्य निर्गुणस्य ह्युदाहृतम् ।  
अहैतुक्यव्यवहिता या भक्तिः पुरुषोत्तमे ॥ १२ ॥  
सालोक्यसार्ष्टिसामीप्य सारूप्यैकत्वमप्युत ।  
दीयमानं न गृह्णन्ति विना मत्सेवनं जनाः ॥ १३ ॥  
स एव भक्तियोगाख्य आत्यन्तिक उदाहृतः ।  
येनातिव्रज्य त्रिगुणं मद्भावायोपपद्यते ॥ १४ ॥  
निषेवितेनानिमित्तेन स्वधर्मेण महीयसा ।  
क्रियायोगेन शस्तेन नातिहिंस्रेण नित्यशः ॥ १५ ॥  
मद्धिष्ण्य दर्शनस्पर्श पूजास्तुति अभिवन्दनैः ।  
भूतेषु मद्भावनया सत्त्वेनासङ्गमेन च ॥ १६ ॥  
महतां बहुमानेन दीनानां अनुकम्पया ।  
मैत्र्या चैवात्मतुल्येषु यमेन नियमेन च ॥ १७ ॥  
आध्यात्मिकानुश्रवणात् नामसङ्कीर्तनाच्च मे ।  
आर्जवेनार्यसङ्गेन निरहङ्‌क्रियया तथा ॥ १८ ॥  
मद् धर्मणो गुणैः एतैः परिसंशुद्ध आशयः ।  
पुरुषस्याञ्जसाभ्येति श्रुतमात्रगुणं हि माम् ॥ १९ ॥  
यथा वातरथो घ्राणं आवृङ्क्ते गन्ध आशयात् ।  
एवं योगरतं चेत आत्मानं अविकारि यत् ॥ २० ॥  
अहं सर्वेषु भूतेषु भूतात्मावस्थितः सदा ।  
तं अवज्ञाय मां मर्त्यः कुरुतेऽर्चाविडम्बनम् ॥ २१ ॥  
यो मां सर्वेषु भूतेषु सन्तमात्मानमीश्वरम् ।  
हित्वार्चां भजते मौढ्याद् भस्मन्येव जुहोति सः ॥ २२ ॥  
द्विषतः परकाये मां मानिनो भिन्नदर्शिनः ।  
भूतेषु बद्धवैरस्य न मनः शान्तिमृच्छति ॥ २३ ॥  
अहमुच्चावचैर्द्रव्यैः क्रिययोत्पन्नयानघे ।  
नैव तुष्येऽर्चितोऽर्चायां भूतग्रामावमानिनः ॥ २४ ॥  
अर्चादौ अर्चयेत्तावद् ईश्वरं मां स्वकर्मकृत् ।  
यावन्न वेद स्वहृदि सर्वभूतेष्ववस्थितम् ॥ २५ ॥  
आत्मनश्च परस्यापि यः करोत्यन्तरोदरम् ।  
तस्य भिन्नदृशो मृत्युः विदधे भयमुल्बणम् ॥ २६ ॥  
अथ मां सर्वभूतेषु भूतात्मानं कृतालयम् ।  
अर्हयेद् दानमानाभ्यां मैत्र्याभिन्नेन चक्षुषा ॥ २७ ॥  
जीवाः श्रेष्ठा हि अजीवानां ततः प्राणभृतः शुभे ।  
ततः सचित्ताः प्रवराः ततश्चेन्द्रियवृत्तयः ॥ २८ ॥  
तत्रापि स्पर्शवेदिभ्यः प्रवरा रसवेदिनः ।  
तेभ्यो गन्धविदः श्रेष्ठाः ततः शब्दविदो वराः ॥ २९ ॥  
रूपभेदविदस्तत्र ततश्चोभयतोदतः ।  
तेषां बहुपदाः श्रेष्ठाः चतुष्पादस्ततो द्विपात् ॥ ३० ॥  
ततो वर्णाश्च चत्वारः तेषां ब्राह्मण उत्तमः ।  
ब्राह्मणेष्वपि वेदज्ञो हि, अर्थज्ञोऽभ्यधिकस्ततः ॥ ३१ ॥  
अर्थज्ञात्संशयच्छेत्ता ततः श्रेयान् स्वकर्मकृत् ।  
मुक्तसङ्गस्ततो भूयात् अदोग्धा धर्ममात्मनः ॥ ३२ ॥  
तस्मान्मय्यर्पिताशेष क्रियार्थात्मा निरन्तरः ।  
मय्यर्पितात्मनः पुंसो मयि सन्न्यस्तकर्मणः ।  
न पश्यामि परं भूतं अकर्तुः समदर्शनात् ॥ ३३ ॥  
मनसैतानि भूतानि प्रणमेद्बहुमानयन् ।  
ईश्वरो जीवकलया प्रविष्टो भगवानिति ॥ ३४ ॥  
भक्तियोगश्च योगश्च मया मानव्युदीरितः ।  
ययोरेकतरेणैव पुरुषः पुरुषं व्रजेत् ॥ ३५ ॥  
एतद्भगवतो रूपं ब्रह्मणः परमात्मनः ।  
परं प्रधानं पुरुषं दैवं कर्मविचेष्टितम् ॥ ३६ ॥  
रूपभेदास्पदं दिव्यं काल इत्यभिधीयते ।  
भूतानां महदादीनां यतो भिन्नदृशां भयम् ॥ ३७ ॥  
योऽन्तः प्रविश्य भूतानि भूतैरत्त्यखिलाश्रयः ।  
स विष्ण्वाख्योऽधियज्ञोऽसौ कालः कलयतां प्रभुः ॥ ३८ ॥  
न चास्य कश्चिद् दयितो न द्वेष्यो न च बान्धवः ।  
आविशत्यप्रमत्तोऽसौ प्रमत्तं जनमन्तकृत् ॥ ३९ ॥  
यद्भयाद् वाति वातोऽयं सूर्यस्तपति यद्भयात् ।  
यद्भयाद् वर्षते देवो भगणो भाति यद्भयात् ॥ ४० ॥  
यद् वनस्पतयो भीता लताश्चौषधिभिः सह ।  
स्वे स्वे कालेऽभिगृह्णन्ति पुष्पाणि च फलानि च ॥ ४१ ॥  
स्रवन्ति सरितो भीता नोत्सर्पत्युदधिर्यतः ।  
अग्निरिन्धे सगिरिभिः भूर्न मज्जति यद्भयात् ॥ ४२ ॥  
नभो ददाति श्वसतां पदं यन्नियमाददः ।  
लोकं स्वदेहं तनुते महान् सप्तभिरावृतम् ॥ ४३ ॥  
गुणाभिमानिनो देवाः सर्गादिष्वस्य यद्भयात् ।  
वर्तन्तेऽनुयुगं येषां वश एतच्चराचरम् ॥ ४४ ॥  
सोऽनन्तोऽन्तकरः कालो अनादिरादिकृदव्ययः ।  
जनं जनेन जनयन् मारयन् मृत्युनान्तकम् ॥ ४५ ॥  
इति श्रीमद्‌भागवते महापुराणे पारमहंस्यां संहितायां  
तृतीयस्कन्धे एकोनत्रिंशोऽध्यायः ॥ २९ ॥