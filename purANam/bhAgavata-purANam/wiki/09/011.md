---
title: ०११

---
श्रीरामचरितम्  
श्रीशुक उवाच ।  
भगवान् आत्मनात्मानं राम उत्तमकल्पकैः ।  
सर्वदेवमयं देवं ईजे आचार्यवान् मखैः ॥ १ ॥  
होत्रेऽददाद् दिशं प्राचीं ब्रह्मणे दक्षिणां प्रभुः ।  
अध्वर्यवे प्रतीचीं वा उत्तरां सामगाय सः ॥ २ ॥  
आचार्याय ददौ शेषां यावती भूस्तदन्तरा ।  
मन्यमान इदं कृत्स्नं ब्राह्मणोऽर्हति निःस्पृहः ॥ ३ ॥  
इत्ययं तदलङ्‌कार वासोभ्यामवशेषितः ।  
तथा राज्ञ्यपि वैदेही सौमङ्‌गल्या अवशेषिता ॥ ४ ॥  
ते तु ब्राह्मणदेवस्य वात्सल्यं वीक्ष्य संस्तुतम् ।  
प्रीताः क्लिन्नधियस्तस्मै प्रत्यर्प्येदं बभाषिरे ॥ ५ ॥  
अप्रत्तं नस्त्वया किं नु भगवन् भुवनेश्वर ।  
यन्नोऽन्तर्हृदयं विश्य तमो हंसि स्वरोचिषा ॥ ६ ॥  
नमो ब्रह्मण्यदेवाय रामायाकुण्ठमेधसे ।  
उत्तमश्लोकधुर्याय न्यस्तदण्डार्पिताङ्‌घ्र्यये ॥ ७ ॥  
कदाचित् लोकजिज्ञासुः गूढो रात्र्यामलक्षितः ।  
चरन् वाचोऽश्रृणोद् रामो भार्यां उद्दिश्य कस्यचित् ॥ ८ ॥  
नाहं बिभर्मि त्वां दुष्टां असतीं परवेश्मगाम् ।  
स्त्रैणो हि बिभृयात् सीतां रामो नाहं भजे पुनः ॥ ९ ॥  
इति लोकाद् बहुमुखाद् दुराराध्यादसंविदः ।  
पत्या भीतेन सा त्यक्ता प्राप्ता प्राचेतसाश्रमम् ॥ १० ॥  
अन्तर्वत्न्यागते काले यमौ सा सुषुवे सुतौ ।  
कुशो लव इति ख्यातौ तयोश्चक्रे क्रिया मुनिः ॥ ॥  
अङ्‌गदश्चित्रकेतुश्च लक्ष्मणस्यात्मजौ स्मृतौ ।  
तक्षः पुष्कल इत्यास्तां भरतस्य महीपते ॥ १२ ॥  
सुबाहुः श्रुतसेनश्च शत्रुघ्नस्य बभूवतुः ।  
गन्धर्वान् कोटिशो जघ्ने भरतो विजये दिशाम् ॥ १३ ॥  
तदीयं धनमानीय सर्वं राज्ञे न्यवेदयत् ।  
शत्रुघ्नश्च मधोः पुत्रं लवणं नाम राक्षसम् ।  
हत्वा मधुवने चक्रे मथुरां नाम वै पुरीम् ॥ १४ ॥  
मुनौ निक्षिप्य तनयौ सीता भर्त्रा विवासिता ।  
ध्यायन्ती रामचरणौ विवरं प्रविवेश ह ॥ १५ ॥  
तर् श्रुत्वा भगवान् रामो रुन्धन्नपि धिया शुचः ।  
स्मरंस्तस्या गुणान् तान् तान् नाशक्नोत् रोद्धुमीश्वरः ॥ १६ ॥  
स्त्रीपुम्प्रसङ्‌ग एतादृक् सर्वत्र त्रासमावहः ।  
अपीश्वराणां किमुत ग्राम्यस्य गृहचेतसः ॥ १७ ॥  
तत ऊर्ध्वं ब्रह्मचर्यं धारयन् अजुहोत् प्रभुः ।  
त्रयोदशाब्दसाहस्रं अग्निहोत्रं अखण्डितम् ॥ १८ ॥  
स्मरतां हृदि विन्यस्य विद्धं दण्डककण्टकैः ।  
स्वपादपल्लवं राम आत्मज्योतिरगात् ततः ॥ १९ ॥  
नेदं यशो रघुपतेः सुरयाच्ञयात्त ।  
लीलातनोरधिकसाम्यविमुक्तधाम्नः ॥  
रक्षोवधो जलधिबन्धनमस्त्र पूगैः ।  
किं तस्य शत्रुहनने कपयः सहायाः ॥ २० ॥  
यस्यामलं नृपसस्सु यशोऽधुनापि ।  
गायन्त्यघघ्नमृषयो दिगिभेन्द्रपट्टम् ॥  
तं नाकपालवसुपालकिरीटजुष्ट ।  
पादाम्बुजं रघुपतिं शरणं प्रपद्ये ॥ २१ ॥  
स यैः स्पृष्टोऽभिदृष्टो वा संविष्टोऽनुगतोऽपि वा ।  
कोसलास्ते ययुः स्थानं यत्र गच्छन्ति योगिनः ॥ २२ ॥  
पुरुषो रामचरितं श्रवणैरुपधारयन् ।  
आनृशंस्यपरो राजन् कर्मबन्धैः विमुच्यते ॥ २३ ॥  
श्रीराजोवाच ।  
कथं स भगवान् रामो भ्रातॄन् वा स्वयमात्मनः ।  
तस्मिन् वा तेऽन्ववर्तन्त प्रजाः पौराश्च ईश्वरे ॥ २४ ॥  
श्रीशुक उवाच ।  
अथादिशद् दिग्विजये भ्रातॄन् त्रिभुवनेश्वरः ।  
आत्मानं दर्शयन् स्वानां पुरीमैक्षत सानुगः ॥ २५ ॥  
आसिक्तमार्गां गन्धोदैः करिणां मदशीकरैः ।  
स्वामिनं प्राप्तमालोक्य मत्तां वा सुतरामिव ॥ २६ ॥  
प्रासादगोपुरसभा चैत्यदेवगृहादिषु ।  
विन्यस्तहेमकलशैः पताकाभिश्च मण्डिताम् ॥ २७ ॥  
पूगैः सवृन्तै रम्भाभिः पट्टिकाभिः सुवाससाम् ।  
आदर्शैरंशुकैः स्रग्भिः कृतकौतुकतोरणाम् ॥ २८ ॥  
तं उपेयुस्तत्र तत्र पौरा अर्हणपाणयः ।  
आशिषो युयुजुर्देव पाहीमां प्राक् त्वयोद्‌धृताम् ॥ २९ ॥  
ततः प्रजा वीक्ष्य पतिं चिरागतं  
दिदृक्षयोत्सृष्टगृहाः स्त्रियो नराः ।  
आरुह्य हर्म्याण्यरविन्दलोचनं  
अतृप्तनेत्राः कुसुमैरवाकिरन् ॥ ३० ॥  
अथ प्रविष्टः स्वगृहं जुष्टं स्वैः पूर्वराजभिः ।  
अनन्ताखिलकोषाढ्यं मनर्घ्योरुपरिच्छदम् ॥ ३१ ॥  
विद्रुमोदुम्बरद्वारैः वैदूर्य स्तम्भपङ्‌क्तिभिः ।  
स्थलैर्मारकतैः स्वच्छैः भाजत्स्फटिकभित्तिभिः ॥ ३२ ॥  
चित्रस्रग्भिः पट्टिकाभिः वासोमणिगणांशुकैः ।  
मुक्ताफलैश्चिदुल्लासैः कान्तकामोपपत्तिभिः ॥ ३३ ॥  
धूपदीपैः सुरभिभिः मण्डितं पुष्पमण्डनैः ।  
स्त्रीपुम्भिः सुरसङ्‌काशैः जुष्टं भूषणभूषणैः ॥ ३४ ॥  
तस्मिन् स भगवान् रामः स्निग्धया प्रिययेष्टया ।  
रेमे स्वारामधीराणां ऋषभः सीतया किल ॥ ३५ ॥  
बुभुजे च यथाकालं कामान् धर्ममपीडयन् ।  
वर्षपूगान् बहून् नृणां अभिध्याताङ्घ्रिपल्लवः ॥ ३६ ॥  
इति श्रीमद्भागवते महापुराणे पारमहंस्यां  
संहितायां नवमस्कन्धे एकादशोऽध्यायः ॥ ११ ॥  
हरिः ॐ तत्सत् श्रीकृष्णार्पणमस्तु ॥