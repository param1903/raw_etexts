---
title: ०२१

---
भरतवंशः - रन्तिदेव चरितम् -  
श्रीशुक उवाच ।  
वितथस्य सुतान् मन्योः बृहत्क्षत्रो जयस्ततः ।  
महावीर्यो नरो गर्गः सङ्‌कृतिस्तु नरात्मजः ॥ १ ॥  
गुरुश्च रन्तिदेवश्च सङ्‌कृतेः पाण्डुनन्दन ।  
रन्तिदेवस्य महिमा इहामुत्र च गीयते ॥ २ ॥  
वियद्वित्तस्य ददतो लब्धं लब्धं बुभुक्षतः ।  
निष्किञ्चनस्य धीरस्य सकुटुम्बस्य सीदतः ॥ ३ ॥  
व्यतीयुः अष्टचत्वारिंशत् अहनि अपिबतः किल ।  
घृतपायससंयावं तोयं प्रातरुपस्थितम् ॥ ४ ॥  
कृच्छ्रप्राप्तकुटुम्बस्य क्षुत्तृड्भ्यां जातवेपथोः ।  
अतिथिर्ब्राह्मणः काले भोक्तुकामस्य चागमत् ॥ ५ ॥  
तस्मै संव्यभजत् सोऽन्नं आदृत्य श्रद्धयान्वितः ।  
हरिं सर्वत्र सम्पश्यन् स भुक्त्वा प्रययौ द्विजः ॥ ६ ॥  
अथान्यो भोक्ष्यमाणस्य विभक्तस्य महीपतेः ।  
विभक्तं व्यभजत् तस्मै वृषलाय हरिं स्मरन् ॥ ७ ॥  
याते शूद्रे तमन्योऽगाद् अतिथिः श्वभिरावृतः ।  
राजन्मे दीयतां अन्नं सगणाय बुभुक्षते ॥ ८ ॥  
स आदृत्यावशिष्टं यद् बहुमानपुरस्कृतम् ।  
तच्च दत्त्वा नमश्चक्रे श्वभ्यः श्वपतये विभुः ॥ ९ ॥  
पानीयमात्रमुच्छेषं तच्चैकपरितर्पणम् ।  
पास्यतः पुल्कसोऽभ्यागाद् अपो देह्यशुभस्य मे ॥ १० ॥  
तस्य तां करुणां वाचं निशम्य विपुलश्रमाम् ।  
कृपया भृशसन्तप्त इदमाहामृतं वचः ॥ ११ ॥  
न कामयेऽहं गतिमीश्वरात्परां  
अष्टर्द्धियुक्तामपुनर्भवं वा ।  
आर्तिं प्रपद्येऽखिलदेहभाजां  
अन्तःस्थितो येन भवन्त्यदुःखाः ॥ १२ ॥  
क्षुत्तृट्श्रमो गात्रपरिश्रमश्च  
दैन्यं क्लमः शोकविषादमोहाः ।  
सर्वे निवृत्ताः कृपणस्य जन्तोः  
जिजीविषोर्जीवजलार्पणान्मे ॥ १३ ॥  
इति प्रभाष्य पानीयं म्रियमाणः पिपासया ।  
पुल्कसायाददाद् धीरो निसर्गकरुणो नृपः ॥ १४ ॥  
तस्य त्रिभुवनाधीशाः फलदाः फलमिच्छताम् ।  
आत्मानं दर्शयां चक्रुः माया विष्णुविनिर्मिताः ॥ १५ ॥  
स वै तेभ्यो नमस्कृत्य निःसङ्‌गो विगतस्पृहः ।  
वासुदेवे भगवति भक्त्या चक्रे मनः परम् ॥ १६ ॥  
ईश्वरालम्बनं चित्तं कुर्वतोऽनन्यराधसः ।  
माया गुणमयी राजन् स्वप्नवत् प्रत्यलीयत ॥ १७ ॥  
तत्प्रसङ्‌गानुभावेन रन्तिदेवानुवर्तिनः ।  
अभवन् योगिनः सर्वे नारायणपरायणाः ॥ १८ ॥  
गर्गाच्छिनिस्ततो गार्ग्यः क्षत्राद् ब्रह्म ह्यवर्तत ।  
दुरितक्षयो महावीर्यात् तस्य त्रय्यारुणिः कविः ॥ १९ ॥  
पुष्करारुणिरित्यत्र ये ब्राह्मणगतिं गताः ।  
बृहत्क्षत्रस्य पुत्रोऽभूत् हस्ती यद् हस्तिनापुरम् ॥ २० ॥  
अजमीढो द्विमीढश्च पुरुमीढश्च हस्तिनः ।  
अजमीढस्य वंश्याः स्युः प्रियमेधादयो द्विजाः ॥ २१ ॥  
अजमीढाद् बृहदिषुः तस्य पुत्रो बृहद्धनुः ।  
बृहत्कायः ततस्तस्य पुत्र आसीत् जयद्रथः ॥ २२ ॥  
तत्सुतो विशदस्तस्य सेनजित् समजायत ।  
रुचिराश्वो दृढहनुः काश्यो वत्सश्च तत्सुताः ॥ २३ ॥  
रुचिराश्वसुतः पारः पृथुसेनः तदात्मजः ।  
पारस्य तनयो नीपः तस्य पुत्रशतं त्वभूत् ॥ २४ ॥  
स कृत्व्यां शुककन्यायां ब्रह्मदत्तमजीजनत् ।  
योगी स गवि भार्यायां विष्वक्सेनं अधात् सुतम् ॥ २५ ॥  
जैगीषव्योपदेशेन योगतन्त्रं चकार ह ।  
उदक्सेनः ततस्तस्माद् भल्लाटो बार्हदीषवाः ॥ २६ ॥  
यवीनरो द्विमीढस्य कृतिमान् तत्सुतः स्मृतः ।  
नाम्ना सत्यधृतिस्तस्य दृढनेमिः सुपार्श्वकृत् ॥ २७ ॥  
सुपार्श्वात् सुमतिस्तस्य पुत्रः सन्नतिमान् ततः ।  
कृती हिरण्यनाभाद् यो योगं प्राप्य जगौ स्म षट् ॥ २८ ॥  
संहिताः प्राच्यसाम्नां वै नीपो ह्युग्रायुधस्ततः ।  
तस्य क्षेम्यः सुवीरोऽथ सुवीरस्य रिपुञ्जयः ॥ २९ ॥  
ततो बहुरथो नाम पुरुमीढोऽप्रजोऽभवत् ।  
नलिन्यां अजमीढस्य नीलः शान्तिः सुतस्ततः ॥ ३० ॥  
शान्तेः सुशान्तिस्तत्पुत्रः पुरुजोऽर्कस्ततोऽभवत् ।  
भर्म्याश्वः तनयस्तस्य पञ्चासन् मुद्गलादयः ॥ ३१ ॥  
यवीनरो बृहद्विश्वः काम्पिल्यः सञ्जयः सुताः ।  
भर्म्याश्वः प्राह पुत्रा मे पञ्चानां रक्षणाय हि ॥ ३२ ॥  
विषयाणामलमिमे इति पञ्चालसञ्ज्ञिताः ।  
मुद्गलाद् ब्रह्मनिर्वृत्तं गोत्रं मौद्गल्यसञ्ज्ञितम् ॥ ३३ ॥  
मिथुनं मुद्गलाद् भार्म्याद् दिवोदासः पुमानभूत् ।  
अहल्या कन्यका यस्यां शतानन्दस्तु गौतमात् ॥ ३४ ॥  
तस्य सत्यधृतिः पुत्रो धनुर्वेदविशारदः ।  
शरद्वान् तत्सुतो यस्माद् उर्वशीदर्शनात् किल ॥ ३५ ॥  
शरस्तम्बेऽपतद् रेतो मिथुनं तदभूच्छुभम् ।  
तद्दृष्ट्वा कृपयागृह्णात् शन्तनुर्मृगयां चरन् ।  
कृपः कुमारः कन्या च द्रोणपत्न्यभवत् कृपी ॥ ३६ ॥  
इति श्रीमद्भागवते महापुराणे पारमहंस्यां  
संहितायां नवमस्कन्धे एकविंशोऽध्यायः ॥ २१ ॥  
हरिः ॐ तत्सत् श्रीकृष्णार्पणमस्तु ॥