---
title: ००७

---
त्रिशङ्कुकथा हरिश्चन्द्रचरितं च -  
श्रीशुक उवाच ।  
मान्धातुः पुत्रप्रवरो योऽम्बरीषः प्रकीर्तितः ।  
पितामहेन प्रवृतो यौवनाश्वश्च तत्सुतः ।  
हारीतस्तस्य पुत्रोऽभूत् मान्धातृप्रवरा इमे ॥ १ ॥  
नर्मदा भ्रातृभिर्दत्ता पुरुकुत्साय योरगैः ।  
तया रसातलं नीतो भुजगेन्द्रप्रयुक्तया ॥ २ ॥  
गन्धर्वान् अवधीत् तत्र वध्यान् वै विष्णुशक्तिधृक् ।  
नागाल्लब्धवरः सर्पात् अभयं स्मरतामिदम् ॥ ३ ॥  
त्रसद्दस्युः पौरुकुत्सो योऽनरण्यस्य देहकृत् ।  
हर्यश्वः तत्सुतः तस्मात् अरुणोऽथ त्रिबन्धनः ॥ ४ ॥  
तस्य सत्यव्रतः पुत्रः त्रिशङ्‌कुरिति विश्रुतः ।  
प्राप्तश्चाण्डालतां शापाग् गुरोः कौशिकतेजसा ॥ ५ ॥  
सशरीरो गतः स्वर्गं अद्यापि दिवि दृश्यते ।  
पातितोऽवाक्‌शिरा देवैः तेनैव स्तम्भितो बलात् ॥ ६ ॥  
त्रैशङ्‌कवो हरिश्चन्द्रो विश्वामित्रवसिष्ठयोः ।  
यन्निमित्तमभूद् युद्धं पक्षिणोर्बहुवार्षिकम् ॥ ७ ॥  
सोऽनपत्यो विषण्णात्मा नारदस्योपदेशतः ।  
वरुणं शरणं यातः पुत्रो मे जायतां प्रभो ॥ ८ ॥  
यदि वीरो महाराज तेनैव त्वां यजे इति ।  
तथेति वरुणेनास्य पुत्रो जातस्तु रोहितः ॥ ९ ॥  
जातः सुतो ह्यनेनाङ्‌ग मां यजस्वेति सोऽब्रवीत् ।  
यदा पशुर्निर्दशः स्याद् अथ मेध्यो भवेदिति ॥ १० ॥  
निर्दशे च स आगत्य यजस्वेत्याह सोऽब्रवीत् ।  
दन्ताः पशोर्यत् जायेरन् अथ मेध्यो भवेदिति ॥ ११ ॥  
दन्ता जाता यजस्वेति स प्रत्याहाथ सोऽब्रवीत् ।  
यदा पतन्त्यस्य दन्ता अथ मेध्यो भवेदिति ॥ १२ ॥  
पशोर्निपतिता दन्ता यजस्वेत्याह सोऽब्रवीत् ।  
यदा पशोः पुनर्दन्ता जायन्तेऽथ पशुः शुचिः ॥ १३ ॥  
पुनर्जाता यजस्वेति स प्रत्याहाथ सोऽब्रवीत् ।  
सान्नाहिको यदा राजन् राजन्योऽथ पशुः शुचिः ॥ १४ ॥  
इति पुत्रानुरागेण स्नेहयन् त्रितचेतसा ।  
कालं वञ्चयता तं तमुक्तो देवस्तमैक्षत ॥ १५ ॥  
रोहितस्तदभिज्ञाय पितुः कर्म चिकीर्षितम् ।  
प्राणप्रेप्सुर्धनुष्पाणिः अरण्यं प्रत्यपद्यत ॥ १६ ॥  
पितरं वरुणग्रस्तं श्रुत्वा जातमहोदरम् ।  
रोहितो ग्राममेयाय तमिन्द्रः प्रत्यषेधत ॥ १७ ॥  
भूमेः पर्यटनं पुण्यं तीर्थक्षेत्रनिषेवणैः ।  
रोहितायादिशच्छक्रः सोऽप्यरण्येऽवसत् समाम् ॥ १८ ॥  
एवं द्वितीये तृतीये चतुर्थे पञ्चमे तथा ।  
अभ्येत्याभ्येत्य स्थविरो विप्रो भूत्वाऽऽह वृत्रहा ॥ १९ ॥  
षष्ठं संवत्सरं तत्र चरित्वा रोहितः पुरीम् ।  
उपव्रजन् अजीगर्ताद् अक्रीणान् मध्यमं सुतम् ॥ २० ॥  
शुनःशेपं पशुं पित्रे प्रदाय समवन्दत ।  
ततः पुरुषमेधेन हरिश्चन्द्रो महायशाः ॥ २१ ॥  
मुक्तोदरोऽयजद् देवान् वरुणादीन् महत्कथः ।  
विश्वामित्रोऽभवत् तस्मिन् होता चाध्वर्युरात्मवान् ॥ २२ ॥  
जमदग्निरभूद् ब्रह्मा वसिष्ठोऽयास्यः सामगः ।  
तस्मै तुष्टो ददौ इन्द्रः शातकौम्भमयं रथम् ॥ २३ ॥  
शुनःशेपस्य माहात्म्यं उपरिष्टात् प्रचक्ष्यते ।  
सत्यंसारां धृतिं दृष्ट्वा सभार्यस्य च भूपतेः ॥ २४ ॥  
विश्वामित्रो भृशं प्रीतो ददौ अविहतां गतिम् ।  
मनः पृथिव्यां तामद्‌भिः तेजसापोऽनिलेन तत् ॥ २५ ॥  
खे वायुं धारयन् तच्च भूतादौ तं महात्मनि ।  
तस्मिन् ज्ञानकलां ध्यात्वा तयाज्ञानं विनिर्दहन् ॥ २६ ॥  
हित्वा तां स्वेन भावेन निर्वाणसुखसंविदा ।  
अनिर्देश्याप्रतर्क्येण तस्थौ विध्वस्तबन्धनः ॥ २७ ॥  
इति श्रीमद्भागवते महापुराणे पारमहंस्यां  
संहितायां नवमस्कन्धे सप्तमोऽध्यायः ॥ ७ ॥  
हरिः ॐ तत्सत् श्रीकृष्णार्पणमस्तु ॥