---
title: ०२३

---
अनुद्रुह्युतुर्वसु यदूनां वंशवर्णनम् -  
श्रीशुक उवाच ।  
अनोः सभानरश्चक्षुः परोक्षश्च त्रयः सुताः ।  
सभानरात् कालनरः सृञ्जयः तत्सुतस्ततः ॥ १ ॥  
जनमेजयः तस्य पुत्रो महाशालो महामनाः ।  
उशीनरः तितिक्षुश्च महामनस आत्मजौ ॥ २ ॥  
शिबिर्वनः शमिर्दक्षः चत्वार् उशीनरात्मजाः ।  
वृषादर्भः सुधीरश्च मद्रः केकय आत्मवान् ॥ ३ ॥  
शिबेश्चत्वार एवासन् तितिक्षोश्च रुशद्रथः ।  
ततो होमोऽथ सुतपा बलिः सुतपसोऽभवत् ॥ ४ ॥  
अङ्गवङ्गकलिङ्गाद्याः सुह्मपुण्ड्रान्ध्रसञ्ज्ञिताः ।  
जज्ञिरे दीर्घतमसो बलेः क्षेत्रे महीक्षितः ॥ ५ ॥  
चक्रुः स्वनाम्ना विषयान् षडिमान् प्राच्यकांश्च ते ।  
खनपानोऽङ्‌गतो जज्ञे तस्माद् दिविरथस्ततः ॥ ६ ॥  
सुतो धर्मरथो यस्य जज्ञे चित्ररथोऽप्रजाः ।  
रोमपाद इति ख्यातः तस्मै दशरथः सखा ॥ ७ ॥  
शान्तां स्वकन्यां प्रायच्छद् ऋष्यशृङ्‌ग उवाह याम् ।  
देवेऽवर्षति यं रामा आनिन्युर्हरिणीसुतम् ॥ ८ ॥  
नाट्यसङ्गीतवादित्रैः विभ्रमालिंङ्गनार्हणैः ।  
स तु राज्ञोऽनपत्यस्य निरूप्येष्टिं मरुत्वतः ॥ ९ ॥  
प्रजामदाद् दशरथो येन लेभेऽप्रजाः प्रजाः ।  
चतुरङ्गो रोमपादात् पृथुलाक्षस्तु तत्सुतः ॥ १० ॥  
बृहद्रथो बृहत्कर्मा बृहद्भानुश्च तत्सुताः ।  
आद्याद् बृहन्मनास्तस्मात् जयद्रथ उदाहृतः ॥ ११ ॥  
विजयस्तस्य सम्भूत्यां ततो धृतिरजायत ।  
ततो धृतव्रतस्तस्य सत्कर्माधिरथस्ततः ॥ १२ ॥  
योऽसौ गङ्गातटे क्रीडन् मञ्जूषान्तर्गतं शिशुम् ।  
कुन्त्यापविद्धं कानीनं अनपत्योऽकरोत्सुतम् ॥ १३ ॥  
वृषसेनः सुतस्तस्य कर्णस्य जगतीपते ।  
द्रुह्योश्च तनयो बभ्रुः सेतुः तस्यात्मजस्ततः ॥ १४ ॥  
आरब्धस्तस्य गान्धारः तस्य धर्मस्ततो धृतः ।  
धृतस्य दुर्मदस्तस्मात् प्रचेताः प्राचेतसः शतम् ॥ १५ ॥  
म्लेच्छाधिपतयोऽभूवन् उदीचीं दिशमाश्रिताः ।  
तुर्वसोश्च सुतो वह्निः वह्नेर्भर्गोऽथ भानुमान् ॥ १६ ॥  
त्रिभानुस्तत्सुतोऽस्यापि करन्धम उदारधीः ।  
मरुतस्तत्सुतोऽपुत्रः पुत्रं पौरवमन्वभूत् ॥ १७ ॥  
दुष्मन्तः स पुनर्भेजे स्व वंशं राज्यकामुकः ।  
ययातेर्ज्येष्ठपुत्रस्य यदोर्वंशं नरर्षभ ॥ १८ ॥  
वर्णयामि महापुण्यं सर्वपापहरं नृणाम् ।  
यदोर्वंशं नरः श्रुत्वा सर्वपापैः प्रमुच्यते ॥ १९ ॥  
यत्रावतीर्णो भगवान् परमात्मा नराकृतिः ।  
यदोः सहस्रजित्क्रोष्टा नलो रिपुरिति श्रुताः ॥ २० ॥  
चत्वारः सूनवस्तत्र शतजित् प्रथमात्मजः ।  
महाहयो रेणुहयो हैहयश्चेति तत्सुताः ॥ २१ ॥  
धर्मस्तु हैहयसुतो नेत्रः कुन्तेः पिता ततः ।  
सोहञ्जिरभवत् कुन्तेः महिष्मान् भद्रसेनकः ॥ २२ ॥  
दुर्मदो भद्रसेनस्य धनकः कृतवीर्यसूः ।  
कृताग्निः कृतवर्मा च कृतौजा धनकात्मजाः ॥ ॥  
अर्जुनः कृतवीर्यस्य सप्तद्वीपेश्वरोऽभवत् ।  
दत्तात्रेयात् हरेरंशात् प्राप्तयोगमहागुणः ॥ २४ ॥  
न नूनं कार्तवीर्यस्य गतिं यास्यन्ति पार्थिवाः ।  
यज्ञदानतपोयोग श्रुतवीर्यदयादिभिः ॥ २५ ॥  
पञ्चाशीति सहस्राणि ह्यव्याहतबलः समाः ।  
अनष्टवित्तस्मरणो बुभुजेऽक्षय्यषड्वसु ॥ २६ ॥  
तस्य पुत्रसहस्रेषु पञ्चैवोर्वरिता मृधे ।  
जयध्वजः शूरसेनो वृषभो मधुरूर्जितः ॥ २७ ॥  
जयध्वजात् तालजङ्घ तस्य पुत्रशतं त्वभूत् ।  
क्षत्रं यत् तालजङ्घाख्यं और्वतेजोपसंहृतम् ॥ २८ ॥  
तेषां ज्येष्ठो वीतिहोत्रो वृष्णिः पुत्रो मधोः स्मृतः ।  
तस्य पुत्रशतं त्वासीत् वृष्णिज्येष्ठं यतः कुलम् ॥ २९ ॥  
माधवा वृष्णयो राजन् यादवाश्चेति सञ्ज्ञिताः ।  
यदुपुत्रस्य च क्रोष्टोः पुत्रो वृजिनवांस्ततः ॥ ३० ॥  
स्वाहितोऽतो रुशेकुर्वै तस्य चित्ररथस्ततः ।  
शशबिन्दुर्महायोगी महाभागो महानभूत् ॥ ३१ ॥  
चतुर्दशमहारत्नः चक्रवर्ति अपराजितः ।  
तस्य पत्नीसहस्राणां दशानां सुमहायशाः ॥ ३२ ॥  
दशलक्षसहस्राणि पुत्राणां तास्वजीजनत् ।  
तेषां तु षट्प्रधानानां पृथुश्रवस आत्मजः ॥ ३३ ॥  
धर्मो नामोशना तस्य हयमेधशतस्य याट् ।  
तत्सुतो रुचकस्तस्य पञ्चासन्नात्मजाः श्रृणु ॥ ३४ ॥  
पुरुजित् रुक्म रुक्मेषु पृथु ज्यामघ सञ्ज्ञिताः ।  
ज्यामघस्त्वप्रजोऽप्यन्यां भार्यां शैब्यापतिर्भयात् ॥ ३५ ॥  
नाविन्दत् शत्रुभवनाद् भोज्यां कन्यामहारषीत् ।  
रथस्थां तां निरीक्ष्याह शैब्या पतिममर्षिता ॥ ३६ ॥  
केयं कुहक मत्स्थानं रथमारोपितेति वै ।  
स्नुषा तवेत्यभिहिते स्मयन्ती पतिमब्रवीत् ॥ ३७ ॥  
अहं बन्ध्यासपत्नी च स्नुषा मे युज्यते कथम् ।  
जनयिष्यसि यं राज्ञि तस्येयमुपयुज्यते ॥ ३८ ॥  
अन्वमोदन्त तद्विश्वे देवाः पितर एव च ।  
शैब्या गर्भं अधात्काले कुमारं सुषुवे शुभम् ।  
स विदर्भ इति प्रोक्त उपयेमे स्नुषां सतीम् ॥ ३९ ॥  
इति श्रीमद्भागवते महापुराणे पारमहंस्यां  
संहितायां नवमस्कन्धे त्रयोविंशोऽध्यायः ॥ २३ ॥  
हरिः ॐ तत्सत् श्रीकृष्णार्पणमस्तु ॥