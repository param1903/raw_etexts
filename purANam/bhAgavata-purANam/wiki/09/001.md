---
title: ००१

---
सूर्यवंशवर्णनं, वैवस्वतमनोः पुत्रस्य स्त्रीभावापत्तिश्च -  
श्रीराजोवाच ।  
मन्वन्तराणि सर्वाणि त्वयोक्तानि श्रुतानि मे ।  
वीर्याणि अनन्तवीर्यस्य हरेस्तत्र कृतानि च ॥ १ ॥  
योऽसौ सत्यव्रतो नाम राजर्षिः द्रविडेश्वरः ।  
ज्ञानं योऽतीतकल्पान्ते लेभे पुरुषसेवया ॥ २ ॥  
स वै विवस्वतः पुत्रो मनुः आसीद् इति श्रुतम् ।  
त्वत्तस्तस्य सुताः प्रोक्ता इक्ष्वाकुप्रमुखा नृपाः ॥ ३ ॥  
तेषां वंशं पृथग्ब्रह्मन् वंशानुचरितानि च ।  
कीर्तयस्व महाभाग नित्यं शुश्रूषतां हि नः ॥ ४ ॥  
ये भूता ये भविष्याश्च भवन्ति अद्यतनाश्च ये ।  
तेषां नः पुण्यकीर्तीनां सर्वेषां वद विक्रमान् ॥ ५ ॥  
श्रीसूत उवाच ।  
एवं परीक्षिता राज्ञा सदसि ब्रह्मवादिनाम् ।  
पृष्टः प्रोवाच भगवान् शुकः परमधर्मवित् ॥ ६ ॥  
श्रीशुक उवाच ।  
श्रूयतां मानवो वंशः प्राचुर्येण परन्तप ।  
न शक्यते विस्तरतो वक्तुं वर्षशतैरपि ॥ ७ ॥  
परावरेषां भूतानां आत्मा यः पुरुषः परः ।  
स एवासीद् इदं विश्वं कल्पान्ते अन्यत् न किञ्चन ॥ ८ ॥  
तस्य नाभेः समभवत् पद्मकोषो हिरण्मयः ।  
तस्मिन् जज्ञे महाराज स्वयम्भूः चतुराननः ॥ ९ ॥  
मरीचिः मनसस्तस्य जज्ञे तस्यापि कश्यपः ।  
दाक्षायण्यां ततोऽदित्यां विवस्वान् अभवत् सुतः ॥ १० ॥  
ततो मनुः श्राद्धदेवः सञ्ज्ञायामास भारत ।  
श्रद्धायां जनयामास दश पुत्रान् स आत्मवान् ॥ ११ ॥  
इक्ष्वाकुनृगशर्याति दिष्टधृष्ट करूषकान् ।  
नरिष्यन्तं पृषध्रं च नभगं च कविं विभुः ॥ १२ ॥  
अप्रजस्य मनोः पूर्वं वसिष्ठो भगवान् किल ।  
मित्रावरुणयोः इष्टिं प्रजार्थं अकरोद् विभुः ॥ १३ ॥  
तत्र श्रद्धा मनोः पत्नी होतारं समयाचत ।  
दुहित्रर्थं उपागम्य प्रणिपत्य पयोव्रता ॥ १४ ॥  
प्रेषितोऽध्वर्युणा होता ध्यायन् तत् सुसमाहितः ।  
हविषि व्यचरत् तेन वषट्कारं गृणन् द्विजः ॥ १५ ॥  
होतुस्तद् व्यभिचारेण कन्येला नाम साभवत् ।  
तां विलोक्य मनुः प्राह नाति हृष्टमना गुरुम् ॥ १६ ॥  
भगवन् किमिदं जातं कर्म वो ब्रह्मवादिनाम् ।  
विपर्ययं अहो कष्टं मैवं स्याद् ब्रह्मविक्रिया ॥ १७ ॥  
यूयं मन्त्रविदो युक्ताः तपसा दग्धकिल्बिषाः ।  
कुतः सङ्कल्पवैषम्यं अनृतं विबुधेष्विव ॥ १८ ॥  
निशम्य तद्वचः तस्य भगवान् प्रपितामहः ।  
होतुर्व्यतिक्रमं ज्ञात्वा बभाषे रविनन्दनम् ॥ १९ ॥  
एतत् सङ्कल्पवैषम्यं होतुस्ते व्यभिचारतः ।  
तथापि साधयिष्ये ते सुप्रजास्त्वं स्वतेजसा ॥ २० ॥  
एवं व्यवसितो राजन् भगवान् स महायशाः ।  
अस्तौषीद् आदिपुरुषं इलायाः पुंस्त्वकाम्यया ॥ २१ ॥  
तस्मै कामवरं तुष्टो भगवान् हरिरीश्वरः ।  
ददौ इविलाभवत् तेन सुद्युम्नः पुरुषर्षभः ॥ २२ ॥  
स एकदा महाराज विचरन् मृगयां वने ।  
वृतः कतिपयामात्यैः अश्वं आरुह्य सैन्धवम् ॥ २३ ॥  
प्रगृह्य रुचिरं चापं शरांश्च परमाद्भुतान् ।  
दंशितोऽनुमृगं वीरो जगाम दिशमुत्तराम् ॥ २४ ॥  
सु कुमातो वनं मेरोः अधस्तात् प्रविवेश ह ।  
यत्रास्ते भगवान् शर्वो रममाणः सहोमया ॥ २५ ॥  
तस्मिन् प्रविष्ट एवासौ सुद्युम्नः परवीरहा ।  
अपश्यत् स्त्रियमात्मानं अश्वं च वडवां नृप ॥ २६ ॥  
तथा तदनुगाः सर्वे आत्मलिङ्‌ग विपर्ययम् ।  
दृष्ट्वा विमनसोऽभूवन् विक्षमाणाः परस्परम् ॥ २७ ॥  
श्रीराजोवाच ।  
कथं एवं गुणो देशः केन वा भगवन् कृतः ।  
प्रश्नमेनं समाचक्ष्व परं कौतूहलं हि नः ॥ २८ ॥  
श्रीशुक उवाच ।  
एकदा गिरिशं द्रष्टुं ऋषयस्तत्र सुव्रताः ।  
दिशो वितिमिराभासाः कुर्वन्तः समुपागमन् ॥ २९ ॥  
तान् विलोक्य अम्बिका देवी विवासा व्रीडिता भृशम् ।  
भर्तुरङ्‌गात समुत्थाय नीवीमाश्वथ पर्यधात् ॥ ३० ॥  
ऋषयोऽपि तयोर्वीक्ष्य प्रसङ्‌गं रममाणयोः ।  
निवृत्ताः प्रययुस्तस्मात् नरनारायणाश्रमम् ॥ ३१ ॥  
तदिदं भगवान् आह प्रियायाः प्रियकाम्यया ।  
स्थानं यः प्रविशेदेतत् स वै योषिद् भवेदिति ॥ ३२ ॥  
तत ऊर्ध्वं वनं तद्वै पुरुषा वर्जयन्ति हि ।  
सा चानुचरसंयुक्ता विचचार वनाद् वनम् ॥ ३३ ॥  
अथ तां आश्रमाभ्याशे चरन्तीं प्रमदोत्तमाम् ।  
स्त्रीभिः परिवृतां वीक्ष्य चकमे भगवान् बुधः ॥ ३४ ॥  
सापि तं चकमे सुभ्रूः सोमराजसुतं पतिम् ।  
स तस्यां जनयामास पुरूरवसमात्मजम् ॥ ३५ ॥  
एवं स्त्रीत्वं अनुप्राप्तः सुद्युम्नो मानवो नृपः ।  
सस्मार स कुलाचार्यं वसिष्ठमिति शुश्रुम ॥ ३६ ॥  
स तस्य तां दशां दृष्ट्वा कृपया भृशपीडितः ।  
सुद्युम्नस्याशयन् पुंस्त्वं उपाधावत शङ्करम् ॥ ३७ ॥  
तुष्टस्तस्मै स भगवान् ऋषये प्रियमावहन् ।  
स्वां च वाचं ऋतां कुर्वन् इदमाह विशाम्पते ॥ ३८ ॥  
मासं पुमान् स भविता मासं स्त्री तव गोत्रजः ।  
इत्थं व्यवस्थया कामं सुद्युम्नोऽवतु मेदिनीम् ॥ ३९ ॥  
आचार्यानुग्रहात् कामं लब्ध्वा पुंस्त्वं व्यवस्थया ।  
पालयामास जगतीं नाभ्यनन्दन् स्म तं प्रजाः ॥ ४० ॥  
तस्योत्कलो गयो राजन् विमलश्च सुतास्त्रयः ।  
दक्षिणापथराजानो बभूवुः धर्मवत्सलाः ॥ ४१ ॥  
ततः परिणते काले प्रतिष्ठानपतिः प्रभुः ।  
पुरूरवस उत्सृज्य गां पुत्राय गतो वनम् ॥ ४२ ॥  
इति श्रीमद्भागवते महापुराणे पारमहंस्यां  
संहितायां नवमस्कन्धे प्रथमोध्याऽयः ॥ १ ॥  
हरिः ॐ तत्सत् श्रीकृष्णार्पणमस्तु ॥