---
title: ००४

---
नभगवंशवर्णनं नाभागचरितम्, अम्बरीषोपाख्यानं दुर्वासः पलायनं च -  
श्रीशुक उवाच ।  
नाभागो नभगापत्यं यं ततं भ्रातरः कविम् ।  
यविष्ठं व्यभजन् दायं ब्रह्मचारिणमागतम् ॥ १ ॥  
भ्रातरोऽभाङ्‌क्त किं मह्यं भजाम पितरं तव ।  
त्वां ममार्यास्तताभाङ्‌क्षुः मा पुत्रक तदादृथाः ॥ २ ॥  
इमे अङ्गिरसः सत्रं आसतेऽद्य सुमेधसः ।  
षष्ठं षष्ठं उपेत्याहः कवे मुह्यन्ति कर्मणि ॥ ३ ॥  
तान्न् त्वं शंसय सूक्ते द्वे वैश्वदेवे महात्मनः ।  
ते स्वर्यन्तो धनं सत्र परिशेषितमात्मनः ॥ ४ ॥  
दास्यन्ति तेऽथ तान् गच्छ तथा स कृतवान् यथा ।  
तस्मै दत्त्वा ययुः स्वर्गं ते सत्रपरिशेषणम् ॥ ५ ॥  
तं कश्चित् स्वीकरिष्यन्तं पुरुषः कृष्णदर्शनः ।  
उवाचोत्तरतोऽभ्येत्य ममेदं वास्तुकं वसु ॥ ६ ॥  
ममेदं ऋषिभिः दत्तं इति तर्हि स्म मानवः ।  
स्यान्नौ ते पितरि प्रश्नः पृष्टवान् पितरं यथा ॥ ७ ॥  
यज्ञवास्तुगतं सर्वं उच्छिष्टं ऋषयः क्वचित् ।  
चक्रुर्विभागं रुद्राय स देवः सर्वमर्हति ॥ ८ ॥  
नाभागस्तं प्रणम्याह तवेश किल वास्तुकम् ।  
इत्याह मे पिता ब्रह्मन् शिरसा त्वां प्रसादये ॥ ९ ॥  
यत् ते पितावदद् धर्मं त्वं च सत्यं प्रभाषसे ।  
ददामि ते मन्त्रदृशे ज्ञानं ब्रह्म सनातनम् ॥ १० ॥  
गृहाण द्रविणं दत्तं मत्सत्रे परिशेषितम् ।  
इत्युक्त्वान्तर्हितो रुद्रो भगवान् सत्यवत्सलः ॥ ११ ॥  
य एतत् संस्मरेत् प्रातः सायं च सुसमाहितः ।  
कविर्भवति मन्त्रज्ञो गतिं चैव तथाऽऽत्मनः ॥ १२ ॥  
नाभागाद् अम्बरीषोऽभूत् महाभागवतः कृती ।  
नास्पृशद् ब्रह्मशापोऽपि यं न प्रतिहतः क्वचित् ॥ १३ ॥  
श्रीराजोवाच ।  
भगवन् श्रोतुमिच्छामि राजर्षेः तस्य धीमतः ।  
न प्राभूद् यत्र निर्मुक्तो ब्रह्मदण्डो दुरत्ययः ॥ १४ ॥  
श्रीशुक उवाच ।  
अम्बरीषो महाभागः सप्तद्वीपवतीं महीम् ।  
अव्ययां च श्रियं लब्ध्वा विभवं चातुलं भुवि ॥ १५ ॥*  
मेनेऽतिदुर्लभं पुंसां सर्वं तत् स्वप्नसंस्तुतम् ।  
विद्वान् विभवनिर्वाणं तमो विशति यत् पुमान् ॥ १६ ॥  
वासुदेवे भगवति तद्भक्तेषु च साधुषु ।  
प्राप्तो भावं परं विश्वं येनेदं लोष्टवत् स्मृतम् ॥ १७ ॥  
स वै मनः कृष्णपदारविन्दयोः  
वचांसि वैकुण्ठगुणानुवर्णने ।  
करौ हरेर्मन्दिरमार्जनादिषु  
श्रुतिं चकाराच्युतसत्कथोदये ॥ १८ ॥  
मुकुन्दलिङ्गालयदर्शने दृशौ  
तद्भृत्यगात्रस्पर्शेङ्‌गसङ्गमम् ।  
घ्राणं च तत्पादसरोजसौरभे  
श्रीमत् तुलस्या रसनां तदर्पिते ॥ १९ ॥  
पादौ हरेः क्षेत्रपदानुसर्पणे  
शिरो हृषीकेश पदाभिवन्दने ।  
कामं च दास्ये न तु कामकाम्यया  
यथोत्तमश्लोक जनाश्रया रतिः ॥ २० ॥  
एवं सदा कर्मकलापमात्मनः  
परेऽधियज्ञे भगवत्यधोक्षजे ।  
सर्वात्मभावं विदधन्महीमिमां  
तन्निष्ठविप्राभिहितः शशास ह ॥ २१ ॥  
ईजेऽश्वमेधैरधियज्ञमीश्वरं  
महाविभूत्योपचिताङ्गदक्षिणैः ।  
ततैर्वसिष्ठासितगौतमादिभिः  
धन्वन्यभिस्रोतमसौ सरस्वतीम् ॥ २२ ॥  
यस्य क्रतुषु गीर्वाणैः सदस्या ऋत्विजो जनाः ।  
तुल्यरूपाः चानिमिषा व्यदृश्यन्त सुवाससः ॥ २३ ॥  
स्वर्गो न प्रार्थितो यस्य मनुजैः अमरप्रियः ।  
श्रृण्वद्भिः उपगायद्‌भिः उत्तमश्लोकचेष्टितम् ॥ २४ ॥  
समर्द्धयन्ति तान् कामाः स्वाराज्यपरिभाविताः ।  
दुर्लभा नापि सिद्धानां मुकुन्दं हृदि पश्यतः ॥ २५ ॥  
स इत्थं भक्तियोगेन तपोयुक्तेन पार्थिवः ।  
स्वधर्मेण हरिं प्रीणन् सङ्गान् सर्वान् शनैर्जहौ ॥ २६ ॥  
गृहेषु दारेषु सुतेषु बन्धुषु  
द्विपोत्तमस्यन्दन वाजिवस्तुषु ।  
अक्षय्यरत्नाभरणाम्बरादिषु  
अनन्तकोशेषु अकरोत् असन् मतिम् ॥ २७ ॥  
तस्मा अदाद् हरिश्चक्रं प्रत्यनीक-भयावहम् ।  
एकान्तभक्तिभावेन प्रीतो भृत्याभिरक्षणम् ॥ २८ ॥  
आरिराधयिषुः कृष्णं महिष्या तुल्यशीलया ।  
युक्तः सांवत्सरं वीरो दधार द्वादशीव्रतम् ॥ २९ ॥  
व्रतान्ते कार्तिके मासि त्रिरात्रं समुपोषितः ।  
स्नातः कदाचित् कालिन्द्यां हरिं मधुवनेऽर्चयत् ॥ ३० ॥  
महाभिषेकविधिना सर्वोपस्करसम्पदा ।  
अभिषिच्याम्बराकल्पैः गन्धमाल्यार्हणादिभिः ॥ ३१ ॥  
तद्गतान्तरभावेन पूजयामास केशवम् ।  
ब्राह्मणांश्च महाभागान् सिद्धार्थानपि भक्तितः ॥ ३२ ॥  
गवां रुक्मविषाणीनां रूप्याङ्‌घ्रीणां सुवाससाम् ।  
पयःशीलवयोरूप वत्सोपस्करसम्पदाम् ॥ ३३ ॥  
प्राहिणोत् साधुविप्रेभ्यो गृहेषु न्यर्बुदानि षट् ।  
भोजयित्वा द्विजानग्रे स्वाद्वन्नं गुणवत्तमम् ॥ ३४ ॥  
लब्धकामैः अनुज्ञातः पारणायोपचक्रमे ।  
तस्य तर्ह्यतिथिः साक्षात् दुर्वासा भगवानभूत् ॥ ३५ ॥  
तं आनर्चातिथिं भूपः प्रत्युत्थान् आसनार्हणैः ।  
ययाचेऽभ्यवहाराय पादमूलमुपागतः ॥ ३६ ॥  
प्रतिनन्द्य स तां याच्ञां कर्तुमावश्यकं गतः ।  
निममज्ज बृहद् ध्यायन् कालिन्दीसलिले शुभे ॥ ३७ ॥  
मुहूर्तार्धावशिष्टायां द्वादश्यां पारणं प्रति ।  
चिन्तयामास धर्मज्ञो द्विजैः तद् धर्मसङ्कटे ॥ ३८ ॥  
ब्राह्मणातिक्रमे दोषो द्वादश्यां यदपारणे ।  
यत्कृत्वा साधु मे भूयाद् अधर्मो वा न मां स्पृशेत् ॥ ३९ ॥  
अम्भसा केवलेनाथ करिष्ये व्रतपारणम् ।  
आहुरब्भक्षणं विप्रा हि अशितं नाशितं च तत् ॥ ४० ॥  
इत्यपः प्राश्य राजर्षिः चिन्तयन् मनसाच्युतम् ।  
प्रत्यचष्ट कुरुश्रेष्ठ द्विज आगमनमेव सः ॥ ४१ ॥  
दुर्वासा यमुनाकूलात् कृत आवश्यक आगतः ।  
राज्ञाभिनन्दितस्तस्य बुबुधे चेष्टितं धिया ॥ ४२ ॥  
मन्युना प्रचलद्गात्रो भ्रुकुटीकुटिलाननः ।  
बुभुक्षितश्च सुतरां कृताञ्जलिमभाषत ॥ ४३ ॥  
अहो अस्य नृशंसस्य श्रियोन्मत्तस्य पश्यत ।  
धर्मव्यतिक्रमं विष्णोः अभक्तस्य ईशमानिनः ॥ ४४ ॥  
यो मां अतिथिं आयातं आतिथ्येन निमन्त्र्य च ।  
अदत्त्वा भुक्तवान् तस्य सद्यस्ते दर्शये फलम् ॥ ४५ ॥  
एवं ब्रुवाण उत्कृत्य जटां रोषप्रदीपितः ।  
तया स निर्ममे तस्मै कृत्यां कालानलोपमाम् ॥ ४६ ॥  
तां आपतन्तीं ज्वलतीं असिहस्तां पदा भुवम् ।  
वेपयन्तीं समुद्वीक्ष्य न चचाल पदान्नृपः ॥ ४७ ॥  
प्राग् दिष्टं भृत्यरक्षायां पुरुषेण महात्मना ।  
ददाह कृत्यां तां चक्रं क्रुद्धाहिमिव पावकः ॥ ४८ ॥  
तद् अभिद्रवद् उद्वीक्ष्य स्वप्रयासं च निष्फलम् ।  
दुर्वासा दुद्रुवे भीतो दिक्षु प्राणपरीप्सया ॥ ४९ ॥  
तमन्वधावद्भगवद्रथाङ्गं  
दावाग्निः उद्धूतशिखो यथाहिम् ।  
तथानुषक्तं मुनिरीक्षमाणो  
गुहां विविक्षुः प्रससार मेरोः ॥ ५० ॥  
दिशो नभः क्ष्मां विवरान् समुद्रान्  
लोकान् सपालान् त्रिदिवं गतः सः ।  
यतो यतो धावति तत्र तत्र  
सुदर्शनं दुष्प्रसहं ददर्श ॥ ५१ ॥  
अलब्धनाथः स सदा कुतश्चित्  
सन्त्रस्तचित्तोऽरणमेषमाणः ।  
देवं विरिञ्चं समगाद्विधातः  
त्राह्यात्मयोनेऽजिततेजसो माम् ॥ ५२ ॥  
श्रीब्रह्मोवाच ।  
स्थानं मदीयं सहविश्वमेतत्  
क्रीडावसाने द्विपरार्धसञ्ज्ञे ।  
भ्रूभङ्गमात्रेण हि सन्दिधक्षोः  
कालात्मनो यस्य तिरोभविष्यति ॥ ५३ ॥  
अहं भवो दक्षभृगुप्रधानाः  
प्रजेशभूतेश सुरेशमुख्याः ।  
सर्वे वयं यत् नियमं प्रपन्ना  
मूर्ध्न्यर्पितं लोकहितं वहामः ॥ ५४ ॥  
प्रत्याख्यातो विरिञ्चेन विष्णुचक्रोपतापितः ।  
दुर्वासाः शरणं यातः शर्वं कैलासवासिनम् ॥ ५५ ॥  
श्रीरुद्र उवाच ।  
वयं न तात प्रभवाम भूम्नि  
यस्मिन् परेऽन्येऽप्यजजीवकोशाः ।  
भवन्ति काले न भवन्ति हीदृशाः  
सहस्रशो यत्र वयं भ्रमामः ॥ ५६ ॥  
अहं सनत्कुमारश्च नारदो भगवानजः ।  
कपिलो अपान्तरतमो देवलो धर्म आसुरिः ॥ ५७ ॥  
मरीचिप्रमुखाश्चान्ये सिद्धेशाः पारदर्शनाः ।  
विदाम न वयं सर्वे यन्मायां माययाऽऽवृताः ॥ ५८ ॥  
तस्य विश्वेश्वरस्येदं शस्त्रं दुर्विषहं हि नः ।  
तमेवं शरणं याहि हरिस्ते शं विधास्यति ॥ ५९ ॥  
ततो निराशो दुर्वासाः पदं भगवतो ययौ ।  
वैकुण्ठाख्यं यदध्यास्ते श्रीनिवासः श्रिया सह ॥ ६० ॥  
सन्दह्यमानोऽजितशस्त्रवह्निना  
तत्पादमूले पतितः सवेपथुः ।  
आहाच्युतानन्त सदीप्सित प्रभो  
कृतागसं माव हि विश्वभावन ॥ ६१ ॥  
अजानता ते परमानुभावं  
कृतं मयाघं भवतः प्रियाणाम् ।  
विधेहि तस्यापचितिं विधातः  
मुच्येत यन्नाम्न्युदिते नारकोऽपि ॥ ६२ ॥  
श्रीभगवानुवाच ।  
अहं भक्तपराधीनो हि अस्वतन्त्र इव द्विज ।  
साधुभिर्ग्रस्तहृदयो भक्तैर्भक्तजनप्रियः ॥ ६३ ॥  
नाहं आत्मानमाशासे मद्भक्तैः साधुभिर्विना ।  
श्रियं चात्यन्तिकीं ब्रह्मन् येषां गतिः अहं परा ॥ ६४ ॥  
ये दारागारपुत्राप्तान् प्राणान् वित्तमिमं परम् ।  
हित्वा मां शरणं याताः कथं तान् त्यक्तुमुत्सहे ॥ ६५ ॥  
मयि निर्बद्धहृदयाः साधवः समदर्शनाः ।  
वशीकुर्वन्ति मां भक्त्या सत्स्त्रियः सत्पतिं यथा ॥ ६६ ॥  
मत्सेवया प्रतीतं च सालोक्यादि चतुष्टयम् ।  
नेच्छन्ति सेवया पूर्णाः कुतोऽन्यत् कालविद्रुतम् ॥ ६७ ॥  
साधवो हृदयं मह्यं साधूनां हृदयं त्वहम् ।  
मदन्यत् ते न जानन्ति नाहं तेभ्यो मनागपि ॥ ६८ ॥  
उपायं कथयिष्यामि तव विप्र श्रृणुष्व तत् ।  
अयं ह्यात्माभिचारस्ते यतस्तं याहि मा चिरम् ।  
साधुषु प्रहितं तेजः प्रहर्तुः कुरुतेऽशिवम् ॥ ६९ ॥  
तपो विद्या च विप्राणां निःश्रेयसकरे उभे ।  
ते एव दुर्विनीतस्य कल्पेते कर्तुरन्यथा ॥ ७० ॥  
ब्रह्मन् तद् गच्छ भद्रं ते नाभागतनयं नृपम् ।  
क्षमापय महाभागं ततः शान्तिर्भविष्यति ॥ ७१ ॥  
इति श्रीमद्भागवते महापुराणे पारमहंस्यां  
संहितायां नवमस्कन्धे चतुर्थोऽध्यायः ॥ ४ ॥  
हरिः ॐ तत्सत् श्रीकृष्णार्पणमस्तु ॥