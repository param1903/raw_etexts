---
title: ००४

---
श्रीशुक उवाच –  
(अनुष्टुप्)  
कालस्ते परमाण्वादिः द्विपरार्धावधिर्नृप ।  
कथितो युगमानं च श्रृणु कल्पलयावपि ॥ १ ॥  
चतुर्युगसहस्रं तु ब्रह्मणो दिनमुच्यते ।  
स कल्पो यत्र मनवः चतुर्दश विशाम्पते ॥ २ ॥  
तदन्ते प्रलयस्तावान् ब्राह्मी रात्रिरुदाहृता ।  
त्रयो लोका इमे तत्र कल्पन्ते प्रलयाय हि ॥ ॥  
एष नैमित्तिकः प्रोक्तः प्रलयो यत्र विश्वसृक् ।  
शेतेऽनन्तासनो विश्वं आत्मसात् कृत्य चात्मभूः ॥ ४ ॥  
द्विपरार्धे त्वतिक्रान्ते ब्रह्मणः परमेष्ठिनः ।  
तदा प्रकृतयः सप्त कल्पन्ते प्रलयाय वै ॥ ५ ॥  
एष प्राकृतिको राजन् प्रलयो यत्र लीयते ।  
अण्डकोषस्तु सङ्‌घातो विघाट उपसादिते ॥ ६ ॥  
पर्जन्यः शतवर्षाणि भूमौ राजन्न वर्षति ।  
तदा निरन्ने ह्यन्योन्यं भक्ष्यमाणाः क्षुधार्दिताः ॥ ७ ॥  
क्षयं यास्यन्ति शनकैः कालेनोपद्रुताः प्रजाः ।  
सामुद्रं दैहिकं भौमं रसं सांवर्तको रविः ॥ ८ ॥  
रश्मिभिः पिबते घोरैः सर्वं नैव विमुञ्चति  
ततः संवर्तको वह्निः सङ्‌कर्षणमुखोत्थितः ॥ ९ ॥  
दहत्यनिलवेगोत्थः शून्यान् भूविवरानथ ।  
उपर्यधः समन्ताच्च शिखाभिर्वह्निसूर्ययोः ॥ १० ॥  
दह्यमानं विभात्यण्डं दग्धगोमयपिण्डवत् ।  
ततः प्रचण्डपवनो वर्षाणामधिकं शतम् ॥ ११ ॥  
परः सांवर्तको वाति धूम्रं खं रजसाऽऽवृतम् ।  
ततो मेघकुलान्यङ्‌ग चित्र वर्णान्यनेकशः ॥ १२ ॥  
शतं वर्षाणि वर्षन्ति नदन्ति रभसस्वनैः ।  
तत एकोदकं विश्वं ब्रह्माण्डविवरान्तरम् ॥ १३ ॥  
तदा भूमेर्गन्धगुणं ग्रसन्त्याप उदप्लवे ।  
ग्रस्तगन्धा तु पृथिवी प्रलयत्वाय कल्पते ॥ १४ ॥  
अपां रसमथो तेजः ता लीयन्तेऽथ नीरसाः ।  
ग्रसते तेजसो रूपं वायुस्तद्रहितं तदा ॥ १५ ॥  
लीयते चानिले तेजो वायोः खं ग्रसते गुणम् ।  
स वै विशति खं राजन् ततश्च नभसो गुणम् ॥ १६ ॥  
शब्दं ग्रसति भूतादिः नभस्तमनु लीयते ।  
तैजसश्चेन्द्रियाण्यङ्‌ग देवान्वैकारिको गुणैः ॥ १७ ॥  
महान् ग्रसत्यहङ्‌कारं गुणाः सत्त्वादयश्च तम् ।  
ग्रसतेऽव्याकृतं राजन् गुणान् कालेन चोदितम् ॥ १८ ॥  
न तस्य कालावयवैः परिणामादयो गुणाः ।  
अनाद्यनन्तमव्यक्तं नित्यं कारणमव्ययम् ॥ १९ ॥  
(मिश्र-११)  
न यत्र वाचो न मनो न सत्त्वं  
तमो रजो वा महदादयोऽमी ।  
न प्राणबुद्धीन्द्रियदेवता वा  
न सन्निवेशः खलु लोककल्पः ॥ २० ॥  
न स्वप्नजाग्रन्न च तत्सुषुप्तं  
न खं जलं भूरनिलोऽग्निरर्कः ।  
संसुप्तवत् शून्यवदप्रतर्क्यं  
तन्मूलभूतं पदमामनन्ति ॥ २१ ॥  
(अनुष्टुप्)  
लयः प्राकृतिको ह्येष पुरुषाव्यक्तयोर्यदा ।  
शक्तयः सम्प्रलीयन्ते विवशाः कालविद्रुताः ॥ २२ ॥  
बुद्धीन्द्रियार्थरूपेण ज्ञानं भाति तदाश्रयम् ।  
दृश्यत्वाव्यतिरेकाभ्यां आद्यन्तवदवस्तु यत् ॥ २३ ॥  
दीपश्चक्षुश्च रूपं च ज्योतिषो न पृथग्भवेत् ।  
एवं धीः खानि मात्राश्च न स्युरन्यतमादृतात् ॥ २४ ॥  
बुद्धेर्जागरणं स्वप्नः सुषुप्तिरिति चोच्यते ।  
मायामात्रमिदं राजन् नानात्वं प्रत्यगात्मनि ॥ २५ ॥  
यथा जलधरा व्योम्नि भवन्ति न भवन्ति च ।  
ब्रह्मणीदं तथा विश्वमवयव्युदयाप्ययात् ॥ २६ ॥  
सत्यं ह्यवयवः प्रोक्तः सर्वावयविनामिह ।  
विनार्थेन प्रतीयेरन् पटस्येवाङ्‌ग तन्तवः ॥ २७ ॥  
यत्सामान्यविशेषाभ्यां उपलभ्येत स भ्रमः ।  
अन्योन्यापाश्रयात् सर्वमाद्यन्तवदवस्तु यत् ॥ २८ ॥  
विकारः ख्यायमानोऽपि प्रत्यगात्मानमन्तरा ।  
न निरूप्योऽस्त्यणुरपि स्याच्चेच्चित्सम आत्मवत् ॥ २९ ॥  
न हि सत्यस्य नानात्वमविद्वान्यदि मन्यते ।  
नानात्वं छिद्रयोर्यद्वत् ज्योतिषोर्वातयोरिव ॥ ३० ॥  
(मिश्र-१२)  
यथा हिरण्यं बहुधा समीयते  
नृभिः क्रियाभिर्व्यवहारवर्त्मसु ।  
एवं वचोभिर्भगवानधोक्षजो  
व्याख्यायते लौकिकवैदिकैर्जनैः ॥ ३१ ॥  
यथा घनोऽर्कप्रभवोऽर्कदर्शितो  
ह्यर्कांशभूतस्य च चक्षुषस्तमः ।  
एवं त्वहं ब्रह्मगुणस्तदीक्षितो  
ब्रह्मांशकस्यात्मन आत्मबन्धनः ॥ ३२ ॥  
घनो यदार्कप्रभवो विदीर्यते  
चक्षुः स्वरूपं रविमीक्षते तदा ।  
यदा ह्यहङ्‌कार उपाधिरात्मनो  
जिज्ञासया नश्यति तर्ह्यनुस्मरेत् ॥ ३३ ॥  
यदैवमेतेन विवेकहेतिना  
मायामयाहङ्‌करणात्मबन्धनम् ।  
छित्त्वाच्युतात्मानुभवोऽवतिष्ठते  
तमाहुरात्यन्तिकमङ्‌ग सम्प्लवम् ॥ ३४ ॥  
(अनुष्टुप्)  
नित्यदा सर्वभूतानां ब्रह्मादीनां परन्तप ।  
उत्पत्तिप्रलयौ एके सूक्ष्मज्ञाः सम्प्रचक्षते ॥ ३५ ॥  
कालस्रोतोजवेनाशु ह्रियमाणस्य नित्यदा ।  
परिणामिनामवस्थास्ता जन्मप्रलयहेतवः ॥ ३६ ॥  
अनाद्यन्तवतानेन कालेनेश्वरमूर्तिना ।  
अवस्था नैव दृश्यन्ते वियति ज्योतिषामिव ॥ ३७ ॥  
नित्यो नैमित्तिकश्चैव तथा प्राकृतिको लयः ।  
आत्यन्तिकश्च कथितः कालस्य गतिरीदृशी ॥ ३८ ॥  
(मिश्र-११)  
एताः कुरुश्रेष्ठ जगद्विधातुः  
नारायणस्याखिलसत्त्वधाम्नः ।  
लीलाकथास्ते कथिताः समासतः  
कार्त्स्न्येन नाजोऽप्यभिधातुमीशः ॥ ३९ ॥  
(वसन्ततिलका)  
संसारसिन्धुमतिदुस्तरमुत्तितीर्षोः  
नान्यः प्लवो भगवतः पुरुषोत्तमस्य ।  
लीलाकथारसनिषेवणमन्तरेण  
पुंसो भवेद्विविधदुःखदवार्दितस्य ॥ ४० ॥  
(अनुष्टुप्)  
पुराणसंहितामेताम् ऋषिर्नारायणोऽव्ययः ।  
नारदाय पुरा प्राह कृष्णद्वैपायनाय सः ॥ ४१ ॥  
स वै मह्यं महाराज भगवान् बादरायणः ।  
इमां भागवतीं प्रीतः संहितां वेदसम्मिताम् ॥ ४२ ॥  
इमां वक्ष्यत्यसौ सूत ऋषिभ्यो नैमिषालये ।  
दीर्घसत्रे कुरुश्रेष्ठ सम्पृष्टः शौनकादिभिः ॥ ४३ ॥  
इति श्रीमद्भागवते महापुराणे पारमहंस्यां  
संहितायां द्वादशस्कन्धे चतुर्थोऽध्यायः ॥ ४ ॥  
हरिः ॐ तत्सत् श्रीकृष्णार्पणमस्तु ॥