---
title: ०१२

---
श्रीमद्‌भागवत महापुराण  
अष्टमः स्कन्धः - द्वादशोऽध्यायः  
भगवतो मोहिनीरूपं दृष्ट्वा महादेवस्य मोहः -  
श्रीबादरायणिरुवाच -   
(अनुष्टुप्)   
वृषध्वजो निशम्येदं योषिद् रूपेण दानवान् ।   
मोहयित्वा सुरगणान् हरिः सोममपाययत् ॥ १ ॥   
वृषमारुह्य गिरिशः सर्वभूतगणैर्वृतः ।   
सह देव्या ययौ द्रष्टुं यत्रास्ते मधुसूदनः ॥ २ ॥   
सभाजितो भगवता सादरं सोमया भवः ।   
सूपविष्ट उवाचेदं प्रतिपूज्य स्मयन्हरिम् ॥ ३ ॥   
श्रीमहादेव उवाच -   
देवदेव जगद्व्यापिन् जगदीश जगन्मय ।   
सर्वेषामपि भावानां त्वमात्मा हेतुरीश्वरः ॥ ४ ॥   
आद्यन्तौ अस्य यन्मध्यं इदं अन्यदहं बहिः ।   
यतोऽव्ययस्य नैतानि तत्सत्यं ब्रह्म चिद्भवान् ॥ ५ ॥   
तवैव चरणाम्भोजं श्रेयस्कामा निराशिषः ।   
विसृज्योभयतः सङ्गं मुनयः समुपासते ॥ ६ ॥   
त्वं ब्रह्म पूर्णममृतं विगुणं विशोकं   
आनन्दमात्रमविकारमनन्यदन्यत् ।   
विश्वस्य हेतुरुदयस्थितिसंयमानां   
आत्मेश्वरश्च तदपेक्षतयानपेक्षः ॥ ७ ॥   
एकस्त्वमेव सदसद् द्वयमद्वयं च   
स्वर्णं कृताकृतमिवेह न वस्तुभेदः ।   
अज्ञानतस्त्वयि जनैर्विहितो विकल्पो ।   
यस्माद् गुणव्यतिकरो निरुपाधिकस्य ॥ ८ ॥   
त्वां ब्रह्म केचिदवयन्त्युत धर्ममेके   
एके परं सदसतोः पुरुषं परेशम् ।   
अन्येऽवयन्ति नवशक्तियुतं परं त्वां   
केचिन्महापुरुषमव्ययमात्मतन्त्रम् ॥ ९ ॥   
नाहं परायुरृषयो न मरीचिमुख्या   
जानन्ति यद्विरचितं खलु सत्त्वसर्गाः ।   
यन्मायया मुषितचेतस ईश दैत्य   
मर्त्यादयः किमुत शश्वदभद्रवृत्ताः ॥ १० ॥   
स त्वं समीहितमदः स्थितिजन्मनाशं   
भूतेहितं च जगतो भवबन्धमोक्षौ ।   
वायुर्यथा विशति खं च चराचराख्यं   
सर्वं तदात्मकतयावगमोऽवरुन्त्से ॥ ११ ॥   
(अनुष्टुप्)   
अवतारा मया दृष्टा रममाणस्य ते गुणैः ।   
सोऽहं तद् द्रष्टुमिच्छामि यत्ते योषिद् वपुर्धृतम् ॥ १२ ॥   
येन सम्मोहिता दैत्याः पायिताश्चामृतं सुराः ।   
तद् दिदृक्षव आयाताः परं कौतूहलं हि नः ॥ १३ ॥   
श्रीशुक उवाच -   
एवं अभ्यर्थितो विष्णुः भगवान् शूलपाणिना ।   
प्रहस्य भावगम्भीरं गिरिशं प्रत्यभाषत ॥ १४ ॥   
श्रीभगवानुवाच -   
कौतूहलाय दैत्यानां योषिद्वेषो मया कृतः ।   
पश्यता सुरकार्याणि गते पीयूषभाजने ॥ १५ ॥   
तत्तेऽहं दर्शयिष्यामि दिदृक्षोः सुरसत्तम ।   
कामिनां बहु मन्तव्यं सङ्कल्पप्रभवोदयम् ॥ १६ ॥   
श्रीशुक उवाच -   
इति ब्रुवाणो भगवान् तत्रैवान्तरधीयत ।   
सर्वतश्चारयन् चक्षुः भव आस्ते सहोमया ॥ १७ ॥   
ततो ददर्शोपवने वरस्त्रियं   
विचित्रपुष्पारुणपल्लवद्रुमे ।   
विक्रीडतीं कन्दुकलीलया लसद्   
दुकूलपर्यस्तनितम्बमेखलाम् ॥ १८ ॥   
आवर्तनोद्वर्तनकम्पितस्तन   
प्रकृष्टहारोरुभरैः पदे पदे ।   
प्रभज्यमानामिव मध्यतश्चलउ   
पदप्रवालं नयतीं ततस्ततः ॥ १९ ॥   
दिक्षु भ्रमत्कन्दुकचापलैर्भृशं   
प्रोद्विग्नतारायतलोललोचनाम् ।   
स्वकर्णविभ्राजितकुण्डलोल्लसत्   
कपोलनीलालकमण्डिताननाम् ॥ २० ॥   
श्लथद् दुकूलं कबरीं च विच्युतां   
सन्नह्यतीं वामकरेण वल्गुना ।   
विनिघ्नतीमन्यकरेण कन्दुकं   
विमोहयन्तीं जगदात्ममायया ॥ २१ ॥   
तां वीक्ष्य देव इति कन्दुकलीलयेषद्   
व्रीडास्फुटस्मितविसृष्टकटाक्षमुष्टः ।   
स्त्रीप्रेक्षणप्रतिसमीक्षणविह्वलात्मा   
नात्मानमन्तिक उमां स्वगणांश्च वेद ॥ २२ ॥   
तस्याः कराग्रात्स तु कन्दुको यदा   
गतो विदूरं तमनुव्रजत्स्त्रियाः ।   
वासः ससूत्रं लघु मारुतोऽहरद्   
भवस्य देवस्य किलानुपश्यतः ॥ २३ ॥   
(अनुष्टुप्)   
एवं तां रुचिरापाङ्‌गीं दर्शनीयां मनोरमाम् ।   
दृष्ट्वा तस्यां मनश्चक्रे विषज्जन्त्यां भवः किल ॥ २४ ॥   
तयापहृतविज्ञानः तत्कृतस्मरविह्वलः ।   
भवान्या अपि पश्यन्त्या गतह्रीस्तत्पदं ययौ ॥ २५ ॥   
सा तं आयान्तमालोक्य विवस्त्रा व्रीडिता भृशम् ।   
निलीयमाना वृक्षेषु हसन्ती नान्वतिष्ठत ॥ २६ ॥   
तां अन्वगच्छद् भगवान् भवः प्रमुषितेन्द्रियः ।   
कामस्य च वशं नीतः करेणुमिव यूथपः ॥ २७ ॥   
सोऽनुव्रज्यातिवेगेन गृहीत्वानिच्छतीं स्त्रियम् ।   
केशबन्ध उपानीय बाहुभ्यां परिषस्वजे ॥ २८ ॥   
सोपगूढा भगवता करिणा करिणी यथा ।   
इतस्ततः प्रसर्पन्ती विप्रकीर्णशिरोरुहा ॥ २९ ॥   
आत्मानं मोचयित्वाङ्‌ग सुरर्षभभुजान्तरात् ।   
प्राद्रवत्सा पृथुश्रोणी माया देवविनिर्मिता ॥ ३० ॥   
तस्यासौ पदवीं रुद्रो विष्णोरद्भुतकर्मणः ।   
प्रत्यपद्यत कामेन वैरिणेव विनिर्जितः ॥ ३१ ॥   
तस्यानुधावतो रेतः चस्कन्दामोघरेतसः ।   
शुष्मिणो यूथपस्येव वासितामनुधावतः ॥ ३२ ॥   
यत्र यत्रापतन् मह्यां रेतस्तस्य महात्मनः ।   
तानि रूप्यस्य हेम्नश्च क्षेत्राण्यासन् महीपते ॥ ३३ ॥   
सरित्सरःसु शैलेषु वनेषु उपवनेषु च ।   
यत्र क्व चासन् ऋषयः तत्र सन्निहितो हरः ॥ ३४ ॥   
स्कन्ने रेतसि सोऽपश्यत् आत्मानं देवमायया ।   
जडीकृतं नृपश्रेष्ठ सन्न्यवर्तत कश्मलात् ॥ ३५ ॥   
अथ अवगतमाहात्म्य आत्मनो जगदात्मनः ।   
अपरिज्ञेयवीर्यस्य न मेने तदु हाद्भुतम् ॥ ३६ ॥   
तमविक्लवमव्रीडं आलक्ष्य मधुसूदनः ।   
उवाच परमप्रीतो बिभ्रत् स्वां पौरुषीं तनुम् ॥ ३७ ॥   
श्रीभगवानुवाच -   
दिष्ट्या त्वं विबुधश्रेष्ठ स्वां निष्ठां आत्मना स्थितः ।   
यन्मे स्त्रीरूपया स्वैरं मोहितोऽप्यङ्‌ग मायया ॥ ३८ ॥   
को नु मेऽतितरेन्मायां विषक्तस्त्वदृते पुमान् ।   
तान् तान् विसृजतीं भावान् दुस्तरामकृतात्मभिः ॥ ३९ ॥   
सेयं गुणमयी माया न त्वां अभिभविष्यति ।   
मया समेता कालेन कालरूपेण भागशः ॥ ४० ॥   
श्रीशुक उवाच -   
एवं भगवता राजन् श्रीवत्साङ्केन सत्कृतः ।   
आमन्त्र्य तं परिक्रम्य सगणः स्वालयं ययौ ॥ ४१ ॥   
आत्मांशभूतां तां मायां भवानीं भगवान् भवः ।   
शंसतां ऋषिमुख्यानां प्रीत्याचष्टाथ भारत ॥ ४२ ॥   
अयि व्यपश्यस्त्वमजस्य मायां   
परस्य पुंसः परदेवतायाः ।   
अहं कलानां ऋषभो विमुह्ये   
ययावशोऽन्ये किमुतास्वतन्त्राः ॥ ४३ ॥   
यं मां अपृच्छस्त्वमुपेत्य योगात्   
समासहस्रान्त उपारतं वै ।   
स एष साक्षात्पुरुषः पुराणो   
न यत्र कालो विशते न वेदः ॥ ४४ ॥   
श्रीशुक उवाच -   
इति तेऽभिहितस्तात विक्रमः शारङ्गधन्वनः ।   
सिन्धोर्निर्मथने येन धृतः पृष्ठे महाचलः ॥ ४५ ॥   
एतन्मुहुः कीर्तयतोऽनुश्रृण्वतो   
न रिष्यते जातु समुद्यमः क्वचित् ।   
यदुत्तमश्लोकगुणानुवर्णनं   
समस्तसंसारपरिश्रमापहम् ॥ ४६ ॥   
असद् अविषयमङ्‌घ्रिं भावगम्यं प्रपन्नान्   
अमृतममरवर्यानाशयत् सिन्धुमथ्यम् ।   
कपटयुवतिवेषो मोहयन् यः सुरारीन्   
तमहमुपसृतानां कामपूरं नतोऽस्मि ॥ ४७ ॥   
इति श्रीमद्‌भागवते महापुराणे पारमहंस्यां संहितायां   
अष्टमस्कन्धे शङ्करमोहनं द्वादशोध्याऽयः ॥ १२ ॥   
हरिः ॐ तत्सत् श्रीकृष्णार्पणमस्तु ॥ 