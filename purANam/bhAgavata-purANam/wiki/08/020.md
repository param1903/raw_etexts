---
title: ०२०

---
श्रीमद्‌भागवत महापुराण  
अष्टमः स्कन्धः - विंशोऽध्यायः  
बलिकर्तृकं पदत्रयमितभूमिदानं भगवतो विराड्‌रूपग्रहणं च -  
श्रीशुक उवाच -   
(अनुष्टुप्)   
बलिरेवं गृहपतिः कुलाचार्येण भाषितः ।   
तूष्णीं भूत्वा क्षणं राजन् उवाचावहितो गुरुम् ॥ १ ॥   
श्रीबलिरुवाच -   
सत्यं भगवता प्रोक्तं धर्मोऽयं गृहमेधिनाम् ।   
अर्थं कामं यशो वृत्तिं यो न बाधेत कर्हिचित् ॥ २ ॥   
स चाहं वित्तलोभेन प्रत्याचक्षे कथं द्विजम् ।   
प्रतिश्रुत्य ददामीति प्राह्रादिः कितवो यथा ॥ ३ ॥   
न ह्यसत्यात्परोऽधर्म इति होवाच भूरियम् ।   
सर्वं सोढुमलं मन्ये ऋतेऽलीकपरं नरम् ॥ ४ ॥   
नाहं बिभेमि निरयान् नाधन्यादसुखार्णवात् ।   
न स्थानच्यवनान् मृत्योः यथा विप्रप्रलम्भनात् ॥ ५ ॥   
यद् यद्धास्यति लोकेऽस्मिन् सम्परेतं धनादिकम् ।   
तस्य त्यागे निमित्तं किं विप्रस्तुष्येन्न तेन चेत् ॥ ६ ॥   
श्रेयः कुर्वन्ति भूतानां साधवो दुस्त्यजासुभिः ।   
दध्यङ्‌गशिबिप्रभृतयः को विकल्पो धरादिषु ॥ ७ ॥   
यैरियं बुभुजे ब्रह्मन् दैत्येन्द्रैरनिवर्तिभिः ।   
तेषां कालोऽग्रसीत् लोकान् न यशोऽधिगतं भुवि ॥ ८ ॥   
सुलभा युधि विप्रर्षे हिइ, अनिवृत्तास्तनुत्यजः ।   
न तथा तीर्थ आयाते श्रद्धया ये धनत्यजः ॥ ९ ॥   
मनस्विनः कारुणिकस्य शोभनं   
यदर्थिकामोपनयेन दुर्गतिः ।   
कुतः पुनर्ब्रह्मविदां भवादृशां   
ततो वटोरस्य ददामि वाञ्छितम् ॥ १० ॥   
यजन्ति यज्ञं क्रतुभिर्यमादृता   
भवन्त आम्नायविधानकोविदाः ।   
स एव विष्णुर्वरदोऽस्तु वा परो   
दास्याम्यमुष्मै क्षितिमीप्सितां मुने ॥ ११ ॥   
(अनुष्टुप्)   
यद्यपि असौ अधर्मेण मां बध्नीयाद् अनागसम् ।   
तथाप्येनं न हिंसिष्ये भीतं ब्रह्मतनुं रिपुम् ॥ १२ ॥   
एष वा उत्तमश्लोको न जिहासति यद् यशः ।   
हत्वा मैनां हरेद् युद्धे शयीत निहतो मया ॥ १३ ॥   
श्रीशुक उवाच -   
एवं अश्रद्धितं शिष्यं अनादेशकरं गुरुः ।   
शशाप दैवप्रहितः सत्यसन्धं मनस्विनम् ॥ १४ ॥   
दृढं पण्डितमान्यज्ञः स्तब्धोऽस्यस्मद् उपेक्षया ।   
मच्छासनातिगो यस्त्वं अचिराद्भ्रश्यसे श्रियः ॥ १५ ॥   
एवं शप्तः स्वगुरुणा सत्यान्न चलितो महान् ।   
वामनाय ददौ एनां अर्चित्वोदकपूर्वकम् ॥ १६ ॥   
विन्ध्यावलिस्तदागत्य पत्नी जालकमालिनी ।   
आनिन्ये कलशं हैमं अवनेजन्यपां भृतम् ॥ १७ ॥   
यजमानः स्वयं तस्य श्रीमत्पादयुगं मुदा ।   
अवनिज्यावहन्मूर्ध्नि तदपो विश्वपावनीः ॥ १८ ॥   
तदासुरेन्द्रं दिवि देवतागणा   
गन्धर्वविद्याधरसिद्धचारणाः ।   
तत्कर्म सर्वेऽपि गृणन्त आर्जवं   
प्रसूनवर्षैर्ववृषुर्मुदान्विताः ॥ १९ ॥   
नेदुर्मुहुर्दुन्दुभयः सहस्रशो   
गन्धर्वकिम्पूरुषकिन्नरा जगुः ।   
मनस्विनानेन कृतं सुदुष्करं   
विद्वानदाद्यद्रिपवे जगत्त्रयम् ॥ २० ॥   
तद्वामनं रूपमवर्धताद्भुतं   
हरेरनन्तस्य गुणत्रयात्मकम् ।   
भूः खं दिशो द्यौर्विवराः पयोधयः   
तिर्यङ्‌नृदेवा ऋषयो यदासत ॥ २१ ॥   
काये बलिस्तस्य महाविभूतेः   
सहर्त्विगाचार्यसदस्य एतत् ।   
ददर्श विश्वं त्रिगुणं गुणात्मके   
भूतेन्द्रियार्थाशयजीवयुक्तम् ॥ २२ ॥   
रसामचष्टाङ्‌घ्रितलेऽथ पादयोः   
महीं महीध्रान्पुरुषस्य जङ्घयोः ।   
पतत्त्रिणो जानुनि विश्वमूर्तेः   
ऊर्वोर्गणं मारुतमिन्द्रसेनः ॥ २३ ॥   
सन्ध्यां विभोर्वाससि गुह्य ऐक्षत्   
प्रजापतीन्जघने आत्ममुख्यान् ।   
नाभ्यां नभः कुक्षिषु सप्तसिन्धून्   
उरुक्रमस्योरसि चर्क्षमालाम् ॥ २४ ॥   
हृद्यङ्ग धर्मं स्तनयोर्मुरारेः   
ऋतं च सत्यं च मनस्यथेन्दुम् ।   
श्रियं च वक्षस्यरविन्दहस्तां   
कण्ठे च सामानि समस्तरेफान् ॥ २५ ॥   
इन्द्रप्रधानानमरान्भुजेषु   
तत्कर्णयोः ककुभो द्यौश्च मूर्ध्नि ।   
केशेषु मेघान्छ्वसनं नासिकायां   
अक्ष्णोश्च सूर्यं वदने च वह्निम् ॥ २६ ॥   
वाण्यां च छन्दांसि रसे जलेशं   
भ्रुवोर्निषेधं च विधिं च पक्ष्मसु ।   
अहश्च रात्रिं च परस्य पुंसो   
मन्युं ललाटेऽधर एव लोभम् ॥ २७ ॥   
स्पर्शे च कामं नृप रेतसाम्भः   
पृष्ठे त्वधर्मं क्रमणेषु यज्ञम् ।   
छायासु मृत्युं हसिते च मायां   
तनूरुहेष्वोषधिजातयश्च ॥ २८ ॥   
नदीश्च नाडीषु शिला नखेषु   
बुद्धावजं देवगणान् ऋषींश्च ।   
प्राणेषु गात्रे स्थिरजङ्गमानि   
सर्वाणि भूतानि ददर्श वीरः ॥ २९ ॥   
सर्वात्मनीदं भुवनं निरीक्ष्य   
सर्वेऽसुराः कश्मलमापुरङ्ग ।   
सुदर्शनं चक्रमसह्यतेजो   
धनुश्च शार्ङ्‌ग स्तनयित्नुघोषम् ॥ ३० ॥   
पर्जन्यघोषो जलजः पाञ्चजन्यः   
कौमोदकी विष्णुगदा तरस्विनी ।   
विद्याधरोऽसिः शतचन्द्रयुक्तः   
तूणोत्तमावक्षयसायकौ च ॥ ३१ ॥   
सुनन्दमुख्या उपतस्थुरीशं   
पार्षदमुख्याः सहलोकपालाः ।   
स्फुरत्किरीटाङ्‌गदमीनकुण्डलः   
श्रीवत्सरत्नोत्तममेखलाम्बरैः ॥ ३२ ॥   
मधुव्रतस्रग्वनमालयावृतो   
रराज राजन्भगवानुरुक्रमः ।   
क्षितिं पदैकेन बलेर्विचक्रमे   
नभः शरीरेण दिशश्च बाहुभिः ॥ ३३ ॥   
पदं द्वितीयं क्रमतस्त्रिविष्टपं   
न वै तृतीयाय तदीयमण्वपि ।   
उरुक्रमस्याङ्‌घ्रिरुपर्युपर्यथो   
महर्जनाभ्यां तपसः परं गतः ॥ ३४ ॥   
इति श्रीमद्‌भागवते महापुराणे पारमहंस्यां संहितायां   
अष्टमस्कन्धे विश्वरूपदर्शनं नाम विंशोऽध्यायः ॥ २० ॥   
हरिः ॐ तत्सत् श्रीकृष्णार्पणमस्तु ॥ 