---
title: ०१६

---
श्रीमद्‌भागवत महापुराण  
अष्टमः स्कन्धः - षोडशोऽध्यायः  
कश्यपस्य देवमात्रेऽदित्यै पयोव्रतोपदेशः -  
श्रीशुक उवाच -   
(अनुष्टुप्)   
एवं पुत्रेषु नष्टेषु देवमातादितिस्तदा ।   
हृते त्रिविष्टपे दैत्यैः पर्यतप्यद् अनाथवत् ॥ १ ॥   
एकदा कश्यपस्तस्या आश्रमं भगवान् अगात् ।   
निरुत्सवं निरानन्दं समाधेर्विरतश्चिरात् ॥ २ ॥   
स पत्नीं दीनवदनां कृतासनपरिग्रहः ।   
सभाजितो यथान्यायं इदमाह कुरूद्वह ॥ ३ ॥   
अप्यभद्रं न विप्राणां भद्रे लोकेऽधुनाऽऽगतम् ।   
न धर्मस्य न लोकस्य मृत्योश्छन्दानुवर्तिनः ॥ ४ ॥   
अपि वाकुशलं किञ्चिद्गृहेषु गृहमेधिनि ।   
धर्मस्यार्थस्य कामस्य यत्र योगो ह्ययोगिनाम् ॥ ५ ॥   
अपि वा अतिथयोऽभ्येत्य कुटुम्बासक्तया त्वया ।   
गृहादपूजिता याताः प्रत्युत्थानेन वा क्वचित् ॥ ६ ॥   
गृहेषु येष्वतिथयो नार्चिताः सलिलैरपि ।   
यदि निर्यान्ति ते नूनं फेरुराजगृहोपमाः ॥ ७ ॥   
अप्यग्नयस्तु वेलायां न हुता हविषा सति ।   
त्वयोद्विग्नधिया भद्रे प्रोषिते मयि कर्हिचित् ॥ ८ ॥   
यत्पूजया कामदुघान् याति लोकान् गृहान्वितः ।   
ब्राह्मणोऽग्निश्च वै विष्णोः सर्वदेवात्मनो मुखम् ॥ ९ ॥   
अपि सर्वे कुशलिनः तव पुत्रा मनस्विनि ।   
लक्षयेऽस्वस्थमात्मानं भवत्या लक्षणैरहम् ॥ १० ॥   
अदितिरुवाच -   
भद्रं द्विजगवां ब्रह्मन् धर्मस्यास्य जनस्य च ।   
त्रिवर्गस्य परं क्षेत्रं गृहमेधिन् गृहा इमे ॥ ११ ॥   
अग्नयोऽतिथयो भृत्या भिक्षवो ये च लिप्सवः ।   
सर्वं भगवतो ब्रह्मन् अनुध्यानान्न रिष्यति ॥ १२ ॥   
को नु मे भगवन् कामो न सम्पद्येत मानसः ।   
यस्या भवान् प्रजाध्यक्ष एवं धर्मान् प्रभाषते ॥ १३ ॥   
तवैव मारीच मनःशरीरजाः   
प्रजा इमाः सत्त्वरजस्तमोजुषः ।   
समो भवान् तास्वसुरादिषु प्रभो   
तथापि भक्तं भजते महेश्वरः ॥ १४ ॥   
(अनुष्टुप्)   
तस्मादीश भजन्त्या मे श्रेयश्चिन्तय सुव्रत ।   
हृतश्रियो हृतस्थानान् सपत्नैः पाहि नः प्रभो ॥ १५ ॥   
परैर्विवासिता साहं मग्ना व्यसनसागरे ।   
ऐश्वर्यं श्रीर्यशः स्थानं हृतानि प्रबलैर्मम ॥ १६ ॥   
यथा तानि पुनः साधो प्रपद्येरन् ममात्मजाः ।   
तथा विधेहि कल्याणं धिया कल्याणकृत्तम ॥ १७ ॥   
श्रीशुक उवाच -   
एवं अभ्यर्थितोऽदित्या कस्तामाह स्मयन्निव ।   
अहो मायाबलं विष्णोः स्नेहबद्धं इदं जगत् ॥ १८ ॥   
क्व देहो भौतिकोऽनात्मा क्व चात्मा प्रकृतेः परः ।   
कस्य के पतिपुत्राद्या मोह एव हि कारणम् ॥ १९ ॥   
उपतिष्ठस्व पुरुषं भगवन्तं जनार्दनम् ।   
सर्वभूतगुहावासं वासुदेवं जगद्गुरुम् ॥ २० ॥   
स विधास्यति ते कामान् हरिर्दीनानुकम्पनः ।   
अमोघा भगवद्भक्तिः न इतरेति मतिर्मम ॥ २१ ॥   
अदितिरुवाच -   
केनाहं विधिना ब्रह्मन् उपस्थास्ये जगत्पतिम् ।   
यथा मे सत्यसङ्कल्पो विदध्यात् स मनोरथम् ॥ २२ ॥   
आदिश त्वं द्विजश्रेष्ठ विधिं तदुपधावनम् ।   
आशु तुष्यति मे देवः सीदन्त्याः सह पुत्रकैः ।   
कश्यप उवाच -  
एतन्मे भगवान् पृष्टः प्रजाकामस्य पद्मजः ।   
यदाह ते प्रवक्ष्यामि व्रतं केशवतोषणम् ॥ २४ ॥   
फाल्गुनस्यामले पक्षे द्वादशाहं पयोव्रतम् ।   
अर्चयेत् अरविन्दाक्षं भक्त्या परमयान्वितः ॥ २५ ॥   
सिनीवाल्यां मृदालिप्य स्नायात् क्रोडविदीर्णया ।   
यदि लभ्येत वै स्रोतसि एतं मन्त्रं उदीरयेत् ॥ २६ ॥   
त्वं देव्यादिवराहेण रसायाः स्थानमिच्छता ।   
उद्‌धृतासि नमस्तुभ्यं पाप्मानं मे प्रणाशय ॥ २७ ॥   
निर्वर्तितात्मनियमो देवं अर्चेत् समाहितः ।   
अर्चायां स्थण्डिले सूर्ये जले वह्नौ गुरौ अपि ॥ २८ ॥   
नमस्तुभ्यं भगवते पुरुषाय महीयसे ।   
सर्वभूतनिवासाय वासुदेवाय साक्षिणे ॥ २९ ॥   
नमोऽव्यक्ताय सूक्ष्माय प्रधानपुरुषाय च ।   
चतुर्विंशद्गुणज्ञाय गुणसङ्ख्यानहेतवे ॥ ३० ॥   
नमो द्विशीर्ष्णे त्रिपदे चतुःश्रृङ्गाय तन्तवे ।   
सप्तहस्ताय यज्ञाय त्रयीविद्यात्मने नमः ॥ ३१ ॥   
नमः शिवाय रुद्राय नमः शक्तिधराय च ।   
सर्वविद्याधिपतये भूतानां पतये नमः ॥ ३२ ॥   
नमो हिरण्यगर्भाय प्राणाय जगदात्मने ।   
योगैश्वर्यशरीराय नमस्ते योगहेतवे ॥ ३३ ॥   
नमस्ते आदिदेवाय साक्षिभूताय ते नमः ।   
नारायणाय ऋषये नराय हरये नमः ॥ ३४ ॥   
नमो मरकतश्याम वपुषेऽधिगतश्रिये ।   
केशवाय नमस्तुभ्यं नमस्ते पीतवाससे ॥ ३५ ॥   
त्वं सर्ववरदः पुंसां वरेण्य वरदर्षभ ।   
अतस्ते श्रेयसे धीराः पादरेणुं उपासते ॥ ३६ ॥   
अन्ववर्तन्त यं देवाः श्रीश्च तत्पादपद्मयोः ।   
स्पृहयन्त इवामोदं भगवान् मे प्रसीदताम् ॥ ३७ ॥   
एतैः मन्त्रैः हृर्हृषीकेशं आवाहनपुरस्कृतम् ।   
अर्चयेत् श्रद्धया युक्तः पाद्योपस्पर्शनादिभिः ॥ ३८ ॥   
अर्चित्वा गन्धमाल्याद्यैः पयसा स्नपयेद् विभुम् ।   
वस्त्रोपवीताभरण पाद्योपस्पर्शनैस्ततः ॥ ३९ ॥   
गन्धधूपादिभिश्चार्चेद् द्वादशाक्षरविद्यया ॥ ३९५ ।   
श्रृतं पयसि नैवेद्यं शाल्यन्नं विभवे सति ।   
ससर्पिः सगुडं दत्त्वा जुहुयान् मूलविद्यया ॥ ४० ॥   
निवेदितं तद्भक्ताय दद्याद्भुञ्जीत वा स्वयम् ।   
दत्त्वाऽऽचमनमर्चित्वा ताम्बूलं च निवेदयेत् ॥ ४१ ॥   
जपेत् अष्टोत्तरशतं स्तुवीत स्तुतिभिः प्रभुम् ।   
कृत्वा प्रदक्षिणं भूमौ प्रणमेद् दण्डवन्मुदा ॥ ४२ ॥   
कृत्वा शिरसि तच्छेषां देवं उद्वासयेत् ततः ।   
द्व्यवरान् भोजयेद् विप्रान् पायसेन यथोचितम् ॥ ४३ ॥   
भुञ्जीत तैरनुज्ञातः सेष्टः शेषं सभाजितैः ।   
ब्रह्मचार्यथ तद् रात्र्यां श्वो भूते प्रथमेऽहनि ॥ ४४ ॥   
स्नातः शुचिर्यथोक्तेन विधिना सुसमाहितः ।   
पयसा स्नापयित्वार्चेद् यावद् व्रतसमापनम् ॥ ४५ ॥   
पयोभक्षो व्रतमिदं चरेत् विष्णु अर्चनादृतः ।   
पूर्ववत् जुहुयादग्निं ब्राह्मणांश्चापि भोजयेत् ॥ ४६ ॥   
एवं तु अहः अहः कुर्याद् द्वादशाहं पयोव्रतम् ।   
हरेः आराधनं होमं अर्हणं द्विजतर्पणम् ॥ ४७ ॥   
प्रतिपत्-दिनं आरभ्य यावत् शुक्लत्रयोदशीम् ।   
ब्रह्मचर्यमधःस्वप्नं स्नानं त्रिषवणं चरेत् ॥ ४८ ॥   
वर्जयेत् असद् आलापं भोगान् उच्चावचान् तथा ।   
अहिंस्रः सर्वभूतानां वासुदेवपरायणः ॥ ४९ ॥   
त्रयोदश्यां अथो विष्णोः स्नपनं पञ्चकैर्विभोः ।   
कारयेत् शास्त्रदृष्टेन विधिना विधिकोविदैः ॥ ५० ॥   
पूजां च महतीं कुर्यात् वित्त शाठ्य विवर्जितः ।   
चरुं निरूप्य पयसि शिपिविष्टाय विष्णवे ॥ ५१ ॥   
श्रृतेन तेन पुरुषं यजेत सुसमाहितः ।   
नैवेद्यं चातिगुणवद् दद्यात् पुरुषतुष्टिदम् ॥ ५२ ॥   
आचार्यं ज्ञानसम्पन्नं वस्त्राभरणधेनुभिः ।   
तोषयेत् ऋत्विजश्चैव तद् विद्धि आराधनं हरेः ॥ ५३ ॥   
भोजयेत् तान्गुणवता सदन्नेन शुचिस्मिते ।   
अन्यांश्च ब्राह्मणान् शक्त्या ये च तत्र समागताः ॥ ५४ ॥   
दक्षिणां गुरवे दद्याद् ऋत्विग्भ्यश्च यथार्हतः ।   
अन्नाद्येन अश्वपाकांश्च प्रीणयेत् समुपागतान् ॥ ५५ ॥   
भुक्तवत्सु च सर्वेषु दीनान्ध कृपणादिषु ।   
विष्णोस्तत् प्रीणनं विद्वान् भुञ्जीत सह बन्धुभिः ॥ ५६ ॥   
नृत्यवादित्रगीतैश्च स्तुतिभिः स्वस्तिवाचकैः ।   
कारयेत् तत्कथाभिश्च पूजां भगवतोऽन्वहम् ॥ ५७ ॥   
एतत् पयोव्रतं नाम पुरुषाराधनं परम् ।   
पितामहेनाभिहितं मया ते समुदाहृतम् ॥ ५८ ॥   
त्वं चानेन महाभागे सम्यक् चीर्णेन केशवम् ।   
आत्मना शुद्धभावेन नियतात्मा भजाव्ययम् ॥ ५९ ॥   
अयं वै सर्वयज्ञाख्यः सर्वव्रतमिति स्मृतम् ।   
तपःसारं इदं भद्रे दानं च ईश्वरतर्पणम् ॥ ६० ॥   
ते एव नियमाः साक्षात् ते एव च यमोत्तमाः ।   
तपो दानं व्रतं यज्ञो येन तुष्यति अधोक्षजः ॥ ६१ ॥   
तस्मात् एतद्व्रतं भद्रे प्रयता श्रद्धयाचर ।   
भगवान् परितुष्टस्ते वरानाशु विधास्यति ॥ ६२ ॥   
इति श्रीमद्‌भागवते महापुराणे पारमहंस्यां संहितायां   
अष्टमस्कन्धे अदिति पयोव्रतकथनं नाम षोडशोऽध्यायः ॥ १६ ॥   
हरिः ॐ तत्सत् श्रीकृष्णार्पणमस्तु ॥ 