---
title: ०१७

---
श्रीमद्‌भागवत महापुराण  
अष्टमः स्कन्धः - सप्तदशोऽध्यायः  
व्रतसन्तुष्टस्य भगवतो अदित्यै वरदानम्,   
अदिति-गर्भस्थस्य भगवत् तेजसो ब्रह्मकर्तृकं स्तवनं च -  
श्रीशुक उवाच -   
(अनुष्टुप्)   
इत्युक्ता सादिती राजन् स्वभर्त्रा कश्यपेन वै ।   
अन्वतिष्ठद् व्रतमिदं द्वादशाहं अतन्द्रिता ॥ १ ॥   
चिन्तयन्ति एकया बुद्ध्या महापुरुषमीश्वरम् ।   
प्रगृह्येन्द्रियदुष्टाश्वान् मनसा बुद्धिसारथिः ॥ २ ॥   
मनश्चैकाग्रया बुद्ध्या भगवति अखिलात्मनि ।   
वासुदेवे समाधाय चचार ह पयोव्रतम् ॥ ३ ॥   
तस्याः प्रादुरभूत् तात भगवान् आदिपुरुषः ।   
पीतवासाश्चतुर्बाहुः शङ्खचक्रगदाधरः ॥ ४ ॥   
तं नेत्रगोचरं वीक्ष्य सहसोत्थाय सादरम् ।   
ननाम भुवि कायेन दण्डवत् प्रीतिविह्वला ॥ ५ ॥   
सोत्थाय बद्धाञ्जलिरीडितुं स्थिता   
नोत्सेह आनन्दजलाकुलेक्षणा ।   
बभूव तूष्णीं पुलकाकुलाकृतिः   
तद् दर्शनात्युत्सवगात्रवेपथुः ॥ ६ ॥   
प्रीत्या शनैर्गद्गदया गिरा हरिं   
तुष्टाव सा देव्यदितिः कुरूद्वह ।   
उद्वीक्षती सा पिबतीव चक्षुषा   
रमापतिं यज्ञपतिं जगत्पतिम् ॥ ७ ॥   
अदितिरुवाच -   
यज्ञेश यज्ञपुरुषाच्युत तीर्थपाद   
तीर्थश्रवः श्रवणमङ्गलनामधेय ।   
आपन्नलोकवृजिनोपशमोदयाद्य   
शं नः कृधीश भगवन् असि दीननाथः ॥ ८ ॥   
विश्वाय विश्वभवनस्थितिसंयमाय   
स्वैरं गृहीतपुरुशक्तिगुणाय भूम्ने ।   
स्वस्थाय शश्वदुपबृंहितपूर्णबोध   
व्यापादितात्मतमसे हरये नमस्ते ॥ ९ ॥   
आयुः परं वपुरभीष्टमतुल्यलक्ष्मीः   
द्योभूरसाः सकलयोगगुणास्त्रिवर्गः ।   
ज्ञानं च केवलमनन्त भवन्ति तुष्टात्   
त्वत्तो नृणां किमु सपत्नजयादिराशीः ॥ १० ॥   
श्रीशुक उवाच -   
(अनुष्टुप्)   
अदित्यैवं स्तुतो राजन् भगवान् पुष्करेक्षणः ।   
क्षेत्रज्ञः सर्वभूतानां इति होवाच भारत ॥ ११ ॥   
श्रीभगवानुवाच -   
देवमातर्भवत्या मे विज्ञातं चिरकाङ्क्षितम् ।   
यत् सपत्नैः हृतश्रीणां च्यावितानां स्वधामतः ॥ १२ ॥   
तान्विनिर्जित्य समरे दुर्मदान् असुरर्षभान् ।   
प्रतिलब्धजयश्रीभिः पुत्रैः इच्छसि उपासितुम् ॥ १३ ॥   
इन्द्रज्येष्ठैः स्वतनयैः हतानां युधि विद्विषाम् ।   
स्त्रियो रुदन्तीरासाद्य द्रष्टुमिच्छसि दुःखिताः ॥ १४ ॥   
आत्मजान् सुसमृद्धान् त्व प्रत्याहृतयशःश्रियः ।   
नाकपृष्ठं अधिष्ठाय क्रीडतो द्रष्टुमिच्छसि ॥ १५ ॥   
प्रायोऽधुना तेऽसुरयूथनाथा   
अपारणीया इति देवि मे मतिः ।   
यत्तेऽनुकूलेश्वरविप्रगुप्ता   
न विक्रमस्तत्र सुखं ददाति ॥ १६ ॥   
अथाप्युपायो मम देवि चिन्त्यः   
सन्तोषितस्य व्रतचर्यया ते ।   
ममार्चनं नार्हति गन्तुमन्यथा   
श्रद्धानुरूपं फलहेतुकत्वात् ॥ १७ ॥   
त्वयार्चितश्चाहमपत्यगुप्तये   
पयोव्रतेनानुगुणं समीडितः ।   
स्वांशेन पुत्रत्वमुपेत्य ते सुतान्   
गोप्तास्मि मारीचतपस्यधिष्ठितः ॥ १८ ॥   
(अनुष्टुप्)   
उपधाव पतिं भद्रे प्रजापतिं अकल्मषम् ।   
मां च भावयती पत्यौ एवं रूपमवस्थितम् ॥ १९ ॥   
नैतत् परस्मा आख्येयं पृष्टयापि कथञ्चन ।   
सर्वं सम्पद्यते देवि देवगुह्यं सुसंवृतम् ॥ २० ॥   
श्रीशुक उवाच -   
एतावदुक्त्वा भगवान् तत्रैवान्तरधीयत ।   
अदितिर्दुर्लभं लब्ध्वा हरेर्जन्मात्मनि प्रभोः ॥ २१ ॥   
उपाधावत् पतिं भक्त्या परया कृतकृत्यवत् ।   
स वै समाधियोगेन कश्यपस्तदबुध्यत ॥ २२ ॥   
प्रविष्टं आत्मनि हरेः अंशं हि अवितथेक्षणः ।   
सोऽदित्यां वीर्यमाधत्त तपसा चिरसम्भृतम् ।   
समाहितमना राजन् दारुण्यग्निं यथानिलः ॥ २३ ॥   
अदितेर्धिष्ठितं गर्भं भगवन्तं सनातनम् ।   
हिरण्यगर्भो विज्ञाय समीडे गुह्यनामभिः ॥ २४ ॥   
श्रीब्रह्मोवाच -   
जयोरुगाय भगवन् उरुक्रम नमोऽस्तु ते ।   
नमो ब्रह्मण्यदेवाय त्रिगुणाय नमो नमः ॥ २५ ॥   
नमस्ते पृश्निगर्भाय वेदगर्भाय वेधसे ।   
त्रिनाभाय त्रिपृष्ठाय शिपिविष्टाय विष्णवे ॥ २६ ॥   
त्वमादिरन्तो भुवनस्य मध्यं   
अनन्तशक्तिं पुरुषं यमाहुः ।   
कालो भवानाक्षिपतीश विश्वं   
स्रोतो यथान्तः पतितं गभीरम् ॥ २७ ॥   
त्वं वै प्रजानां स्थिरजङ्गमानां   
प्रजापतीनामसि सम्भविष्णुः ।   
दिवौकसां देव दिवश्च्युतानां   
परायणं नौरिव मज्जतोऽप्सु ॥ २८ ॥   
इति श्रीमद्‌भागवते महापुराणे पारमहंस्यां संहितायां   
अष्टमस्कन्धे वामनप्रादुर्भावे सप्तदशोऽध्यायः ॥ १७ ॥   
हरिः ॐ तत्सत् श्रीकृष्णार्पणमस्तु ॥ 