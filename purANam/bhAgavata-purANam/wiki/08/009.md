---
title: ००९

---
श्रीमद्‌भागवत महापुराण  
अष्टमः स्कन्धः - नवमोऽध्यायः  
देवानां अमृतपानं दैत्यवञ्चनं, राहुशिरश्छेदश्च -  
श्रीशुक उवाच -   
(अनुष्टुप्)   
तेऽन्योन्यतोऽसुराः पात्रं हरन्तस्त्यक्तसौहृदाः ।   
क्षिपन्तो दस्युधर्माण आयान्तीं ददृशुः स्त्रियम् ॥ १ ॥   
अहो रूपमहो धाम अहो अस्या नवं वयः ।   
इति ते तां अभिद्रुत्य पप्रच्छुर्जातहृच्छयाः ॥ २ ॥   
का त्वं कञ्जपलाशाक्षि कुतो वा किं चिकीर्षसि ।   
कस्यासि वद वामोरु मथ्नतीव मनांसि नः ॥ ३ ॥   
न वयं त्वामरैर्दैत्यैः सिद्धगन्धर्वचारणैः ।   
नास्पृष्टपूर्वां जानीमो लोकेशैश्च कुतो नृभिः ॥ ४ ॥   
नूनं त्वं विधिना सुभ्रूः प्रेषितासि शरीरिणाम् ।   
सर्वेन्द्रियमनःप्रीतिं विधातुं सघृणेन किम् ॥ ५ ॥   
सा त्वं नः स्पर्धमानानां एकवस्तुनि मानिनि ।   
ज्ञातीनां बद्धवैराणां शं विधत्स्व सुमध्यमे ॥ ६ ॥   
वयं कश्यपदायादा भ्रातरः कृतपौरुषाः ।   
विभजस्व यथान्यायं नैव भेदो यथा भवेत् ॥ ७ ॥   
इति उपामन्त्रितो दैत्यैः मायायोषिद् वपुर्हरिः ।   
प्रहस्य रुचिरापाङ्‌गैः निरीक्षन् इदमब्रवीत् ॥ ८ ॥   
श्रीभगवानुवाच -   
कथं कश्यपदायादाः पुंश्चल्यां मयि सङ्गताः ।   
विश्वासं पण्डितो जातु कामिनीषु न याति हि ॥ ९ ॥   
सालावृकाणां स्त्रीणां च स्वैरिणीनां सुरद्विषः ।   
सख्यान्याहुरनित्यानि नूत्नं नूत्नं विचिन्वताम् ॥ १० ॥   
श्रीशुक उवाच -   
इति ते क्ष्वेलितैस्तस्या आश्वस्तमनसोऽसुराः ।   
जहसुर्भावगम्भीरं ददुश्चामृतभाजनम् ॥ ११ ॥   
ततो गृहीत्वामृतभाजनं हरिः   
बभाष ईषत् स्मितशोभया गिरा ।   
यद्यभ्युपेतं क्व च साध्वसाधु वा   
कृतं मया वो विभजे सुधामिमाम् ॥ १२ ॥   
इत्यभिव्याहृतं तस्या आकर्ण्यासुरपुङ्गवाः ।   
अप्रमाणविदस्तस्याः तत् तथेत्यन्वमंसत ॥ १३ ॥   
अथोपोष्य कृतस्नाना हुत्वा च हविषानलम् ।   
दत्त्वा गोविप्रभूतेभ्यः कृतस्वस्त्ययना द्विजैः ॥ १४ ॥   
यथोपजोषं वासांसि परिधायाहतानि ते ।   
कुशेषु प्राविशन्सर्वे प्राग् अग्रेष्वभिभूषिताः ॥ १५ ॥   
प्राङ्‌मुखेषूपविष्टेषु सुरेषु दितिजेषु च ।   
धूपामोदितशालायां जुष्टायां माल्यदीपकैः ॥ १६ ॥   
तस्यां नरेन्द्र करभोरुरुशद्दुकूल   
श्रोणीतटालसगतिर्मदविह्वलाक्षी ।   
सा कूजती कनकनूपुरशिञ्जितेन   
कुम्भस्तनी कलसपाणिरथाविवेश ॥ १७ ॥   
तां श्रीसखीं कनककुण्डलचारुकर्ण   
नासाकपोलवदनां परदेवताख्याम् ।   
संवीक्ष्य सम्मुमुहुरुत्स्मितवीक्षणेन   
देवासुरा विगलित स्तनपट्टिकान्ताम् ॥ १८ ॥   
(अनुष्टुप्)   
असुराणां सुधादानं सर्पाणामिव दुर्नयम् ।   
मत्वा जातिनृशंसानां न तां व्यभजदच्युतः ॥ १९ ॥   
कल्पयित्वा पृथक् पङ्क्तीः उभयेषां जगत्पतिः ।   
तांश्चोपवेशयामास स्वेषु स्वेषु च पङ्क्तिषु ॥ २० ॥   
दैत्यान् गृहीतकलसो वञ्चयन् उपसञ्चरैः ।   
दूरस्थान् पाययामास जरामृत्युहरां सुधाम् ॥ २१ ॥   
ते पालयन्तः समयं असुराः स्वकृतं नृप ।   
तूष्णीमासन्कृतस्नेहाः स्त्रीविवादजुगुप्सया ॥ २२ ॥   
तस्यां कृतातिप्रणयाः प्रणयापायकातराः ।   
बहुमानेन चाबद्धा नोचुः किञ्चन विप्रियम् ॥ २३ ॥   
देवलिङ्‌गप्रतिच्छन्नः स्वर्भानुर्देवसंसदि ।   
प्रविष्टः सोममपिबत् चन्द्रार्काभ्यां च सूचितः ॥ २४ ॥   
चक्रेण क्षुरधारेण जहार पिबतः शिरः ।   
हरिस्तस्य कबन्धस्तु सुधयाप्लावितोऽपतत् ॥ २५ ॥   
शिरस्त्वमरतां नीतं अजो ग्रहमचीकॢपत् ।   
यस्तु पर्वणि चन्द्रार्कौ अभिधावति वैरधीः ॥ २६ ॥   
पीतप्रायेऽमृते देवैः भगवान् लोकभावनः ।   
पश्यतां असुरेन्द्राणां स्वं रूपं जगृहे हरिः ॥ २७ ॥   
एवं सुरासुरगणाः समदेशकाल   
हेत्वर्थकर्ममतयोऽपि फले विकल्पाः ।   
तत्रामृतं सुरगणाः फलमञ्जसापुः   
यत्पादपङ्कजरजःश्रयणान्न दैत्याः ॥ २८ ॥   
यद् युज्यतेऽसुवसुकर्ममनोवचोभिः   
देहात्मजादिषु नृभिस्तदसत्पृथक्त्वात् ।   
तैरेव सद्भवति यत् क्रियतेऽपृथक्त्वात्   
सर्वस्य तद्भवति मूलनिषेचनं यत् ॥ २९ ॥   
इति श्रीमद्‌भागवते महापुराणे पारमहंस्यां संहितायां   
अष्टमस्कन्धे अमृतमथने नवमोऽध्यायः ॥ ९ ॥   
हरिः ॐ तत्सत् श्रीकृष्णार्पणमस्तु ॥ 