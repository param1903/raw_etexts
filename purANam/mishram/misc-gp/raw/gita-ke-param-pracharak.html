
<p class="First-End-Page-text para-style-override-1" id="toc_marker-1" xml:lang="en-GB"><span class="char-style-override-1">प्रथम पृष्ठ</span><span class="char-style-override-2"></span></p>
<p class="Titel-Page---Shri-Hari">॥ श्रीहरि:॥</p>
<p class="Book-Name">गीताके परम प्रचारक</p>
<p class="No-Paragraph-Style para-style-override-2">(गीताप्रेसके संस्थापक)</p>
<p class="Title-Page---Tvamev-mata"> </p>
<p class="Title-Page---Tvamev-mata">त्वमेव माता च पिता त्वमेव</p>
<p class="Title-Page---Tvamev-mata">त्वमेव बन्धुश्च सखा त्वमेव।</p>
<p class="Title-Page---Tvamev-mata">त्वमेव विद्या द्रविणं त्वमेव</p>
<p class="Title-Page---Tvamev-mata">त्वमेव सर्वं मम देवदेव॥</p>
<p class="Title-Page---Tvamev-mata"> </p>
<p class="Title-Page---Gita-Seva-Trust para-style-override-3">गीता सेवा ट्रस्ट<span class="char-style-override-3"></span></p>


<p class="Page-Break"> </p>
<p class="Content" id="toc_marker-3" xml:lang="en-US">संशोधित एवं संवर्धित संस्करणका नम्र निवेदन</p>
<p class="Text">श्रीजयदयालजी गोयन्दका जिन्होंने गीता प्रचारके लिये गीताप्रेस गोरखपुरकी स्थापना की थी, एक भगवत्प्राप्त महापुरुष थे। श्रद्धेय स्वामीजी श्रीरामसुखदासजी महाराजकी मान्यता थी कि उन्हें भगवान् से जीवोंके कल्याणका अधिकार प्राप्त था। श्रीजयदयालजी का कहना था कि मेरे जीवन चरित्रको लिखना मेरे कलंक लगाना है। कारण कि लोग किसीकी भी जीवनी लिखते समय उनके अवगुणोंको छिपा लेते हैं एवं उनके गुणोंका अत्यधिक रूपमें प्रकाशन करते हैं। भगवान् रामके रहते हुए उनके चरित्रका ही अनुकरण करनेकी प्रेरणा देते थे। लोग महापुरुषकी पूजा करने लग जाते हैं और भगवान् को विसार देते हैं। अत: भगवान् की पूजा एवं उनके चरित्रोंका ही अनुकरण होना चाहिये। इस दृष्टिसे अपने जीवन चरित्रको लिखना ठीक नहीं मानते थे। </p>
<p class="Text">इस पुस्तकमें उनके जीवन चरित्रको छापनेका उद्देश्य नहीं है। उनके संस्मरण इसलिये प्रकाशित किये जा रहे हैं, ताकि हमें उनसे प्रेरणा मिले तथा उनके कार्य कलापोंसे लोग परिचित हो सकें। वे गीताप्रेसके मूल संस्थापक थे। गीताभवन स्वर्गाश्रममें सत्संग व्यवस्था उन्हींके द्वारा प्रारम्भ की गयी थी एवं उनके द्वारा मनुष्योंके कल्याणके लिये अनेक कार्य किये गये। पुस्तक पढ़नेवाले उनको पढ़कर उनसे लाभान्वित हों तथा उन्हें ऐसे कार्य करनेकी प्रेरणा मिले।</p>
<p class="Text">गीता तत्त्वविवेचनीके नम्र निवेदनमें श्रीगोयन्दकाजीने लिखा है कि जो मनुष्य गीताको अपने जीवनमें धारण कर लेते हैं उनके दर्शन, स्पर्श और भाषणसे मनुष्यका कल्याण हो जाता है। श्रीगोयन्दकाजीके जीवनमें गीता धारण हो गयी थी। वे अवतारसम्बन्धी ४-५ श्लोकोंको छोड़कर भगवान् कृष्णजीकी तरह गीताका उपदेश दे सकते थे। इस बातसे हम पाठकोंको यह प्रेरणा लेनी चाहिये कि हम भी गीताको अपने जीवनमें ले आयें तो हम कितने ऊँचे हो सकते हैं।</p>
<p class="Text para-style-override-3">इस पुस्तकके दो संस्करण श्रीविश्वशान्ति आश्रम, प्रयागराजद्वारा प्रकाशित किये गये थे जो कि श्रद्धालुओंद्वारा काफी पसन्द किये गये। इधरमें इस सम्बन्धमें और भी काफी सामग्री प्राप्त हुई। जिसका समावेश प्रस्तुत संस्करणमें किया गया है। परम श्रद्धेय सेठजीके परिकर वृन्दमेंसे जिनके बारेमें जो भी कुछ विवरण प्राप्त हो सका, उसे इस संस्करणमें समायोजित करनेका प्रयास किया गया है। हरि अनंत हरिकथा अनंता। और भी यदि कोई घटना/सामग्री किन्हीं सज्जनको ज्ञात हो तो उसे उपलब्ध करानेकी कृपा करें ताकि उन्हें अगले संस्करणोंमें समायोजित किया जा सके।<span></span></p>


<p class="Page-Break"> </p>
<p class="Content" id="toc_marker-4" xml:lang="en-US">प्रस्तावना</p>
<p class="Text">लेखनीसे आबद्ध न होनेवाले एक ऐसे महापुरुषका जीवन-चरित्र है जो साधारण गृहस्थ होकर भी परम ज्ञाननिष्ठ, साधारण व्यापारी होकर भी उच्चकोटिके दार्शनिक, निष्कामके आचार्य, पहले करनी करके पुन: कथनी कहनेवाले, सादगी व सरलताके प्रतिमूर्ति, नियमके पक्के, मानवमात्र भगवत्प्राप्तिके लिये अग्रसर हो—इसके लिये जीवन-पर्यन्त आध्यात्मिक प्रेरक, गीता-प्रचारके लिये गीताप्रेस, भगवत्-चिन्तन और भगवत्-प्राप्ति हेतु साधन-भजन-सत्संग सामूहिक रूपसे लोग कर सकें इसके लिये गीताभवन (स्वर्गाश्रम, ऋषीकेश), भारतीय शिक्षण पद्धतिसे ज्ञानवान्, चरित्रवान् तथा भगवत्प्राप्ति हेतु प्रयासी बच्चे तैयार हों इसके लिये श्रीऋषिकुल ब्रह्मचर्याश्रम (चूरू) आदिके संस्थापक, कर्तव्य-परायण, सच्चे-वात्सल्य तथा व्यवहारके निर्वाहक, चराचरके सच्चे सुहृद्, अमानी और निरन्तर भगवान् के चिन्तनमें निमग्न रहनेवाले थे।</p>
<p class="Text"><span class="char-style-override-5">नाम-</span> जयदयाल गोयन्दका</p>
<p class="Text"><span class="char-style-override-5">उपनाम-</span> सेठजी</p>
<p class="Text"><span class="char-style-override-5">आविर्भाव-</span> अधिक ज्येष्ठ कृष्ण षष्ठी, बृहस्पतिवार, विक्रम संवत् १९४२ (दिनांक-४ जून, १८८५)</p>
<p class="Text"><span class="char-style-override-5">महाप्रयाण-</span> वैशाख कृष्ण द्वितीया, शनिवार, वि० सं० २०२२ (दिनांक-१७ अप्रैल, १९६५)</p>
<p class="Text"><span class="char-style-override-5">पिता-</span> श्रीखूबचन्दजी गोयन्दका</p>
<p class="Text"><span class="char-style-override-5">माता-</span> श्रीमती श्यो बाई</p>
<p class="Text"><span class="char-style-override-5">जन्म-स्थान-</span> चूरू (राजस्थान)</p>
<p class="Text"><span class="char-style-override-5">प्रसिद्धिका कारण-</span>भारतीय संस्कृतिके रक्षक एवं भगवद्गीताके प्रचारक, आध्यात्मिक प्रेरक, निष्कामभक्तिके प्रतिमूर्ति एवं गीताप्रेस, गीताभवन व गोविन्द भवन आदिके संस्थापक।<span class="char-style-override-5"></span></p>
<p class="Text"><span class="char-style-override-5">कार्यक्षेत्र—</span>सेठजीका जन्म एक व्यापारिक घरमें हुआ था। सेठजी व्यापारिक कार्यसे जहाँ जाते थे, रहते थे, वहीं उनका कार्यक्षेत्र रहा। जन्म-स्थान चूरू, व्यापार-स्थल सर्वप्रथम चूरू तत्पश्चात् सीतामढ़ी, चक्रधरपुर एवं उसके बाद बाँकुड़ा रहा। संस्थागत कार्यकी दृष्टिसे कोलकाता, गोरखपुर और स्वर्गाश्रम (ऋषीकेश) इत्यादि प्रमुख स्थल थे। इसके अतिरिक्त सेठजीने भगवान भजनाश्रम, वृन्दावन एवं नवद्वीपका कार्य भी सँभाला था।</p>
<p class="Text"><span class="char-style-override-5">प्रणीत साहित्य—</span>सेठजीकी परम प्रिय पुस्तक ‘गीता-तत्त्वविवेचनी’ है। इसके अतिरिक्त उनके द्वारा लिखित एवं उनके प्रवचनोंके आधारपर प्रकाशित लगभग ११५ पुस्तकें हैं। स्वामी रामसुखदासजी महाराज सेठजीके द्वारा लिखित ‘ध्यानावस्थामें प्रभुसे वार्तालाप’, ‘प्रेमभक्तिप्रकाश’ तथा ‘त्यागसे भगवत्प्राप्ति’ नामक पुस्तकोंको प्रासादिक ग्रन्थ बताया करते थे। वे कहा करते थे जैसे श्रीमद्भगवद्गीता, रामचरितमानस पाठकपर स्वयं कृपा करते हैं, वही स्थिति इन पुस्तकोंकी है। इसके अतिरिक्त संक्षिप्त महाभारत एवं अन्य कई पुराणोंका संक्षिप्त रूपमें प्रकाशन सेठजीके सम्पादनमें किया गया। गीताके बारहवें अध्यायके श्लोक एकसे आठ तकके भावोंपर उनकी ‘गजलगीता’ नामक यह कविता है। रात्रिमें सोते समय इसका पाठ करनेसे विशेष लाभ होगा, वे ऐसा बताया करते थे।</p>
<p class="subhead" xml:lang="en-US">गजलगीता</p>
<p class="Shlok-Color-2">प्रथमहिं गुरुको शीश नवाऊँ।</p>
<p class="Shlok-Color-2">हरिचरणोंमें ध्यान लगाऊँ॥</p>
<p class="Shlok-Color-2">गजल सुनाऊँ अद्भुत यार।</p>
<p class="Shlok-Color-2">धारणसे हो बेड़ा पार॥</p>
<p class="Shlok-Color-2">अर्जुन कहै सुनो भगवाना।</p>
<p class="Shlok-Color-2">अपने रूप बताये नाना॥</p>
<p class="Shlok-Color-2">उनका मैं कछु भेद न जाना। </p>
<p class="Shlok-Color-2">किरपा कर फिर कहो सुजाना॥</p>
<p class="Shlok-Color-2">जो कोई तुमको नित ध्यावे।</p>
<p class="Shlok-Color-2">भक्तिभावसे चित्त लगावे॥</p>
<p class="Shlok-Color-2">रात दिवस तुमरे गुण गावे।</p>
<p class="Shlok-Color-2">तुमसे दूजा मन नहिं भावे॥</p>
<p class="Shlok-Color-2">तुमरा नाम जपे दिन रात।</p>
<p class="Shlok-Color-2">और करै नहिं दूजी बात॥</p>
<p class="Shlok-Color-2">दूजा निराकारको ध्यावे।</p>
<p class="Shlok-Color-2">अक्षर अलख अनादि बतावे॥</p>
<p class="Shlok-Color-2">दोनों ध्यान लगानेवाला।</p>
<p class="Shlok-Color-2">उनमें कुण उत्तम नँदलाला॥</p>
<p class="Shlok-Color-2">अर्जुनसे बोले भगवान।</p>
<p class="Shlok-Color-2">सुन प्यारे कछु देकर ध्यान॥</p>
<p class="Shlok-Color-2">मेरा नाम जपै जपवावे।</p>
<p class="Shlok-Color-2">नेत्रोंमें प्रेमाश्रू छावे॥</p>
<p class="Shlok-Color-2">मुझ बिनु और कछू नहिं चावे।</p>
<p class="Shlok-Color-2">रात दिवस मेरा गुण गावे॥</p>
<p class="Shlok-Color-2">सुनकर मेरा नामोच्चार।</p>
<p class="Shlok-Color-2">उठै रोम तन बारम्बार॥</p>
<p class="Shlok-Color-2">जिनका क्षण टूटै नहिं तार।</p>
<p class="Shlok-Color-2">उनकी श्रद्धा अटल अपार॥</p>
<p class="Shlok-Color-2">मुझमें जुड़कर ध्यान लगावे।</p>
<p class="Shlok-Color-2">ध्यान समय विह्वल हो जावे॥</p>
<p class="Shlok-Color-2">कंठ रुके बोला नहिं जावे।</p>
<p class="Shlok-Color-2">मन बुधि मेरे माँहि समावे॥</p>
<p class="Shlok-Color-2">लज्जा भय रु बिसारे मान।</p>
<p class="Shlok-Color-2">अपना रहे न तनका ज्ञान॥</p>
<p class="Shlok-Color-2">ऐसे जो मन ध्यान लगावे।</p>
<p class="Shlok-Color-2">सो योगिनमें श्रेष्ठ कहावे॥</p>
<p class="Shlok-Color-2">जो कोइ ध्यावे निर्गुण रूप।</p>
<p class="Shlok-Color-2">पूर्ण ब्रह्म अरु अचल अनूप॥</p>
<p class="Shlok-Color-2">निराकार सब बेद बतावे।</p>
<p class="Shlok-Color-2">मन बुद्धी जहँ थाह न पावे॥</p>
<p class="Shlok-Color-2">जिसका कबहुँ न होवे नाश।</p>
<p class="Shlok-Color-2">ब्यापक सबमें ज्यों आकाश॥</p>
<p class="Shlok-Color-2">अटल अनादी आनन्दघन।</p>
<p class="Shlok-Color-2">जाने बिरला योगीजन॥</p>
<p class="Shlok-Color-2">ऐसा करे निरन्तर ध्यान।</p>
<p class="Shlok-Color-2">सबको समझे एक समान॥</p>
<p class="Shlok-Color-2">मन इन्द्रिय अपने वश राखे।</p>
<p class="Shlok-Color-2">विषयनके सुख कबहुँ न चाखे॥</p>
<p class="Shlok-Color-2">सब जीवोंके हितमें रत।</p>
<p class="Shlok-Color-2">ऐसा उनका सच्चा मत॥</p>
<p class="Shlok-Color-2">वह भी मेरे ही को पाते।</p>
<p class="Shlok-Color-2">निश्चय परमा गतिको जाते॥</p>
<p class="Shlok-Color-2">फल दोनोंका एक समान।</p>
<p class="Shlok-Color-2">किन्तु कठिन है निर्गुण ध्यान॥</p>
<p class="Shlok-Color-2">जबतक है मनमें अभिमान।</p>
<p class="Shlok-Color-2">तबतक होना मुश्किल ज्ञान॥</p>
<p class="Shlok-Color-2">जिनका है निर्गुणमें प्रेम।</p>
<p class="Shlok-Color-2">उनका दुर्घट साधन नेम॥</p>
<p class="Shlok-Color-2">मन टिकनेको नहीं अधार।</p>
<p class="Shlok-Color-2">इससे साधन कठिन अपार॥</p>
<p class="Shlok-Color-2">सगुण ब्रह्मका सुगम उपाय।</p>
<p class="Shlok-Color-2">सो मैं तुझको दिया बताय॥</p>
<p class="Shlok-Color-2">यज्ञ दानादि कर्म अपारा।</p>
<p class="Shlok-Color-2">मेरे अर्पण कर कर सारा॥</p>
<p class="Shlok-Color-2">अटल लगावे मेरा ध्यान।</p>
<p class="Shlok-Color-2">समझे मुझको प्राण समान॥</p>
<p class="Shlok-Color-2">सब दुनियाँसे तोड़े प्रीत।</p>
<p class="Shlok-Color-2">मुझको समझे अपना मीत॥</p>
<p class="Shlok-Color-2">प्रेममग्न हो अती अपार।</p>
<p class="Shlok-Color-2">समझे यह संसार असार॥</p>
<p class="Shlok-Color-2">जिसका मन नित मुझमें यार।</p>
<p class="Shlok-Color-2">उनसे करता मैं अति प्यार॥</p>
<p class="Shlok-Color-2">केवट बनकर नाव चलाऊँ।</p>
<p class="Shlok-Color-2">भवसागरके पार लगाऊँ॥</p>
<p class="Shlok-Color-2">यह है सबसे उत्तम ज्ञान।</p>
<p class="Shlok-Color-2">इससे तूँ कर मेरा ध्यान॥</p>
<p class="Shlok-Color-2">फिर होवेगा मोहिं समान।</p>
<p class="Shlok-Color-2">यह कहना मम सच्चा जान॥</p>
<p class="Shlok-Color-2">जो चाले इसके अनुसार।</p>
<p class="Shlok-Color-2 para-style-override-3">वह भी हो भवसागर पार॥<span></span></p>


<p class="Page-Break"> </p>
<p class="Content" id="toc_marker-5" xml:lang="en-US">संक्षिप्त जीवन-परिचय</p>
<p class="Text">सन्त प्रवर सेठजी श्रीजयदयालजी गोयन्दका एक ऐसे मारवाड़ी गृहस्थ सन्त थे, जिन्हें लोग जानकर भी नहीं जानते। सबकी अपनी-अपनी दृष्टि होती है। कोई समझता बड़े कुशल व्यापारी हैं, इनकी सलाहसे व्यापार करनेसे बड़ा लाभ होगा। कोई सोचता ये बड़े चतुर ईमानदार एवं निष्पक्ष हैं, अपने झगड़ेमें इन्हें पंच बना लें तो ये सुलझा देंगे। कोई सोचता, ये बड़े सदाचारी हैं, इनके संगसे लाभ होगा। एक वर्ग ऐसा था, जो इन्हें पहुँचे हुए सन्त मानकर आध्यात्मिक लाभ उठाना चाहता था। उनका रहन-सहन, वेष, मारवाड़ी मिश्रित हिन्दी भाषा इतने साधारण थे कि अधिकांश लोग निकटसे देखकर भी नहीं पहचान पाते थे कि ये आध्यात्मिक जगत् की एक विशेष विभूति हैं। </p>
<p class="Text">एक सन्तने एक बारकी घटना सुनायी कि ये चूरू आ रहे थे, गाड़ी भिवानी स्टेशनपर खड़ी थी। थर्ड क्लासके डिब्बेमें ये दोनों यात्रा कर रहे थे। उन दिनों भीड़ नहीं होती थी। एक सज्जन उस डिब्बेमें सवार हुए एवं सन्तके पास बैठकर कुछ आध्यात्मिक प्रश्न किये। श्रीसेठजी उस समय खिड़कीके पास बैठे बाहर स्टेशनपर खड़े लोगोंसे बात कर रहे थे। सन्तने कुछ उत्तर देकर इनकी ओर इशारा किया कि इनसे पूछ लीजिये। सज्जनने कहा—ये कौन हैं? उत्तर मिला कि ये श्रीजयदयालजी गोयन्दका हैं। इतना सुनते ही सज्जन आश्चर्यमें डूब गये। नीचे उतरकर उनके मुँहकी ओर देखा, फिर ऊपर चढ़े, फिर नीचे उतरकर गौरसे देखने लगे। पुन: ऊपर चढ़कर सन्तसे पूछा कि ये श्रीजयदयालजी ही हैं न? सन्तको हँसी आ गयी तथा बोले—आप इन्हींसे क्यों नहीं पूछ लेते। सज्जन सोच-विचारमें पड़ गये, इतनेमें गाड़ी चल पड़ी। सज्जनने संकोचसे इनसे पूछा—आपका शुभ नाम? उत्तरमें नम्रताभरे शब्द सुननेको मिले—लोग मुझे जयदयाल गोयन्दका कहते हैं। अब उस सज्जनके आश्चर्यकी सीमा न रही।</p>
<p class="Text">उसने इनके मर्मस्पर्शी लेख ‘कल्याण’ में बहुत पढ़े थे और लेखकके बारेमें ऊँची धारणा कर रखी थी। वह समझ नहीं पा रहा था कि ऐसे गूढ़ आध्यात्मिक लेख लिखनेवाला इतना साधारण व्यक्ति हो सकता है। इनसे बातें करके उसके आनन्दकी सीमा नहीं रही। अस्तु!</p>
<p class="Sub-Heading" id="toc_marker-5-1" xml:lang="en-US">जन्म तथा वंश-परिचय</p>
<p class="Text">जो व्यक्ति मानवमात्रको जन्म-मृत्युके महान् दु:खसे बचानेके लिये पृथ्वीपर आ रहा हो वह अपनी माताको कष्ट कैसे दे सकता था। वि०सं० १९४२ में अधिक ज्येष्ठ कृष्ण षष्ठी बृहस्पतिवारको रात्रिके लगभग ९ बजे इनकी माता श्रीमती श्यो बाई लघुशंकाके लिये घरके आँगनमें गयीं और वहाँसे अपने वस्त्रमें इस महामानवको लेकर आ गयीं। श्रीखूबचन्दजी गोयन्दकाको इनके पिता होनेका दुर्लभ सौभाग्य प्राप्त हुआ। श्रीजयदयालजीके परदादाजी श्रीसालगरामजी गोयन्दका बड़े उच्चकोटिके भक्त थे। वे नित्य प्रति १०८ माला ‘हरे राम’ मंत्रकी जप करते तथा हस्तलिखित पञ्चरत्न गीताजीका पाठ करते। यह दर्शनीय ग्रन्थ श्रीसेठजी बड़े सँभालकर रखते थे तथा जो दर्शन करना चाहता उसे दर्शन कराते थे। वे स्वयं अपने हाथसे कुएँसे पानी निकालकर स्नान करते तथा वहाँ कोई अन्य व्यक्ति होता तो उसे भी स्नान करा देते। रात्रिमें प्रतिदिन मन्दिरमें शयन-आरती कराने जाते। वहाँसे लौटते समय श्मशान-भूमिमें जाते तथा देखते कि पशु-पक्षियोंके लिये पानी भरा हुआ है या नहीं, यदि नहीं होता तो उसी समय पानी डलवाते। बड़े निर्भीक पुरुष थे। एक दिन उनके भाई श्रीहरकचन्दजीको भयसे बुखार हो गया, पूछनेपर बोले—भूत देखा है। पूछा गया—कहाँ देखा? तो बोले—सामनेकी हवेलीपर। श्रीसालगरामजी उसी समय सामनेकी हवेलीपर गये और देखा एक घाघरा लटकाया हुआ है तथा सिरपर एक काली हँडिया रखी हुई है। उन्हें ले जाकर दिखाया तो उनका बुखार ठीक हो गया। श्रीसालगरामजी एक दिन जप कर रहे थे, उनके पिताजीने जल लानेको कहा, उन्हें सुना नहीं। इसी बातसे उनके पिताजीने उनसे बोलना छोड़ दिया। रात्रिमें पैर दबाने गये तो उन्होंने स्वीकार नहीं किया तथा बोले—पैर दबानेकी जरूरत नहीं है, जप किया करो। इन्होंने निवेदन किया कि मैंने सुना नहीं, अन्यथा जल ला देता। पर वे जन्मभर बोले ही नहीं। श्रीसालगरामजीका देहान्त सं० १९३२ में लगभग साठ वर्षकी आयुमें हुआ।</p>
<p class="Sub-Heading" id="toc_marker-5-2" xml:lang="en-US">पिताजीका परिचय</p>
<p class="Text">श्रीसालगरामजीके एक ही पुत्र थे—श्रीलक्ष्मीचन्दजी। इनका देहान्त छोटी आयुमें ही सं० १९३४ में, जब लगभग तीस-बत्तीस वर्षके थे हो गया। इनके दो पुत्र श्रीखूबचन्दजी तथा श्रीलालचन्दजी एवं एक पुत्री लक्ष्मीबाई थी। पिताके देहान्तके समय श्रीखूबचन्दजीकी आयु लगभग बारह वर्षकी थी। एक वर्ष बाद माताजीका भी देहान्त हो गया, वृद्धा दादीजीने घर और बच्चोंको सँभाला। सोलह वर्षकी आयुमें श्रीखूबचन्दजीने व्यापारका काम देखना शुरू किया। उस समय नकद पूँजी डूब गयी, थोड़ी ही हाथ लगी। ये आढ़तका काम करने लगे। कुछ वर्षों बाद छोटे भाई लालचन्दको कलकत्ता नौकरी करने भेज दिया। वह कलकत्तासे हाथ-करघेपर बुना कपड़ा भेजने लगे और ये उसे चूरूमें बेचने लगे। इन्हें संस्कृतका ज्ञान नहीं था, हिन्दी पढ़ना-लिखना जानते थे। श्राद्ध-तर्पण किया करते। सत्य बोलनेकी निष्ठा बड़ी अच्छी थी। दृढ़प्रतिज्ञ थे। शौचाचारका बहुत अधिक ध्यान रखते थे। एक बार एक बारातमें गये थे, वहाँ चमड़ेके नलसे जल छू गया तो इन्होंने वहाँ भोजन नहीं किया। कई भाईयोंने जातिसे बाहर करनेका भय दिखाया, पर ये अपनी प्रतिज्ञापर दृढ़ रहे। नीतिके बर्तावमें बड़े कुशल थे। शासन करना अच्छी तरह जानते थे। उनके शासनमें किसीका दुराचारी बनना सम्भव नहीं था। पराये धनसे बड़ी घृणा थी। एक बार उनके घरमें कोई कुत्ता आकर घी खा गया। उनको बड़ा आश्चर्य हुआ कि हमारी चीज कुत्ता कैसे खा गया। सत्यकी कमाई ऐसे जा ही नहीं सकती, यह उनको दृढ़ विश्वास था। उन्होंने कहा अवश्य कहीं न कहीं हमारे घरमें पराया हक आया है। अन्यथा कुत्ता मेरा घी नहीं खा सकता। हिसाब देखा गया। भूलसे छ: आनेके मूँग तौलनेवालेने ज्यादा ले लिये थे। उतने ही मूल्यका घी कुत्ता खा गया।</p>
<p class="Text">सत्यकी कमाईपर उनकी इतनी दृढ़ता थी। उन्होंने भविष्यके लिये सभी कर्मचारियोंको सावधान कर दिया। किसीसे तकरार हो जाती तो उससे असहयोग कर देते, परन्तु उनकी विपत्तिके समय सेवा करनेसे कभी नहीं चूकते थे। परिग्रह नहीं करते थे। भोगोंकी सामग्रीका त्याग करते थे। धैर्य अच्छा था। किसीके मरने या नुकसान लगनेपर घबराते नहीं थे। सं० १९७३ के वैशाखमें इन्होंने बद्रिकाश्रमकी यात्रा की और उसी वर्ष फाल्गुनमें इनका देहान्त हो गया।</p>
<p class="Sub-Heading" id="toc_marker-5-3" xml:lang="en-US">बचपन</p>
<p class="Text">श्रीसेठजी कभी-कभी अपने बचपनकी बातें सुनाया करते कि कैसे वे अपने पिताजीके सामने बहाना बनाकर बाहर खेलने चले जाते। इनके नानाजी रतनगढ़के बाजोरिया थे। लगभग छ: वर्षकी आयुमें ये ननिहाल रतनगढ़ गये हुए थे। इनकी नानीजीने कुछ पैसे एक स्थानपर एकत्रित कर रखे थे। इन्होंने उसमेंसे कुछ उठा लिये। नानी ढूँढ़ रही थी और ये पास बैठे हुए हँस रहे थे। नानीसे बोले—तुम मारो नहीं तो सच बता दूँ। नानीने वचन दिया, तब कहा—मैं ले गया था। नानीने पूछा—क्या किया? बोले—बच्चोंमें बाँट दिये। यह बाँटनेकी प्रवृत्ति अन्ततक रही। इनके मित्र कहा करते थे कि सत्यकी ओर इनकी रुचि बचपनसे ही थी। खेलमें भी अन्याय करना पसन्द न करते तथा सत्यका पक्ष ग्रहण करते। पितृ-भक्ति इनकी बचपनसे ही थी।</p>
<p class="Text">इनकी शिक्षा अत्यन्त साधारण ढंगसे हुई थी। संस्कृतका अभ्यास इन्होंने बादमें अध्यवसायसे किया। उन दिनों बाल विवाहकी प्रथा थी। तदनुसार इनका विवाह भी लगभग तेरह वर्षकी आयुमें कर दिया गया। विवाहके बादसे ही ये दिनमें महाभारत पढ़ा करते। विवाहके कई वर्ष बादतक इनके पिताजीको विश्वास था कि यह अपनी स्त्रीसे सहवास नहीं करता। उन्होंने इनके मित्र हनुमानदास गोयनकाको कहा कि तुम इसे इत्र लाकर दो। हनुमानदासजीने इन्हें इत्रका डिब्बा दिया। लगभग साठ वर्षकी आयुमें श्रीसेठजीने बताया कि वह डिब्बा अभी भी चूरूमें वैसे ही पड़ा है।</p>
<p class="Sub-Heading" id="toc_marker-5-4" xml:lang="en-US">परिवार</p>
<p class="Text">श्रीसेठजीके तीन भाई और तीन बहनें थीं। श्रीसेठजीसे छोटे भाई श्रीहरिकृष्णदासजी बड़े ही धर्मनिष्ठ एवं विद्वान् थे। उन्होंने धर्मग्रन्थोंका अच्छा अध्ययन किया था। संस्कृतका भी अच्छा ज्ञान था। संस्कृतके कई ग्रन्थोंका हिन्दीमें अनुवाद किया, जो गीताप्रेससे प्रकाशित हुए। कुछ समय व्यापारके कार्योंमें लगाकर अधिक समय ये स्वाध्यायमें लगाते थे। इनसे छोटे श्रीशिवदयालजी थे। इनका देहावसान सं० २००० में चूरूमें हो गया। सबसे छोटे भाई श्रीमोहनलालजीका जन्म आषाढ़ शुक्ल ७ सं० १९६५ (६ जुलाई सन् १९०८) को चूरूमें हुआ। सभी भाईयोंको सादगी तथा सत्यपरायणताके संस्कार पिताजीसे प्राप्त हुए थे। श्रीमोहनलालजीने १९ वर्षकी आयुमें बाँकुड़ा आकर अपने मामाजीकी अनाजकी दूकानमें व्यापार सँभालना शुरू किया। करीब तीन वर्ष अनाजका व्यापार करनेके बाद सन् १९३२ में भाईयोंको राजी करके ‘जयदयाल हरिकृष्ण’ के नामसे सूतका व्यापार शुरू किया। इस समय परिवारकी स्थिति साधारण थी। फिर सूत रँगनेका काम प्रारम्भ किया। थोड़े समय बाद एक बनियाइन बनानेकी फैक्टरी लगायी। सन् १९३७-३८ के लगभग श्रीसेठजी व्यवसायसे पूर्ण अवकाश ग्रहण कर चुके थे। सन् १९३८ में श्रीहरिकृष्णदासजीकी लड़की शान्ता, जो केवल २२ वर्षकी थी, विधवा हो गयी—परिवारमें शोककी लहर दौड़ गयी। उसी वर्ष मोहनलालजीका दूसरा लड़का ईश्वर चला गया। इनका धैर्य देखने योग्य था, सबको धैर्य बँधाते थे। सन् १९४० में ‘गोयनका ट्रस्ट’ की स्थापना की तथा अधिकांश व्यापार ट्रस्टमें ही करने लगे। आयसे जनताकी सेवा करना ही लक्ष्य हो गया। व्यापारमें असत्यका प्रयोग इन्हें पसन्द ही नहीं था। सन् १९४६ के अन्तमें श्रीहरिकृष्णदासजीकी पत्नीका निधन हो गया। परिवारकी भलाई तथा आपसी प्रेम बना रहे, इस बातको ध्यानमें रखकर मोहनलालजीने अपने दोनों बड़े भाइयोंके सामने कुटुम्बके आर्थिक बँटवारेका प्रस्ताव रखा। बँटवारेके समय प्रमुख अर्थोपार्जन करनेवाले होनेपर भी उन्होंने अपने लिये कोई हिस्सा नहीं लिया। सब काम प्रेमपूर्वक इस प्रकार तय किया कि वर्षों बाद भी लोगोंको इसका पूरा पता नहीं लग पाया। लोकोपकारी कार्योंमें भी श्रीमोहनलालजी पूर्ण रुचि रखते थे। बाँकुड़ामें काफी रुपया खर्च करके ‘गोयनका विद्यायतन’ नामक एक उच्च श्रेणीके विद्यालयका निर्माण किया। बाँकुड़ा जिलेमें अन्य तीन स्थानोंपर भी उच्च श्रेणीके विद्यालय स्थापित किये। बाँकुड़ाके दक्षिणमें द्वारकेश्वर नामकी बड़ी नदी है, उसपर पुल न होनेसे वर्षा ऋतु तथा गर्मीमें जनताको बहुत असुविधाका सामना करना पड़ता था। बहुत ही बड़ी धनराशि व्यय करके इन्होंने कुमारघाट नामक स्थानपर एक उत्कृष्ट पुलका निर्माण करा दिया। चक्षुदानके (मोतियाबिन्द) केन्द्रोंका आयोजन एवं दुर्भिक्षके समय प्रचुर सहायता आदि कार्य तो करते ही रहते थे।</p>
<p class="Text">वैसे तो सेठजीकी आध्यात्मिक साधना बचपनसे ही प्रारम्भ हो गयी थी पर चौदह-पन्द्रह वर्षकी आयुमें पूर्वजन्मके संस्कारोंके फलस्वरूप साधनामें दृढ़ता आने लगी। प्रारम्भमें इन्होंने हनुमानजीकी उपासना की थी। एक दिन स्वप्नमें श्रीहनुमानजीके बन्दरके रूपमें दर्शन हुए थे। ये डरने लगे। वे बोले—तुमने प्रसाद बाँटनेका संकल्प किया था, बाँटा क्यों नहीं? इन्होंने कहा—अब बाँट दूँगा। इतना कहते ही वे अन्तर्धान हो गये।</p>
<p class="Text">इसके पश्चात् शिवजीकी उपासना की। फिर इन्होंने महाभारतमें सूर्य-उपासनाकी कथा पढ़ी तो सं० १९५६ से सं० १९६६ तक भगवान् सूर्यकी उपासना की। दस वर्षतक इनका कड़ा नियम था कि सूर्यके दर्शन करनेके पश्चात् ही भोजन करते। इस अवधिमें कई बार इन्हें भूखा रहना पड़ा। ये सूर्यसे प्रार्थना करते कि हे भगवन्! यदि परस्त्रीसे मेरा किसी प्रकार भी सम्बन्ध हो जाय तो मेरा शरीर भस्म हो जाय। जब ये नेत्र बन्द करके सूर्यकी ओर देखते तो एक प्रकाशमय आनन्दका पुंज दिखायी देता। इससे इन्हें प्रकाशमय निराकार ब्रह्मके ध्यानमें सहायता मिली। महाभारतका स्वाध्याय बहुत श्रद्धा-प्रेमसे करते थे। शिवजीके मन्दिर प्रतिदिन जाया करते थे। शिव-विष्णुमें भेद नहीं मानते थे। शिवजीने भी स्वप्नमें दर्शन दिये।</p>
<p class="Text">जब रामायण पढ़ने लगे तो उसमें यह बात मिलती कि शिवजी एवं हनुमानजी भगवान् रामके सेवक हैं तो रामजीके प्रति विशेष श्रद्धा होने लगी। रामजी साक्षात् परमेश्वर हैं—ऐसा मानकर राम-नामका जप एवं उन्हींका ध्यान करने लगे। उनके ध्यानकी स्थिति सत्रह-अठारह वर्षकी आयुमें बहुत अच्छी हो गयी थी। उस समय वृत्तियाँ इतनी एकाग्र हो गयी थीं कि ध्यान तोड़ना चाहते तब भी नहीं टूटता। एक दिन घरमें छतपर बैठे भगवान् रामका ध्यान कर रहे थे। ऐसा दृढ़ विश्वास था कि भगवान् राम सामने खड़े हैं। मनकी आँखोंसे वे स्पष्ट दिखाई दे रहे थे। सायंकालका समय था। माताजीने भोजनके लिये आवाज दी। पहले तो ये बोले नहीं पर माताजीने कई बार आवाज दी तो ये बैठे-बैठे ही धीरे-धीरे नीचे जाने लगे कि ध्यानकी वृत्ति टूट न जाय। फिर जब भोजन करने लगे तो ध्यानकी गाढ़ता कम हो गयी। उसके बाद तो रास्ता चलते हुए नामका जप और भगवान् के स्वरूपका ध्यान करने लगे। लोग उन्हें पागल हो जानेका भय दिखाते पर ये उनकी बातकी ओर ध्यान नहीं देते। रामचन्द्रजीके भी स्वप्नमें दर्शन हुए तथा काफी देरतक बातें हुई।</p>
<p class="Text">उसके बाद योगवाशिष्ठका स्वाध्याय करने लगे। उसमें निराकार ब्रह्मकी अधिक महिमा मिलती तो मन निराकारकी उपासनाकी ओर अग्रसर होने लगा। वेदान्तकी पुस्तकका अधिक स्वाध्याय होने लगा। उस समय भी निराकार-साकारमें भेद नहीं मानते थे। फिर किसी कारणविशेषसे भगवान् विष्णुके स्वरूपका ध्यान करने लगे।</p>
<p class="Text">अब जीवनमें परिवर्तनका समय आया। नाथ-सम्प्रदायके बड़े ऊँचे सन्त श्रीमंगलनाथजी महाराज उस समय चूरू आये हुए थे। ये त्याग, वैराग्य एवं ज्ञानकी ज्वलन्तमूर्ति ही थे। सच्चे सन्तके एक क्षणका संग भी अमोघ होता है। श्रीजयदयालजीकी इनसे बहुत बातें हुई, सत्संग हुआ। इनके मनपर मंगलनाथजी महाराजके त्याग, वैराग्यकी गहरी छाप पड़ी और उसी समय मनमें निश्चय किया कि मैं भी ऐसा ही बनूँ। यह घटना सं० १९५६ की है। उसके पश्चात्  साधनमें तत्परता बढ़ गयी। कुछ समय बाद इनकी निराकार साधनाकी स्थिति बहुत अच्छी हो गयी। एक बार इन्हें ऐसा भान हुआ कि मुझे ब्रह्मकी प्राप्ति हो गयी। यह विचार आते ही मनमें तुरन्त स्फुरणा हुई कि जिसे ब्रह्मकी प्राप्ति हुई है उसे तो यह अनुभूति हो ही नहीं सकती कि ‘मैं ब्रह्म-प्राप्त हूँ।’ अत: यह मेरा भ्रम ही है। </p>
<p class="Text">सं० १९६४ (सन् १९०७) में ये चूरूमें अपने घरके चौबारेमें थे, उस समय सर्वथा जाग्रत अवस्थामें इन्हें प्रथम बार भगवान् विष्णुके साक्षात्  दर्शनोंका परम सौभाग्य प्राप्त हुआ। उस समय इनका मुँह चद्दरसे ढँका हुआ था। आनन्दातिरेकसे ऐसी मुग्धावस्था हुई जिसका वर्णन करना संभव नहीं है। उनके मनमें आया कि मैंने तो भगवान् को बुलाया नहीं था, कैसे पधारना हुआ। मनमें स्फुरणा हुई निष्काम भक्तिके प्रचारके लिये।</p>
<p class="Sub-Heading" id="toc_marker-5-5" xml:lang="en-US">व्यापार</p>
<p class="Text">सं० १९६० में श्रीजयदयालजी अपने मामाके यहाँ काम करने चूरूसे बाँकुड़ा (बंगाल) आ गये। उनके यहाँ कुछ दिन काम सीखा, फिर अपना अलग व्यापार कर लिया। सं० १९६७ से १९७७ तक, दस वर्ष चक्रधरपुरमें व्यापारकी दृष्टिसे रहना हुआ। सत्यवादिताकी दृष्टिसे व्यापारमें इनका और पिताजीका मतभेद रहा। पिताजी जब ग्राहकोंको मोल-भाव करते देखते तो उन्हें जितनेमें बेचना होता उससे कुछ अधिक दाम बताते और जो ग्राहक एक दाम पूछता उसे एक दाम बताते। एक दाम बतानेके बाद एक पैसा भी कम न लेते। मोल-भाववाला यदि अधिक मुनाफा दे देता तो हँसकर अधिक रकम वापस दे देते। श्रीजयदयालजी ग्राहकोंसे एक ही दाम बताते। उचित मुनाफा रखकर एक दाम बतानेके बाद उसमें जरा भी परिवर्तन न करते। पिता-पुत्र दोनों ही अपने-अपने विचारोंपर दृढ़ रहे। इससे व्यापारमें इनकी साख बहुत बढ़ गयी। इनके श्रद्धालुजन इन्हें ‘सेठजी’ के उपनामसे पुकारते थे। इनका व्यापार तो बाँकुड़ामें ही रहा, पर कुछ वर्षों बाद व्यापारका कार्य घरवालोंपर छोड़कर ये अपना अधिकांश समय भगवद्भावोंके प्रचारमें ही लगाते थे।</p>
<p class="Sub-Heading" id="toc_marker-5-6" xml:lang="en-US">सत्संग-प्रवचन</p>
<p class="Text">जब श्रीसेठजीकी आयु बाईस वर्षकी थी तभीसे वे सत्संग-व्याख्यान देने लगे। धीरे-धीरे जैसे लोगोंकी सुननेमें रुचि बढ़ी, ये अपना अधिक समय प्रवचनमें लगाने लगे। जहाँ भी रहते वहीं सत्संगका आयोजन होने लगा और उपस्थिति भी बढ़ने लगी। सं० १९६७ से जब ये चक्रधरपुर रहने लगे तो कई बार वहाँसे ये शामको खड़गपुर आ जाते तथा सत्संग सुननेवाले कलकत्तासे खड़गपुर पहुँच जाते। वहाँ स्टेशनके पास एक अस्तबल था, उसमें बैठकर रातभर सत्संगकी चर्चा होती। फिर सब अपने-अपने स्थानोंको चले जाते। कलकत्तामें प्रारम्भमें इनका प्रवचन १७४, हरिसन रोडमें होता। श्रीआत्मारामजी खेमकाकी गद्दीमें सेठजी सोया करते, वहीं सत्संग कराते। श्रीहीरालालजी गोयन्दकाके पिताजी श्रीसूरजमलकी दूकान मनोहरदास कटरामें थी, वहाँ भी सत्संग होता था। प्रारम्भमें बीस-तीस व्यक्तियोंकी उपस्थिति रहती। रातमें आत्मारामजीकी गद्दीमें चार-पाँच प्रेमीजन सोते थे, ये रात्रिमें जगकर सबसे दो-दो घंटे अकेलेमें बातें करते थे। इस तरह उस समय कलकत्ता जाते तो कई रात्रियोंमें रातभर जगकर सत्संगकी बातें करते थे। दिनमें लोगोंके घरोंमें जाकर सत्संगकी बातें सुनाते। धीरे-धीरे सत्संगियोंकी संख्या बढ़ने लगी और इसके लिये अन्य व्यवस्थाकी आवश्यकता हुई, तब बाँसतल्ला गलीमें ‘गोविन्द-भवन’ के नामसे एक स्थान किरायेपर लिया गया। कलकत्तामें यह स्थान श्रीसेठजीके सत्संगका प्रधान केन्द्र हो गया। उस समय हनुमानदासजी गोयन्दका श्रीआत्मारामजीके यहाँ नौकरी करते थे। जब श्रीसेठजी कलकत्ता जाते तो वे प्राय: दिनभर साथ रहते। उन्होंने आत्मारामजीको कह रखा था कि श्रीसेठजी जब कलकत्ता रहेंगे तो मैं काम नहीं करूँगा, उनके साथ ही रहूँगा।</p>
<p class="Text">उस समय ये साधकोंके पत्रोंका उत्तर अपने हाथसे लिखकर दिया करते थे। कई साधक इकट्ठे होकर उन पत्रोंके भावोंपर विचार-विमर्श करते। जैसे गीताजीके श्लोकोंके अर्थ निकाले जाते हैं, वैसे ही इनके लिखे शब्दोंके अर्थ निकालते। अधिक पत्र-व्यवहार श्रीहनुमानदासजी गोयन्दका, श्रीबद्रीदासजी गोयन्दका, श्रीआत्मारामजी खेमका तथा श्रीज्वालाप्रसादजी कानोड़िया आदिसे होता था। इनके पत्र लोग एक-दूसरेको रजिस्ट्रीसे पढ़नेके लिये भेजते तथा फिर वापस मँगा लेते। उस समय लोगोंकी श्रद्धा बहुत थी।</p>
<p class="Sub-Heading" id="toc_marker-5-7" xml:lang="en-US">पूज्यजनोंकी श्रद्धा</p>
<p class="Text">श्रीसेठजीके पिताजी पहले आर्यसमाजी थे। ‘सत्यार्थप्रकाश’ पढ़ा करते थे। उन्होंने सेठजीको सत्यार्थ-प्रकाश पढ़नेकी प्रेरणा दी। सेठजीको सत्यार्थ-प्रकाशकी युक्तियाँ नहीं जँची। वे सनातन धर्मको ही अपना धर्म मानते थे एवं बचपनमें ही घरके पास स्थित शिव मन्दिरमें बैठकर योगवाशिष्ठ इत्यादिका अध्ययन किया करते थे।</p>
<p class="Text">बादमें जब पिताजीने श्रीसेठजीकी सत्संगकी बातें सुनीं तथा इनका प्रभाव देखा तो उससे बहुत प्रभावित हुए तथा इनमें श्रद्धा हो गयी। अपनी पत्नीसे कहते थे कि इसको पुत्र नहीं मानो, यह अपने घरमें अवतार है। सेठजी बताया करते थे कि उनके जैसी श्रद्धा बहुत कम व्यक्तियोंकी थी। सं० १९७१ से वे सेठजीसे प्रभावित होकर ‘हरे राम’ मन्त्रका जप करने लगे। इनके सत्संग आदिके प्रचारसे उनकी श्रद्धा बहुत बढ़ गयी। एक बार बहुत बीमार हुए तो इनसे पूछा कि मेरा शरीर रहेगा या नहीं? श्रीसेठजीने कहा—मुझे मालूम नहीं है। वे बोले—हनुमानको तो तुम बता देते हो, वह तुम्हारा मित्र है, मैं भी तो तुम्हारा कुछ लगता हूँ। उसी समय सेठजीके मनमें आया कि इस बीमारीमें शरीर नहीं जायगा।</p>
<p class="Text">मृत्युके एक महीने पूर्व फिर पूछा कि अब मेरा शरीर रहेगा या नहीं? सेठजीने कहा—बतानेसे कोई लाभ नहीं है। यदि मैं कहूँगा कि नहीं रहेगा तो हमलोगोंका सेवाभाव कम हो जायगा कि इनका शरीर तो जानेवाला है ही। यदि मैं कह दूँगा कि अभी नहीं जायेगा तो भी सेवाभाव कम हो जायगा कि शरीर जानेवाला तो है नहीं, इसलिये बतानेमें लाभ नहीं है। जब इन्होंने नहीं बताया तो इनकी माँसे उन्होंने कहा कि तुम पूछो, मुझे तो बताता नहीं। इनकी माँने दो-तीन बार इनसे अलगसे पूछा कि तुम्हारे पिताजी बार-बार पूछते हैं। फिर पिताजीने पूछा तो इन्होंने कह दिया कि आपका शरीर बचता नहीं लगता। मृत्युके एक दिन पहले रात्रिमें पिताजी सोये नहीं, बोले कि सोते समय कहीं प्राण न निकल जायँ! इन्होंने कहा—आप सो जाइये। वे बोले—तुम गारण्टी लो तो मैं सो सकता हूँ। इनके कहनेपर सो गये। दूसरे दिन प्रात:काल उठे तो इन्होंने कहा—आज आपका शरीर जा सकता है, आज नींद मत लीजियेगा, आज मेरी गारण्टी नहीं है। उनको जमीनपर सुला दिया गया। उनको इतना आनन्द और मुग्धता थी कि जिसका वर्णन नहीं हो सकता। मृत्युसे पहले सेठजीकी माँको बोले कि इसे अपना लड़का नहीं मानना, इसे अवतार मानना। उनके मामा श्रीनारमलजी बाजोरियाको बोले—इसे भानजा मत मानिये। इसने अपने घरमें अवतार लिया है। अपने लोगोंका उद्धार हो जायगा। पहले दिनसे ही अवर्णनीय प्रसन्नता थी।</p>
<p class="Text">श्रीघनश्यामदासजी जालान अपने पिताका कहना न मानते तो श्रीसेठजीके पिताजी उनसे कहते—तुम इसका संग करते हो, पर न इसकी बात मानते हो और न इसका अनुकरण करते हो, फिर संग करनेसे क्या लाभ हुआ?</p>
<p class="Text">श्रीहीरालालजी गोयन्दका सेठजीके सत्संगमें निकटके साथी थे—बहुत श्रद्धा थी। उनसे भी उनके पिताजी श्रीसूरजमलजीकी अधिक श्रद्धा थी। वे लोगोंको बुला-बुलाकर सेठजीके प्रभाव, गुणोंकी प्रशंसा करते तथा उन्हें सत्संगमें लगाते। सेठजी उनसे कहते—आप मेरी प्रशंसा न किया करें। वे उत्तर देते—आपकी और सब बात मान लेगें, केवल यह एक बात नहीं मानेंगे। उनकी मृत्युके चार-पाँच घंटे पूर्व सेठजी उनके पास बैठे थे। भगवान् की बातें सुना रहे थे। उनको विष्णु भगवान् का चित्र दिखाया और बोले कि भगवान् के दर्शन करिये। वे बोले—यह तो चित्र है, तब सेठजीने अपना चश्मा उतारकर उनको लगा दिया और बोले—अब देखिये। चश्मा लगनेपर बोले—अब दर्शन हो रहे हैं।</p>
<p class="Text">सं० १९७३ में श्रीझाबरमलजी सिंघानिया पुरुलियामें थे। उनको प्लेगकी बीमारी हो गयी और डाक्टरोंने जबाव दे दिया। श्रीसेठजी उस समय चूरूमें थे, उनके पिताजीका स्वास्थ्य ठीक नहीं था। झाबरमलजीने सेठजीको बुलानेका तार भेज दिया कि तुमसे मिलनेकी इच्छा है, स्थिति चिंताजनक है। सेठजीने तार पिताजीको सुनाया। पिताजी कटाक्षसे बोले—जाना ही चाहिये, तुम्हारा मित्र है। सेठजीने कहा—मैं जानेकी बात नहीं कहता हूँ। पिताजी बोले—तब मुझे तार सुनानेकी जरूरत क्या थी? फिर सेठजी नहीं गये। बादमें झाबरमलजीने बताया कि तार देनेके बाद उन्होंने देखा कि यमदूत आये हैं। फिर देखा, सेठजी आ रहे हैं तथा उनके साथ श्रीभगवान् भी हैं। उनको देखते ही यमके दूत भाग गये। वे ठीक हो गये।</p>
<p class="Sub-Heading" id="toc_marker-5-8" xml:lang="en-US">शारीरिक बल</p>
<p class="Text">युवावस्थामें श्रीसेठजीमें शारीरिक बल भी असाधारण था। चारपाईकी रस्सीको मुँहमें पकड़कर चारपाईको चारों ओर घुमा दिया करते थे। दोनों हथेलियोंपर दो लड़कोंको खड़ा करके उन्हें उठा लेते थे। आसन, व्यायाम किया करते थे। कभी-कभी ललाट एवं गलेकी नाड़ीको तेज चलाकर दिखाते थे। पैरोंमें पसीना लाकर भी दिखाते थे। लोगोंने हाथ लगाकर देखा, कभी शरीरको एकदम गर्म कर लेते, कभी एकदम ठंडा। कभी शरीरके नीचेका आधा भाग ठंडा कर लेते, ऊपरका आधा भाग गरम। कभी नेत्रोंसे आँसुओंकी अजस्रधारा बहाकर दिखाते। जब इन बातोंका रहस्य पूछा गया तो सेठजीने कहा—इसमें क्रियाकी प्रधानता नहीं है, केवल संकल्पसे जैसा चाहूँ, वैसा कर लेता हूँ। सेठजी आजानुबाहु थे। उनके हाथोंकी लम्बाई घुटनोंतक थी।</p>
<p class="Sub-Heading" id="toc_marker-5-9" xml:lang="en-US">कर्मठता</p>
<p class="Text">ब्रह्मनिष्ठ सन्त होनेपर भी श्रीसेठजीकी कर्मठता अद्भुत थी। ऐसी कर्मठता ब्रह्मनिष्ठ सन्तोंमें प्राय: देखनेको नहीं मिलती। युवावस्थामें ही नहीं, सत्तर वर्षकी आयुके उपरान्त भी उन्हें सोलह घण्टे काम करते देखा गया। प्रात: चार बजे उठ जाते थे तथा शारीरिक कार्योंमें एवं भोजनादिमें लगभग दो घण्टेके अतिरिक्त चाहे प्रवासमें हों अथवा बाँकुड़ामें, सारे समय सावधानीपूर्वक कार्योंमें ही लगे रहते थे। अपनी नित्योपासनाके अतिरिक्त सत्संग कराना, साधकोंसे एकान्तमें बात करना, लेख लिखवाना, आये हुए पत्रोंका उत्तर लिखवाना उनकी दिनचर्याके नियमित अंग थे। एक बार उनसे शिवभगवानजी क्यालने कहा—ताऊजी आपको तो लोहेका आदमी चाहिये। आप विश्राम करनेका अवकाश ही नहीं देते। सेठजीने उत्तर दिया—भाया! समय जो व्यर्थ बीत जायगा, उसे वापस कैसे लाया जा सकता है। लगभग पच्चीस-तीस पत्र प्रतिदिन आते थे। पंचायत करके झगड़े निपटवाना, स्वजनोंको परामर्श देना आदि-आदि न जाने कितने कार्योंमें लगे रहकर दस बजे रात्रिसे पहले कभी नहीं सोते थे। </p>
<p class="Text">रात्रिके समय साधक वार्तालापके लिये पहुँच जाते तो सोनेकी परवाह न करके देरतक उनसे बातचीत करते रहते। रात्रिमें एक-दो बजेतक, कभी कभी पूरी रात बातचीत करते भी उन्हें देखा गया। दिनभरमें कहीं प्रमाद नहीं, आलस्य नहीं, शिथिलता नहीं, उदासीनता नहीं। ऐसा लगता था कि वे चिर जागरूक हैं, सतत सावधान हैं। एक शब्दमें कहा जाय तो वे साक्षात् ‘गीतामूर्ति’ थे, गीताके सशरीर अवतार ही थे। गीतानुसार जीवनका ऐसा उदाहरण भारतीय संस्कृति और साधनाके इतिहासमें विरला ही है।</p>
<p class="Sub-Heading" id="toc_marker-5-10" xml:lang="en-US">नेत्र ऑपरेशन</p>
<p class="Text">देखनेमें पर्याप्त कष्ट रहनेके कारण श्रीसेठजीके नेत्रोंका ऑपरेशन करानेकी बात कई दिनोंसे सोची जा रही थी। अन्ततोगत्वा भाईजीके परामर्शसे भिवानी जाकर वहाँके नेत्र-विशेषज्ञसे ऑपरेशन करानेका निश्चय किया गया। भाईजी भी गोरखपुरसे श्रीसेठजीके साथ फाल्गुन शुक्ल ११ सं० २००५ को रवाना होकर गये। रास्तेमें दिल्लीमें सेठजीने ‘हिन्दू-कोड-बिल’ के विरोधमें प्रवचन दिया। भिवानीमें भाईजीकी उपस्थितिमें श्रीसेठजीके नेत्रोंका ऑपरेशन हुआ।</p>
<p class="Sub-Heading" id="toc_marker-5-11" xml:lang="en-US">गोरखपुरमें अकाल-पीड़ितोंकी सेवा</p>
<p class="Text">बाढ़ एवं अकालके समय गोरखपुर-क्षेत्रमें प्राय: गीताप्रेसकी ओरसे सहायता-कार्य होता था। सं० २००६ में गोरखपुर-क्षेत्रमें भयंकर अकाल पड़ा। श्रीसेठजी भी उस समय वहाँ थे, अत: भाईजीके साथ वे स्वयं भी जीपमें गाँव-गाँवमें भ्रमण करके अकाल-पीड़ितोंकी अन्न-वस्त्रसे अपने हाथों सेवा करते। श्रीसेठजीके साथ रहनेसे कार्यकर्ताओंमें बड़ा उत्साह रहता। वैसे भी सेठजी विभिन्न अवसरोंपर याचकोंकी आवश्यकतानुसार सहायता सर्वदा करते ही रहते थे।</p>
<p class="Sub-Heading" id="toc_marker-5-12" xml:lang="en-US">आचार-निष्ठा एवं उदर-शूल</p>
<p class="Text">सं० २००६ में जब श्रीसेठजी गोरखपुरमें थे, तो एक बार उनको भयंकर उदर-शूल हो गया। श्रीसेठजीकी आचार-निष्ठा बड़ी कठोर थी। उन्होंने जीवनभर शुद्ध आयुर्वेदिक औषधियोंको छोड़कर अन्य किसी चिकित्सा-पद्धतिकी दवाइयोंका सेवन नहीं किया। आयुर्वेदिक औषधियोंमें भी वे केवल उन्हीं औषधियोंको उपयोगमें लेते थे, जिनमें कोई अशुद्ध वस्तु सम्मिलित न होती। आसव-अरिष्ट-वर्गको वे अशुद्ध मानते थे। स्थानीय वैद्यराजोंके निर्देशनमें कई तरहके उपचार हुए, पर शूलमें कमी नहीं आयी, वह बराबर बढ़ता ही गया। शारीरिक स्थिति गम्भीर हो गयी। सभी स्वजन चिन्तित होने लगे। यद्यपि श्रीसेठजी एलोपैथिक दवा कभी भी नहीं लेते थे, पर कुछ सज्जन रोग-निदानके लिये स्थानीय सिविल सर्जन कैप्टन राजेन्द्र प्रसादजीको बुला लाये। कैप्टन राजेन्द्र प्रसादजी बड़े निपुण डॉक्टर माने जाते थे। उन्होंने काफी देरतक देखा और शूलकी बढ़ती हुई भीषणतासे वे चिन्तित हो गये। उन्होंने स्वजनोंसे कहा—इन्हें एलोपैथिक दवा, इन्जेक्शन देना चाहिये, अन्यथा जीवन खतरेमें पड़ सकता है। स्वजनोंने श्रीसेठजीकी आचार-निष्ठा बताते हुए एलोपैथिक दवा करनेमें सर्वथा लाचारी व्यक्त की। सिविल सर्जन महोदय स्थितिकी गम्भीरतासे पूर्ण परिचित थे। वे नहीं चाहते थे कि आचार-निष्ठाके नामपर इतने बड़े सन्तका जीवन खतरेमें रहे। श्रीसेठजीके पास जाकर गम्भीर स्वरमें बोले—महाराज! आप बड़े ही बुद्धिमान् हैं। हम आपको विश्वास दिलाते हैं कि आपको कोई भी अशुद्ध वस्तु हम नहीं देंगे। आप हमारी दवा लीजिये। पीड़ा तीव्र है और बढ़ रही है। उचित दवा न लेनेसे कुछ भी हो सकता है। श्रीसेठजीने उनकी हितभरी सलाह सुनी और वे सहज भावसे बोले—डॉक्टर साहब! एलोपैथिक दवा न लेनेसे मृत्युसे बढ़कर और तो कुछ नहीं होगा? वहाँतक हम निश्चय करके बैठे हैं। इससे अधिक कुछ और हो तो आप कहिये। डॉक्टर साहब उनकी इस दृढ़ताको देखकर चकित रह गये। </p>
<p class="Sub-Heading" id="toc_marker-5-13" xml:lang="en-US">‘गोविन्द-भवन’ के नये भवनका निर्माण</p>
<p class="Text">जब कलकत्तामें गोविन्द-भवनकी स्थापना हुई, तबसे उसका कार्य बाँसतल्ला गलीके एक किरायेके मकानमें चलता था। आगेका हिस्सा पुस्तकों, औषधियों, काँचकी चूड़ियों तथा चर्मरहित जूतोंकी दूकानके रूपमें काममें आता था। कालान्तरमें यह स्थान सभी दृष्टियोंसे छोटा पड़ने लगा। कार्यक्षेत्र भी विस्तृत हो गया था तथा सत्संगके लिये भी हॉल पर्याप्त नहीं था। कई वर्षोंतक नये भवनके लिये विचार-विमर्श चलता रहा। फिर श्रीसेठजीकी अनुमतिसे महात्मा गाँधी रोडपर नये भवनके निर्माण हेतु जमीन खरीदी गयी। शिलान्यासका कार्य वैदिक विधिसे भाईजीके हाथोंसे माघ सं० २०१६ में सम्पन्न हुआ। कुछ समय बाद वहाँ तीन मंजिलका विशाल भवन तैयार हो गया।</p>
<p class="Sub-Heading" id="toc_marker-5-14" xml:lang="en-US">धर्मपत्नीका देहान्त</p>
<p class="Text">श्रीसेठजीकी धर्मपत्नी भी बड़ी ही धर्मपरायणा, सरल स्वभावकी तथा पतिव्रत-धर्मका पालन करनेवाली थीं। पहले जब घरकी स्थिति साधारण थी तो सत्संगके लिये आनेवाले भाइयोंके लिये स्वयं उत्साहसे अपने हाथों रसोई बनातीं। श्रीसेठजीके सत्संग-प्रचारके कार्यमें तन-मनसे सहयोग ही दिया, कभी कोई असुविधा उत्पन्न नहीं की। श्रीसेठजीकी सेवाके बहुतसे कार्य स्वयं अपने हाथोंसे करतीं रहीं। सं० २०१७ में बाँकुड़ामें एक दिन प्रात:काल स्नानादि करनेके बाद माला फेरते हुए करीब छ: बजे अचानक रक्तचाप एकदम बढ़ गया। उसके बाद करीब एक घण्टा होश रहा, बादमें बाहरका होश नहीं रहा। दिनमें ग्यारह बजेसे दो बजेके बीच खूनकी उल्टी हुई। फिर श्वास बढ़कर शरीर शान्त हो गया। बाहर भगवान् के नारायण-नामका कीर्तन बराबर हो रहा था। श्रीसेठजी स्वयं वहीं उपस्थित थे। अन्त्येष्टिके सारे कार्य श्रीमोहनलालजीने सम्पन्न किये।</p>
<p class="Sub-Heading" id="toc_marker-5-15" xml:lang="en-US">साधकोंका पथ-निर्देश</p>
<p class="Text para-style-override-3">श्रीसेठजी लगभग साठ वर्षोंतक आध्यात्मिक साधकों-जिज्ञासुओंका मार्गदर्शन करते रहे। सत्संग-प्रवचन तथा पत्रोंद्वारा मार्गदर्शन बहुत छोटी आयुसे ही प्रारम्भ कर दिया था। साधकोंके हर एक पत्रोंका उत्तर दिया करते थे। श्रीसेठजी यथासम्भव हर एक जिज्ञासाका समाधान करते थे। आगे चलकर प्रतिदिन डेढ़से दो घंटा समय पत्रोंके उत्तर लिखानेमें लग जाता था। सामूहिक रूपसे प्रवचनमें प्रश्नोंका उत्तर देकर समाधान करते। जो साधक एकान्तमें समाधान चाहते, उन्हें एकान्तमें समय देकर सन्तुष्ट करते। यह क्रम वे चाहे जहाँ रहें, निर्बाध रूपसे चलता रहता था। हजारों-हजारोंकी संख्यामें साधकोंने उनसे समाधान प्राप्त करके अपने पथपर आगे बढ़नेका प्रयत्न किया। कोई कैसा भी प्रश्न करे, श्रीसेठजीने कभी झुँझलाहट प्रकट नहीं की, बल्कि प्रसन्नतासे उत्तर देकर उन्हें सन्तुष्ट किया। <span></span></p>


<p class="Page-Break"> </p>
<p class="Content" id="toc_marker-6" xml:lang="en-US">कार्यपर अग्रसर</p>
<p class="Text">सेठजी परम ज्ञानी व तपस्वी थे। हमारी धारणामें वे मानव-कल्याणके लिये भगवान् द्वारा भेजे गये थे। सेठजीके जन्म-स्थान चूरूमें एक दिन नाथ-सम्प्रदायके एक विरक्त संत श्रीमंगलनाथजी पधारे। उस समय सेठजीकी आयु लगभग १४ वर्ष थी। इनको देखकर सेठजीको लगा कि ये ज्ञान-वैराग्य-त्यागके साक्षात्  मूर्ति हैं, मुझे भी ऐसा बनना है। इनके सत्संगके बाद सेठजीने भगवत्प्राप्ति हेतु अपनी कठिन साधना आरम्भ कर दी। साधनाके साथ-ही-साथ सद्‍ग्रन्थोंका अध्ययन करना और शास्त्र-वचनोंको हृदयंगम करना जारी रहा। भगवत्प्राप्तिके साधन शास्त्रोंमें अनेकों बताये गये हैं लेकिन वे कुछ कठिनसे दिखायी देते हैं, उन्हीं शास्त्रोंका गहन अध्ययन करनेपर सेठजीको लगा कि मानवमात्र भगवत्प्राप्ति सहजमें कर सकता है, इसमें कोई बाधा नहीं है, वह चाहे पढ़ा हो या बिना पढ़ा हो, स्त्री हो या पुरुष सभी भाई-बहन कर सकते हैं। फिर तो सेठजीको एक ही लगन लग गयी कि संसारके आवागमनरूपी दावाग्निसे मानवमात्रको कैसे बचाया जाय। सांसारिक अनित्य सुखका त्याग कराके सभी भाई-बहिनोंको किस तरहसे भगवत्प्राप्तिके लिये प्रेरित किया जाय-इस विशेष कार्यपर वह अग्रसर हो गये।</p>
<p class="Text para-style-override-3">श्रद्धेय स्वामी श्रीरामसुखदासजी महाराजने आपको श्रेष्ठ शब्दका अपभ्रंश सेठ नामसे सम्बोधन प्रारम्भ कर दिया, तबसे आपको सेठजीके नामसे कहा जाने लगा। आपको लगभग २२ वर्षकी आयुमें तत्त्वकी प्राप्ति हो गयी। जिस साधनके अनुभवसे और जिस तत्त्वके साक्षात्कारसे आपके हृदयमें शान्ति, महान् आनन्द एवं दिव्य प्रेमकी प्राप्ति हुई—वह शान्ति, आनन्द और भगवत्प्रेम जन-जनको मिले, मनुष्य जन्म-मरणके महान् दु:खसे दु:ख पा रहे हैं, इस दु:खसे उनको कैसे छुड़ाया जाय। इसके लिये आप जीवनपर्यन्त सुगम-से-सुगम उपायोंसे लोगोंको भगवत्प्राप्तिकी तरफ प्रेरित करते रहे। आवश्यक कार्योंको छोड़कर हर समय एक ही उद्देश्य रहा कि अधिक-से-अधिक भाई-बहन मनुष्य-जन्मको कूकर-शूकरादिकी तरह व्यर्थ न जाने दें। जो जिस अवस्था, जाति, व्यवसाय आदिमें हैं, वे वहीं रहकर अविलम्ब भगवत्प्राप्ति हेतु कटिबद्ध हों।<span></span></p>


<p class="Page-Break"> </p>
<p class="Content" id="toc_marker-7" xml:lang="en-US">साधनका अनोखा रूप</p>
<p class="Text">सेठजीके साधनका तरीका निराला था। उन्होंने भगवान् के विभिन्न रूपोंसे अपने लिये एक-एक साधन चुन लिया था। वे प्राय: चतुर्भुज भगवान् विष्णुका ध्यान किया करते थे; क्योंकि भगवान् राम एवं कृष्णका नररूप होनेके कारण कहीं दूसरे रूपमें भी भगवान् का भ्रम हो सकता है; किन्तु भगवान् विष्णुका चतुर्भुजरूप होनेके कारण उसमें भ्रमकी सम्भावना नहीं रहती। उन्होंने मर्यादापुरुषोत्तम भगवान् रामके आचरण अपनाये। भगवान् कृष्णके उपदेश भगवद्गीताको उन्होंने अपनाया। इसी प्रकार तिलकके रूपमें उन्होंने भगवान् शंकरका त्रिपुण्ड्र लिया; किन्तु तिलक वे जलसे किया करते थे।</p>
<p class="Text para-style-override-3">भगवान् की झाँकी आँखोंसे ओझल न हो जाय और समयका सदुपयोग हो इसके लिये दैनिक कार्योंके अतिरिक्त सेठजी जब चलते थे तो नेत्र थोड़े मूँदे रहते थे। किसी सहयोगीका सहारा लेकर चलते थे, जिससे किसीसे टकरा न जायँ। समयका एक क्षणका भी दुरुपयोग उन्हें स्वीकार्य नहीं था। आराम शब्द उनके कोषमें ही नहीं था। वे कहा करते थे आराम हराम है।<span></span></p>


<p class="Page-Break"> </p>
<p class="Content" id="toc_marker-8" xml:lang="en-US">श्रीमद्भगवद्गीताके प्रचारका कारण</p>
<p class="Text">महर्षि वेदव्यासके द्वारा प्रणीत महाभारतके भीष्मपर्वके अध्याय २५ से लेकर अध्याय ४२ तक जो भगवान् की वाणी है, वह स्वतन्त्र रूपसे गीताके रूपमें एक अलौकिक ग्रन्थ है। इस ग्रन्थको पढ़नेवाला अपनी सभी समस्याओंका निराकरण तथा भगवत्प्राप्तिका साधन इस छोटेसे ग्रन्थमें पा ही जाता है। मात्र ७०० श्लोक हैं और अत्यन्त सरल संस्कृतमें लिखे हुए हैं। इन्हीं गीताजीका स्वाध्याय करते-करते भगवत्प्रेरणासे एक बार सेठजीकी दृष्टि गीताजीके १८ वें अध्यायके ६८-६९ श्लोकोंपर रुक गयी—</p>
<p class="Shlok-Color-2">य इमं परमं गुह्यं मद्भक्तेष्वभिधास्यति।</p>
<p class="Shlok-Color-2">भक्तिं मयि परां कृत्वा मामेवैष्यत्यसंशय:॥ ६८॥</p>
<p class="Text">जो पुरुष मुझमें परम प्रेम करके इस परम रहस्ययुक्त गीताशास्त्रको मेरे भक्तोंमें कहेगा, वह मुझको ही प्राप्त होगा—इसमें कोई संदेह नहीं है।</p>
<p class="Shlok-Color-2">न च तस्मान्मनुष्येषु कश्चिन्मे प्रियकृत्तम:।</p>
<p class="Shlok-Color-2">भविता न च मे तस्मादन्य: प्रियतरो भुवि॥ ६९॥</p>
<p class="Text">उससे बढ़कर मेरा प्रिय कार्य करनेवाला मनुष्योंमें कोई भी नहीं है; तथा पृथ्वीभरमें उससे बढ़कर मेरा प्रिय दूसरा कोई भविष्यमें होगा भी नहीं।</p>
<p class="Text">इन श्लोकोंसे सेठजीके मनमें यह भाव जागृत हुआ कि बहुत स्थानोंपर बहुत-से लोगोंको भगवान् ने अपना प्रियतम बताया है, किन्तु गीता-प्रचारकके लिये कहा है कि उससे बढ़कर मेरा प्रिय कार्य करनेवाला न कोई है, न भविष्यमें होगा, भविष्यमें भी उससे बढ़कर मेरा प्रिय नहीं होगा ऐसी बात कहीं अन्यत्र नहीं मिली। अत: भगवान् की प्रसन्नता प्राप्त करनेके लिये गीता-प्रचारसे उत्तम कोई कार्य नहीं है। इन श्लोकोंने उनके मनपर ऐसा प्रभाव डाला कि उनका सम्पूर्ण जीवन ही गीता-प्रचारके लिये अर्पित हो गया।</p>
<p class="Text para-style-override-3">इन दोनों श्लोकोंमें भगवान् ने जो निर्देश दिया है उस निर्देशको सेठजीने अपना जीवन-व्रत बना लिया। मानव-मात्रको जीवन्मुक्त होना गीताजीसे सुलभ है, जो सत्संग, भजन इत्यादिमें नहीं आ-जा सकते, उनके पास गीता अवश्य हो। इस उद्देश्यसे सेठजीने अथक परिश्रम करके शुद्ध और सस्ते मूल्यपर गीता उपलब्ध कराने हेतु गीताप्रेसकी स्थापना गोरखपुरमें की तथा गीताजीका प्रचार होने लगा। एक बार कोई सज्जन आकर सेठजीसे बोले कि अब तो गीताजीका काफी प्रचार हो गया है। इसपर सेठजीने कहा कि जब जन्मते ही बच्चे रोनेकी जगह गीता-गीता बोलें तब मैं मानूँगा कि गीताजीका कुछ प्रचार हुआ है। सेठजीका लक्ष्य था कि गीताजीका लाभ जन-जनको मिले।<span></span></p>


<p class="Page-Break"> </p>
<p class="Content" id="toc_marker-9" xml:lang="en-US">जयदयालजी गोयन्दकाद्वारा स्थापित प्रकल्पोंका विकास-क्रम</p>
<p class="Text">सेठजी अत्यन्त सरल तथा भगवद्विश्वासी थे। उनका कहना था कि यदि मेरे द्वारा किया जाने वाला कार्य अच्छा होगा तो भगवान् उसकी सँभाल अपने आप करेंगे। बुरा होगा तो हमें चलाना नहीं है। विकास-क्रमको देखनेसे भगवत्कृपाका चमत्कार प्रत्यक्ष दिखायी देता है।</p>
<p class="Sub-Heading" id="toc_marker-9-1" xml:lang="en-US">१-गोविन्द भवन कार्यालय, कोलकाता</p>
<p class="Text">यह संस्थाका प्रधान कार्यालय है जो एक रजिस्टर्ड सोसाइटी है। सेठजी व्यापार कार्यसे कोलकाता जाते थे और वहाँ जानेपर सत्संग करवाते थे। सेठजी और सत्संग जीवन-पर्यन्त एक-दूसरेके पर्याय रहे। सेठजीको या सत्संगियोंको जब भी समय मिलता सत्संग शुरू हो जाता। सत्संगके लिये आजकलकी तरह न तो मंच बनता था, न प्रचार होता था। कोलकातामें दुकानकी गद्दियोंपर ही सत्संग होने लगता। सत्संगी भाइयोंकी संख्या दिनोंदिन बढ़ने लगी। दुकानकी गद्दियोंमें स्थान सीमित था। बड़े स्थानकी खोज प्रारम्भ हुई। पहले तो कोलकाताके ईडन गार्डेनके पीछे किलेके समीप वाला स्थल चुना गया लेकिन वहाँ सत्संग ठीकसे नहीं हो पाता था। पुन: सन् १९१९ के आसपास कोलकाताकी ३०, बाँसतल्ला गलीमें बिड़ला परिवारका एक गोदाम किराये पर मिल गया और उसे गोविन्द भवन (भगवान् का घर) का नाम दिया गया। वर्तमानमें महात्मा गाँधी रोडपर एक भव्य भवन <span class="char-style-override-5">‘गोविन्द भवन’</span> के नामसे है, जहाँपर नित्य भजन-कीर्तन चलता है तथा समय-समयपर सन्त-महात्माओंद्वारा प्रवचनकी व्यवस्था होती है। पुस्तकोंकी थोक व फुटकर बिक्रीके साथ-ही-साथ हस्तनिर्मित वस्त्र, काँचकी चूड़ियाँ, आयुर्वेदिक औषधियाँ आदिकी बिक्री उचित मूल्यपर होती है।</p>
<p class="Sub-Heading" id="toc_marker-9-2" xml:lang="en-US">२-गीताप्रेस-गोरखपुर</p>
<p class="Text">२० वीं शताब्दीमें गीताप्रेसकी स्थापना भारतके धार्मिक एवं सांस्कृतिक जागरणके इतिहासमें एक अनूठी घटना है। परमार्थके क्षेत्रमें इसकी औद्योगिक सफलताका आकलन इसीसे लगाया जा सकता है कि बिना किसी सरकारी सहयोग, व्यक्तिगत या सार्वजनिक चन्दा, दान आदि लिये करोड़ों रूपये प्रतिवर्षका नुकसान अपने ही आर्थिक स्रोतोंसे जुटाकर इसने नाममात्रके मूल्यमें जन-जनतक धार्मिक ग्रन्थोंको पहुँचानेका जो महान् कार्य किया है, उसका दूसरा उदाहरण नहीं मिलता। सरकारी सहयोगसे चलनेवाली ईसाई मिशनरियाँ भी संभवत: एक स्थानसे इतनी बड़ी मात्रामें अपने धार्मिक ग्रन्थोंका प्रकाशन न कर सकीं। पुस्तकोंकी संख्या एवं आवृत्तिकी दृष्टिसे सम्भवत: विश्वके सबसे बड़े प्रकाशन केन्द्रके रूपमें गीताप्रेसकी प्रतिष्ठा इस बातका प्रमाण है कि दृढ़ संकल्प, सच्ची लगन एवं कर्तव्य निष्ठासे सब कुछ सम्भव है। आश्चर्य इस बातका कि इसकी अर्थनीति किसी अर्थशास्त्रीने नहीं तैयार की, फिर भी विश्वके अनेक विद्वानोंके लिये यह शोधका विषय बनी हुई है।</p>
<p class="Text">यह सर्वविदित तथ्य है कि अतीतमें नालन्दा तक्षशिलाके विश्वविद्यालयोंमें हमारे बहुमूल्य ग्रन्थोंकी होली जलनेसे देशकी आध्यात्मिक धरोहरके नष्ट हो जानेका खतरा उत्पन्न हो गया था। बचे-खुचे ग्रन्थ विद्वानोंके पुस्तकालयोंमें उनकी निजी सम्पत्ति बन गये थे। इसलिये दीमकोंकी भेंट चढ़कर इन ग्रन्थोंके नष्ट हो जानेकी सम्भावनासे अस्वीकार नहीं किया जा सकता था। ऐसे समयमें गीताप्रेसने इन ग्रन्थोंको छापकर देश-विदेशके कोटि-कोटि हाथोंमें पहुँचाकर, भारतीय संस्कृतिके नष्ट हो जानेकी आशंकाको सदा-सदाके लिये समाप्त कर दिया। इसके साहित्यकी श्रेष्ठताको देखते हुए हिन्दी भाषासे अपरिचित अन्य प्रान्तोंके न जाने कितने लोगोंने हिन्दी सीखी। गीताप्रेसको इतनेसे ही सन्तोष नहीं हुआ, इसने हिन्दीके अतिरिक्त भारतकी अन्य भाषाओंमें भी साहित्यके प्रकाशनका कार्य प्रारम्भ किया एवं अब भी यह कार्य अनवरत रूपसे चल रहा है। धार्मिक एवं आध्यात्मिक जागरणका जो कार्य अकेले गीताप्रेसने किया वह अन्य अनेक लोगोंके सम्मिलित प्रयाससे भी अधिक है।</p>
<p class="Text"><span class="char-style-override-5">स्थापनाकी पृष्ठभूमि—</span>गीताप्रेसके संस्थापक ब्रह्मलीन जयदयालजी गोयन्दका जो ‘सेठजी’ के नामसे लोकप्रिय थे, उन्हें जीवनके चरम लक्ष्यकी प्राप्ति भगवद्गीता द्वारा हुई थी। वे चाहते थे गीताके जिस तत्त्वज्ञानसे उनका जीवन आलोकित था, साधनाका जो सौरभ उन्हें प्राप्त हुआ था, उससे अन्य लोगोंका जीवन भी प्रकाशित और सुवासित हो। यह भी कहा जाता है कि स्वयं भगवान् विष्णुने उन्हें दर्शन देकर भक्तिका प्रचार करनेका संकेत किया। ईश्वरीय संकेतका आश्रय पाकर इन्हें गीताके प्रचारमें बड़ी सफलता मिली।</p>
<p class="Text"><span class="char-style-override-5">प्रथम चरण—</span>कोलकातामें सेठजीके सत्संगके प्रभावसे साधकोंका समूह बढ़ता गया और सभीको स्वाध्यायके लिये गीताजीकी आवश्यकता हुई, परन्तु शुद्ध पाठ और सही अर्थकी गीता सुलभ नहीं हो रही थी। सुलभतासे ऐसी गीता मिल सके इसके लिये सेठजीने स्वयं पदच्छेद, अर्थ एवं संक्षिप्त टीका तैयार करके गोविन्द-भवनकी ओरसे कोलकाताके वणिक प्रेससे पाँच हजार प्रतियाँ छपवायीं। यह प्रथम संस्करण बहुत शीघ्र समाप्त हो गया। छ: हजार प्रतियोंके अगले संस्करणका पुनर्मुद्रण उसी वणिक प्रेससे हुआ। कोलकातामें कुल ग्यारह हजार प्रतियाँ छपीं। परन्तु इस मुद्रणमें अनेक कठिनाइयाँ आयीं। पुस्तकोंमें न तो आवश्यक संशोधन कर सकते थे, न ही संशोधनके लिये समुचित सुविधा मिलती थी। मशीन बार-बार रोककर संशोधन करना पड़ता था। ऐसी चेष्टा करनेपर भी भूलोंका सर्वथा अभाव न हो सका। तब प्रेसके मालिक जो स्वयं सेठजीके सत्संगी थे, उन्होंने सेठजीसे कहा—किसी व्यापारीके लिये इस प्रकार मशीनको बार-बार रोककर सुधार करना अनुकूल नहीं पड़ता। आप जैसी शुद्ध पुस्तक चाहते हैं, वैसी अपने निजी प्रेसमें ही छपना सम्भव है। सेठजी कहा करते थे कि हमारी पुस्तकोंमें, गीताजीमें भूल छोड़ना छूरी लेकर घाव करना है तथा उनमें सुधार करना घावपर मरहम-पट्टी करना है। जो हमारा प्रेमी हो उसे पुस्तकोंमें अशुद्धि सुधार करनेकी भरसक चेष्टा करनी चाहिये। सेठजीने विचार किया कि अपना एक प्रेस अलग होना चाहिये, जिससे शुद्ध पाठ और सही अर्थकी गीता गीता-प्रेमियोंको प्राप्त हो सके। सेठजीको शुद्धिका इतना आग्रह था कि यदि छपनेमें कोई त्रुटि रह जाती तो छपनेके बाद भी उसे हाथसे सुधरवाते थे।</p>
<p class="Text">प्रश्न था प्रेस कहाँपर खोला जाय। गोरखपुरके दो कर्मठ सज्जन घनश्यामदासजी जालान तथा महावीर प्रसादजी पोद्दारने गोरखपुरमें प्रेस खोलनेका सुझाव इस प्रस्तावके साथ दिया कि वे दोनों गोरखपुरमें रहते ही हैं, प्रेसका काम दोनों मिलकर सँभाल लेंगे। दोनों व्यक्तियोंकी सेठजीमें श्रद्धा थी और भजन-साधनमें लगे हुए थे। सेठजीने गोरखपुरमें प्रेसकी स्थापना करनेके सुझावको स्वीकार कर लिया और गोरखपुरमें प्रेस खोलनेकी अनुमति दे दी।</p>
<p class="Text"><span class="char-style-override-5">द्वितीय चरण—</span>गोरखपुरमें हिन्दी बाजारमें एक छोटा-सा मकान लगभग १० रुपयेके किरायेपर लेकर वैशाख शुक्ल १३, रविवार, संवत् १९८० (२९ अप्रैल १९२३) को गोरखपुरमें प्रेसकी स्थापना हुई, उसका नाम <span class="char-style-override-5">‘गीताप्रेस’</span> रखा गया। भाद्रपद शुक्ल १५, सोमवार, संवत्  १९८० (२४ सितम्बर १९२३) को सर्वप्रथम हैण्डप्रेस प्रिटिंग मशीन ६०० रुपयेमें खरीदी गयी। </p>
<p class="Text">हैण्डप्रेससे अच्छी छपाई नहीं हो पा रही थी। एक घण्टेमें तीन कुशल व्यक्ति कठिनाईसे सौ पन्ने छाप सकते थे। इसलिये अपने यहाँ कम्पोज होकर बाहरी प्रेसमें गीताजी छपवायी जाने लगी। इस प्रकार कठिनाई होनेसे एक नयी मशीनकी आवश्यकता प्रतीत हुई। २२ अक्टूबर १९२३ (आश्विन शुक्ल १३, सोमवार, संवत्  १९८०) को एक ट्रेडिल मशीन दो हजार रुपयेमें खरीदी गयी। किरायेके मकानमें ही यह मशीन भी बैठायी गयी। तत्पश्चात्  इससे भी समुचित प्रगति न होते देखकर पौष शुक्ल ४, गुरुवार (२० जनवरी १९२४) को लगभग सात हजार रुपयेकी बड़ी रॉयल पैनबेल्ट मशीन २२"×३०" साइजकी खरीदी गयी। कम्पोजिंग विभागका भी विस्तार किया गया। उससे गीताजीके मुद्रण तथा प्रकाशनमें बड़ी सुविधा हो गयी। गीताजीके अनेक प्रकारके छोटे-बड़े संस्करणके अतिरिक्त श्रीसेठजीकी कुछ अन्य पुस्तकोंका भी प्रकाशन होने लगा।</p>
<p class="Text"><span class="char-style-override-5">तृतीय चरण—</span>किरायेका मकान बहुत छोटा होनेसे अपना मकान खरीदनेकी आवश्यकता प्रतीत हुई एवं वर्तमान गीताप्रेसका पूर्वी खण्ड दस हजार रुपयेमें १२ जुलाई १९२६ को खरीदा गया। उस समय तो मकान अधिक बड़ा लगता था, परन्तु प्रकाशनोंके विस्तारसे यह स्थान भी छोटा लगने लगा। अत: आवश्यकतानुसार उसी मकानके बगलमें क्रमश: और भी भूखण्ड खरीदे गये और विस्तार होता गया। गीताजीके अतिरिक्त सेठजी, हनुमानप्रसादजी पोद्दार (भाईजी) द्वारा लिखित पुस्तकें, रामचरितमानस, कल्याण पत्रिका एवं अन्य बहुत-सी पुस्तकें प्रकाशित होने लग गयीं। धीरे-धीरे विस्तार होते-होते बीस स्वचालित मशीनें लग गयीं। इनके अतिरिक्त फोल्डिंग मशीनें, सिलाई मशीनें, कटिंग मशीनें भी लग गयीं। अक्षरोंकी ढलाईके लिये प्रेसमें टाइप फाउन्ड्री भी लग गयी। इतनी व्यवस्था होनेके बाद भी पुस्तकोंकी पूर्ति नहीं हो पा रही थी। माँगकी पूर्तिको ध्यानमें रखकर भगवत्कृपा तथा सेठजीके सत्प्रयाससे सामयिक नयी तकनीककी मशीनें आ-आकर लगती रहीं और आज भी वह क्रम जारी है।</p>
<p class="Text">बड़े कार्यके सम्यक् संचालनके लिये अर्थकी समुचित व्यवस्था होना आवश्यक था। किसी भी संस्थाकी सफलताके पीछे उसकी अर्थनीति केन्द्रीय बिन्दु होती है। अर्थकी व्यवस्था एवं उसके उचित विनियोगके अभावमें अनेक संस्थायें अपने उदयके कुछ समय पश्चात् ही मृत प्राय हो जाती हैं। सेठजीने आरम्भसे ही अनुभव किया कि चन्दे या दान लेकर चलनेवाली संस्थाओंका जीवन सुदीर्घ नहीं होता। चन्देपर निर्भर रहनेसे दानदाता अर्थके बलपर संस्थाकी नीतिको प्रभावित करते हैं। इसलिये उनकी नीति चन्दा लेनेकी नहीं रही। सेठजीने प्रारम्भसे ही ऐसी नीति अपनायी, जिससे कम मूल्यपर पुस्तकें सर्वसाधारणको सुलभ हो जायँ और अर्थव्यवस्था भी सुदृढ़ रहे। मूल बात तो यह है कि उनका कहना था कि यह गोविन्दका भण्डार है, गोविन्द अपने-आप पूर्ति करता रहेगा, हमें तो चेष्टा करते रहना चाहिये।</p>
<p class="Text">सस्ते मूल्यपर पुस्तक प्रकाशनकी योजनाके कारण गीताप्रेसको प्राय: घाटा लगता रहा। घाटेकी यह राशि क्रमश: बढ़ती गयी। इसलिये सेठजीने ऐसी नीति बनायी कि धन कार्यकी प्रगतिमें बाधक न हो। किसीसे चन्दा न लेना पड़े और धनकी प्राप्ति इस प्रकार हो कि मूल सिद्धान्तोंकी भी प्रतिष्ठा हो। हमारे शास्त्रोंमें अहिंसाको धर्मके प्रमुख अंगके रूपमें स्वीकार किया गया है। उन दिनों मारवाड़ी समाजमें लाखकी चूड़ियोंका विशेष प्रचलन था। इसमें जीव-हिंसा होती थी। ३०० ग्राम लाख प्राप्त करनेमें लगभग एक लाख कीड़ोंकी हिंसा होती है। सेठजीने इसका विरोध किया और काँचकी चूड़ियोंको पहननेकी प्रेरणा दी। इसी प्रकार चमड़ेके जूते पहननेसे पशु हत्याको प्रोत्साहन मिलता था। अत: गोविन्द भवन कार्यालय द्वारा चर्मरहित जूतोंका निर्माण हुआ। सेठजीकी प्रेरणासे बड़ी संख्यामें लोगोंने चमड़ेके जूतोंका बहिष्कार करके चर्मरहित जूते पहने और समाजकी महिलाओंने काँचकी चूड़ियाँ धारण की। काँचकी चूड़ियों एवं चर्मरहित जूतोंकी बिक्री की अनेक स्थानोंपर व्यवस्था हुई। इससे अहिंसा व्रतका पोषण हुआ और आयकी प्राप्ति भी हुई। इसी प्रकार गीताप्रेस पेपर एजेन्सीका शुभारम्भ हुआ। गोरखपुर, कानपुर, लखनऊ, वाराणसी, सीवान, नागपुर आदि स्थानोंमें पेपर एजेन्सीका संचालन किया गया। जहाँसे कागज, बही, कापी, रजिस्टर आदि बेचनेकी व्यवस्था हुई। परम श्रद्धेय सेठजीके महाप्रयाणके पश्चात् स्वामीजी श्रीरामसुखदासजी महाराजकी प्रेरणासे बढ़ते हुए घाटेकी पूर्तिके लिये गीताप्रेस द्वारा हस्तनिर्मित कपड़ोंके विक्रयकी व्यवस्था आयके प्रमुख स्रोतके रूपमें हुई। गीताप्रेस वस्त्रविभागकी सम्पूर्ण योजना एवं इसकी सफलताके पीछे सेठजीके प्रति समर्पित श्रीमोहनलालजी पटवारीका नाम सदैव स्मरणीय रहेगा। आयुर्वेदिक औषधियोंके निर्माण एवं विक्रयका कार्य भी हुआ। इन सब कार्योंसे एक ओर जहाँ भारतीयता एवं सेठजीके जीवन मूल्योंकी प्रतिष्ठा हुई, वहीं दूसरी ओर गीताप्रेस द्वारा सस्ते मूल्योंपर पुस्तक प्रकाशनके कारण हुए घाटेकी पूर्ति हुई। आयके इन स्रोतोंके कारण ही आज गीताप्रेस करोड़ोंका घाटा सहकर भी बिना किसी सहयोग राशि या चन्दाके सत्साहित्यके प्रकाशनका महत्वपूर्ण कार्य कर रहा है। इस प्रकार गीताप्रेसकी अर्थनीतिका भव्य प्रासाद सेठजीकी मान्यताओं एवं सिद्धान्तोंकी सुदृढ़ नींवपर खड़ा हुआ।</p>
<p class="Text">गीताप्रेससे शुद्ध मुद्रित गीता, भागवत, महाभारत, रामचरितमानस इत्यादि धार्मिक ग्रन्थ तथा कल्याण सस्ते मूल्यपर जनताके पास पहुँचाना ही श्रीजयदयालजी गोयन्दकाका लक्ष्य था।</p>
<p class="Text">गीताप्रेस पुस्तकोंको छापनेका मात्र प्रेस ही नहीं है, अपितु भगवान् की वाणीसे नि:सृत जीवनोद्धारक गीता एवं महापुरुषोंके वचनों इत्यादिकी प्रचारस्थली होनेसे पुण्यस्थली है। भगवान् स्वयं इसका उद्घोष किये हैं कि जहाँ मेरे नामका स्मरण, प्रचार, भजन-कीर्तन इत्यादि होता है उस स्थानको मैं कभी नहीं त्यागता।</p>
<p class="Shlok-Color-2">नाहं वसामि वैकुण्ठे योगिनां हृदये न च।</p>
<p class="Shlok-Color-2">मद्भक्ता यत्र गायन्ति तत्र तिष्ठामि नारद॥</p>
<p class="Sub-Heading" id="toc_marker-9-3" xml:lang="en-US">गीताप्रेसका उद्देश्य</p>
<p class="Text para-style-override-4">गीताप्रेसका मुख्य उद्देश्य ईश्वरप्रेम, सत्य, सदाचार और सद्भावोंके प्रचार-हेतु मानव-सेवार्थ सद्‍ग्रन्थोंका प्रकाशन करना है। </p>
<p class="Text">गीताप्रेसकी स्थापनाके पूर्व गीताजीकी पुस्तक मिलनी दुर्लभ थी। मिलती भी तो पाठ शुद्ध नहीं होता था और मूल्य भी दे पाना सर्वसाधारणके लिये सुलभ नहीं था।</p>
<p class="Text">श्रीजयदयालजी गोयन्दकाके मनमें यह भाव बड़ा प्रबल था कि हमलोगोंको गृहस्थाश्रममें ही सुख, शान्ति कैसे मिले तथा हमें भगवत्प्राप्ति हो सके। उनके एक ही लगन थी कि मानवमात्र इस भवसागरसे कैसे पार हो?</p>
<p class="Text">मनुष्य जन्मता है, बड़ा होता है, सन्तान उत्पन्न करता है, मर जाता है। इस प्रकार पशुवत् जीवन बिताकर अन्य योनियोंमें चला जाता है। जीवन चिन्ता, शोक और दु:खोंसे घिरा रहता है। मनुष्य-शरीर पाकर भी यदि चिन्ता और शोकमें डूबा रहा तो उसने मनुष्य-शरीरका दुरुपयोग ही किया। यह शरीर चिन्ता, शोकसे ऊपर उठकर केवल भगवत्प्राप्तिके लिये ही प्रभुने कृपा करके दिया है। चिन्ता, शोक हमारी बेसमझीसे ही होते हैं। इसमें प्रारब्ध या भगवान् का कोई हाथ नहीं है। हम इस बातको समझ जायँ तो कभी भी चिन्ता, शोक नहीं हो सकते।</p>
<p class="Text">साधक भाई-बहनोंकी धारणा कि भगवत्प्राप्ति करनेके लिये एकान्तमें जाना, तीर्थस्थानमें जाना, वनमें जाना आवश्यक है। वहाँ जाकर कठोर परिश्रम, साधन-तपस्या करके ही भगवत्प्राप्ति सम्भव है। कई ऐसे प्रचलित भ्रम हैं कि स्त्री, शूद्र, वैश्य एवं गृहस्थोंका कल्याण नहीं होता, इत्यादिके समाधानमें सेठजीने शास्त्रानुसार ही इन बातों पर जोर दिया कि माताएँ-बहनें पतिकी सेवासे, व्यापारी शुद्ध व्यापारसे, पुत्र पिताकी सेवासे, शिष्य गुरुकी सेवासे, गृहस्थ अतिथि-सेवासे—तात्पर्य सभी लोग भगवत्प्राप्ति कर सकते हैं। इन्हीं भावोंके प्रचार तथा भगवद्गीताके प्रचारके द्वारा मानवमात्रके कल्याणके उद्देश्यसे उन्होंने गीताप्रेसकी स्थापना की।</p>
<p class="Text">मानवमात्र भगवत्प्राप्ति हेतु जाग्रत् हों। उसके लिये गीताप्रेससे श्रीमद्भगवद्गीताके साथ-साथ रामायण, पुराण, उपनिषद्, भक्त-चरित्र, नित्यपाठ, साधन-भजन एवं बालोपयोगी, स्त्रियोपयोगी, सर्वोपयोगी पुस्तकें, चित्रकथा इत्यादि तथा जयदयालजी गोयन्दका (सेठजी), हनुमान प्रसादजी पोद्दार (भाईजी), स्वामी रामसुखदासजीके प्रवचनोंको पुस्तकके रूपमें प्रकाशित किया जाता है। दिन-प्रतिदिन भगवत्कृपासे प्रकाशनोंकी संख्या बढ़ती चली जा रही है। अहिन्दीभाषी लोगोंकी सुविधा तथा माँगपर हिन्दी, संस्कृतके अतिरिक्त बँगला, गुजराती, मराठी, तमिल, तेलुगु, कन्नड़, उड़िया, असमिया, मलयालम, पंजाबी, नेपाली, अंग्रेजी, उर्दू भाषाओंमें भी पुस्तकें प्रकाशित हो रही हैं।</p>
<p class="Sub-Heading" id="toc_marker-9-4" xml:lang="en-US">मासिक पत्र कल्याणका शुभारम्भ</p>
<p class="Text">मारवाड़ी अग्रवाल सभाका आठवाँ अधिवेशन चैत्र शुक्ल १-३, संवत्  १९८३ (१३-१५ अप्रैल, १९२६) को दिल्लीमें हुआ। इसके सभापति थे सेठ जमनालालजी बजाज और स्वागताध्यक्ष श्रीआत्माराम खेमका। आरम्भमें खेमकाजीने कुछ कारणोंसे स्वागताध्यक्ष होना अस्वीकार कर दिया था, पीछे सेठजी श्रीजयदयालजी गोयन्दकाके आग्रहसे वे राजी हो गये। अधिवेशन जल्दी प्रारम्भ होनेवाला था। प्रश्न उठा स्वागत-भाषण लिखनेका। खेमकाजी शास्त्रज्ञ तथा विद्वान् थे, पर उन्हें हिन्दी लिखनेका अभ्यास नहीं था। उन्होंने श्रीगोयन्दकाजीसे भाषण तैयार करवा देनेकी प्रार्थना की। श्रीगोयन्दकाजीने श्रीपोद्दारजीको दिल्ली जाकर भाषण तैयार कर देनेका आदेश दिया। श्रीपोद्दारजी दिल्ली गये और उन्होंने चौबीस घण्टेके अन्दर एक अत्यन्त सारगर्भित भाषण लिखकर मुद्रित करा दिया। लोग उसमें व्यक्त विचारोंसे बहुत प्रभावित हुए।</p>
<p class="Text">अधिवेशनमें भाग लेनेके लिये सेठ घनश्यामदासजी बिड़ला भी आये थे। उनका यद्यपि पोद्दारजीके विचारोंसे पूर्ण मतैक्य नहीं था, तथापि यह भाषण उन्हें भी पसन्द आया। दूसरे दिन अपनी प्रतिक्रिया व्यक्त करते हुए उन्होंने पोद्दारजीसे कहा—‘भाईजी, तुम लोगोंके विचार क्या हैं? कैसे हैं? कहाँ तक ठीक हैं? इसकी आलोचना हमें नहीं करनी है। पर इनका प्रचार तुम लोगोंके द्वारा समाजमें हो रहा है। जनता इसे दूर तक मानती भी है। यदि तुम लोगोंके पास अपने ही विचारों और सिद्धान्तोंका एक ‘पत्र’ होता तो तुमलोगोंको और भी सफलता मिलती। तुमलोग अपने विचारोंका एक पत्र निकालो।’</p>
<p class="Text">पोद्दारजी बोले—‘बात तो ठीक है, पर मेरा इस विषयमें कोई अनुभव नहीं है।’ बिड़लाजीने आग्रह करते हुए कहा, ‘प्रयास करो।’ उस समय बात यहीं समाप्त हो गयी।</p>
<p class="Text">घनश्यामदासजीने तो परामर्शके रूपमें एक चलती हुई बात कह दी थी, परन्तु सचमुच ही यह चर्चा ‘कल्याण’ मासिकके जन्मका हेतु बन गयी। अधिवेशन समाप्त होनेपर सब लोग अपने-अपने गन्तव्य स्थानकी ओर चल पड़े। उस समय सेठजी चूरूसे भिवानी आये हुए थे। उन्हें बाँकुड़ा जाना था, सत्संगके लिये भिवानीमें ठहर गये थे। हनुमानप्रसादजी पोद्दारके मनमें आया कि सेठजीसे मिलता चलूँ। भिवानीसे रेवाड़ीतक साथ आकर रेवाड़ीसे बम्बई चला जाऊँगा। भिवानीका सत्संग समाप्त करके सेठजीने बाँकुड़ाके लिये प्रस्थान किया। गाड़ीमें अधिवेशनकी चर्चा छिड़ गयी। उसी प्रसंगमें भाईजीने घनश्यामदासजी बिड़लाकी पत्र निकालनेकी सलाहवाली बात कह डाली। पासमें लच्छीरामजी मुरोदिया बैठे थे। मुरोदियाजी सुनते ही बोले बस, बस बिलकुल ठीक है, अवश्य निकालना चाहिये। फिर वे भाईजीको गाड़ीके एक कोनेमें ले गये तथा उनसे वचन ले लिया कि मैं प्रतिदिन दो घंटा सम्पादन कार्य किया करूँगा। भाईजीसे वचन लेकर फिर वे सेठजीके पास आये तथा पत्र निकालनेकी स्वीकृति माँगी। सेठजीने सहर्ष अनुमति दे दी तथा गाड़ीमें ही (चैत्र शुक्ल ९, संवत्  १९८३) २२ अप्रैल १९२६ के दिन पत्रका नाम <span class="char-style-override-5">‘कल्याण’ </span>निश्चित किया गया। वेंकटेश्वर प्रेसके मालिक मुम्बईमें रहते थे। वे भाईजीके मित्र थे। उन्होंने पत्रकी आवश्यक कार्यवाही सरकारसे करवानेकी तथा पत्र छापनेकी जिम्मेदारी स्वयं ली। यह निश्चित हुआ कि केवल छपाईका विषय भाईजी दे दें एवं मुम्बईसे इसका प्रकाशन प्रारम्भ हो।</p>
<p class="Text">हनुमानप्रसादजी पोद्दारके अथक परिश्रमसे कल्याणका प्रथम अंक श्रावण कृष्ण ११, संवत् १९८३ (अगस्त १९२६)-के दिन ‘सत्संग भवन’ मुम्बईके द्वारा वेंकटेश्वर प्रेसमें छपकर प्रकाशित हुआ। दूसरे वर्षसे कल्याणका प्रथम अंक विशेषांकके रूपमें <span class="char-style-override-5">‘भगवन्नामांक’</span> निकला।</p>
<p class="Text">पहले वर्षमें बारह साधारण अंक प्रकाशित हुए। बादमें कल्याणके प्रकाशनकी योजना गोरखपुरसे बन गयी। सेठजीने बाँकुड़ासे भाईजीको तार दिया कि कल्याणका सारा स्टाफ लेकर शीघ्र गोरखपुर जाकर कल्याणका आगामी अंक वहींसे प्रकाशित करो। इस प्रकार कल्याणका प्रकाशन गोरखपुरसे भाद्रपद सं० १९८४ (अगस्त १९२७)-से प्रारम्भ हुआ।</p>
<p class="Text">‘कल्याण’ भक्ति, ज्ञान, वैराग्य, धर्म, सदाचार एवं साधन-सम्बन्धी सामग्रीद्वारा जन-जनको भगवत्प्राप्ति हेतु प्रेरित करनेका निरन्तर प्रयास कर रहा है।</p>
<p class="Sub-Heading" id="toc_marker-9-5" xml:lang="en-US">‘कल्याण-कल्पतरु’ का शुभारम्भ</p>
<p class="Text"><span class="char-style-override-5">‘कल्याण’ </span>के प्रकाशनके बाद इस बातकी आवश्यकता प्रतीत होने लगी कि <span class="char-style-override-5">‘कल्याण’ </span>की तरह ही एक मासिक पत्र अंग्रेजीमें भी निकाला जाय। जनवरी १९३४ से <span class="char-style-override-5">‘कल्याण-कल्पतरु’ </span>का प्रकाशन प्रारम्भ हुआ। इसके कन्ट्रोलिंग एडीटर भाईजी रहे तथा सम्पादक श्रीचिम्मनलालजी गोस्वामी। <span class="char-style-override-5">‘कल्याण-कल्पतरु’ </span>के माध्यमसे श्रीमद्भागवत, श्रीमद्भगवद्गीता, वाल्मीकिरामायण, रामचरितमानस, मनुस्मृति, अध्यात्मरामायण, जैमिनीय अश्वमेध, नारायणीयम् आदि ग्रन्थोंके प्रामाणिक अनुवाद अंग्रेजी भाषामें प्रस्तुत हो चुके हैं।</p>
<p class="Text">सेठजीकी नीति एवं महात्मा गाँधीजीकी सम्मतिके अनुसार <span class="char-style-override-5">‘कल्याण’ </span>एवं <span class="char-style-override-5">‘कल्याण-कल्पतरु’ में आरम्भसे ही विज्ञापन नहीं छापा जाता है।</span></p>
<p class="Text">‘कल्याण’ के सम्बन्धमें गाँधीजीने दो सुझाव दिये थे। एक ‘कल्याण’ में विज्ञापन न छापा जाय दूसरा समालोचना न छपे। महात्मा गाँधीके इन दोनों निर्देशोंका गीताप्रेस द्वारा अद्यावधि पालन हो रहा है। किसी मत मतान्तरकी आलोचना या खण्डन-मण्डनसे विरत रहकर सत्साहित्यके प्रकाशनकी नीतिके कारण गीताप्रेसको सभीका सद्भाव मिला। सभीने इसे अपनत्व दिया। भारतके विभिन्न धर्म एवं सम्प्रदायके लेखकोंने ‘कल्याण’ को अपना पत्र माना। यह नीति गीताप्रेसकी लोकप्रियतामें बड़ी सहायक रही।</p>
<p class="Text"><span class="char-style-override-5">लक्ष्यके प्रति समर्पित सहयोगी—</span>वस्तुत: महान् कार्यकी सफलताके तीन अंग होते हैं। १. कुशल मार्गदर्शन २. लक्ष्यके प्रति समर्पित निष्ठावान सहयोगी ३. अनुकूल परिस्थिति।</p>
<p class="Text">यदि कुशल मार्गदर्शन और निष्ठावान् सहयोगी मिल जाते हैं तो प्रतिकूल परिस्थितिको भी अनुकूल होना पड़ता है। श्रीसेठजीके आध्यात्मिक जीवनसे प्रभावित होकर अनेक लोगोंने उनकी इच्छा, आदेश और निर्देशके पालनमें ही अपने जीवनकी सफलताका रहस्य पा लिया। ऐसे बहुतसे लोगोंने गीताप्रेसकी सेवाको ही अपने जीवनकी साधना और सिद्धि मान ली। गीताप्रेस द्वारा जिन सिद्धान्तोंका प्रचार-प्रसार हुआ उसकी झलक उनके जीवनमें दर्शनीय थी। गीताप्रेसकी सफलताकी नींवमें ऐसे सहयोगियोंके त्याग बलिदानकी कहानी छिपी है, जिनके जीवनकी मान्यता थी, गीताप्रेसकी सेवा ‘ईश्वरकी सेवा’ है। गीताप्रेसके इस महदनुष्ठानमें सेठजीको जो सहयोगी मिले उनकी एक लम्बी सूची है। किसके कार्यका महत्व कितना है यह आंकना असम्भव नहीं है तो कठिन अवश्य है, पर तीन ऐसे मिले कि जिनकी चर्चा बिना श्रीसेठजीके गीता तत्त्वज्ञानकी क्रियात्मक सफलता अधूरी प्रतीत होगी। ऐसेमें भुवनेश्वर मिश्र माधवके एक लेखकी सहज स्मृति आ जाती है। जिसके अनुसार ‘‘श्रीसेठजीका ज्ञानयोग पूज्य स्वामी रामसुखदासजीमें, भक्तियोग श्रद्धेय श्रीभाईजीमें उतरा तो कर्मयोग श्रीघनश्यामदासजी जालानमें’’ यदि श्रीसेठजी एवं श्रीभाईजी गीताप्रेसकी आत्मा और प्राण थे तो घनश्यामदासजी गीताप्रेसके शरीर थे, इसमें अतिशयोक्ति नहीं है। श्रद्धेय श्रीभाईजीने श्रीसेठजीकी वाणी और सिद्धान्तोंको शब्दोंका आकार दिया। ‘कल्याण’ के माध्यमसे विभिन्न धर्म सम्प्रदायके सन्तों, महात्माओं, लेखकोंके अनुभवोंमें अपनी निजी साधना एवं भक्तिमय जीवनके अनुभवोंको मिलाकर भारतीय संस्कृति एवं साधनाका अमर साहित्य दिया तो आजीवन गीताप्रेससे इस विशाल साहित्यको प्रकाशित करवाकर जन-जनतक पहुँचानेका कार्य किया कर्मयोगी घनश्यामदासजी जालानने। श्रीसेठजीने गोरखपुरमें गीताप्रेसकी स्थापना की स्वीकृति ही इसलिये दी थी कि ‘घणसाम सारा काम सँभाल लेगा।’ समर्पणकी प्रतिमूर्ति श्रीघनश्यामदासजीने इस विश्वासको पूर्ण किया। वे श्रीसेठजीके सचिव, सलाहकार, मित्र सभी कुछ थे। </p>
<p class="Sub-Heading" id="toc_marker-9-6" xml:lang="en-US">दर्शनीय-स्थल</p>
<p class="Text">भगवान् श्रीकृष्णकी वाणी श्रीमद्भगवद्गीताको छापते-छापते गीताप्रेस आज पुण्यस्थलीके रूपमें स्थापित हो गया है। देश-विदेशके लोग यहाँ आकर अपने भाग्यकी सराहना करते हैं। वैसे तो पूरा प्रेस ही दर्शनीय है लेकिन दो स्थल विशेष आकर्षणके केन्द्र हैं।<span class="char-style-override-5"></span></p>
<p class="Shlok-Color-2">१-गीताद्वार [गीताप्रेस, गोरखपुरका प्रवेश-द्वार]</p>
<p class="Text">भारतीय संस्कृति एवं धर्मकी महत्ता निर्विवाद है। हमारी सनातन संस्कृतिके अनेक कलापूर्ण प्राचीन प्रतीक देशमें स्थान-स्थानपर हैं। भारतीय मन्दिरोंमें जो कला-सौन्दर्य है, वह विश्वके किसी भी कला-मर्मज्ञको मुग्ध कर देता है। कला-सौन्दर्यके साथ उनमें गूढ़ धार्मिक एवं आध्यात्मिक तत्त्व निहित हैं। यह स्वाभाविक है कि अपने किसी निर्माणमें हम देशकी इस गौरवमय प्राचीन कलासे प्रेरणा ग्रहण करें। इसीलिये गीताप्रेसका प्रवेश-द्वार बनानेमें देशके विख्यात प्राचीन मन्दिरोंसे प्रेरणा ली गयी है।</p>
<p class="Text">बौद्ध, जैन एवं सिख-मन्दिरोंकी कला प्राचीन हिंदू-कलाका ही एक अंग है। इसलिये प्रवेश-द्वारके निर्माणमें सनातनधर्मके मन्दिरोंके अतिरिक्त बौद्ध, जैन एवं सिखधर्मके मन्दिरोंकी कलासे भी प्रेरणा ली गयी है एवं द्वारके प्रत्येक अंशका निर्माण किसी-न-किसी प्राचीन सांस्कृतिककलापूर्ण मन्दिरके किसी अंशके आधारपर ही हो—इसका यथाशक्ति ध्यान रखा गया है। इस प्रयत्नके परिणामस्वरूप प्रवेश-द्वार प्राचीन मन्दिर-कलाकी विभिन्न शैलियोंका आंशिक रूपमें दिग्दर्शक बन गया है।</p>
<p class="Shlok-Color-2">२-लीला-चित्रमन्दिर</p>
<p class="Text">गीताप्रेसका कार्य प्रारम्भ होनेके कुछ वर्षों बाद गीताप्रेसमें काम बढ़ जानेसे नया मकान बना, तब उसके ऊपर एक विशाल भवन बनाया गया। भवन बन जानेपर पूरी श्रीमद्भगवद्गीता संगमरमर पत्थरपर खुदवाकर उसमें शीशा भरवाया गया और दीवालोंपर चारों ओर पूरी गीताके क्रमसे वे पत्थर जड़ दिये गये। इसीके साथ-साथ संत कबीर, तुलसीदास, दादू, सुन्दरदास, रहीम, नारायणस्वामी आदिके चुने हुए लगभग सात सौ दोहे-चौपाई आदि सुन्दर अक्षरोंमें भवनके बाहर-भीतर दीवालोंपर लिखवाये गये। ‘कल्याण’ के लिये वर्षोंसे शास्त्रानुसार भगवान् की लीलाओंके चित्र बनवाये जा रहे थे। उनका बड़ा संग्रह था। उनमेंसे कुछ चित्र चुने गये और बहुत-से नये चित्र भवनमें लगानेके लिये ही बनवाये गये। पुराने हस्तनिर्मित चित्र इकट्ठे किये गये। फिर सबपर फ्रेम लगवाकर उन्हें सजा दिया गया। भगवत्कृपासे तत्कालीन चित्रकारोंने रामलीला और कृष्णलीला तथा अन्य देवी-देवताओं आदिके जो चित्र बनाये हैं वे इतने सजीव हैं कि उन्हें देखकर पुन: देखनेकी इच्छा होती है। उन चित्रोंके यथास्थान लगनेके उपरान्त हमारे भारतके प्रथम राष्ट्रपति महामहिम देशरत्न डाक्टर श्रीराजेन्द्र प्रसादजीने वैशाख शुक्ला ८, विक्रम-सं० २०१२ (दिनांक २९ अप्रैल सन् १९५५) को प्रात:काल गोरखपुर गीताप्रेसमें पधारकर इसका उद्घाटन करनेकी कृपा की। इस प्रकार यह अभूतपूर्व ‘लीला-चित्रमन्दिर’ बन गया।</p>
<p class="Shlok-Color-2">३-गीताभवन, स्वर्गाश्रम ऋषीकेश</p>
<p class="Text">सेठजीको एक शांतिप्रिय स्थलकी आवश्यकता महसूस हुई जहाँ कोलाहल न हो, पवित्र भूमि हो, साधन-भजनके लिये अति आवश्यक सामग्री उपलब्ध हो। इस आवश्यकताकी पूर्तिके लिये उत्तराखण्डकी पवित्र भूमिपर सन् १९१८ (संवत्  १९७४)-के आसपास सत्संग करने हेतु सेठजी पधारे। ऋषीकेशमें सेठजीने सत्संगका आयोजन किया। कई वर्ष वहाँ सत्संग करनेके साथ-साथ वे किसी एकान्त वैराग्यपूर्ण स्थानकी खोजमें लगे रहे। गंगापार भगवती गंगाके तटपर वटवृक्ष और वर्तमान गीताभवनका स्थान सेठजीको परम शान्तिदायक लगा। सुना जाता है कि वटवृक्ष वाले स्थानपर स्वामी रामतीर्थने भी तपस्या की थी। सेठजी कहा करते थे यह वटवृक्ष एवं गीताभवन हमें भगवान् की कृपासे स्वाभाविक ही प्राप्त हुए हैं। फिर क्या था सन् १९२५ के लगभगसे सेठजी अपने सत्संगियोंके साथ प्रत्येक वर्ष ग्रीष्म-ऋतुमें लगभग ३ माह वहाँ रहने लगे। धीरे-धीरे सत्संगमें आनेवालोंकी संख्या बढ़ने लगी। प्रात: ४ बजेसे रात्रि १० बजेतक भोजन, सन्ध्या-वन्दन आदिके समयको छोड़कर सभी समय लोगोंके साथ भगवत्-चर्चा, भजन-कीर्तन आदि चलता रहता था। पाँच छ: समय तो श्रीसेठजी स्वयं प्रवचन देते तथा उनके आग्रहसे भाईजी, स्वामीजी, शरणानन्दजी आदि अन्य संत भी पधारते एवं प्रवचन देते। प्रवचनके अतिरिक्त आये हुए साधक-साधिकाओंकी समस्याओंके समाधान भी सेठजी उन्हें एकान्तमें समय देकर करते थे।</p>
<p class="Text">धीरे-धीरे सत्संगी भाइयोंके रहनेके लिये पक्के मकान बनने लगे। भगवत्कृपासे आज वहाँ कई सुव्यवस्थित एवं भव्य भवन बनकर तैयार हो गये हैं जिनमें लगभग १,००० कमरे हैं और सत्संग, भजन-कीर्तनके स्थान अलग हैं, जो शुरूसे ही सत्संगियोंके लिये नि:शुल्क रहे हैं। यहाँ आकर लोग गंगाजीके सुरम्य वातावरणमें बैठकर भगवत्-चिन्तन तथा सत्संग करते हैं। यह वह भूमि है जहाँ प्रत्येक वर्ष न जाने कितने भाई-बहन सेठजीके सान्निध्यमें रहकर जीवन्मुक्त हो गये हैं। यहाँ आते ही जो आनन्दानुभूति होती है वह अकथनीय है। यहाँ आने वालोंको कोई असुविधा नहीं होती; क्योंकि नि:शुल्क आवास और उचित मूल्यपर भोजन एवं राशन तथा बर्तन इत्यादि आवश्यक सामग्री नि:शुल्क उपलब्ध है।</p>
<p class="Shlok-Color-2">४-श्रीऋषिकुल ब्रह्मचर्याश्रम, चूरू</p>
<p class="Text">जयदयालजी गोयन्दकाने इस आवासीय विद्यालयकी स्थापना इसी उद्देश्यसे की कि बचपनसे ही अच्छे संस्कार बच्चोंमें पड़ें और वे समाजमें चरित्रवान्, कर्तव्यनिष्ठ, ज्ञानवान् तथा भगवत्प्राप्ति प्रयासी हों। स्थापना वर्ष १९२४ ई० से ही शिक्षा, वस्त्र, शिक्षण-सामग्रियाँ इत्यादि आजतक नि:शुल्क हैं। उनसे भोजन खर्च भी नाममात्रका ही लिया जाता है।</p>
<p class="Shlok-Color-2">५.गीताभवन आयुर्वेद संस्थान</p>
<p class="Text">आयुर्वेद विश्वकी प्राचीनतम चिकित्सा-पद्धति है। जयदयालजी गोयन्दका आयुर्वेदिक औषधियोंका ही सेवन करते थे। शुद्ध आयुर्वेदिक औषधियोंके निर्माणके लिये गीताभवनमें व्यवस्था की गयी ताकि हिमालयकी ताजा जड़ी-बूटियों एवं गंगाजलका उपयोग करके शुद्ध आयुर्वेदिक औषधियाँ जनसामान्यको सुलभ करायी जा सकें। संस्थाद्वारा नि:शुल्क आयुर्वेदिक औषधालयोंका संचालन भी किया गया। इस समय स्वर्गाश्रम, गोरखपुर, चूरू, कोलकाता एवं सूरतमें नि:शुल्क औषधि वितरणकी व्यवस्था है। पहले कोलकातामें भी औषधियोंका निर्माण होता था।</p>
<p class="Shlok-Color-2">६-परम सेवा समिति</p>
<p class="Text">मनुष्य भगवत्प्राप्ति करे, यह उनकी प्रबल धारणा थी, क्योंकि मनुष्य जन्म पाना ही भगवान् की कृपा है। इस अवसरको कोई व्यर्थ खो दे ऐसा वे नहीं चाहते थे।</p>
<p class="Shlok-Color-2">अन्तकाले च मामेव स्मरन्मुक्त्वा कलेवरम्।</p>
<p class="Shlok-Color-2">य: प्रयाति स मद्भावं याति नास्त्यत्र संशय:॥ </p>
<p class="TXT-Right">(गीता ८। ५)</p>
<p class="Text">जो पुरुष अन्तकालमें मुझको ही स्मरण करता हुआ शरीरको त्याग कर जाता है, वह मेरे साक्षात् स्वरूपको प्राप्त होता है—इसमें कुछ भी संशय नहीं है।</p>
<p class="Text">इस श्लोकपर चिन्तन करके सेठजीने एक परम सेवा समिति बनायी। सत्संगी भाइयोंसे सारे काम छोड़कर मरणासन्नके पास जाकर भगवन्नाम सुनानेके लिये विशेष प्रेरणा देते थे। स्वयं भी संध्यादि नित्य नियम और सत्संग छोड़कर भी मरणासन्न व्यक्तिको भगवन्नाम सुनाने जाते थे।</p>
<p class="Text">इस कार्यसे इन परमभागवत कर्मनिष्ठने अधिक-से-अधिक लोगोंको भगवत्प्राप्ति करानेके लिये आजीवन कार्य किया।</p>
<p class="Shlok-Color-2"><span>७.</span> <span>श्रीगीता-रामायण-परीक्षा-समिति</span></p>
<p class="Text">श्रीमद्भगवद्गीता और श्रीरामचरितमानस—ये दोनों मंगलमय एवं दिव्यतम ग्रन्थ हैं। इनमें मानवमात्रको अपनी समस्याओंका समाधान मिल जाता है तथा जीवनमें अपूर्व सुख-शान्तिका अनुभव होता है। सम्पूर्ण विश्वमें इन अमूल्य ग्रन्थोंका समादर है। इन ग्रन्थोंके प्रचारके द्वारा लोकमानसको अधिकाधिक परिष्कृत करनेकी दृष्टिसे श्रीमद्भगवद्गीता और श्रीरामचरितमानसकी परीक्षाओंका प्रबन्ध किया गया है। दोनों ग्रन्थोंकी परीक्षाओंमें बैठनेवाले लगभग दस हजार परीक्षार्थियोंके लिये लगभग २०० परीक्षा-केन्द्रोंकी व्यवस्था है। नियमावली मँगानेके लिये कृपया निम्नलिखित पतेपर पत्र-व्यवहार करें—</p>
<p class="TXT-Right">व्यवस्थापक—<span class="char-style-override-5">श्रीगीता-रामायण-परीक्षा-समिति, </span></p>
<p class="TXT-Right">पत्रालय—<span class="char-style-override-5">स्वर्गाश्रम,</span> पिन—<span class="char-style-override-5">२४९३०४ (वाया-ऋषीकेश),</span></p>
<p class="TXT-Right">जनपद—<span class="char-style-override-5">पौड़ी-गढ़वाल (उत्तराखण्ड</span>)</p>
<p class="Shlok-Color-2">८. नामजप-विभाग</p>
<p class="Text">सन् १९२७ में कल्याणके छ: अंक प्रकाशित होनेके बाद सत्संगमें यह विचार उठा कि <span class="char-style-override-6">‘हरे राम हरे राम राम राम हरे हरे। हरे कृष्ण हरे कृष्ण कृष्ण कृष्ण हरे हरे॥’</span><span class="char-style-override-7"> </span>मन्त्रका साढ़े तीन करोड़ जप किया जाय। इसके लिये कल्याण-पत्रके माध्यमसे जनसाधारणको सूचना दी गयी। जप किसी भी तिथिसे किसीके भी द्वारा किया जा सकता है। लेकिन पूर्ति चैत्र पूर्णिमाको ही हो। उसी समयसे आजतक जप करनेवाले भाई-बहन मंत्र-संख्याकी सूचना <span class="char-style-override-5">नामजप विभाग, गीताप्रेस</span><span class="char-style-override-8"> </span>को भेजते हैं। प्रतिवर्षकी जप-संख्या कल्याणमें प्रकाशित की जाती है। </p>
<p class="Shlok-Color-2">९. साधक-संघ</p>
<p class="Text">मानव-जीवनकी सर्वतोमुखी सफलता आत्म-विकासपर ही अवलम्बित है। आत्म-विकासके लिये जीवनमें सत्यता, सरलता, निष्कपटता, सदाचार, भगवत्परायणता आदि दैवी गुणोंका ग्रहण और असत्य, क्रोध, लोभ, मोह, द्वेष, हिंसा आदि आसुरी गुणोंका त्याग ही एकमात्र श्रेष्ठ और सरल उपाय है। मनुष्यमात्रको इस सत्यसे अवगत करानेके पावन उद्देश्यसे जनवरी १९५७ में ‘साधक-संघ’ की स्थापना की गयी थी। इसका सदस्यता-शुल्क नहीं है। सभी कल्याणकामी स्त्री-पुरुषोंको इसका सदस्य बनना चाहिये। सदस्योंके लिये ग्रहण करनेके १२ और त्याग करनेके १६ नियम बने हैं। विशेष जानकारीके लिये नियमावली नि:शुल्क उपलब्ध है।</p>
<p class="TXT-Right">पता—संयोजक, ‘साधक-संघ’,</p>
<p class="TXT-Right para-style-override-3">पत्रालय—गीताप्रेस, गोरखपुर—२७३००५ (उ०प्र०)<span></span></p>


<p class="Page-Break"> </p>
<p class="Content" id="toc_marker-10" xml:lang="en-US">निष्कामके आचार्य </p>
<p class="Text">भगवान् अपने हैं हमारा अहित कर ही नहीं सकते। उनसे कुछ माँगना तुच्छता है; क्योंकि वे हमको कितना देना चाहते हैं, कहीं हम छोटी वस्तु माँगकर उनकी सीमा तो नहीं तोड़ रहे हैं—इन सब तथ्योंके पोषक सेठजीने सदैव भगवान् की निष्कामभक्ति व कर्म किया। वे कहा करते थे कि भगवान् से कुछ माँगना अपने आपको भगवान् से बुद्धिमान् समझना है। स्वामी श्रीरामसुखदासजी महाराज कहा करते थे कि जिस प्रकार ज्ञानमार्गके आचार्य शंकराचार्यजी एवं भक्तिमार्गके आचार्य रामानुजाचार्यजी हैं इसी प्रकार सेठजी निष्कामके आचार्य हैं। एक बार सेठजी रोगग्रस्त हो गये। उनके सत्संगियोंने विचार किया कि भगवान् से उनके स्वस्थ होनेकी प्रार्थना करनी चाहिये। ऐसा सुनकर सेठजी उन लोगोंसे बोले कि जो मेरे लिये अनुष्ठान करेंगे वे मेरे मित्र नहीं शत्रु हैं, हमारे प्यारेका विधान बदलना चाहते हैं। यदि तुम लोग ऐसा करोगे तो मैं भगवान् से यही प्रार्थना करूँगा कि वे तुम्हारी प्रार्थना नहीं सुनें, उनके जो जँचे वैसे करें। एक बार भगवान् विष्णुने अपने चतुर्भुज-रूपसे सेठजीको साक्षात् दर्शन दिया। सेठजीने सोचा कि इनको तो मैंने बुलाया नहीं था फिर ये क्यों आये। उसी क्षण उन्हें स्फुरणा हुई कि निष्काम-भक्तिके प्रचारके लिये ही इन्होंने दर्शन दिया है। तबसे वे निष्काम-भक्तिके प्रचारक हो गये। आपने पूरे जीवनभरमें केवल एक ही सकाम प्रार्थना भगवान् सूर्यसे की थी कि यदि परस्त्रीमें मेरी पापबुद्धि हो जाय तो मुझे भस्म कर दें। वे परस्त्रीको स्पर्श तक नहीं करते थे तथा बिना घरवालोंको साथ लिये स्त्रियोंको अकेले सत्संग इत्यादिमें आनेसे मना करते थे, लेकिन धर्म, नीति और मर्यादाका पालन करना उनके लिये अत्यन्त सहज और सरल था। कुछ प्रसंग इस प्रकार हैं—</p>
<p class="Text">एक बार निष्काम-भक्तिके उदाहरणमें सेठजीने कहा कि यदि कुछ विधर्मी मेरी पत्नीके साथ बलात्कारका प्रयास करें तो मैं अपनी शक्तिभर उसे बचानेका प्रयास करूँगा, किन्तु मेरे मनमें यह नहीं आयेगा कि हे भगवान्! आप रक्षा करें।</p>
<p class="Shlok-Color-2">****</p>
<p class="Text">एक बार सेठजीको बीची (एक्जिमा) हो गयी। सेठजी बोले कि बीचीकी कोई अनुभूत दवाई ले आओ। किसीने पूछा कि सेठजी आप तो निष्काम हैं, फिर अनुभूत दवाई मँगानेका क्या तात्पर्य है। सेठजी बोले कि हम क्रिया पागलकी तरह थोड़े ही करेंगे। काम तो बड़ी सावधानीसे बुद्धिमान् की तरह करना है। परिणाममें समता रहे यह निष्कामभाव है।</p>
<p class="Shlok-Color-2">****</p>
<p class="Text">सेठजीके बीची होनेपर एक सज्जन उनके दवाई लगा रहे थे। सेठजी बोले कि जितने प्रेमसे आप मेरे दवाई लगा रहे हैं, वैसे ही औरोंके भी लगायें तो मुक्ति हो जाय।</p>
<p class="Shlok-Color-2">****</p>
<p class="Text">घनश्यामजीसे सेठजीने अन्त समयमें पूछा भगवान् को जाकर क्या कहोगे। घनश्यामजी बोले कि उनसे कहूँगा कि सारे संसारका भ्रष्टाचार मिटा दें। सेठजी बोले—नहीं भाई नहीं, मालिकको हुकम थोड़े देना चाहिये। तब घनश्यामजीने पूछा—क्या बोलूँ। तब सेठजीने कहा कि बोलना चाहिये कि आपको जो जँचे उस तरह करें।</p>
<p class="Shlok-Color-2">****</p>
<p class="Text">एक बार सेठजीके सिरमें दर्द हो रहा था। किसी भाईने कहा कि सेठजी आप ध्यान लगा लें तो सिरदर्द दूर हो जायगा। सेठजी बोले कि क्या सिर-दर्दको दूर करनेके लिये ध्यान लगाऊँ?</p>
<p class="Shlok-Color-2">****</p>
<p class="Text">स्वर्गाश्रममें एक बार सेठजी वटवृक्षके नीचे बैठे थे। एक विदेशी कैमरेसे उनका चित्र लेने लगा। उन्होंने अपने चेहरेपर गमछा डाल दिया। सेठजी अपना चित्र खिंचवाने, छपवाने, पुजवाने इत्यादिके विरोधी थे।</p>
<p class="Shlok-Color-2">****</p>
<p class="Text">एक बार किन्हीं सज्जनने कहा कि आप ऋषिकुल चूरूके लिये फण्ड जमा कर दें ताकि ब्याजसे संस्था आरामसे चल सके। सेठजी बोले कि यदि अच्छा काम होगा तो धनकी कमी रहेगी नहीं। खराब काम होगा तो हमें चलाना नहीं है।</p>
<p class="Shlok-Color-2">****</p>
<p class="Text">वे सकाम अनुष्ठानके पक्षमें बिलकुल नहीं थे। कोई सकाम अनुष्ठानके विषयमें पूछता तो उत्तर दे देते कि मुझे अभ्यास नहीं है।</p>
<p class="Shlok-Color-2">****</p>
<p class="Text">गोविन्द भवनमें एक सत्संगीको उन्होंने बताया कि अभी तुम्हारे धारणा है कि मेरे संगसे तुम्हें मुक्ति मिल जायगी, इसलिये मेरेसे प्रेम करते हो, यदि तुम्हारे जँच जाय कि मेरे संगसे तुम्हें नरकमें जाना पड़ सकता है तब भी मेरेसे प्रेम रखो, तब वह निष्काम-प्रेम है।</p>
<p class="Shlok-Color-2">****</p>
<p class="Text">गोरखपुरमें एक कुष्ठ आश्रम है जो बाबा राघवदासजीका स्थापित किया हुआ है। उस समय उसके सभापति पू० श्रीभाईजी थे। बाबा राघवदासजीका जयन्ती समारोह मनाया जा रहा था। कार्यक्रमके अध्यक्ष पदपर इलाहाबाद हाईकोर्टके अवकाश प्राप्त न्यायाधीश श्रीबिन्देश्वरी प्रसादजी थे। कई सत्संगी भाई भी सेठजीके साथ गये थे। सभी वक्ता लोग केवल बाबा राघवदासजीकी बड़ाई एवं कुष्ठ आश्रमकी बड़ाईपर बोल रहे थे। बादमें भाईजीने सेठजीसे प्रार्थना की कि आप भी आशीर्वादके रूपमें कुछ कहिये। सेठजीने तो पूरा व्याख्यान सोच रखा था, परन्तु अब तो थोड़े ही समयमें बोलना था, इसलिये आवाज कुछ धीमी निकली, कहा कि आशीर्वाद देनेका न तो मेरा अधिकार है न योग्यता, मैं तो आपकी सेवामें कुछ निवेदन कर देता हूँ। आपलोग जो यह सेवाका काम करते हैं बहुत अच्छा है, परन्तु आप जिनकी सेवा करते हैं, उनका अपने ऊपर ऋण मानना चाहिये, कारण आपने तो समय लगाकर उनकी भौतिक सेवा की और आपका निष्कामभाव होनेसे आपका अन्त:करण शुद्ध होकर आप भगवान् के निकट पहुँच गये। इसलिये बड़ी सेवा तो आपकी हुई, यदि ये सेवाका मौका नहीं देते तो आपको यह अलौकिक लाभ कैसे मिलता। उसके बाद ही श्रीबिन्देश्वरी प्रसादजी भाषण देनेके लिये खड़े हुए तो बोले पू० श्रीगोयन्दकाजीने थोड़े समयमें कितनी बात युक्तियोंसमेत कह दी, हमने तो आजतक ऐसी बात सुनी नहीं। नेकी कर दरियामें डाल, यहाँतक तो सुना है, परन्तु जिसका उपकार किया जाय, उसका अपने ऊपर ऋण मानें, यह युक्ति समेत समझाकर बताया, ऐसा तो आजतक सुना ही नहीं था।</p>
<p class="Shlok-Color-2">****</p>
<p class="Text">एक बार किसीके स्वास्थ्यके लिये किसीने महामृत्युञ्जय जप करवानेके लिये पूछा। सेठजीने डाँटकर कहा सलूके (जूते सिलनेके लिये काममें लिया जानेवाला चमड़ेका धागा) लिये भैंस काटना चाहते हो। इस समय तो उसे भगवत्प्राप्ति हो सकती है।</p>
<p class="Shlok-Color-2">****</p>
<p class="Text para-style-override-3">एक बार प्रवचनमें सेठजीने कहा—कभी यदि भगवान् दर्शन दें और वर माँगनेके लिये कहें तो कहना चाहिये कि आपको क्या चाहिये, आप माँगे। संसारमें आपसे बड़ी कोई चीज नहीं है। आप मुझे मिल गये। आपसे संयुक्त होनेके कारण मैं आपसे बड़ा हो गया। अब आपको क्या चाहिये, आप माँगें।<span></span></p>


<p class="Page-Break"> </p>
<p class="Content" id="toc_marker-11" xml:lang="en-US">विचित्र कार्यशैली</p>
<p class="Text">जो बातें कोई सोच नहीं सकता। उन्हें सेठजीने करके दिखा दिया। उनकी कार्यशैलीके कुछ प्रसंग प्रस्तुत हैं जो उनकी कर्तव्यनिष्ठा, भगवद्विश्वास तथा सेवाभावको द्योतित करते हैं—</p>
<p class="Text">सेठजी मानवमात्रको भगवत्प्राप्तिके लिये साधन-भजनमें लगाना चाहते थे। लेकिन लोग उनके पास पहले नहीं आते थे। सेठजी ताशका अद्भुत खेल दिखाकर दो-चारको इकट्ठा कर लेते थे। जब लोग आ जाते तब सेठजी सत्संग कराना शुरू कर देते थे। इस तरहसे सेठजीने अपने अथक परिश्रमसे न जाने कितनोंको भगवत्प्राप्तिके मार्गमें लगाया।</p>
<p class="subhead" xml:lang="en-US">हरिजन-बस्तीमें आग</p>
<p class="Text">श्रीसेठजी प्राय: प्रतिवर्ष चूरू जाया करते थे। एक बारकी बात है, वे चूरूमें थे, तभी हरिजनोंकी बस्तीमें आग लग गयी। हरिजनोंके सारे झोपड़े जलकर भस्म हो गये। अपने बाल-बच्चोंको आश्रय देना भी हरिजनोंके लिये विकट प्रश्न बन गया। इस विपन्नावस्थाकी जानकारी श्रीसेठजीको मिली। उनका नवनीत-सा हृदय द्रवित हो गया। उन्होंने तुरन्त हरिजनोंके लिये नये झोपड़े बनवानेकी व्यवस्था कर दी। नवीन झोपड़ियोंके बन जानेपर हरिजन पुन: सुखपूर्वक अपना जीवन व्यतीत करने लगे।</p>
<p class="Text">ऐसा कहा जाता है कि जब दु:खके दिन आरम्भ होते हैं तो उनकी शृंखला शीघ्र समाप्त नहीं होती। हरिजनोंके दुर्भाग्यकी बात क्या कही जाय? श्रीसेठजीने जिन नवीन झोपड़ियोंको बनवाया था उनमें फिर आग लग गयी। वे हरिजन पुन: आश्रय-विहीन हो गये। ज्यों-ही श्रीसेठजीको यह ज्ञात हुआ कि आग लग जानेसे हरिजन पुन: घर-बार-रहित हो गये हैं, श्रीसेठजीने असीम उदारतासे पुन: झोपड़ियाँ बनवा दीं। हरिजनोंका हृदय अत्यधिक कृतज्ञतासे भर गया।</p>
<p class="Text">पर हाय रे दुर्भाग्यकी शृंखला। उन झोपड़ियोंमें फिर आग लग गयी और हरिजन फिर आश्रय-विहीन हो गये। अब वे किस मुँहसे श्रीसेठजीको अपना दुख-दर्द सुनायें? हरिजन भले ही न कहें, पर श्रीसेठजीतक उनके दु:खकी गाथा पहुँच गयी। श्रीसेठजीने अपनी असीम उदारतावश सहज ही कहा कि उन हरिजनोंके लिये फिरसे नवीन झोपड़ियाँ बना देनी चाहिये। ऐसा कहते ही किसी स्वजनने कहा कि भगवान् को यह स्वीकार नहीं है कि हरिजन किसी आवास-आश्रयमें रहें, इसीलिये तो उनके लिये बनी झोपड़ियोंमें बार-बार आग लग जाती है। अत: हरिजनोंके लिये नवीन झोपड़ियोंको नहीं बनवाना चाहिये।</p>
<p class="Text">इसपर परम भक्त श्रीसेठजीने उत्तर दिया—भगवान् क्या चाहते हैं और क्या करते हैं, इसे देखना हमारा काम नहीं है। हमारा कर्तव्य है कि अपनी दृष्टि ठीक लक्ष्यपर रखें तथा जो संकटग्रस्त हों, उनकी यथाशक्ति उत्साहपूर्वक सहायता करें। यह तो भगवान् हमें सेवाका अवसर प्रदान कर रहे हैं, ऐसा मानना चाहिये।</p>
<p class="Text">स्वजन आगे कुछ बोल नहीं सके। अपने निश्चयानुसार श्रीसेठजीने हरिजनोंके लिये पुन: झोपड़ियाँ बनवा दीं एवं वहाँ एक सप्ताहका कीर्तन करवा दिया। इस बार उनके आवासोंमें आग नहीं लगी और वे श्रीसेठजीके उपकारको न भूलकर सुखपूर्वक जीवन व्यतीत करने लगे। </p>
<p class="Shlok-Color-2">****</p>
<p class="Text">सेठजी बाँकुड़ा (बंगाल) में रहते थे। एक बार वहाँ भीषण अकाल पड़ा। सेठजीने लगभग एक सौ चालीस सेवा केन्द्र खोल दिये, कोई आये, दो घंटा कीर्तन करके एक निश्चित मात्रामें अन्न ले जाय। इसमें काफी धन लगने लगा। एक दिन उनके छोटे भाईने पूछा—भाईजी! यह काम कबतक चलेगा? उन्होंने उत्तर दिया—जबतक हमलोग इनकी स्थितिमें न आ जायँ तबतक। अकालकी स्थिति लगभग छ: महीने रही तबतक सेवाकार्य चला। अकाल समाप्त होनेके बाद स्थानीय लोगोंने अभिनन्दन समारोह किया। अन्य वक्ताओंके बोलनेके बाद सेठजीने कहा—हमने तो आपसे अर्जित धन भी पूरा आपकी सेवामें नहीं लगाया। आपसे अर्जित पूरा धन लगानेके बाद यदि हम मारवाड़से धन लाकर आपकी सेवामें लगाते तो कहा जा सकता था कि हमने कुछ किया। हमने तो आपकी चीज भी पूरी आपको नहीं दी।</p>
<p class="Shlok-Color-2">****</p>
<p class="Text">एक बार सेठजीने किसीको काफी फटकारा। उनके अनुज श्रीहरिकृष्णदासजीने कहा कि आज आपने उसे काफी फटकारा, उसका अहित हो जायगा। सेठजीने कहा मेरे द्वारा किसीका अहित हो ही नहीं सकता।</p>
<p class="Shlok-Color-2">****</p>
<p class="Text">जहाँ जिस चीजका अभाव या कमी होती थी, सेठजीकी नीति वह वस्तु वहाँ सस्ता बेचनेकी रहती थी ताकि बाजार भी नियन्त्रणमें रहे एवं जनताको वस्तु कम मूल्यमें मिल जाय।</p>
<p class="Text">चूरूमें अकालके समय सेठजीने सस्ता बाजरा बेचनेका कार्य किया था। चार व्यापारी जिनकी बिक्रीमें हर्जा पड़ता था, सेठजीके बारेमें अपशब्द कहा करते थे। एक बार कलेक्टर, एस० पी० एवं जिला जज सेठजीसे मिलने आये। उस समय सेठजी भोजन कर रहे थे। उनमें आपसमें यही चर्चा चल पड़ी। कलेक्टरने कहा उन व्यापारियोंको पकड़कर अंदर कर दो, जजने कहा मैं दस दिनतक जमानत नहीं दूँगा। सेठजीने आनेपर पूछा क्या चर्चा हो रही है? पता लगनेपर कहा—हमलोगोंको अधिकार इसलिये थोड़े ही दिया गया है कि लोगोंको तंग करें। लोगोंके कहनेसे मेरे क्या फर्क पड़ता है।</p>
<p class="Shlok-Color-2">****</p>
<p class="Text para-style-override-3">शुद्धताकी जानकारी किये बिना कहीं पानी भी नहीं पीते थे। एक बार सेठजी किसीके घर गये। प्यास लगी थी और उस व्यक्तिने पानी पीनेके लिये कहा भी, लेकिन सेठजीने उत्तर दिया कि भूख नहीं है। वापस आते समय सेठजीसे किसी सत्संगीने पूछा कि वह पानी पीनेके लिये कह रहा था और आप भूख नहीं है कहकर वापस आ गये। सेठजीने कहा कि मुझे प्यास लगी थी, झूठ बोल नहीं सकता था और उसके यहाँकी शुद्धताकी जानकारी न होनेके कारण उसके घरका पानी पी नहीं सकता था, इसलिये मैंने ऐसा कहा।<span></span></p>


<p class="Page-Break"> </p>
<p class="Content" id="toc_marker-12" xml:lang="en-US">गीताभवनका सफाई-अभियान</p>
<p class="Text">पूज्य श्रीसेठजीके सूझ-बूझकी बलिहारी है। ऐसी दूरदर्शिता उन्हीं जैसे महान् मानवके मानसमें स्फुरित हो सकती है। जहाँ भी दो सौ या तीन सौ नर-नारी एकत्र रहेंगे वहाँ कुछ-न-कुछ गंदगी होगी ही। ‘कूड़ा डिब्बेमें डालें’, ‘शौचालयमें मलको बहा दें’, ‘सड़कको साफ रखें’। इस प्रकार अनेक सूचना-पट लगा देनेके बाद भी गंदगी यत्र-तत्र हो ही जाया करती थी। प्रत्येक नर या नारीको सामाजिक शिष्टाचार और शौचाचारका पूर्ण परिज्ञान नहीं रहता। </p>
<p class="Text">ऐसी फैली गंदगीको दूर करना अति आवश्यक है। अन्यथा यह गंदगी अनेक प्रकारकी अनचाही परिस्थितिका कारण बन सकती है। इन सारी बातोंको सोच करके सेठजीने एक नियम बनाया कि प्रत्येक एकादशीके दिन सभी सत्संगी भाई लोग हिल-मिलकर उत्साह-उल्लासके साथ श्रीगंगाजीके घाटकी, सीढ़ियोंकी, भवनकी नालियोंकी, भवनके बरामदों आदिको पूरी तरह साफ करें। जलकी कमी नहीं थी। झाड़ू आदि काफी संख्यामें थी। रगड़ने-पोंछनेके लिये पुराने घिसे कपड़े पर्याप्त थे। प्रात: अपना दैनिक पूजा-पाठ सम्पन्न करके सभी लग जायँ। आपके साथ मैं लगूँगा। अपराह्नकालतक यह सफाई अभियान चले। फिर रात्रि जागरण करते हुए अखण्ड भगवन्नाम संकीर्तन होता।</p>
<p class="Text para-style-override-3">जब श्रीसेठजी स्वयं लग गये तब भला कौन पीछे रहता। सभीकी स्वच्छ-कार्य-तत्परता देखने लायक होती। भाईजी, स्वामीजी श्रीरामसुखदासजी, अरबपति श्रीजयदयालजी डालमिया आदि सफाई करनेके लिये सबसे गन्दी नालीकी सफाईमें जुट जाते। सफाईका काम करते हुए धनी-गरीबका भेद समाप्त हो जाता था। ब्राह्मण-क्षत्रिय आदि सभी दत्तचित्त होकर सफाई-अभियानमें संलग्न हो जाते थे। इसका फल यह होता कि श्रीगंगाजीके तटपर स्थित वह गीताभवन चमक उठता। यह क्रम प्रत्येक मासमें दो बार होता था। सफाईका काम करके सभीको अतीव आत्म-संतोष होता था।<span></span></p>


<p class="Page-Break"> </p>
<p class="Content" id="toc_marker-13" xml:lang="en-US">तीर्थयात्रा</p>
<p class="Text">सन् १९३८ के लगभग गीताप्रेसकी ओरसे एक तीर्थयात्रा ट्रेन निकली थी। लगभग तीन महीनेतक सब तीर्थोंकी यात्रा हुई। श्रीसेठजी भी साथमें थे। उनकी खान-पानकी पवित्रता एवं निष्ठा प्रसिद्ध थी। वे खान-पानकी वस्तुमें पवित्रता एवं व्यक्तियों तथा पात्रोंकी शुद्धिपर बड़ा ध्यान रखते थे। अपनी इस निष्ठाके कारण वे चाहे जहाँका भोजन एवं जल स्वीकार नहीं करते थे, चाहे वह भगवत्प्रसाद ही क्यों न हो। कई बार ऐसे प्रसंग उपस्थित हो जाते थे, जहाँ प्रसादकी मर्यादा तथा आपसी व्यवहारका निर्वाह करना पड़ता था, वहाँ वे अपनी व्यवहार-कुशलतासे प्रसादकी मर्यादाका निर्वाह करते हुए—बिना किसीका चित्त दुखाये अपनी आचार-निष्ठाको अक्षुण्ण रखते थे। एक बार एक मन्दिरमें दर्शन करने गये। दर्शन करके बाहर निकल रहे थे तो पुजारी भगवान् का चरणामृत देनेके लिये दौड़कर उपस्थित हुए। चरणामृत होनेसे श्रीसेठजीने हाथमें ले लिया तथा उसे मुँहमें न लेकर सिरपर डाल लिया। साथ वाले इनकी निष्ठा देखकर मुग्ध हो गये। साथ रहनेवालोंको इस प्रकारके निष्ठा-निर्वाहको देखनेके कई उदाहरण मिलते थे। </p>
<p class="Text">तीर्थयात्रा करते समय साथवालोंके आग्रहके कारण श्रीसेठजी भावनगरका राजमहल देखने गये। वहाँ उस समय राजा तो थे नहीं, परन्तु स्वागत-सत्कारका पूरा प्रबन्ध था। कार्यकर्ताओंने श्रीसेठजीसे खाने-पीनेके लिये बहुत आग्रह किया। श्रीसेठजी उत्तर देते रहे—मैं अभी भोजन करके आया हूँ, भूख नहीं है। अन्तत: वे लोग जल पीनेके अनुरोधपर अड़ गये। श्रीसेठजी बार-बार एक ही उत्तर देते—भूख नहीं है। वहाँसे लौटनेपर एक महानुभावने सेठजीसे पूछा—वे लोग आग्रह कर रहे थे जल पीनेको और आप उत्तर देते रहे ‘भूख नहीं है।’ इसका क्या रहस्य है? श्रीसेठजीने बताया—उस समय मुझे प्यास लगी हुई थी और वहाँका जल पीना नहीं था, क्योंकि शुद्धताका पता नहीं, तब मैं यह कैसे कह देता कि प्यास नहीं है। वे अपने वाक्-कौशलसे बिना वहाँके लोगोंका चित्त दुखाये बच आये।</p>
<p class="Text para-style-override-3">तोताद्रिमें यात्रियोंने वहाँके अभिषेक-तेलकी महिमा सुनकर टीन भरकर ट्रेनमें रख लिये। वहाँ तेलकी कोई कीमत नहीं ली जाती। श्रीसेठजीको यह बात ज्ञात होनेपर सबको डाँटा और कहा—यह प्रसादकी मर्यादाके विपरीत है, अन्याय है, बेईमानी है। सबसे कीमत वसूल ली गयी और सैकड़ों रुपये मन्दिरमें जमा कराये गये। उनकी न्यायनिष्ठा आदर्श थी। मार्गमें रेलवे-कर्मचारियोंको पुरस्कार तो दिलवाते थे, परन्तु घूस देनेको मना करते थे। तीर्थोंके प्रति श्रीसेठजीकी विशेष रुचि नहीं थी। उनका मुख्य उद्देश्य सत्संग-प्रचारका था। प्रत्येक स्टेशन एवं शहरमें श्रीसेठजीका प्रवचन होता। उसकी व्यवस्था करनेके लिये कुछ लोग अग्रिम पहुँच जाते थे। श्रीरमण महर्षिका दर्शन करने श्रीसेठजी गये तथा ध्यानके विषयमें उनसे बातें कीं। यात्रामें श्रीसेठजी कई स्थानोंपर वहाँके विद्वानोंको बुलाते, उनका बड़ा आदर-सत्कार करते और दक्षिणा देते।<span></span></p>


<p class="Page-Break"> </p>
<p class="Content" id="toc_marker-14" xml:lang="en-US">अहिंसाके पुजारी</p>
<p class="Text">सेठजी परम भागवत थे फिर उन्हें जीवहिंसा कैसे सहन होती। प्रवचन करते समय उन्हें एक बार पता चला कि उनके द्वारा पहने गये जूतेका चमड़ा हिंसासे प्राप्त है अथवा अहिंसक है यह पता नहीं। उन्होंने उसी समय चमडे़का जूता पहनना छोड़ दिया। प्रवचन स्थलसे नंगे पाँव ही आये तथा काफी दिन बिना जूतेके ही घूमते-फिरते रहे। फिर उन्होंने मोटरगाड़ियोंके पुराने टायरोंके सोल तथा ऊपर कैनवासका कपड़ा लगवाकर जूतेका निर्माण करवानेकी व्यवस्था की। अपने साथ-ही-साथ अन्य लोगोंको भी हिंसारहित वस्तु प्रयोगमें लानेके लिये जीवन-पर्यन्त प्रेरित करते रहे।</p>
<p class="Shlok-Color-2">****</p>
<p class="Text">महिलाओंके सौभाग्यवती होनेका एक लक्षण उनके द्वारा पहनी गयी चूड़ियाँ हैं। उन दिनों चूड़ियाँ हिंसासे प्राप्त लाखसे बनती थीं। ३०० ग्राम लाख प्राप्त करनेमें लगभग एक लाख कीड़ोंकी हिंसा होती है। सेठजीने अपने सत्संगियोंको समझाकर घरोंमें लाखके बदले काँचकी चूड़ियोंका प्रचलन कराया।</p>
<p class="Shlok-Color-2">****</p>
<p class="Text para-style-override-3">उस समय विदेशी वस्त्रोंका बहुत बोलबाला हो गया था जिसकी बुनाईमें प्रयुक्त माँड़में चर्बी लगती थी। इससे बचनेके लिये सेठजीने हस्तनिर्मित वस्त्र पहननेकी सलाह दी। जब लोगोंने प्रश्न किया कि ये सब शुद्ध सामान कैसे मिलेंगे तो उन्होंने गोविन्द भवन, कोलकातामें कारीगर रखकर जूते निर्माणका कार्य प्रारम्भ किया तथा हस्तनिर्मित वस्त्र एवं काँचकी चूड़ियाँ भी उपलब्ध करवायीं।<span></span></p>


<p class="Page-Break"> </p>
<p class="Content" id="toc_marker-15" xml:lang="en-US">दूरदर्शिता</p>
<p class="Text">छोटी-से-छोटी बात कहीं समाजके लिये घातक न बन जाय सेठजी इसका विशेष ध्यान रखते थे। उनकी पैनी बुद्धि आगामी दुष्परिणामको जान जाती थी। एक बार कोई मीराबाईका भजन—<span class="char-style-override-5">‘म्हें तो गुण गोविन्द का गास्याँ ए माय, राणाजी रूठे तो म्हारो काँईं करसी।’</span> बडे़ चावसे गीताभवनके हॉलमें गा रहा था। आवाज सुनते ही सेठजीने गोपालजी मोहताको भेजकर इस भजनको गानेसे रोकनेको कहा—लोग अचम्भेमें पड़ गये कि सेठजीको आखिर मीराबाईका यह भजन अच्छा क्यों नहीं लगा। सबके मनोभावको समझकर सेठजीने लोगोंको बताया कि आजकलकी स्त्रियाँ मीरा तो बनेंगी नहीं, हाँ यह भजन सुनकर घरवालोंकी अवहेलना अवश्य शुरू कर देंगी। इससे उच्छृंखलता बढ़ सकती है।</p>
<p class="Shlok-Color-2">****</p>
<p class="Text">एक बार कोई विशिष्ट व्यक्ति परलोक चला गया। उसके शुभेच्छु लोग उसका स्मारक बनवाना चाहते थे। सेठजीने अपने सत्संगमें लोगोंको बताया कि जो लोग दूसरेका स्मारक बनवाना चाहते हैं, उनके मनमें अपना भी स्मारक बनवानेकी इच्छा रहती है। सेठजी किसी व्यक्तिके स्मारक या पूजा-अर्चाके विरुद्ध थे। मनुष्यको ईश्वरका पूजक होना चाहिये, उनकी भक्ति ही सर्वोपरि है। वर्तमान गुरु परम्पराके विरोधी थे, क्योंकि सच्चे गुरु तो मिलते नहीं और वास्तविक गुरु भगवान् को कोई पूछते नहीं।</p>
<p class="Shlok-Color-2">****</p>
<p class="Text para-style-override-3">सेठजीने एक बार कहा कि मैं दूसरेके मरनेपर यदि स्मारक बनाना चाहता हूँ तो इसका अर्थ यह है कि मैं भी अपने मरनेपर स्मारक बनवाना चाहता हूँ। मेरे मरनेपर कोई स्मारक बनाना चाहेगा तो उसे मैं अपना अनुयायी नहीं मानता।<span></span></p>


<p class="Page-Break"> </p>
<p class="Content" id="toc_marker-16" xml:lang="en-US">आज्ञापालन</p>
<p class="Text">सेठजीका आज्ञापालन अद्वितीय था। समाजके सजग प्रहरीसे कोई भूल हो जाय यह कैसे सम्भव है लोकहितार्थ ही जिसका जन्म हो उसकी क्रियामें कोई कमी रहे असम्भव है। इनके बचपनकी कुछ घटनाएँ द्रष्टव्य हैं—</p>
<p class="Text">एक बार सेठजीके पिता श्रीखूबचन्दजीने इन्हें गर्मीकी रात्रिमें पंखा झलनेको कहा। ये पंखा झलने लगे, ठंडी हवा पाकर इनके पिताजी गाढ़ी निद्रामें सो गये। ये सारी रात्रि पंखा झलते रहे। प्रात: लगभग चार बजे जब इनके पिताजीकी नींद टूटी तो इनको पंखा झलते हुए पाया। पिताजीने पूछा कि जल्दी उठकर आ गया क्या? ये मौन रहे। अब इनके पिताजीको समझते देर नहीं लगी कि यह तो रात्रिसे ही पंखा झल रहा है। उन्होंने बडे़ प्यारसे कहा कि भविष्यमें यदि मैं कोई सेवा कहूँ और मुझे नींद आ जाय तो चले जाया करो।</p>
<p class="Shlok-Color-2">****</p>
<p class="Text para-style-override-3">गर्मीके दिन थे, सेठजी बाहरसे घर आये। अपनी मातासे कहा कि माँ बहुत जोरसे प्यास लगी है, पीनेके लिये पानी दे दे। माताजी पानी लाने घरके अन्दर चली गयीं और ये बैठकर थकान मिटा रहे थे। इसी बीच इनके पिताजी आ गये और इनसे अपनी दवा लानेके लिये बाजार जानेको कहा। ये जल पीनेके लिये प्रतीक्षा किये बिना तुरन्त दवा लाने चल दिये। इनके बाजार जाते ही माताजी पानी लेकर आयीं। सेठजीको न देखकर अपने पतिसे पूछीं कि जैदा कहाँ गया। उत्तर मिला कि वह तो मेरी दवा लेने बाजार गया। इनके पिताजीको समझमें आ गया कि पानी पीनेमें समय लगाये बिना वह मेरी दवा लेने बाजार चला गया। ऐसा आज्ञापालन क्या कोई साधारण पुत्र कर सकता है?<span></span></p>


<p class="Page-Break"> </p>
<p class="Content" id="toc_marker-17" xml:lang="en-US">सादगी</p>
<p class="Text">सेठजीको सादगी पसन्द थी। उन्होंने अपने जीवनको मानवमात्रके कल्याणके लिये समर्पित कर रखा था। आर्थिक स्थिति ठीक होते हुए भी वे प्राय: रेलवेके साधारण क्लासमें यात्रा करते थे। उनकी प्रबल धारणा थी कि आचरणके द्वारा ही लोगोंको सादगी सिखायी जा सकती है। रहनेके स्थान या व्यापारकी गद्दियोंपर ही सत्संग करते थे। आजकल प्रवचनकर्ताके लिये बहुमूल्य स्टेज बनते हैं, लेकिन सेठजी अपने सत्संगियोंके बीचमें ही बैठकर सत्संगकी बातें करते थे। सदैव भारतीय वेषभूषा धोती, पगड़ी धारण करते थे। लेशमात्र भी बनावट या फिजूलखर्च नहीं करते थे। भोजन भी साधारण ही करते थे। एक बार उन्होंने चूरूमें वासुदेवजी काबरासे भोजन बनानेको कहा। उन्होंने कहा कि मुझे भोजन बनाने नहीं आता। सेठजी बोले कि तू जैसा बना देगा वैसा ही काम आ जायगा। उन्होंने जैसे-तैसे भोजन तैयार किया और सेठजीने उस भोजनकी खूब प्रशंसा करके बड़े चावसे ग्रहण किया।</p>
<p class="Shlok-Color-2">****</p>
<p class="Text">एक बार सेठजी गीताभवनसे लखनऊकी ओर जा रहे थे। फर्स्ट क्लासके डिब्बेमें सेठजी, गोपालजी मोहता एवं रामेश्वरजी मून्दड़ा थे। रातमें करीब २ बजे बरेली स्टेशन आया। वहाँ कई सत्संगी भाई सेठजीसे मिलने आये तो गोपालजीने धीरेसे कहा कि सेठजी सो रहे हैं, आपलोग धीरे-धीरे दर्शन कर जायँ। इतनेमें ही रामेश्वरजी उठ गये और तुरन्त सेठजीको उठा दिया। बादमें सेठजीने कहा कि रामेश्वरने मुझे उठा दिया, यह बहुत अच्छा किया। ये लोग तो इतनी रातमें मेरेसे मिलने आये और मैं सोया रहूँ, यदि यह नहीं उठाता और बादमें मुझे मालूम पड़ता तो मुझे पत्र लिखकर इनसे माफी माँगनी पड़ती।</p>
<p class="Shlok-Color-2">****</p>
<p class="Text">सेठजी जब चक्रधरपुर रहते थे तो कई बार पूर्वनिर्धारित कार्यक्रमके अनुसार रातकी गाड़ीसे वे खड़गपुर आ जाया करते थे तथा कोलकातासे कई सत्संगी भाई खड़गपुर पहुँच जाते। वहाँ स्टेशनके पास घोड़ोंका एक अस्तबल था, वहाँ दरी बिछाकर बैठ जाते। रातभर सत्संगकी बात चलती एवं जब सुबहकी गाड़ी आती तो वे चक्रधरपुर चले जाते तथा सत्संगी भाई कोलकाता आ जाते।</p>
<p class="Shlok-Color-2">****</p>
<p class="Text">सेठजी कभी किसीको मिलनेके लिये मना नहीं करते थे; दिन हो या रात, स्वस्थ हों या अस्वस्थ। एक बार भिवानी गये थे। वहाँ तेज बुखार लगभग १०३ डिग्री हो गया। एक ब्राह्मण मिलने आये। कमरेके बाहर परमानन्दजी थे, उन्होंने कहा कि आज सेठजीके बहुत तेज बुखार है आप सुबह मिल लीजियेगा। सेठजीके कानमें यह बात पड़ गयी। उन्होंने उसी समय बुलाकर बात करके उन्हें सन्तोष करवाया।</p>
<p class="Shlok-Color-2">****</p>
<p class="Text">सेठजीके आँखका ऑपरेशन हुआ था। डॉक्टरने बोलनेको मना किया था। अत: उनके पास किसीको जाने नहीं दिया जाता था। पहरेपर हरदत्तरायजीकी ड्यूटी थी। एक आदमी २-३ दिनसे चेष्टा कर रहा था, एक दिन मौका मिल गया। उसने सेठजीसे कहा मैं कई दिनसे आपसे मिलना चाहता हूँ, मुझे आने नहीं देते। उन्होंने हरदत्तरायजीको बुलाकर फटकारा तथा कान पकड़कर उठक-बैठक करवायी।</p>
<p class="Shlok-Color-2">****</p>
<p class="Text">एक बार सेठजी जगन्नाथपुरी गये। वहाँ एक धर्मशालामें कमरेके लिये पूछा। प्रबन्धकने कहा—कमरा खाली नहीं है। सेठजी वापस जाने लगे। किसीने उन्हें पहचान लिया तथा प्रबन्धकसे कहा—तुम इन्हें नहीं जानते? ये गीताप्रेसके अध्यक्ष हैं। वह दौड़कर सेठजीके पास आया और उन्हें न पहचाननेके कारण क्षमा माँगने लगा और कमरा देने लगा। सेठजीने कहा— गीताप्रेसके कामके लिये मैं गीताप्रेसका अध्यक्ष हूँ। यहाँ तो मैं बाँकुड़ासे आया हुआ जयदयाल गोयन्दका हूँ। यह कहकर वहाँसे चल दिये। उन्होंने गीताप्रेसके नामके कारण मिलनेवाला कमरा स्वीकार नहीं किया।</p>
<p class="Text"><span class="char-style-override-5">गुणग्राही—</span>सेठजी सदैव गुणग्राही रहे। शास्त्रोंकी मर्यादा बनी रहे और तबके वातावरण और आजके वातावरणको ध्यानमें रखते हुए शास्त्रोंके वे प्रसंग जिसमें आजके युगके अनुसार कोई बात अप्रासंगिक लगती उसे गीताप्रेससे प्रकाशित नहीं करते थे। शास्त्रोंकी जो बात उनके मतके विपरीत होती उसका भी खुला विरोध नहीं करते थे ‘मुझे नहीं जँचती’ या ‘मुझे समझमें नहीं आयी’ कहकर चुप हो जाते थे। केवल गुणको लेना चाहिये यही उनके जीवनका सिद्धान्त था।</p>
<p class="Text"><span class="char-style-override-5">शास्त्र-मर्यादा रक्षक—</span>सेठजी शास्त्रोंका बड़ा सम्मान करते थे। बिना शास्त्राज्ञाके कोई कार्य उन्हें अच्छा नहीं लगता था। सन्ध्या करना सेठजीका कठोर व्रत था। बिना सन्ध्या किये उन्हें चैन नहीं पड़ता था। रुग्णावस्थामें या मृत्युके दिन भी सेठजी सन्ध्या करते रहे। जब शरीरमें उठनेकी शक्ति न रह गयी तो अंगुलियोंके पोरोंपर ही गायत्री-मन्त्रका जप कर लिया करते थे।</p>
<p class="Shlok-Color-2">****</p>
<p class="Text">गोविन्द भवनमें एक बार श्रीहनुमानदासजी राठीने रामायण मास पारायणका आयोजन किया, जिसमें प्रत्येक चौपाईपर तुलसीपत्र अपने इष्टका चित्र सामने रखकर उसपर चढ़ाना था। बीच बीचमें विभिन्न व्यक्तियोंको बुलाकर उनसे भी तुलसी अर्चन करवाते। लोग तो स्वाभाविक ही उनके भावकी प्रशंसा कर जाते, केवल एक सन्मार्गके सम्पादक पाण्डेजीने इसका थोड़ा विरोध किया कि ऐसा पहले किसी शास्त्रमें नहीं मिलता है। उन्हीं दिनोंमें पू० श्रीसेठजी भी कलकत्ता पधारे थे तो उन्हें भी प्रात: निमन्त्रण देकर बुलाया, गोपालजी मोहता उनके साथ उनके पास ही बैठे थे। परन्तु सेठजीने एक भी तुलसीपत्र नहीं चढ़ाया, अपितु उल्टा उन्हें डाँटकर कहा कि इस प्रकारका आयोजन शास्त्रोंमें कहीं आया है क्या? यह गोविन्द भवन है, इसकी जवाबदेही हमारे ऊपर है। आपको ऐसा कोई कार्य नहीं करना चाहिये, जिसमें हमारे मुश्किल खड़ी हो जाय, लोग तो मेरेसे पूछेंगे यह कहाँका विधान है, मैं क्या जवाब दूँगा। वैसे तुलसी अर्चा यानि अभिषेक शालग्रामजी पर ही होता है। हनुमान् जी राठी निरुत्तर थे।</p>
<p class="Shlok-Color-2">****</p>
<p class="Text">आप साधारण बोलचालकी मारवाड़ी मिश्रित बोलीमें बातचीत करते थे तथा प्रवचन भी प्राय: मारवाड़ी मिश्रित भाषामें देते थे। यदि कोई हिन्दीभाषी सज्जन होते तो उनसे हिन्दीमें ही बात करते थे। बहुत लोगोंको यह वहम था कि ये शुद्ध हिन्दी नहीं बोल सकते। सेठजीने अपनेको बहुत ही गुप्त रखा। एक बार उन्होंने श्रीकेशोरामजी अग्रवालसे कहा कि आप लेख लिख लेंगे क्या? उनकी स्वीकृति मिलनेपर सेठजीने कमरा बन्द कर लिया। कमरेमें एक विचित्र शान्ति छा गयी। सेठजीने लेख लिखाया, कामा पूर्णविरामतक लगानेके लिये बताया। इसी पुस्तकमें सुन्दर उपदेश शीर्षकके अन्तर्गत पू० सेठजी द्वारा लिखवाया गया उपदेश प्रकाशित है इसके अतिरिक्त उनके कुछ हस्तलेख प्राप्त होते हैं जो कि किसी प्रेमीकी याचनापर लिखकर दिये हुए हैं। उन्हें देखनेसे ही उनकी भाषा एवं विवेचन सम्बन्धी भ्रान्ति दूर हो जाती है। कुछ लेख इस प्रकार हैं—</p>
<p class="Image"><span><img alt="Image1.png" class="frame-1" src="image/Image1_fmt.png"/></span> </p>
<p class="Image"><span><img alt="image2.png" class="frame-1" src="image/image2_fmt.png"/></span> </p>
<p class="Image para-style-override-3"><span><img alt="image3.png" class="frame-1" src="image/image3_fmt.png"/></span><span> </span></p>


<p class="Page-Break"> </p>
<p class="Content" id="toc_marker-18" xml:lang="en-US">कर्तव्य व व्यवहारनीति</p>
<p class="Text">कुछ प्रसंग प्रस्तुत हैं, जो सेठजीके स्वभाव, कर्तव्य-परायणता और व्यवहारके परिचायक हैं, साथ-ही-साथ हमारे लिये भी अनुकरणीय हैं—</p>
<p class="Text">एक पड़ोसी सेठजीसे अनबन रखता था। उसकी स्त्री कहती फिरती थी कि इसका खून पीकर ही मुझे ठंडक पहुँचेगी। संयोगसे जिस दिन उनकी कन्याका विवाह था, उनके परिवारमें कोई वृद्धा मर गयी। घरके सभी लोग दाह-क्रियामें चले गये। बारात भी ट्रेनसे उसी समय स्टेशन आ गयी। वृद्धाकी मौतके कारण किसीको बारात आनेका ध्यान ही न रहा। सेठजी स्टेशन गये, बारातको लिवाकर धर्मशालामें ठहराकर उसकी समुचित व्यवस्था कर दी। पड़ोसीके घरवालोंको जब बारात आनेका ध्यान आया तो लोग दौड़कर स्टेशन गये। स्टेशन-मास्टरसे पता चला कि गाड़ी तो कबकी आकर जा चुकी है। फिर बारातका पता करने लगे। किसीने उन्हें बताया कि एक बारात अमुक धर्मशालामें ठहरी है। धर्मशालामें जाकर जब उस पड़ोसीने वहाँकी व्यवस्था देखी तो आश्चर्यमें पड़ गया कि आखिर यह व्यवस्था किसने की है। जयदयाल गोयन्दकाका नाम सुनते ही उसके होश उड़ गये। तुरन्त जाकर सेठजीसे माफी माँगने लगा। सेठजी बड़ी विनम्रतासे उससे बोले कि यह तो मेरा कर्तव्य था। आपकी इज्जत मेरी ही इज्जत है। मैंने तो अपना काम किया है, कोई आपपर उपकार थोड़े ही किया है।</p>
<p class="Shlok-Color-2">****</p>
<p class="Text">सेठजीके सत्संगमें आनेवाली स्त्रियोंके लिये नियम था कि वे अकेली न आवें, अपने परिवारके पुरुषोंके साथ ही आवें; क्योंकि सेठजीको स्त्रियोंका स्वतन्त्र रूपसे यात्रा, निवास इत्यादि अच्छा नहीं लगता था। एक बार बाँकुड़ामें काफी दूरसे तीन-चार स्त्रियाँ अकेले सत्संगके लिये आ गयीं। उनको अकेले आया देखकर वहाँपर स्थित एक व्यक्तिने उनको काफी खरी-खोटी सुनायी कि तुम्हें अकेले नहीं आना चाहिये था। वे बेचारी बड़े खिन्न मनसे उल्टे पाँव वापस जाने लगीं। सेठजीको यह बात मालूम पड़ी। वे दौड़कर उनके पास गये और उनको मनानेके लिये अपनी पगड़ी उनके पैरोंमें रखनेके लिये तैयार हो गये। ऐसा अनोखा प्रेम व व्यवहार देखकर वे स्त्रियाँ प्रसन्न हो गयीं। सेठजीने उनको खूब प्रेमसे भोजन कराकर वापस भेज दिया। साथ ही अपने साथके सत्संगियोंसे बोले कि कोई अतिथि मेरे घरसे अप्रसन्न होकर चला जाय यह सम्भव नहीं है।</p>
<p class="Shlok-Color-2">****</p>
<p class="Text">जयदयालजी गोयन्दका आध्यात्मिक प्रेरक तथा समस्याओंके निराकरणमें अभ्यस्त थे। छोटी-बड़ी सभी समस्याओंका समाधान भगवत्प्राप्तिके साधनमें जोड़कर कर देते थे। इस कारण आये दिन उनसे मिलने वाले बहुत आते थे। एक दिन मिलने वालोंके क्रममें एक आदमी उनसे मिलने उनके कमरेमें आया और वहीं बैठ गया। केवल सेठजीकी ओर देख रहा था, उठनेका नाम ही नहीं ले रहा था। सेठजीके एक सत्संगी भाईने उसको उठनेके लिये कई बार संकेत किया, लेकिन उसने अनदेखा कर दिया। इसपर वह सत्संगी भाई क्षुब्ध हो गया और उसने थोड़ा झुँझलाकर कह दिया कि अब आप बाहर जायें, मिलनेवाले और बहुत हैं। इसपर सेठजीने उस सत्संगी भाईसे कहा कि तुम्हें उन्हें उठाना नहीं चाहिये था। सत्संगी भाईने बताया कि बाहर काफी लोग आपसे मिलने आये हैं, यह आपका काफी समय ले रहा था। सेठजी बड़ी नम्रतासे बोले कि मेरे समयका खयाल रखनेवाले तुम कौन हो। मेरे समयके बीचमें पंचायत न किया करो। बाहर काफी लोग बैठे हैं इसका उत्तरदायित्व मुझपर है। सेठजीको किसीका अपमान सहन नहीं होता था।</p>
<p class="Shlok-Color-2">****</p>
<p class="Text">एक बार सेठजीके अनुज श्रीहरिकृष्णदासजीने कहा—भाईजी आप क्यों इतने कमरे बनवाते हैं? सेठजी बोले—इन कमरोंमें कोई एक रात रुककर भी सत्संग कर जायगा तो हमारा कमरा बनवानेका उद्देश्य सफल हो जायगा।</p>
<p class="Shlok-Color-2">****</p>
<p class="Text">सेठजीके पास कई लोग बैठे हुए रहते एवं उन्हें यदि किसीसे एकान्तमें बात करनी होती तो वे किसीको वहाँसे जानेके लिये नहीं कहते, अपितु स्वयं वहाँसे उठकर दूसरे स्थानपर जाकर बात कर लेते।</p>
<p class="Shlok-Color-2">****</p>
<p class="Text">सेठजीके सत्संगियोंमें एक थे श्रीचण्डी प्रसादजी, जिनका स्वभाव था क्रोधित होना। एक बार श्रीघनश्यामदासजी (जिनके कारण गीताप्रेसका प्रारम्भ गोरखपुरसे हुआ था।) सेठजीसे बोले कि या तो चण्डीको अपने पास रख लें या मुझे। सेठजीने कहा कि भाई वह तो जानेके लिये कह नहीं रहा है तब उसको जानेके लिये मैं कैसे कहूँ। तुम जाना चाहते हो तो मैं क्या कर सकता हूँ। किसीको छोड़ना उनके स्वभावमें ही नहीं था।</p>
<p class="Shlok-Color-2">****</p>
<p class="Text">एक बार उनके दाँतमें जामुनकी गुठली लग जानेसे दाँत हिलने लगा, बोलनेमें खानेमें काफी तकलीफ हुई। किसीने कहा कि एक मरोड़ी देकर अभी दाँत निकाल दें तो स्वीकार नहीं किया। बादमें जब बाँकुड़ा गये तो वह दाँत गिर गया, बादमें जब कलकत्ता आये तो स्नान करते समय गोपालजी मोहताने पूछा कि क्या दाँतको विदा कर दिया? पू०श्रीने उत्तर दिया कि हम अपने पास रहनेवाले आदमीको भी विदा नहीं करते हैं तो दाँतको क्यों विदा करते। मैंने तो कष्ट पाकर भी उसे रखा, कोई छोड़कर चला जाय तो क्या करें।</p>
<p class="Shlok-Color-2">****</p>
<p class="Text">सेठजीके मामाजीके लड़के शिवबक्सरायजीका किसीसे लेन-देनको लेकर विवाद था। सेठजीके पास पंचायत आयी। शिवबक्सरायजीने सेठजीसे कहा कि आप अपने स्वरूपके हिसाबसे ही फैसला कीजियेगा। सेठजीने सामनेवालेसे पूछा कि तुम्हें कितना रुपया पाना है। जितनी रकम सामनेवाले ने बतलायी, सेठजीने शिवबक्सरायजीसे दिलवा दी। सामनेवालेने राशि ज्यादा यह सोचकर बतलायी थी कि जितना बतायेंगे उससे कम ही मिलेगा। फिर उसने यह बात बतलाकर कहा कि मेरा रुपया तो कम था, ज्यादा रकम वापस देने लगा। सेठजीने कहा अब यह रकम वापस नहीं हो सकती। उसने कहा कि आप इसे अच्छे काममें लगा दें। सेठजीने कहा कि यह हमारा काम नहीं है।</p>
<p class="Shlok-Color-2">****</p>
<p class="Text">एक बार किसीने सेठजीसे कहा कि हमें भगवान् के दर्शन करा दीजिये। सेठजीने कहा कि यदि मेरेको करवाना ही होगा तो इन पेड़ोंको पहले करायेंगे; क्योंकि आपलोग तो स्वयं पुरुषार्थ करके कर सकते हैं।</p>
<p class="Shlok-Color-2">****</p>
<p class="Text">रेलवे पुनर्गठनके पूर्व गोरखपुरमें रेलवे अवध तिरहुत रेलवेके नामसे थी। वह गीताप्रेसकी बिल्टीका पेमेन्ट लिये बिना ही माल छोड़ देती थी। उनका बिल आनेपर गीताप्रेस भाड़ा चुकाता था। इस प्रकारका व्यवहार लगातार चलता था। लगभग तिरानवे हजार रुपया गीताप्रेसके खातेमें रेलवेका जमा निकलता था। रेलवेके बिल उतनी रकमके नहीं आये। रेलवे पुनर्गठनके समय अवध तिरहुत रेलवे बंद होकर रेलवेका नाम पूर्वोत्तर रेलवे हो गया। यह बात १९५२ के लगभगकी है। जनरल मैनेजरने कहा हमें कोई रुपया पाना बाकी नहीं है। सेठजीने कहला भेजा कि हम इस रुपयेको नहीं रख सकते। बिना बिलके पेमेन्ट जमा नहीं होता। जनरल मैनेजरने इस तरह बिल बनवाया कि गीताप्रेस कहता है कि हमारे हिसाबसे हमें सरकारको रेल-भाड़ेका रुपया देना है, इसलिये उनके कहनेके अनुसार बिल बनाकर भाड़ा खातेमें जमा किया जाता है। उस समय लगभग तिरानवे हजार रुपया कितना मूल्यवान् था? परन्तु सेठजीने रुपया चुकाया।</p>
<p class="Shlok-Color-2">****</p>
<p class="Text">देशके विभाजनके उत्तरदायी व्यक्तिके मरनेपर कुछ सत्संगी भाई ताली पीटकर खुशी मनाने लगे। सेठजी बोले कि किसीकी मृत्युपर खुशी नहीं मनानी चाहिये, किसीने कहा कि देवतालोग भी तो राक्षसोंकी मृत्युपर खुशी मनाते हैं। सेठजी बोले— हमलोगोंको महात्मा बनना है, देवता नहीं।</p>
<p class="Shlok-Color-2">****</p>
<p class="Text">एक बार सेठजीने कहा—मैं यदि नरकमें जाता तो वहाँ विशेष लाभ होता। पृथ्वीके लोग भोगी हैं, वे मेरी बातोंकी ओर ध्यान नहीं देते।</p>
<p class="Shlok-Color-2">****</p>
<p class="Text">एक बार सेठजी एक फल-विक्रेतासे अँगूर खरीद रहे थे। उसने कुछ अँगूर कम तौले। कम तौलनेके लिये सेठजीने उसे फटकार लगायी। किसीने सेठजीसे कहा कि आप थोड़े-से अँगूरोंके लिये उससे माथा क्यों लगाते हैं? सेठजीने कहा—तुम्हें तो थोड़े-से अँगूर दीख रहे हैं, किन्तु मुझे वह बेईमानीके कारण सीधा नरकमें जाता दीख रहा है। मेरा उसे फटकारना उसे नरकसे बचानेके लिये है।</p>
<p class="Shlok-Color-2">****</p>
<p class="Text">गीता बाई भालोटियाके मामाकी लगभग १० वर्षकी लड़कीके राजयक्ष्मा हो गया था। वृन्दावन इलाज करवाकर वे लोग गीता-भवन आ गये थे। एकादशीके दिन कीर्तनमें उसे लोग नहीं ले गये। सेठजी रोज सँभालने आते थे। द्वादशीको गये तो उसने कहा कि बाबाजी कल मुझे कोई ऊपर कीर्तनमें नहीं ले गया, मैं आपका कीर्तन नहीं देख पायी। सेठजी बोले—कोई बात नहीं आज फिर कीर्तन कर देंगे।</p>
<p class="Shlok-Color-2">****</p>
<p class="Text">एक बार सेठजी बाँकुड़ामें रिक्सासे स्टेशन गये। रिक्सेवालेसे पाँच आना भाड़ा तय किया था। स्टेशनपर उतरकर साथीको रिक्सा भाड़ा देनेको कहकर अंदर चले गये। प्लेटफार्मपर आनेके बाद उस व्यक्तिसे पूछा—रिक्सेवालेको पैसा दे दिया? उसने कहा—हाँ उसने छ: आना बताया था, वह दे दिया। सेठजीने कहा—पाँच आनेमें बात हुई थी। एक आना वापस लेकर आओ। किसीने कहा—आप भी क्या एक आनामें माथा लगाते हैं? सेठजीने कहा—तुम्हें एक आना दीखता है, मुझे वह सीधा नरकमें जाता दीख रहा है, उसने झूठ बोलकर पैसा लिया है।</p>
<p class="Shlok-Color-2">****</p>
<p class="Text">गीताभवन बननेके पूर्व सत्संगमें आनेवाले सत्संगियोंके लिये इनकी पत्नी स्वयं अपने हाथसे भोजन बनातीं, खिलातीं और बर्तन भी साफ करती थीं। गीताभवन बननेके बाद जयदयालजी गोयन्दका सत्संगमें आये सभी लोगोंके लिये भोजन-सामग्री, घी, दूध, सब्जी आदिकी भी व्यवस्था देखते थे। दिन-रात कार्य भी करते थे और उलाहना भी मिलता था। हरिरामजी लुहारीवालाने कहा कि इतनी व्यवस्था करके, इतना उलाहना सहकर आप सत्संगका आयोजन करते हैं, आपको क्या गर्ज है? आप क्यों इतना परिश्रम करते हैं और इतना उलाहना सहते हैं? सेठजीने अपनी अँगुलीके किनारेसे दिखाते हुए कहा कि मैं चाहता हूँ कि जो थोड़ा-सा आनन्द मुझे प्राप्त है, वह आनन्द सब भाई-बहनोंको मिले, इसलिये यह मेरा प्रयास है।</p>
<p class="Shlok-Color-2">****</p>
<p class="Text">एक बार सेठजी गुवाहाटीमें गीताके ग्यारहवें अध्यायके पचपनवें श्लोकके एक चरण <span class="char-style-override-5">निर्वैर: सर्वभूतेषु</span> पर प्रवचन कर रहे थे। उन्होंने कहा कि यदि किसीसे भी वैर है तो उसका कल्याण नहीं हो सकता। अपना कल्याण चाहनेवालेको किसीसे वैर नहीं रखना चाहिये। प्रवचनमें एक सज्जन उठकर रोते हुए बोले—सेठजी मेरा अमुक व्यक्तिसे वैर है, मैं छोड़ना चाहता हूँ। दूसरे सज्जन भी वहीं सत्संगमें थे। वे उठकर बोले—सेठजी हमारा वैर तो लकड़ियोंमें ही (मरणोपरान्त) जायगा। पहले सज्जन रोते हुए बोले—मैं छोड़ना चाहता हूँ। मेरा कल्याण कैसे होगा? सेठजी बोले—आप छोड़ना चाहते हैं, मेरे स्वभावमें नहीं है फिर भी मैंने उसकी कमरमें थपकी दी और कहा तुम्हारा वैर गया और वह रखना चाहें तो आपके कोई आपत्ति नहीं है। दूसरे सज्जनके भी सद्‍बुद्धि आ गयी, उनका वर्षोंका वैर तत्काल समाप्त हो गया।</p>
<p class="Shlok-Color-2">****</p>
<p class="Text">राजस्थानमें अकाल आदिके समय सुदूर गाँवोंमें तालाब खुदवाना, कुआँ बनवाना आदि कार्य करवाते रहते थे ताकि मजदूरोंको मजदूरी मिल जाय एवं वर्षा होनेपर जलसंग्रह भी हो जाय। अकाल, बाढ़ एवं किसी भी प्रकारकी दैवी आपदाके समय सेवा करनेके लिये उन्होंने गीताप्रेस सेवादलकी स्थापना की थी।</p>
<p class="Shlok-Color-2">****</p>
<p class="Text">सेठजी कहा करते थे कि जहाँ जिस चीजकी आवश्यकता एवं अभाव हो, वह वस्तु नि:शुल्क वितरणकी अपेक्षा यदि सस्ती उपलब्ध करायी जाय तो इससे विशेष लाभ होता है; क्योंकि अभावकी स्थितिमें दूकानदार प्राय: उस वस्तुको महँगी बेचते हैं, सस्ती बेचनेसे सभीको सस्ती बेचनी पड़ती है तथा वस्तु सुलभ हो जाती है। किन्तु नि:शुल्क वितरणका निषेध भी नहीं करते थे।</p>
<p class="Shlok-Color-2">****</p>
<p class="Text">रामेश्वरजी जालानका बँटवारा सेठजीने किया। उनके परिवारके एक सदस्यने सेठजीसे कहा—ताऊजी! मुझे कहना तो नहीं चाहिये लेकिन कहता हूँ कि आपने बँटवारेमें पक्षपात किया है, चाचाजीको ज्यादा रुपया दिया है। सेठजी बोले कि हाँ, गरीबोंका मेरे पक्षपात रहता है। उसके पाँच बेटियाँ हैं, कमानेवाला लड़का चला गया, तुमलोग पाँच भाई कमानेवाले हो।</p>
<p class="Shlok-Color-2">****</p>
<p class="Text">एक बार किशोरीलालजी जालानके बड़े भाईकी चिट्ठी आयी कि अक्षयतृतीयापर बिहारीजीका चरणदर्शन हेतु वृन्दावन जानेका विचार है। सेठजीने कहा कि गीताप्रेस तो भगवान् का मुख है। मुखको छोड़कर चरण-दर्शनके लिये जानेसे क्या लाभ? किशोरीलालजीने यह बात अपने भाई मोहनलालजीको लिख दी। वह वृन्दावन न जाकर गोरखपुर ही आ गये।</p>
<p class="Shlok-Color-2">****</p>
<p class="Text">एक बार सेठजी भिवानी गये। प्रात: ४ बजे ट्रेनसे उतरते समय सामान उतारनेके पहले ही बंशीधरजी केडियाने कहा कि आज मेरे घर भोजन करना है। सेठजीने स्वीकृति दे दी। भोजनके समय पूछा कि क्या रसोई सब नियमके अनुसार बनी है। बंशीधरजीने कहा कि कुएँसे जल लानेवाला जूता पहनकर जल लाया है। बाकी सभी नियमोंका पालन हुआ है। सेठजीने थोड़ी देर विचार करके कहा कि जिमाओ (बंशीधरजीकी आर्थिक स्थिति बहुत ही कमजोर थी)।</p>
<p class="Shlok-Color-2">****</p>
<p class="Text">एक बार सेठजीने किसीके यहाँ निमन्त्रण स्वीकार कर लिया। उन्हें मालूम नहीं था कि सेठजी लाखकी चूड़ी पहनकर बनायी रसोई नहीं जीमते। भोजनके पूर्व किसीने सेठजीको बताया कि लाखकी चूड़ी पहनकर भोजन बनाया गया है। सेठजीने विचार करके भोजन परोसनेकी स्वीकृति दे दी; क्योंकि जिमानेवालेका प्रेमभाव बहुत ही ज्यादा था।</p>
<p class="Shlok-Color-2">****</p>
<p class="Text">लादूरामजीने सेठजीसे भगवान् के दर्शन करवानेको कहा। सेठजी बोले कि भगवान् का दर्शन करानेकी सामर्थ्य तो भगवान् में ही है अथवा कोई महान् पुरुष ही भगवान् का दर्शन करवा सकते हैं। ऐसे महापुरुषका दर्शन हो जाय तो समझो भगवान् अपने घर ही बैठे हैं।</p>
<p class="Shlok-Color-2">****</p>
<p class="Text">बनारसमें सेठजी प्रवचन कर रहे थे। उन्होंने कहा कि किसीसे वैर-द्वेष नहीं रखना चाहिये। उस समय एक स्त्रीने कहा कि मेरी जेठानी जो सलकियामें रहती है उसके साथ मेरा वैर-विरोध है, मैं यह रखना नहीं चाहती। आप उपाय बतायें। सेठजीने उससे तीन बार पूछा कि जो मैं कहूँगा वह करेगी। उसने कहा—हाँ, उसी अनुसार करूँगी। सेठजीने कहा कि आज ही सलकिया चली जा। सीधे उसीके घरपर जाकर उतरना और कहना कि मैं आयी हूँ मुझे रोटी खिला। उसने वैसा ही किया, उसका वैर-विरोध समाप्त हो गया। पहले बहुत ज्यादा वैर था।</p>
<p class="Shlok-Color-2">****</p>
<p class="Text">सेठजीने एक बार कहा कि मेरा मत शंकराचार्यजीसे साढ़े १५ आना मलता है, तुलसीदासजीसे १५ आना मिलता है तथा शरणानन्दजीसे १४ आना मिलता है। स्वामी रामसुखदासजी महाराजने पूछा कि आपका सिद्धान्त पूरा किससे मिलता है। सेठजीने कहा कि मेरा सिद्धान्त पूरा-पूरा वेदव्यासजीसे मिलता है। मतभेदके कारण—शंकराचार्यजीकी मान्यता थी ‘<span class="char-style-override-5">ब्रह्म सत्यं जगन्मिथ्या</span>’ सेठजी कहते थे कि यह बात सिद्धके लिये लागू पड़ती है, साधकके लिये नहीं। साधकको ऐसा माननेपर भटकावकी गुंजाइश ज्यादा रहती है-<span class="char-style-override-6">ब्रह्मज्ञान उपज्यो नहीं कर्म दिये छिटकाय। तुलसी ऐसी आत्मा सहज नरकमें जाय॥</span> शंकराचार्यजीने मुक्तिके लिये कर्म त्याग करके संन्यास आश्रमकी अनिवार्यता बतायी थी। सेठजीने कहा कि मुझे यह मान्य नहीं है। तुलसीदासजीने कहा था—<span class="char-style-override-5">ज्ञानका पंथ कृपानके धारा।</span> सेठजी कहते थे कि मुझे यह बात नहीं जँचती। शरणानन्दजी महाराज दोषोंके त्यागपर जोर देते थे, उसके बिना साधन सम्भव नहीं मानते थे तथा उनका नामजप, ध्यान एवं अभ्यासमें भी जोर नहीं था।</p>
<p class="Shlok-Color-2">****</p>
<p class="Text"><span>परमेश्वरजी चौधरीको चर्मरोग हो गया। पूरे शरीरसे मवाद गिरता रहता था। काफी दिनोंतक औषधि की गयी, किंतु कोई लाभ नहीं हुआ। एक बार सेठजी उनके घर गये तथा उन्हें कोई औषधि बतायी और कहा कि आप यह लगाकर सूर्य भगवान् के सामने बैठ जाया करें तथा </span>भगवान् से<span> कहें कि आपको जितने पाप भुगताने हों भुगतायें, आप भुगताते-भुगताते थक जायँगे मैं नहीं थकूँगा। दो-तीन दिनमें उनके काफी लाभ हो गया।</span></p>
<p class="Shlok-Color-2">****</p>
<p class="Text">एक बार वटवृक्षके नीचे सेठजीने कहा कि मैं बनिया हूँ भिक्षा माँगनेका मेरा अधिकार नहीं है। फिर भी मैं एक भिक्षा माँगता हूँ। लोगोंने कहा—कहिये। सेठजीने कहा कि आपलोग मनमें भी मत लाइयेगा कि हमारा पुनर्जन्म होगा।</p>
<p class="Shlok-Color-2">****</p>
<p class="Text para-style-override-3">एक बार एक व्यक्तिने सेठजीसे पूछा कि क्या आपका भगवान् सर्वशक्तिमान् है? सेठजीने कहा—है। उसने पूछा कि क्या वह अपना विनाश कर सकता है? सेठजीने उत्तर दिया—हमारा भगवान् पागल नहीं है जो पागलकी तरह अपना विनाश करे।<span></span></p>


<p class="Page-Break"> </p>
<p class="Content" id="toc_marker-19" xml:lang="en-US">समता</p>
<p class="Text">समताका व्यवहार तो बहुत-से लोग करते हैं लेकिन समताके साथ-ही-साथ अद्भुत व्यवहार-शैली सेठजीमें थी। कुछ प्रसंग मननीय हैं—</p>
<p class="Text">एक बार एक गरीब आदमी सेठजीसे मिलने आया। ट्रस्टकी मीटिंगका समय हो गया था। सेठजीको लगभग एक घंटा लेट हो गयी। घनश्यामजी बोले—सेठजी! इतने ट्रस्टी आये हुए हैं आप उससे बादमें बात कर लेते। सेठजी बोले—मेरे लिये तो जैसे तुमलोग हो वैसे ही वह है। उसे सन्तोष कराये बिना मैं कैसे आ जाऊँ।</p>
<p class="Shlok-Color-2">****</p>
<p class="Text">एक बार शिवभगवानजी क्याल सेठजीसे मिलने गये। उसी समय जयदयालजी डालमियाके यहाँसे कोई पूछनेके लिये आया कि डालमियाँजीकी स्त्री अब मिलनेके लिये आ जायँ क्या? उन्हें समय दिया हुआ था। सेठजीने कहा—शिवभगवानकी गाड़ीका समय हो रहा है, उन्हें तो कारसे जाना है, अत: वे तो कभी भी जा सकती हैं। इसलिये कुछ देर बाद आनेको कहा। शिवभगवानजीके मनमें आयी कि कहाँ राजा भोज कहाँ गंगू तेली; किन्तु सेठजीके तो समताका व्यवहार था।</p>
<p class="Shlok-Color-2">****</p>
<p class="Text">संत तुलसीदासजी द्वारा विरचित श्रीरामचरितमानसके किष्किन्धाकाण्डमें भगवान् रामने मित्रताके लक्षण बताये हैं—</p>
<p class="Shlok-Color-2">जे न मित्र दु:ख होहिं दुखारी।</p>
<p class="Shlok-Color-2">तिन्हहिं बिलोकत पातक भारी॥</p>
<p class="Text">सेठजी इस चौपाईको इस प्रकार परिभाषित करते थे तथा आचरणमें लानेकी प्रेरणा देते थे—</p>
<p class="Shlok-Color-2">जे न शत्रु दु:ख होहिं दुखारी।</p>
<p class="Shlok-Color-2">तिन्हहिं बिलोकत पातक भारी॥</p>
<p class="Shlok-Color-2"> </p>
<p class="subhead" xml:lang="en-US">दु:ख मिटानेकी अनोखी युक्ति—</p>
<p class="Text">एक बार सेठजीके छोटे भाईका पुत्र शान्त हो गया। सेठजी इतने व्याकुल हो गये कि घरके लोग उन्हें ही समझाने लगे कि आप इतने दु:खी हो जायँगे तो लोग क्या कहेंगे। सेठजीने कहा—घर या बाहरका कोई भी व्यक्ति मेरे सामने दु:खी होकर आयेगा तो मैं फिर दु:खी हो जाऊँगा। इसलिये तुमलोग यह प्रतिज्ञा करो कि कोई दु:खी नहीं होगा तो मैं भी व्याकुल नहीं रहूँगा। ऐसा ही किया गया और सेठजी सर्वथा सामान्य हो गये। दूसरे दिन एकान्तमें किसीने सेठजीसे पूछा—क्या कल सचमुच आपको इतना दु:ख था? सेठजी बोले—मैंने सोच-विचारकर दु:खी होनेका अभिनय किया था। यदि मैं व्याकुल न होता तो घरके सब लोग रोते-पीटते और मैं उन्हें समझाते-समझाते थक जाता। जब मैं दु:खी हो गया तो सब लोग समझदार हो गये और मुझे समझाने लगे। अकेले मेरे दु:खी होनेसे सबका दु:ख मिट गया।</p>
<p class="Text">सेठजीका सत्यपर बहुत जोर था। मनमें भी यदि कोई संकल्प हो गया तो तदनुसार ही कार्य करते थे। एक बार वटवृक्षपर अगले दिन सत्संग होनेकी घोषणा कर दी गयी। उस दिन वर्षा होने लगी। सेठजी वर्षामें ही वटवृक्षपर गये, लगभग १५ मिनट सत्संग करवाया।</p>
<p class="Text para-style-override-3">एक बार संध्या करने बैठे। मनमें संकल्प हुआ कि पगड़ी जो पासमें ही पड़ी हुई थी, संध्या करनेके बाद उठाकर धारण कर लूँगा। जब वे संध्या करके उठे तो श्रीबंसीधरजी पगड़ी उन्हें उठाकर देने लगे। सेठजीने पगड़ी वहीं रखवा दी और अपने हाथोंसे उठाकर ली।<span></span></p>


<p class="Page-Break"> </p>
<p class="Content" id="toc_marker-20" xml:lang="en-US">दिनचर्या</p>
<p class="Text">आपकी दैनिक दिनचर्या बहुत व्यस्त और अनुकरणीय रही है। प्रात:काल ४ बजेसे रात्रि १० बजेतक अखण्ड भावसे कर्मरत रहते थे। कहीं प्रमाद नहीं, आलस्य नहीं, तन्द्रा नहीं, विश्राम नहीं, आराम नहीं, शिथिलता नहीं, उदासीनता नहीं। ऐसा लगता यह व्यक्ति चिर जागरूक है, सतत सावधान है। जबसे होश सँभाला और यज्ञोपवीत संस्कारसे सम्पन्न हुए, नियमपूर्वक दोनों कालका संध्योपासन ठीक समयसे—प्रात:कालकी सूर्यनारायणके उदयके पूर्व, संध्याकालकी सूर्यास्तके पूर्व ४८ मिनटके अन्दर। गीताके समान ही संध्योपासनमें उनकी अनन्य निष्ठा थी। यात्रामें हों, सभामें हों, विचार-विमर्शमें हों, बीमार हों, चाहे जहाँ भी हों, जैसे भी हों, संध्योपासनाके समय वे सब कुछ छोड़कर एकदम सहसा संध्यामें लग जाते और क्या मजाल कि उनकी एक भी समयकी संध्या छूटी हो। समयसे संध्या न होनेपर एक समयके उपवासका नियम था, लेकिन पूरे जीवनकालमें शायद एक या दो बार उपवास करना पड़ा हो। प्रात:कालीन संध्याके पश्चात्  वे नियमपूर्वक श्रीमद्भगवद्गीता और श्रीविष्णुसहस्रनामका पाठ करते और योगासन करते। गीता एवं विष्णुसहस्रनाम उन्हें खूब अच्छी तरह कण्ठस्थ थे; परन्तु पाठकी विधि ही है कि ग्रन्थ देखकर पाठ किया जाय और वे विधिके अनुशासनको बहुत कड़ाईके साथ पालन करनेवाले थे। आँखोंसे कम दीखने लगा था तो विधिवत् गीता और सहस्रनाम वे नियमपूर्वक सुनते। गायत्री और हरिनामके प्रति भी आपकी वैसी ही अनन्य निष्ठा थी।</p>
<p class="Text">कई बातोंमें आपने अपने लिये नियमोंका कवच बना लिया था—भोजनके सम्बन्धमें, वस्त्रके सम्बन्धमें। भोजनमें वे कुल तीन चीजें लेते थे हल्का और सात्त्विक। गो-दुग्धपर उनका विशेष आग्रह था। वस्त्र भी शरीरपर बस एक धोती, एक चौबन्दी, एक चादर। कहीं जाना-आना होता तो सिरपर केसरिया रंगकी पगड़ी और पैरोंमें अहिंसक जूते। जबसे होश सँभाला विदेशी वस्त्र नहीं छुए, अंग्रेजी दवाइयाँ नहीं ली। अंग्रेजी दवामात्रसे उन्हें पूरा परहेज था। गोली, सूई, सीरप किसी रूपमें भी वे ग्रहणको तैयार नहीं होते। यहाँतक कि कई अवसरोंपर प्राण जानेका खतरा उठा लिया; परन्तु अंग्रेजी दवा लेनेसे साफ-साफ इन्कार कर दिया। इतना ही नहीं, स्वजनोंको भी अंग्रेजी दवाके विषसे सर्वथा मुक्त रखा। कितना विलक्षण था उनका सर्वतोमुखी आत्मसंयमका भाव—ऐसी तपश्चर्या जो सहज ही आपके जीवनका अंग बन गयी थी।</p>
<p class="Text">ऐसा प्रतीत होता है कि गोयन्दकाजी एक विशिष्ट मिशन लेकर आये थे और अपना सम्पूर्ण जीवन, जीवनकी एक-एक साँसको उस मिशनकी पूर्तिमें होम कर दिया। गीता आपकी समस्त प्रवृत्तियोंके केन्द्रमें थी और स्वयं गीतानुसारी जीवन बिताया, हजारों व्यक्तियोंको उसी पावन पथपर प्रवृत्त कराया। आपके जीवनका कम्पास सदा गीतोन्मुखी रहा। गीता आपके लिये भगवान् की केवल वाणी ही नहीं थी; भगवान् का दिव्य मंगलमय विग्रह थी, भगवान् का हृदय थी। भगवान् ने अपना गीतारूपी हृदय गोयन्दकाजीके हृदयमें ढाल दिया था और गोयन्दकाजीने उस अमृतप्रसादको लगभग साठ-पैंसठ वर्षोंतक दोनों हाथ लुटाया; साहित्य प्रकाशित कर लुटाया, प्रवचनोंद्वारा लुटाया, प्रोत्साहनोंद्वारा लुटाया। स्वयं अपना वैसा ही जीवन बनाकर लुटाया। गंगाके अजस्र प्रवाहकी तरह आपके गीता-प्रवचनोंका अजस्र प्रवाह चलता रहा। लगता था यह व्यक्ति केवल गीताके लिये ही इस पृथ्वीपर आया है।</p>
<p class="Text para-style-override-3">कई बार सत्संगी भाइयोंसे चर्चामें ही रात बीत जाती; किन्तु दिनमें कभी नहीं सोते थे। दिनमें सोनेका वे निषेध करते थे। आराम शब्द उन्हें पसन्द नहीं था। वे कहा करते—आराम हराम है।<span></span></p>


<p class="Page-Break"> </p>
<p class="Content" id="toc_marker-21" xml:lang="en-US">नोआखाली काण्ड</p>
<p class="Text">तत्कालीन राष्ट्रनेताओंकी राजनैतिक अदूरदर्शिताके कारण सन् १९४६ में हिन्दू समाजको कल्पनातीत हानिका सामना करना पड़ा। केवल नोआखालीमें ही नहीं अपितु सम्पूर्ण बंगालमें रहनेवाला हिन्दू समाज संत्रस्त हो उठा। अपने प्राणोंसे प्रिय हजारों सन्तानोंके भयानक रक्तपातका भीषण दृश्य हिन्दू जन-जनको देखना पड़ा। अपनी बहू-बेटियोंके साथ होनेवाले राक्षसी बलात्कारका हृदय विदारक कुत्सित समाचार सुनना पड़ा। विधर्मियोंके साम्प्रदायिक ताण्डवकी अग्निमें हिन्दुओंकी इज्जत-आबरू तथा धन-धामको कितनी मात्रामें भस्मसात हो जाना पड़ा यह अनुमानातीत है। जो भी हिन्दू इन काले कुकृत्यको सुनता, अपना सिर धुनने लगता। इन कोटि-कोटि कृष्ण कुचालियोंके कारण यत्र-तत्र व्याप्त घोर विषादका वर्णन हो नहीं सकता। संत हृदय श्रीपोद्दारजीका कोमल अन्तर कराह उठा। समाजकी सहानुभूति जगानेके लिये प्रपीड़ित लोगोंकी सेवा सँभाल करने-कराने तथा त्रस्त नर-नारीको आश्रय दिलानेके लिये उन्होंने ‘कल्याण’ पत्रिकाका एक अतिरिक्तांक ‘मालवीय अंक’ प्रकाशित किया, उसको सरकारने जब्त कर लिया। समाजकी ऐसी महाकठिन स्थितिपर हिन्दू समाजको उत्बोधित-उत्प्रेरित करनेके लिये पूज्य श्रीसेठजीने दो वक्तव्य उस समय दिये थे, वे यहाँ प्रस्तुत किये जा रहे हैं:—</p>
<p class="subhead" xml:lang="en-US">भगवदाश्रयसे लोक-परलोकका कल्याण</p>
<p class="Shlok-Color-2">(लेखक—श्रीजयदयालजी गोयन्दका)</p>
<p class="Text">लौकिक-पारलौकिक समस्त दु:खोंके नाश एवं समस्त लौकिक-पारलौकिक सम्पत्ति संप्राप्तिका सर्वोत्तम साधन है—भगवान् का अनन्य आश्रय लेकर सच्चे मनसे उनका भजन करना। और लौकिक-पारलौकिक समस्त सुखोंके नाश एवं समस्त लौकिक-पारमार्थिक सम्पत्तिके सर्वनाशका साधन है भोगोंका अनन्य आश्रय लेकर मनसे भगवान् को भुला देना। आज हम भगवान् को भूल गये हैं और हमारा जीवन केवल भोगोंका आश्रयी बन गया है। इसीसे इतने दु:ख, संताप और विनाशके पहाड़ हमपर लगातार टूट रहे हैं। जो लोग क्रियाशील और विविध-कर्मसमर्थ हैं, उनको भगवान् की प्रसन्नताके लिये भगवान् का स्मरण करते हुए समयानुकूल स्वधर्मोचित कर्मोंके द्वारा भगवान् की पूजा करनी चाहिये और जो अल्पसमर्थ या असमर्थ हैं, उन्हें आर्त्त तथा दीनभावसे भगवत्प्रीतिके द्वारा धर्मके अभ्युदय और विश्व-शान्तिके लिये अनन्यभावसे भगवान् को पुकारना चाहिये।</p>
<p class="Text">हमारी अनन्य पुकार कभी व्यर्थ नहीं जायगी। हममें होना चाहिये द्रौपदीका विश्वास, हममें होनी चाहिये गजराजकी-सी निष्ठा और सबसे बढ़कर हममें होनी चाहिये प्रह्लादकी-सी आस्तिकता, जिसके वचनको सत्य करनेके लिये भगवान् नृसिंहरूपसे खंभेमें प्रकट हुए—<span class="char-style-override-5">‘सत्यं विधातुं निजभृत्यभाषितम्।’</span></p>
<p class="Text">विपत्ति, कष्ट, असहाय स्थिति, अमङ्गल और अन्याय तभीतक हमारे सामने हैं, जबतक हम भगवान् को विश्वासपूर्वक नहीं पुकारते।</p>
<p class="Text">अभी नोआखालीकी बात है। ‘प्रवर्तकसङ्घ’ के संस्थापक श्रीमोतीलाल राय महाशयने यह घटना सुनायी थी। एक घरमें गुंडोंने पतिको पकड़ लिया और दो गुंडे उसकी स्त्रीको नंगी करके उसपर बलात्कार करनेको तैयार हुए। दोनों पति-पत्नी निरुपाय थे—असहाय थे। पत्नीने आर्त होकर—रोकर भगवान् को पुकारा। उसे द्रौपदीकी याद आ गयी। बस, तत्काल ही वे दोनों गुंडे आपसमें लड़ गये। एकने दूसरेको छूरा मार दिया। उसके गिरते ही पति-पत्नीको छोड़ शेष गुंडे भाग गये और इस बीचमें पत्नीको कंधेपर उठाकर पतिको बचकर भाग निकलनेका अवसर मिल गया।</p>
<p class="Text">भारतकी सती देवियाँ आज द्रौपदीकी भाँति भगवान् को पुकारें तो भगवान् कहीं गये नहीं हैं। वे तुरन्त किसी भी रूपमें प्रकट होकर सती देवियोंके सारे दु:ख हर लें और उसी क्षणसे उसको दु:ख पहुँचानेवालोंके विनाशकी भी गारंटी मिल जाय।</p>
<p class="Text">दुष्ट दु:शासनके हाथोंमें पड़ी हुए असहाय द्रौपदीने आर्त्त होकर मन-ही-मन भगवान् श्रीकृष्णका स्मरण करके कहा था—</p>
<p class="Shlok-Color-2">गोविन्द! द्वारकावासिन्! कृष्ण! गोपीजनप्रिय॥</p>
<p class="Shlok-Color-2">कौरवै: परिभूतां मां किं न जानासि केशव।</p>
<p class="Shlok-Color-2">हे नाथ! हे रमानाथ! व्रजनाथार्तिनाशन॥</p>
<p class="Shlok-Color-2">कौरवार्णवमग्नां मामुद्धरस्व जनार्दन!।</p>
<p class="Shlok-Color-2">कृष्ण! कृष्ण! महायोगिन्! विश्वात्मन्! विश्वभावन॥</p>
<p class="Shlok-Color-2">प्रपन्नां पाहि गोविन्द कुरुमध्येऽवसीदतीम्॥</p>
<p class="TXT-Right">(महा० सभा० ६७। ४१—४४)</p>
<p class="Text">‘हे गोवन्द! द्वारकावासी सच्चिदानन्द प्रेमघन! सर्वशक्तिमान् प्रभो! कौरव मुझे अपमानित कर रहे हैं। क्या यह आपको मालूम नहीं है? हे नाथ! हे रमानाथ! हे व्रजनाथ! हे आर्तिनाशन जनार्दन! मैं कौरवोंके समुद्रमें डूबी जा रही हूँ। आप मेरा उद्धार कीजिये। हे कृष्ण! हे कृष्ण! हे महायोगी! हे विश्वात्मा और विश्वके जीवनदाता गोविन्द! मैं कौरवोंसे घिरकर संकटमें पड़ गयी हूँ। आपके शरण हूँ। आप मेरी रक्षा कीजिये।’</p>
<p class="Text">द्रौपदीकी आर्त्त पुकार सुनकर भक्तवत्सल प्रभु उसी क्षण द्वारकासे दौड़े आये और द्रौपदीको वस्त्र दान कर उसकी लाज बचायी। पर दुष्ट दु:शासनने द्रौपदीके जिन केशोंको खींचा था, वे खुले ही रहे दु:शासनको दण्ड मिलनेके दिनतक। उसके खुले केश थे। द्रौपदी पाण्डवोंके साथ वनमें रहती थी। भगवान् श्रीकृष्ण पाण्डवोंसे मिलने गये। वहाँ द्रौपदीने एकान्तमें रोकर भगवान् श्रीकृष्णसे कहा—‘मैं पाण्डवोंकी पत्नी, धृष्टद्युम्नकी बहिन और तुम्हारी सखी होकर भी कौरवोंकी सभामें घसीटी जाऊँ! यह कितने दु:खकी बात है। भीमसेन और अर्जुन बड़े बलवान् होनेपर भी मेरी रक्षा नहीं कर सके! धिक्कार है इनके बल-पौरुषको! इनके जीते-जी दुर्योधन क्षणभरके लिये भी कैसे जीवित है? श्रीकृष्ण! दुष्ट दु:शासनने भरी सभामें मुझ सतीकी चोटी पकड़कर घसीटा और ये पाण्डव टुकुर-टुकुर देखते रहे!’ इतना कहकर द्रौपदी रोने लगी। उसकी साँस लंबी-लंबी चलने लगी और उसने गद्गद होकर आवेशसे कहा—‘श्रीकृष्ण! ये पति-पुत्र, पिता-भ्राता मेरे कोई नहीं हैं; पर क्या तुम भी मेरे नहीं रहे? श्रीकृष्ण तुम मेरे सम्बन्धी हो, मैं अग्निकुण्डसे उत्पन्न रमणी हूँ; तुम्हारे साथ मेरा पवित्र प्रेम है और तुमपर मेरा अधिकार है एवं तुम मेरी रक्षा करनेमें समर्थ भी हो। इसलिये तुम्हें मेरी रक्षा करनी ही होगी।’ तब श्रीकृष्णने रोती हुई द्रौपदीको आश्वासन देकर कहा—</p>
<p class="Shlok-Color-2">रोदिष्यन्ति स्त्रियो ह्येवं येषां कुद्धासि भामिनि।</p>
<p class="Shlok-Color-2">वीभत्सुशरसंछन्नान् शोणितौघपरिप्लुतान्॥</p>
<p class="Shlok-Color-2">निहतान् वल्लभान् वीक्ष्य शयानान् वसुधातले।</p>
<p class="Shlok-Color-2">यत्  समर्थं पाण्डवानां तत्  करिष्यामि मा शुच:॥</p>
<p class="Shlok-Color-2">सत्यं ते प्रतिजानामि राज्ञां राज्ञी भविष्यसि।</p>
<p class="Shlok-Color-2">पतेद् द्यौर्हिमवान् शीर्येत्  पृथिवी शकलीभवेत्॥</p>
<p class="Shlok-Color-2">शुष्येत्तोयनिधि: कृष्णे! न मे मोघं वचो भवेत्॥</p>
<p class="TXT-Right">(महा० वन० १२। १२८—१३१)</p>
<p class="Text">‘कल्याणी! तुम जिनपर क्रोधित हुई हो, उनकी स्त्रियाँ भी इसी तरह रोयेंगी। थोड़े ही दिनोंमें बाणोंसे कटकर खूनसे लथपथ होकर वे जमीनपर सो जायँगे। मैं वही काम करूँगा, जो पाण्डवोंके अनुकूल होगा। तुम शोक मत करो। मैं तुमसे प्रतिज्ञा करता हूँ कि तुम राज-रानी बनोगी। चाहे आकाश फट जाय, हिमालय टुकड़े-टुकड़े हो जाय, पृथ्वी चूर-चूर हो जाय, और समुद्र सूख जाय, परन्तु द्रौपदी! मेरी बात कभी असत्य नहीं हो सकती।’</p>
<p class="Text para-style-override-3">ये द्रौपदीके दु:खोंका नाश करनेवाले भगवान् आज कहीं चले नहीं गये हैं। द्रौपदीके सदृश विश्वासपूर्ण हृदयसे उन्हें पुकारनेवालोंकी कमी हो गयी है। यदि दु:खसागरसे सहज ही पार उतरना है तो विश्वास करके अनन्यभावसे भगवान् को पुकारना चाहिये। भारतके हिंदुओंकी यह श्रद्धा जिस दिनसे घटने लगी, जबसे उनकी यह प्रार्थनाकी ध्वनि क्षीण हो गयी, तभीसे उनपर दु:ख आने लगे, और तभीसे वे सन्मार्ग और सुखके सुपथसे भ्रष्ट हो गये! अब फिर श्रद्धा-विश्वासके साथ भगवान् को पुकारिये। देखिये, आपके इहलौकिक दु:ख दूर होते हैं या नहीं। और देखिये, आपको भगवान् की अमृतमयी अनुकम्पासे भगवान् के दुर्लभ चरणारविन्दकी प्राप्ति सहज ही होती है या नहीं!<span></span></p>


<p class="Page-Break"> </p>
<p class="Content" id="toc_marker-22" xml:lang="en-US">परम बलवती हिंदू-जातिकी आत्म-विस्मृति</p>
<p class="Shlok-Color-2">(लेखक—श्रीजयदयालजी गोयन्दका)</p>
<p class="Text">इस समय हिंदुओंपर और उनके सनातनधर्मपर चारों ओरसे विपत्तियाँ आ रही हैं—मुसलमान उन्हें सताते हैं, अंग्रेजोंका भी उन्हींपर कोप है, और काँग्रेस-सरकार भी उन्हींको दबानेमें अपना गौरव समझ रही है। इसके अतिरिक्त हिंदू-समाजके ही सुधारक तथा समाजवादी लोग भी धर्मके नाशपर तुले हैं। मुसलमान गुंडे-लुटेरे मुसलमानोंको नहीं लूटते, परंतु हिंदू गुंडे-बदमाश और डाकू-लुटेरे भी हिंदुओंको ही तंग करते हैं। इन सबका कारण यह है कि सभीने हिंदुओंको दुर्बल और कायर मान लिया है। असलमें न हिंदू-जाति कायर है और न हिंदू-धर्म ही कायरताकी शिक्षा देता है। परन्तु इस समय धर्मका वास्तविक रूप छिपा हुआ-सा है और हिंदू-जाति अपने बलको भूली हुई है। इस समय हिंदू-जातिको उसके बलकी याद दिलानेके लिये विदुला-जैसी माताओंकी आवश्यकता है जिसने सिन्धुराजसे परास्त हुए अपने पुत्र सञ्जयको वीरत्वपूर्ण उद्बोधन देकर उसके बलविक्रमको जगाया था तथा संग्राममें शत्रुपर विजय प्राप्त करनेके लिये प्रस्तुत किया था। और कहा था—‘जब तू सिन्धुदेशके समस्त योद्धाओंका संहार कर डालेगा, तभी मैं तेरी प्रशंसा करूँगी, मैं तेरी कठिनतासे प्राप्त होनेवाली विजय देखना चाहती हूँ।’<span class="char-style-override-9">१ </span>कुन्ती-जैसी माताकी जरूरत है जिसने श्रीकृष्णके द्वारा अपने पुत्र पाण्डवोंसे कहलाया था—</p>
<p class="Text">‘क्षत्राणियाँ जिस कामके लिये पुत्र उत्पन्न करती हैं उसे करनेका समय आ गया है।’<span class="char-style-override-9">२</span></p>
<p class="Footnotes-Bold">१. अथ त्वां पूजयिष्यामि हत्या वै सर्वसैन्धवान्।</p>
<p class="Footnotes-Bold">अहं पश्यामि विजयं कृच्छ्रभावितमेव ते॥</p>
<p class="Footnotes-Right">(महाभारत उद्योग १३५।२१)</p>
<p class="Footnotes-Bold">२. एतद्धनंजयो वाच्यो नित्योद्युक्तो वृकोदर:।</p>
<p class="Footnotes-Bold">यदर्थं क्षत्रिया सूते तस्य कालोऽयमागत:॥</p>
<p class="Footnotes-Right">(महाभारत उद्योग १३५।९-१०)</p>
<p class="Text">हिंदू-जातिकी सोयी शक्तिको जगानेके लिये आज बूढ़े जाम्बवान्-जैसे सुहृद् सुवक्ताकी आवश्यकता है जिन्होंने बल भूले हुए हनुमान् जी को उनके बलकी याद दिलाकर लङ्कापुरी भेजा था। समुद्रतटपर वानरोंकी सभामें निस्तब्ध बैठे हुए हनुमान् जी से वृद्ध वीर जाम्बवान् ने कहा—</p>
<p class="Shlok-Color-2">कहइ रीछपति सुनु हनुमाना।</p>
<p class="Shlok-Color-2">का चुप साधि रहेहु बलवाना॥</p>
<p class="Shlok-Color-2">पवन तनय बल पवन समाना।</p>
<p class="Shlok-Color-2">बुधि बिवेक बिग्यान निधाना॥</p>
<p class="Shlok-Color-2">कवन सो काज कठिन जग माहीं।</p>
<p class="Shlok-Color-2">जो नहिं होइ तात तुम्ह पाहीं॥</p>
<p class="Shlok-Color-2">राम काज लगि तब अवतारा।</p>
<p class="Shlok-Color-2">सुनतहिं भयउ पर्बताकारा॥</p>
<p class="Text">इतना सुनते ही हनुमान् जी को अपनी शक्तिका स्मरण हो आया। बस, उसी क्षण वे पर्वताकार हो गये। उन्होंने लंका जाकर, रावणका दर्प चूर्ण किया, लंकापुरीको जलाया और लौटकर जनकनन्दिनीका सन्देश भगवान् रामको सुनाया।</p>
<p class="Text para-style-override-3">इसी प्रकार आज किसी महाजनके उद्बोधनसे आत्म-विस्मृत हिंदू-जाति यदि जग गयी, उसने यदि अपने बलको सँभाल लिया, वह यदि सुसंघटित होकर सर्वशक्तिमान भगवान् के बलके परम आश्रयसे परम बलवती होकर ललकार उठी तो फिर जगत् में किसकी शक्ति है जो उस सात्त्विक शक्तिसमन्वित, भगवदाश्रित जातिका कुछ भी अनिष्ट कर सके। विश्व कल्याणके लिये विश्वेश्वर भगवान् की कृपासे हिंदू-जाति शीघ्र-से-शीघ्र जाग्रत् हो!<span></span></p>


<p class="Page-Break"> </p>
<p class="Content" id="toc_marker-23" xml:lang="en-US">अन्तिम पत्र</p>
<p class="Text">श्रद्धेय श्रीजयदयालजी गोयन्दका भगवान् से अधिकार प्राप्त महापुरुष थे। उनका जीवन बहुत ही कर्मठ था। उन्होंने सत्संगमें कहा था कि भगवान् की मेरेपर विशेष कृपा नहीं होती तो मैं मूर्तिपूजाका खण्डन करनेवाला होता। भगवान् ने अपने चतुर्भुज रूपसे दर्शन देकर उनपर विशेष कृपा की थी। उनका साधन ज्ञानमार्गका था। वे निर्गुणको ही सर्वश्रेष्ठ मानते थे। जब भगवान् प्रकट हुए तो उनके मनमें आयी कि मैंने भगवत्  दर्शनकी इच्छा नहीं की, भगवान् ने कैसे कृपा की। उनके मनमें स्फुरणा हुई कि भगवान् चाहते हैं कि मेरी निष्काम भक्तिका प्रचार हो। वे गीताके श्लोकोंको नित्य पढ़ते थे। भगवन्नाम जप और गीताजीसे उन्हें विशेष अत्यधिक लाभ हुआ। यह उन्होंने तत्त्वचिन्तामणि पहले भागमें अपना अनुभव लेखमें स्वयं लिखा है। गीताजी उनके जीवनमें आ गयी थीं और विशेष बात यह हुई कि गीताजीके अट्ठारहवें अध्यायमें ६८-६९ श्लोकोंपर उनका विशेष आकर्षण हुआ। उनके मनमें बैठ गयी कि भगवान् का सबसे ज्यादा प्यारा वही है जो गीताका प्रचार-प्रसार करता है। इस भावसे उन्होंने सन् १९२३ में गीताप्रेसकी स्थापना की। उनका कहना था कि गीताप्रेसके कार्यकर्ता यदि मेरे कहे अनुसार काम करें तो गीताप्रेसमें प्रवेश करनेवाला मुक्त हो सकता है।</p>
<p class="Text">गीताप्रेसके संस्थापक, संचालक सब कुछ वे ही थे और उनके सहायक बार-बार गीताप्रेससे उपराम होनेकी सोचते थे और कई बार छोड़कर जानेको भी तैयार हो जाते थे, पर श्रद्धेय गोयन्दकाजी उस कामको इतना आदर देते थे कि उनको कभी भी इस कामसे अरुचि नहीं हुई। वे इसको भगवान् का प्रेस समझते थे और भगवान् का काम समझते थे। वे कहते थे कि गीताप्रेससे इस्तीफा देना भगवान् को इस्तीफा देना है। छोटेसे छोटा, बड़ेसे बड़ा सभी कामकी जिम्मेवारी अपने ऊपर समझते थे। गीताप्रेसको भगवान् का मुख मानते थे। वे अपना शरीर छोड़नेके लिये बाँकुड़ासे गीताभवन स्वर्गाश्रम ३१ मार्चको पहुँच गये थे। १७ अप्रैल १९६५, बैशाख बदी २, सम्वत् २०२२ को शरीर त्याग करनेके पहले दिनतक गीताप्रेसके विषयमें उन्होंने पत्र लिखवाया। उन दिव्य महापुरुषकी परोक्ष कृपासे आज भी गीताप्रेस विश्वकी सेवा कर रहा है। वह पत्र इस प्रकार है—</p>
<p class="Image"><span><img alt="image4.png" class="frame-1" src="image/image4_fmt.png"/></span> </p>
<p class="Image"><span><img alt="image5.png" class="frame-1" src="image/image5_fmt.png"/></span> </p>
<p class="Text para-style-override-3">यह पत्र श्रीरामेश्वरजी मुकलानिया जो कि गीताप्रेसके लेखा विभागके प्रधान थे को लिखवाया गया है। सम्भवत: सेठजीका यह अन्तिम पत्र है। इस दिन शरीरकी जैसी स्थिति थी, उसका वर्णन जीवनके अन्तिम क्षण अध्यायमें किया गया है। शरीरकी ऐसी स्थिति होनेपर भी यह पत्र लिखवाया गया है।<span></span></p>


<p class="Page-Break"> </p>
<p class="Content" id="toc_marker-24" xml:lang="en-US">कुछ रहस्यात्मक प्रसंग</p>
<p class="Text">जयदयालजी गोयन्दकाने मानवमात्रको भगवत्प्राप्ति करानेके उद्देयसे जो कार्य किये उसे ध्यानमें रखते ही वे कौन थे, यह प्रश्न गूँज जाता है। बिना पूर्वजन्मके विशिष्ट संस्कार, दैवीकृपा या देवत्वके इस तरहका कार्य कैसे सम्भव होता? इस महामानवके जीवनवृत्तकी कुछ रहस्यात्मक घटनाएँ इस प्रकार हैं—</p>
<p class="Text">संवत्  २००८ (सन् १९५२) में रामनिवासजी सराफके छातीमें तकलीफ हुई। रामनिवासजीको ज्योतिषीने मारकेश बता रखा था। घरपर उनकी दादीजी बीमार थीं। रामनिवासजी सेठजीके पास गये कि मेरे हार्टकी तकलीफ हो गयी है। घरपर दादीजी भी बीमार हैं। मेरेको ज्योतिषीने मारकेश बताया है, मुझे घबड़ाहट हो रही है, मैं घर जाना चाहता हूँ। सेठजीने पूछा कि मारकेशमें क्या होता है। रामनिवासजीने कहा कि ज्योतिषीने बताया है कि शरीर जा सकता है, नहीं भी जा सकता है। सेठजीने कहा कि आपको ज्योतिषीने दो बात कही किन्तु मैं एक बात कहता हूँ तुम्हारा शरीर नहीं जायगा। आपने मेरी बातपर ध्यान दिया क्या? रामनिवासजीने कहा—हाँ सुन ली। सेठजीने पुन: कहा कि मेरा भविष्यकी बात बोलनेका स्वभाव नहीं है। आपके घबड़ाहट थी इसलिये कह दी। रामनिवासजीका शरीर संवत् २०५७ (सन् २०००) में शान्त हुआ।</p>
<p class="Shlok-Color-2">****</p>
<p class="Text">एक व्यक्ति कनखलमें मरणासन्न पड़ा था। सेठजी मोहनलालजी पटवारी एवं कुछ और व्यक्तियोंके साथ वहाँ गये। वह व्यक्ति बड़ी प्रसन्नतासे सेठजीसे मिला। उसके बाद सेठजीकी गोदमें उसका शरीर शान्त हो गया। सेठजी बोले कि मेरा आनेका यही उद्देश्य था। फिर मोहनलालजी पटवारीके जिम्मे उसकी दाह-क्रियाकी व्यवस्थाका काम सौंपा।</p>
<p class="Shlok-Color-2">****</p>
<p class="Text">मदनलालजी चूड़ीवाले जिन्होंने साधु वेष ग्रहण कर लिया था, उस समय उनका नाम स्वामी आत्मानन्दजी हो गया था। उन्होंने एक सत्संगी भाईको अपने शरीर छोड़नेसे ८-१० दिन पहले बुलाकर स्वयं कहा कि श्रद्धेय सेठजीने उनको बतलाया था कि जब भगवान् चतुर्भुजरूपसे प्रकट हुए, तब उनके मस्तकपर मुकुट राजस्थानी पगड़ीकी तरह था, न कि लम्बे टोपकी तरह जैसे दक्षिणके मन्दिरोंमें भगवान् को लम्बे टोपकी तरहके रत्नजटित मुकुट पहनाये जाते हैं।</p>
<p class="Shlok-Color-2">****</p>
<p class="Text">स्वामी रामसुखदासजी महाराजके सहपाठी साधु चिमनरामजीको सीरेकी (हलवा) बहुत शौक थी। एक बार वटवृक्षपर भिक्षामें सीरा मिला, वे खाने लगे तो उन्हें एकदम फीका लगने लगा। उन्हें लगा कि इसमें चीनी नहीं है। फिर मनमें आयी कि सेठजीसे सान्निध्यके कारण सीरा फीका लग रहा है; क्योंकि स्वाद भोग सन्तसे दूर भागते हैं, अत: थोड़ी दूर जाकर पाने लगे तो कुछ मीठा लगने लगा। काफी दूर जानेपर पूरा स्वाद आने लगा।</p>
<p class="Shlok-Color-2">****</p>
<p class="Text">एक दिन ऋषीकेशमें सायंकाल गंगाजीके तटपर सत्संग हो रहा था उस सत्संगमें भवसागरसे कैसे पार हों—इस विषयपर चर्चा हो रही थी। उसी समय कुछ स्त्रियाँ आयीं और बोलीं कि हमारे साथके लोग उस पार चले गये हैं, अब नाव बंद हो गयी है आप हमें उस पार भिजवा दें। सेठजीने कहा कि कोई इनके साथ जाकर नाववालेसे मेरा नाम लेकर इन्हें उस पार भिजवा दे। महत्वपूर्ण चर्चा हो रही थी, कोई उठना नहीं चाहता था, अत: अन्तमें सेठजी स्वयं उठे और उन्हें गंगा पार करनेके लिये नावमें बैठाकर वापस आ गये। कुछ सत्संगी भाइयोंने कहा—इतनी महत्वपूर्ण बात भवसागर पार करनेकी चल रही थी, आप उन्हें गंगापार कराने चले गये। सेठजी बोले—मैं तो उन्हें भवसागरसे ही पार करवाकर आ रहा हूँ।</p>
<p class="Shlok-Color-2">****</p>
<p class="Text">गीताभवन, स्वर्गाश्रममें पहले पक्के कमरे तो कम थे, कोठरियाँ थीं। जिसमें सेठजी सत्संगी भाई-बहनोंको यथायोग्य ठहराया करते थे। एक दिन रात्रिमें अचानक तेज बारिश होने लगी। जिस स्थानमें पण्डित हरि प्रसादजी नापासरवाले अपनी माँके साथ ठहरे थे उसमें कुछ ज्यादा ही पानी चूने लगा। उनकी माँ थोड़ा खीझकर बोली कि ‘सेठ मुँह देखकर टीका काढ़ते हैं’ ऐसा कहनेमें उनका यह आशय रहा होगा कि हम गरीब हैं इसलिये हमें टूटा स्थान दिया है। इतनेमें ही सेठजी हाथमें लालटेन लिये पहुँच गये और बोले—माँजी! आप दूसरी जगह चलें, यहाँ पानी काफी गिर रहा है। आपकी व्यवस्था दूसरी जगह कर दी है।</p>
<p class="Shlok-Color-2">****</p>
<p class="Text">एक लड़का अपनी मौसीके साथ जोधपुरसे गीताभवन, स्वर्गाश्रममें सेठजीसे मिलने आया। सेठजीने कहा कि आपलोग समय, रुपया खर्च करके इतनी दूरसे हमसे मिलने आये इसके अलावा आप क्या कर सकते हैं, तुमलोगोंको यह मान लेना चाहिये कि अब तुमलोगोंका पुनर्जन्म नहीं होगा। वापस जानेपर लड़केकी मौसी उस समय मरीं जब लड़का घरसे बहुत दूर था। उसके आनेके पहले दाह-संस्कार हो चुका था। वापस आते ही लड़का फूट-फूटकर रोने लगा। रोते-रोते उसे उसकी मौसी दिखायी दी और उससे बोली कि तुम्हें सेठजीकी बात याद नहीं है क्या? भूल गये। तुम्हारे रोनेसे मेरी मुक्तिमें बाधा पहुँच रही है। यह सुनते ही लड़का प्रसन्न मनसे मौसीके अन्य कार्यमें लग गया।</p>
<p class="Shlok-Color-2">****</p>
<p class="Text">शिवभगवानजी क्यालकी सेठजीमें विशेष श्रद्धा थी। उनकी लड़की विवाहके योग्य हो गयी। उनकी पत्नीने कहा कि लड़कीके विवाहकी चिन्ता क्यों नहीं करते हैं? वे बोले कि मैं तो खोजने जाऊँगा नहीं, कोई चलाकर आयेगा तो विवाह कर दूँगा। उसी रात उन्हें स्वप्नमें सेठजी दिखे और पूछे कि क्या हाल-चाल है? वे बोले कि सब कुछ तो ठीक है लेकिन मेरी स्त्री लड़कीके विवाहके लिये कह रही है। सेठजी बोले—इसका विवाह तो वैशाख शुक्ल सप्तमीको निकला है। शिवभगवानजी बोले—अभी तो इसकी सगाई भी नहीं हुई है फिर विवाह कैसे होगा? सेठजीने कहा कि इसके विवाहकी तिथि यही है। सेठजीकी बतायी हुई निश्चित तिथिपर ही कन्याका विवाह हुआ। </p>
<p class="Shlok-Color-2">****</p>
<p class="Text">बरेली निवासी ठाकुर प्रसादजी जैन आडिट हेतु गीताप्रेस पधारा करते थे। एक बार तार मिला कि उनका लड़का मर गया है। सेठजी प्रवचनके लिये जा रहे थे। जैन साहबने उनसे कहा कि तार आया है, मेरा लड़का मर गया है, मैं घर जा रहा हूँ। सेठजीने कहा—पहुँचकर राजी-खुशीका समाचार दीजियेगा। सुखदेवजीने जैनजीसे कहा कि आप निश्चिन्त होकर घर जाइये। आपका लड़का मरा नहीं है; क्योंकि सेठजीने पहुँचकर राजी-खुशीका समाचार देनेके लिये कहा है। वह तार झूठा निकला।</p>
<p class="Shlok-Color-2">****</p>
<p class="Text">एक पंजाबी कम्पाउण्डरकी नामजप तथा जयदयालजी गोयन्दकामें काफी श्रद्धा थी। एक बार वह काफी बीमार होकर अस्पतालमें भर्ती हुआ। उसे यमदूत दीखने लगे, उसने तुरन्त सेठजीको याद किया। सेठजी आये और अपनी लाठी फटकी, यमदूत भाग गये। सेठजी बोले—घबराओ मत, खूब भजन करो। अभी तेरी उमर बाकी है। कुछ पूछना हो तो रामसुखजीसे पूछ लेना। उस समय सेठजीका शरीर शान्त हो चुका था। वह स्वस्थ होकर काफी वर्षोंतक भजनमें लीन रहा।</p>
<p class="Shlok-Color-2">****</p>
<p class="Text">एक बार सेठजी वृन्दावनमें साधुओंकी एक सभामें गये। उन्हें देखकर सभी लोग खड़े हो गये। सेठजीने हाथ जोड़कर कहा—मैं एक साधारण वैश्य बालक हूँ। आपलोग खड़े हो गये यह मेरे लिये लज्जाकी बात है। उड़िया बाबाने कहा—आप भले ही अपनेको साधारण वैश्य मानें या कुछ भी मानें, किन्तु आपके यहाँ पैर रखते ही यहाँका वातावरण एकदम बदल गया। </p>
<p class="Shlok-Color-2">****</p>
<p class="Text">एक बार चक्रधरपुरमें ५-६ व्यक्तियोंका भोजन बना। ३०-३५ व्यक्ति भोजन करनेवाले हो गये। सेठजीने भोजन-पात्रको कपड़ेसे ढक लिया और स्वयं उसमेंसे भोजन निकाल-निकालकर सबको परोसनेके लिये देने लगे। जब सबने भोजन कर लिया तब सेठजी वहाँसे हट गये। भोजन कम नहीं पड़ा।</p>
<p class="Shlok-Color-2">****</p>
<p class="Text">जिस समय श्रीलालबहादुर शास्त्री विभाग विहीन मंत्री थे, एक बार गीताभवनमें अपने परिवार समेत आये थे। सेठजीने उनके आतिथ्यका काम गोपालजी मोहता और पूनमजी कोठारीके जिम्मे लगाया था। बादमें जब वे सेठजीसे मिले तो बातचीतके सिलसिलेमें सेठजीने उनसे कहा कि अब नेहरूजीके बादमें आपका ही नम्बर है। नेहरूजीके बादमें वे ही प्रधानमंत्री बने। </p>
<p class="Shlok-Color-2">****</p>
<p class="Text">एक सत्संगी भाई स्वर्गाश्रममें गंगापार कर रहे थे। नावका इंजन बीच नदीमें फेल हो गया। लंगर भी डाला गया लेकिन वह भी फेल हो गया। नाविकने कहा अब तो बचनेका कोई उपाय नहीं है, भगवान् को याद कीजिये। सत्संगी भाई भगवान् को याद करने लगे। उस समय जयदयालजी गोयन्दका अपने कुछ सत्संगी भाइयोंके साथ कमरेमें बैठे थे। उनके मुँहसे अनायास निकलने लगा कि बचाओ! बचाओ!! नाव सकुशल किनारे आ गयी। सत्संगी भाई सकुशल वापस आकर प्रसन्न मनसे यह घटना सेठजीको बताने लगा कि मुझे लगा कि किसीने रस्सा बाँधकर नाव किनारे खींच ली है। सेठजी मुस्कुराने लगे। एक सत्संगी भाईने देखा कि सेठजीके हाथ लाल हो रखे हैं। बस उसे समझते देर न लगी कि नाव बचानेवाला कौन था?</p>
<p class="Shlok-Color-2">****</p>
<p class="Text">एक दिन गोविन्द भवन, कोलकातामें सेठजीसे मिलने कोई आदमी एकदम सुबह आ गया। बद्रीदासजीने दरवाजा खोलते ही सिरपर हाथ मारा कि सुबह-सुबह कैसे आदमीका मुँह देखा; क्योंकि वह आदमी दुश्चरित्र, पापी समझा जाता था। जयदयालजी गोयन्दकाने उनसे कहा कि तुम मेरा साथ करते हो और तुम्हें अभीतक इतना ज्ञान नहीं है कि जो मेरेसे मिलने आ गया, क्या अब भी वह पापी रह गया?</p>
<p class="Shlok-Color-2">****</p>
<p class="Text">एक बार सेठजी प्रवचन कर रहे थे। उस समय एक सज्जन आये, भाईजी उनसे गले लगकर मिले। नारायणजी सरावगीके मनमें आयी कि सेठजी भी मेरेसे ऐसे ही मिलें तो कितना आनन्द आये। प्रवचन समाप्त करके सेठजी आये और बोले क्यों छोरा, गले लगकर मिलनेकी मनमें आ रही है, आ मिल ले।</p>
<p class="Shlok-Color-2">****</p>
<p class="Text">एक बार सेठजीकी थालीमें चूरमेके लड्डूकी तरहकी सामग्री परोसी गयी थी। एक सत्संगी भाईके मनमें आयी कि क्या महात्मा हैं चूरमा (स्वादिष्ट पदार्थ) खा रहे हैं। सेठजी तुरन्त बोले यह चूरमा नहीं है। इसमें न तो घी है न चीनी ही है। मेरे दाँतमें दर्द है इसलिये मैंने रोटी चूरकर लड्डूके रूपमें रख ली।</p>
<p class="Shlok-Color-2">****</p>
<p class="Text"><span>माणकजी राठी कोलकातामें साँवरियाजीके मन्दिरमें दर्शन करते जाते, वहाँ प्राय: उनके जूते खो जाते थे। एक बार वे नया जूता पहनकर गये और </span>भगवान् से<span> प्रार्थना की कि आज नये जूते हैं, आप रक्षा करना। बाहर जानेपर उन्हें जूतोंके पास सेठजी</span> <span>दिखायी दिये और बोले—आपने हमारे जिम्मे यही काम लगाया।</span></p>
<p class="Shlok-Color-2">****</p>
<p class="Text">एक बार स्वामी रामसुखदासजी एवं मोहनलालजी पटवारी सेठजीके पास जा रहे थे। मार्गमें चर्चाके दौरान कोई गुत्थी उलझ गयी। यह तय हुआ कि सेठजीसे चलकर पूछेंगे। जब सेठजीके पास पहुँचे तो सेठजी प्रवचनके लिये बैठ चुके थे। प्रवचनमें समस्याका समाधान बिना पूछे ही हो गया।</p>
<p class="Shlok-Color-2">****</p>
<p class="Text">लालचंदजी खरकिया काशीवास करना चाहते थे। सेठजीने कहा कि शास्त्रोंमें आता है कि काशीमें मरनेसे मुक्ति होती है किन्तु ऐसा किसीका समाचार नहीं आया। गीताप्रेस भगवान् का है, यह माननेसे मुक्ति है, यह बात मैं बोलता हूँ। फिर कहा—हमलोग वैश्य हैं, हम कमाकर खाते हैं, क्षेत्रमें नहीं खाते। काशीमें तो भगवान् शंकरने क्षेत्र खोल रखा है।</p>
<p class="Shlok-Color-2">****</p>
<p class="Text">एक बार सेठजीके विद्यागुरुने सेठजीसे चमत्कार दिखानेको कहा। सेठजीने मना कर दिया; क्योंकि सेठजी कभी चमत्कार दिखाना नहीं चाहते थे तथा इसे अच्छा भी नहीं समझते थे। हठ करनेपर कहा कि बोलिये क्या दिखाऊँ? एक हँडिया पड़ी थी। उन्होंने कहा कि यह बिना उठाये उठ जाय। हँडिया उठ गयी। किन्तु माँगनेवाले यह मामूली माँग करके चूक गये। सेठजीने कहा कि माँगा भी तो क्या माँगा?</p>
<p class="Shlok-Color-2">****</p>
<p class="Text">घनश्यामदासजी जालानने अन्त समयमें कहा कि आपलोग सेठजीको साधारण व्यक्ति न समझना, यह तो साक्षात् चतुर्भुज विष्णु भगवान् हैं। सेठजी बोले—तुमने तो मेरी बात मानी नहीं अन्यथा गीताप्रेसकी स्थिति बहुत ऊँची होनी चाहिये थी; किन्तु गीताप्रेसकी सेवाका प्रभाव मालूम होता है कि अन्तकालमें तुम्हारी अचानक ऐसी स्थिति हो गयी।</p>
<p class="Shlok-Color-2">****</p>
<p class="Text">एक बार सेठजी देवीदत्तजी सराफके यहाँ गये। उनकी स्त्रीने कहा कि प्रभुका विग्रह तो श्यामवर्णका सुना है, मेरे ठाकुरजी (विग्रह) तो गौरवर्णके हैं। सेठजीने कहा कि तू क्या चाहती है। उसने कहा कि मैं तो श्यामवर्ण ही चाहती हूँ। तत्काल विग्रह श्यामवर्णका दिखने लगा।</p>
<p class="Shlok-Color-2">****</p>
<p class="Text">एक दिन एकादशीको सेठजीने सीरा पूड़ी कितना-कितना बनाना है बता दिया। माँजीने कुछ कम बनवाया। वटवृक्षके नीचे सन्त लोग जीमने बैठे, सीरा समाप्त हो गया। सेठजी बोले—सबसे (सत्संगी भाइयोंसे) थोड़ा-थोड़ा माँग लाओ और बोले चिन्ना-सा (थोड़ा-सा) मुझे दो। सेठजी दो बार जरा-जरा लेकर फाँके। सब सन्तोंके पेट भर गये। मँगायी हुई रसोई वापस करनी पड़ी।</p>
<p class="Shlok-Color-2">****</p>
<p class="Text">सेठजी कहीं गये हुए थे। वापसीमें दूसरे रास्ते चल दिये। साथवालोंने कहा—हमलोग इस रास्तेसे नहीं गये थे; किन्तु सेठजीने कोई उत्तर नहीं दिया। रास्तेमें एक मकानकी सीढ़ियोंसे ऊपर चढ़ गये। वहाँ एक व्यक्ति मरणासन्न पड़ा था। उसको विदा करके वापस आये।</p>
<p class="Shlok-Color-2">****</p>
<p class="Text">सेठजी जब भी गोरखपुर पधारते थे, भोजनालयमें डागाजीकी पत्नी बड़े प्रेमसे सेवा देती थीं। सेठजी सामान्यतया परस्त्रीका स्पर्श नहीं करते थे। एक बार उनके मनमें आयी कि मेरे बुखार भी नहीं होती कि सेठजीको मैं नाड़ी दिखा सकूँ, जिससे मुझे उनका स्पर्श मिले। मनमें आनेकी देर थी, बुखार हो गया। सेठजीने नाड़ी देखकर कोई उपचार बताया, बुखार ठीक हो गया।</p>
<p class="Shlok-Color-2">****</p>
<p class="Text">भगवानदेई सावनके सोमवारको शंकरजीकी पूजा नहीं करती थी। सेठजीने पूछा तो उन्होंने बताया कि उनके परिवारमें सावनके सोमवारको कई मौतें हुई हैं, इसलिये हमलोग सावनके सोमवारको शंकरजीकी पूजा नहीं करते। सेठजीने कहा—पूजा करो, आजके बाद तुम्हारे परिवारमें सावनके सोमवारको कोई नहीं मरेगा।</p>
<p class="Shlok-Color-2">****</p>
<p class="Text">नारायणी बाईकी माँने एक बार सेठजीसे कहा था कि मेरे मरते समय आप मेरे पासमें रहियेगा। अन्त समयमें उन्हें लगभग तीन माह पूर्व लकवा हो गया। वे स्वत: उठने-बैठनेमें असमर्थ हो गयीं। मृत्युके समय वे उठकर बैठ गयीं एवं दोनों हाथ जोड़े तथा बताया सेठजी आ गये, भगवान् आ गये।</p>
<p class="Shlok-Color-2">****</p>
<p class="Text">एक बार परम श्रद्धेय गणेशदासजी भक्तमालीको पू० पण्डित गया प्रसादजीने बताया कि श्रीजयदयालजी गोयन्दका एवं श्रीहनुमानप्रसादजी पोद्दारको सामान्य वैश्य मत समझना। वे भगवदवतारी पुरुष हैं। </p>
<p class="Shlok-Color-2">****</p>
<p class="Text">पण्डित हरिप्रसादजी नापासरवालेके पुत्र श्रीराधाकिशनजी पारीकको डॉक्टरने हृदयरोग बता दिया। उन्होंने अपने पिताजीको पत्र दिया कि डॉक्टरने मुझे हृदयरोग बताया है। मेरा मन नहीं लग रहा है, आप आ जाइये। पण्डितजी उस समय गीताप्रेस सेवादलके कार्यसे झंझारपुर गये हुए थे। उन्होंने वह पत्र परम श्रद्धेय सेठजीके पास भेज दिया। परम श्रद्धेय सेठजीने पण्डितजीको लिखा कि आपको जानेकी आवश्यकता नहीं है। राधाकिशनको हृदयरोग नहीं है, इसे दूसरे डॉक्टरको दिखानेके लिये लिख दिया है। श्रीराधाकिशनजीने दूसरे डॉक्टरको दिखाया तो उसने बताया आपको हृदयरोग नहीं है।</p>
<p class="Shlok-Color-2">****</p>
<p class="Text">एक बार परम श्रद्धेय सेठजी चूरू पधारे। ऋषिकुलमें श्रीशिवभगवानजी क्याल उनसे मिलने गये। पू० सेठजीने पूछा ग्वार क्या भाव है? शिवभगवानजीने ३० रु० बताया। पू० सेठजीने ग्वार लेनेके लिये कहा। अगले दिन पू० सेठजीने पूछा ग्वार ले ली क्या? शिवभगवानजीने कहा अभी नहीं ली। बाजार २ आना मंदा हो गया है। पू० सेठजीने फिर ग्वार लेनेके लिये कहा। अगले दिन शिवभगवानजी मिलने गये तो फिर पूछा। उन्होंने कहा—अभी नहीं ली कल भाव २ आना और घटा है, मन्दीकी ही धारणा है। पू० सेठजीने पूछा यहाँ और कौन है? शिवभगवानजीने कहा—केवल मैं ही हूँ। पू० सेठजीने उन्हें पास बुलाकर कहा—तुम ऋषिकुलके स्नातक हो, बहुत सत्संग की है, शास्त्र पढ़े हैं, कभी सूर्य पश्चिममें उगता सुना क्या? सूर्य भले ही पश्चिममें उग जाय, किन्तु मेरी बात झूठी नहीं हो सकती। फिर तीसेक कहके हँसे। उन्होंने ग्वार खरीद ली बाजार तेज होनेपर एक दिन ३१ हजारका लाभ होनेका ढंग था, किन्तु काम नहीं पटा। अगले दिन ३० हजारके लाभपर सौदा हो गया। </p>
<p class="Shlok-Color-2">****</p>
<p class="Text">श्रीभोलारामजी झुनझुनवाला यात्रामें पूज्य सेठजीके साथ थे। गंगाजल समाप्त हो गया। उनकी पत्नी सेठजीके पास गयी और कहा—गंगाजल समाप्त हो गया, थोड़ा गंगाजल चाहिये। पूज्य सेठजीने कहा गंगाजल खतम नहीं हुआ। आकर देखा पात्र भरा हुआ था, भोजन बनाया, पीया, किन्तु समाप्त नहीं हुआ।</p>
<p class="Shlok-Color-2">****</p>
<p class="Text">गोरखपुरमें अर्जुनदासजी जालानकी पत्नीका शरीर शान्त हो गया। सायंकाल हो गया था सूर्य अस्त होनेमें थोड़ा समय था। सेठजीने कहा कि इनको संस्कारके लिये शीघ्र ले चलो। दाह-संस्कारमें देरी नहीं करनी चाहिये, ज्यादा देर लाश रखनेसे इसमें जीव पड़ जाते हैं, इससे हिंसा होती है। लोगोंने कहा—सेठजी! सूर्यास्त होने जा रहा है। दाह-संस्कार कैसे होगा? सेठजीने कहा—सूर्य भगवान् की साक्षीमें ही दाग देना है। ऐसा देखा गया कि उस दिन सूर्य भगवान् करीब पौन घंटे देरीसे अस्त हुए उनका दाह-संस्कार करते समय सेठजीने दिखाया—देखो! सूर्य भगवान् अभी अस्त नहीं हुए हैं। लोगोंके पूछनेपर सेठजीने कहा आज सगुण भगवान् की कृपाके प्रत्यक्ष दर्शन हुए। स्वामीजी रामसुखदासजी महाराजसे इस घटनाके बारेमें पूछनेपर उन्होंने बताया यह घटना विचित्र ही हुई थी।</p>
<p class="Shlok-Color-2">****</p>
<p class="Text">एक बार एक व्यक्ति गीताभवनमें बीमार पड़ा। सेठजीने उसे गंगा किनारे ले चलनेको कहा। घाटपर लानेके बाद डॉक्टर बुलाया गया। उसी समय स्वाभाविक ही चूरूके डॉ० इन्द्रजीत भी आ गये। दोनों डॉक्टरोंने देखकर दवा लिख दी एवं शिवभगवानजी क्यालसे कहा कि ऐसी कोई बात नहीं लगती है, इसे घाटपर क्यों लाये? शिवभगवानजीने कहा—यह तो सेठजी जानें। वे हमें कहें कि इसे गंगाजीमें फेंक दो तो हम गंगाजीमें फेंक दें। शिवभगवानजीको औषधि लाने ऋषीकेश भेजा गया। गंगापार करते ही उन्हें वापस आनेका समाचार मिला कि रोगीका शरीर शांत हो गया।</p>
<p class="Shlok-Color-2">****</p>
<p class="Text">मदनजी शाहने कुलरीतिके अनुसार गाँव न जाकर सेठजीके कहे अनुसार अपने पुत्रका मुंडन शास्त्रीय विधिसे कोलकातामें ही करवाया। कुछ दिनों बाद वह मर गया। घरमें कोहराम मच गया कि कुलरीतिके अनुसार न करनेसे ऐसा हुआ। दूसरे पुत्रके मुंडनके समय उन्होंने सेठजीसे पूछा—मैं क्या करूँ? सेठजीने कहा—शास्त्रीय विधिसे करवाओ। इस बार हमारी जिम्मेदारी है।</p>
<p class="Shlok-Color-2">****</p>
<p class="Text">एक शर्माजी थे। गीताभवन प्रत्येक वर्ष आते और पूछताछ कार्यालयमें सेवा देते थे। सेठजीके शरीर शान्त होनेके बाद उन्होंने निश्चय किया कि अब गीताभवन नहीं आयेंगे। वह अपने गाँवमें घूम रहे थे। उन्हें २-३ बार आवाज सुनायी दी कि गीताभवन जाओ। घर लौटे तो गीताभवनसे बुलानेका तार मिला। वह गीताभवन आ गये। एक दिन रातमें सेठजी पूछताछ कार्यालयमें आये और उनसे बोले—क्यों आप तो नहीं आनेवाले थे?</p>
<p class="Shlok-Color-2">****</p>
<p class="Text para-style-override-3">एक बार सबेरे बादल घिर आये। सेठजी स्वर्गाश्रमकी कानपुर कोठीमें थे। स्वामी रामसुखदासजीने पण्डित हरिप्रसादजी पारीक नापासरवालेको सेठजीके पास भेजा कि बादल घिर आये हैं, सत्संग वटवृक्षके नीचे करना है या रानी कोठीमें। सेठजीने कहा कि सत्संग वटवृक्षके नीचे ही करना है। इतने बजेसे इतने बजेतक मोटी छींटें पड़ेंगी, फिर मौसम साफ हो जायगा। ठीक उतने ही समय मोटी छींटें पड़ीं फिर मौसम साफ हो गया।<span></span></p>


<p class="Page-Break"> </p>
<p class="Content" id="toc_marker-25" xml:lang="en-US">विशेष प्रभावकी बातें</p>
<p class="Text">प्रसंग वि० सं० २००० के आसपासका है। पूज्य श्रीसेठजी गीता जयन्तीके कुछ दिनों पूर्व गोरखपुर पधारे हुए थे। वे श्रीघनश्यामदासजी जालानके घरपर ठहरा करते थे। मार्गशीर्ष शु० ४-५ के लगभग गीताप्रेसके मुख्य कार्यकर्ता श्रीघनश्यामदासजीके घरपर ही सेठजीसे बातें कर रहे थे। सभी प्रेमीजनोंके सामने सेठजी बोले कि इस बार गीता-जयन्तीके अवसरपर श्रीगीताजीकी प्रदर्शनी बहुत ही सुन्दर सजानी चाहिये।</p>
<p class="Text">इसपर श्रीशुकदेवजी बोले कि गंगाबाबू तो चित्रकूट जा रहे हैं, तब प्रदर्शनी सुन्दर ढंगसे कौन सजायेगा? इसके बाद पं० लादूरामजीने अपने पुत्र नारायण प्रसादको गीता रामायण परीक्षा समितिमें काम देनेसे असन्तोष प्रकट किया। फिर श्रीबद्री प्रसादजी आचार्यने भी कुछ असन्तोष प्रकट किया। इन सब बातोंको श्रीसेठजी मौन रहकर कुछ देरतक सुनते रहे।</p>
<p class="Text">थोड़ी देर बाद सेठजी सावधानीसे वीरासनसे बैठकर बोले कि आपलोग इतने वर्षोंसे मेरे साथ रहते हैं, गीताप्रेसकी सेवा करते हैं, आप लोग मुझे अभीतक क्या समझ रहे हैं?</p>
<p class="Text">(१) जो मुझे सर्वशक्तिमान् समझता है, उसके लिये मैं सर्वशक्तिमान् हूँ।</p>
<p class="Text">(२) जो मुझे अन्तर्यामी समझता है, उसके लिये मैं अन्तर्यामी हूँ।</p>
<p class="Text para-style-override-3">(३) जो मुझे सर्वज्ञ समझता है, उसके लिये सर्वज्ञ हूँ। आपलोगोंसे मुझे कुछ संसारकी सेवाका काम लेना है, इसलिये मैं वैसी श्रद्धा नहीं होने देता। नहीं तो श्रद्धा होनेमें एक क्षणका भी विलम्ब नहीं हो सकता।<span></span></p>


<p class="Page-Break"> </p>
<p class="Content" id="toc_marker-26" xml:lang="en-US">विशेष साधनकी बातें</p>
<p class="Text">एक बार स्वर्गाश्रममें गंगा किनारे वट-वृक्षके नीचे सत्संग हो रहा था। श्रीसेठजी बोले आज आपलोगोंको ऐसी बात बताते हैं जिसमें आपको कुछ भी करना न पड़े और आपका कल्याण हो जाय। लोग बड़ी उत्सुकतासे सुनने लगे कि ऐसी क्या बात है कि जिसमें कुछ भी न करना पड़े और कल्याण हो जाय। श्रीसेठजी बोले वह बात यह है कि आप हर समय प्रसन्न रहिये। फिर स्वयं ही प्रश्न करने लगे कि आप लोग कहेंगे कि क्या बात लेकर हर समय प्रसन्न रहें? तो वह बात यह है कि आप लोगोंपर भगवान् की इतनी कृपा है कि आप उसकी कल्पना भी नहीं कर सकते। मेरे कहनेसे आप इस बातपर विश्वास कर लीजिये और इसी बातको याद करके हर समय प्रसन्न रहिये। इसी प्रकार एक बार सेठजीने कहा कि खूब प्रसन्न रहिये। किसीने पूछा—क्यों प्रसन्न रहें। सेठजीने कहा यह सोचकर प्रसन्न रहिये कि एक बनिया बोल रहा है कि भगवान् आपसे मिलनेके लिये आतुर हैं।</p>
<p class="Text para-style-override-3">दूसरे अवसरपर उसी वट-वृक्षके नीचे सत्संग कराते समय बोले आपलोग मेरेपर कृपा करके एक बातका तो निश्चय कर लीजिये कि अब मेरा पुनर्जन्म नहीं होगा। जो भी भाई-बहिन ऐसा निश्चय कर लेगा, उसका फिर और जन्म नहीं होगा। पर कोई संदेह करेगा कि क्या पता और जन्म होगा या नहीं तो उसके बारेमें संदेह है।<span></span></p>


<p class="Page-Break"> </p>
<p class="Content" id="toc_marker-27" xml:lang="en-US">साधकों एवं मित्रोंको पत्र</p>
<p class="Text">सेठजीने मानवमात्रको भगवत्प्राप्ति कराने, सम्पूर्ण कर्म भगवत्प्रीत्यर्थ करने, घरसे लेकर अध्यात्मतककी समस्याओंको सुलझानेके लिये जो पत्रोत्तर दिये वे इतने सहज और सरल हैं कि प्रत्येक मानवके लिये अनुकरणीय हैं। कुछ पत्र यहाँ दिये जा रहे हैं—</p>
<p class="Shlok-Color-2">(१)</p>
<p class="Text">तुमने भगवान् में प्रेम होनेका उपाय पूछा सो ठीक है, प्रेम होनेके बहुत-से उपाय हैं, जिनमें कुछ लिखे जाते हैं—</p>
<p class="Text">(१) भगवद्भक्तोंद्वारा श्रीभगवान् के गुणानुवाद और उनके प्रेम तथा प्रभावकी बातें सुननेसे अति शीघ्र प्रेम हो सकता है। भक्तोंके संगके अभावमें शास्त्रोंका अभ्यास ही सत्संगके समान है।</p>
<p class="Text">(२) श्रीपरमात्माके नामका जप निष्कामभावसे और ध्यान-सहित निरन्तर करनेके अभ्याससे भगवान् में प्रेम हो सकता है।</p>
<p class="Text">(३) श्रीपरमात्माके मिलनेकी तीव्र इच्छासे भी प्रेम बढ़ सकता है।</p>
<p class="Text">(४) श्रीपरमात्माके आज्ञानुकूल आचरणसे उनके मनके अनुसार चलनेसे उनमें प्रेम हो सकता है। शास्त्रकी आज्ञाको भी परमात्माकी आज्ञा समझनी चाहिये।</p>
<p class="Text">(५) भगवान् के प्रेमी भक्तोंसे सुनी हुई और शास्त्रोंमें पढ़ी हुई श्रीपरमात्माके गुण, प्रभाव और प्रेमकी बातें निष्कामभावसे लोगोंमें कथन करनेसे भगवान् में बहुत महत्त्वका प्रेम हो सकता है।</p>
<p class="Text">उपर्युक्त पाँचों साधनोंमेंसे यदि एकका भी भलीभाँति आचरण किया जाय तो प्रेम होना सम्भव है। मान-अपमानको समान समझकर निष्कामभावसे सबको भगवान् का स्वरूप जानकर सबकी सेवा करनी चाहिये। यों करनेसे भगवत्कृपासे आप ही प्रेम हो सकता है। सबमें भगवान् का भाव होनेपर किसीपर भी क्रोध नहीं हो सकता। यदि क्रोध होता है तो समझना चाहिये कि अभी वह भाव नहीं हुआ। चित्तमें कभी उद्वेग नहीं होना चाहिये। जो कुछ हो, उसीमें आनन्द मानना चाहिये; क्योंकि सभी कुछ उस प्रभुकी आज्ञासे और उसके मनके अनुकूल ही होता है। यदि प्रभुके अनुकूल होता है तो फिर हमको भी उसकी अनुकूलतामें अनुकूल ही रहना चाहिये। उस परमात्माके प्रतिकूल और उसकी आज्ञा बिना कुछ भी होना सम्भव नहीं, इस प्रकार निश्चय करके प्रभुकी प्रसन्नतामें प्रसन्न होकर सब समय आनन्दमें मग्न रहना चाहिये।</p>
<p class="Shlok-Color-2">(२)</p>
<p class="Text">काम करते हुए भगवान् का ध्यान करते रहनेका उपाय पूछा, सो निम्नलिखित रूपसे समझना चाहिये—</p>
<p class="Text">(१) निर्गुणका ध्यान—चलते-फिरते, उठते-बैठते सर्व-व्यापक परमात्मामें स्थित रहते हुए संसारको असत् समझकर और शरीरसे पृथक् होकर द्रष्टा—साक्षीरूपसे सच्चिदानन्द परमात्माके ही स्वरूपमें एकीभावसे स्थित रहकर प्रयत्न करना चाहिये।</p>
<p class="Text">(२) यदि सगुण भगवान् में प्रेम हो तो काम करते हुए सगुण भगवान् का ध्यान इस प्रकार करना चाहिये—</p>
<p class="Text">सगुणरूप श्रीकृष्णभगवान् की मनमोहिनी मूर्तिको सब जगह देखते हुए काम करे। जैसे पतिव्रता स्त्री अपने पतिकी ओर देखती हुई पतिके इच्छानुसार सब काम करती है, उसी भाँति उस भगवान् श्रीकृष्णचन्द्र मोरमुकुटधारी, वंशीवटविहारीकी माधुरी मूर्तिको अपने नेत्रोंके सामने देखता हुआ काम करता रहे। जहाँ-जहाँ नेत्रजाय वहाँ-वहाँ ही श्रीवासुदेव श्यामसुन्दरकी मूर्तिकी भावना करे और जहाँ-जहाँ मन जाय वहाँ-वहाँ भी आनन्दमय भगवान् श्रीकृष्णचन्द्रकी मूर्तिका चिन्तन करते हुए, मनको भगवान् में रखते हुए सांसारिक काम करता रहे। ज्यों पतिव्रता स्त्री अपने पतिमें मन रखते हुए संसारका काम करती है उस प्रकार करनेसे साधन परिपक्व हो जाता है।</p>
<p class="Text">उसे एक श्रीकृष्ण भगवान् के सिवा और कुछ नहीं भासता और वह आनन्दमें ऐसा मगन हो जाता है कि उसे आगे जाकर अपने शरीरका भी भान नहीं रहता। वह गोपियोंकी भाँति मुग्ध हो जाता है। भगवान् बड़े प्रेमी हैं। जो ऐसे भगवान् की दोस्ती छोड़कर सांसारिक स्त्री और अपने शरीरका दास होकर उनमें ही प्रेम करता है, वही पशु है। समय बीता जा रहा है। जो भी कुछ सांसारिक वस्तुएँ देखनेमें आती हैं, सब नाशवान् हैं, ऐसा जानकर इनसे प्रेम छोड़कर सत्यस्वरूप भगवान् से ही प्रेम करना चाहिये; क्योंकि भगवान् तो केवल प्रेम ही चाहते हैं।</p>
<p class="Shlok-Color-2">(३)</p>
<p class="Text">अपरंच श्रीमहालक्ष्मीनारायणजीका पूजन मिती कार्तिक कृष्ण १४, शुक्रवार, संवत् २०२० को रात्रिमें आनन्दपूर्वक हुआ। आपके वहाँ भी हुआ होगा। यहाँ सब प्रसन्न हैं। आप भी प्रसन्न होंगे। सबसे यथायोग्य कहना चाहिये।</p>
<p class="Text">मनुष्य-जीवनका समय बड़ा अमूल्य है। इसलिये एक क्षण भी साधनके बिना नहीं बिताना चाहिये। आजतक जिस प्रकार शिथिलतापूर्वक समय बिताया गया है, भविष्यमें वैसा नहीं बिताना चाहिये और सचेत होना चाहिये। जीवन बीतता जा रहा है। समय बहुत कम रह गया है। यदि इसी प्रकार शिथिलतापूर्वक समय बिताते रहेंगे तो जिस परमात्माकी प्राप्तिके लिये मनुष्यशरीर मिला है, उससे वंचित रह जायँगे। फिर पश्चात्ताप करनेसे भी कार्यकी सिद्धि नहीं होगी। इसलिये एक क्षण भी व्यर्थ चला जाय तो उसके लिये ऐसा महान् पश्चात्ताप करना चाहिये जिसके फलस्वरूप फिर ऐसी भूल न हो।</p>
<p class="Text">मन, वाणी, शरीरके जिस गुण, चरित्र, आदत और क्रिया आदिको आप विवेकपूर्वक अपनी बुद्धिके द्वारा बुरा समझते हैं, उसको कभी नहीं करना चाहिये तथा मन, वाणी, शरीरके जिस गुण, चरित्र, आदत और क्रिया आदिको आप विवेकपूर्वक अपनी बुद्धिके द्वारा उत्तम-से-उत्तम समझते हैं, उसको श्रद्धा-विश्वास, प्रेम और आदरपूर्वक आचरणमें लानेके लिये तत्परताके साथ प्राणपर्यन्त विशेष कोशिश करनी चाहिये।</p>
<p class="Text">अपने एकान्तकाल, व्यवहारकाल और शयनकाल—इन सभी समयोंको साधनके रूपमें परिणत करना चाहिये। जो परमात्माकी प्राप्तिमें सहायक नहीं है, बल्कि बाधक है; उसको तो कभी करना ही नहीं चाहिये। जो कुछ भी कार्य किया जाय, वह भगवान् के अनुकूल होना चाहिये तथा अहंता-ममता-आसक्तिसे रहित होकर भगवान् की प्रसन्नताके लिये उत्साह और श्रद्धा-प्रेमपूर्वक निष्कामभावसे ही करना चाहिये। </p>
<p class="Text">सांसारिक पदार्थ इच्छा करनेमात्रसे प्राप्त नहीं होते, किन्तु भगवान् इच्छा करनेसे ही मिलते हैं। इसलिये मनुष्यको सांसारिक पदार्थोंकी कभी इच्छा न करके एकमात्र भगवान् की प्राप्तिके लिये ही तीव्र इच्छा करनी चाहिये।</p>
<p class="Text">उपर्युक्त सब काम सत्पुरुषोंके संगसे सुगम हैं। जिनके संगसे हमलोगोंमें भक्ति, ज्ञान, वैराग्यपूर्वक दैवी सम्पदाके लक्षणोंका प्रादुर्भाव हो, वे ही हमारे लिये सत्पुरुष हैं।</p>
<p class="Shlok-Color-2">(४)</p>
<p class="Text">आप जगत् में क्या कहकर आये थे? प्रतिज्ञा भंग करना कितना बड़ा पाप है! धन, यौवन अस्थिर है। केवल भगवत्प्रेम और भक्ति ही स्थिर है—उन्हें प्राप्त करना चाहिये। मनरूप नटको भगवच्चरणरूपी स्तम्भपर चढ़ाते रहनेसे ही इसकी चंचलता मिटती है। इस असार संसारमें केवल राम-नाम ही सार है। संसारकी असारता पुराने खँडहरों और श्मशानोंके देखनेसे प्रत्यक्ष प्रतीत होती है। समुद्रके जलमें नमक, काठमें अग्नि और दूधमें घी जिस प्रकार रम रहा है उसी प्रकार परमात्मा सबमें रम रहा है। उसीके नित्य ध्यानसे कल्याणकी प्राप्ति होती है। आप मालिकको किसलिये भूल रहे हैं? स्त्री, पुत्र और धन किस काम आवेंगे? प्राणोंके निकलनेके समय कोई सहायता नहीं कर सकेगा। साथ तो शरीर भी नहीं जायगा। जो कुछ किया जाता है वही साथ जाता है। आप उस प्रभुसे मैत्री क्यों नहीं करते? उसके समान प्रभु और प्रेमी और कौन मिलेगा? ऐसा हितैषी दूसरा कौन है?</p>
<p class="Shlok-Color-2">उमा राम सम हितु जग माहीं।</p>
<p class="Shlok-Color-2">गुरु पितु मातु बंधु कोउ नाहीं॥</p>
<p class="Text">सब मतलबकी मनुहार करनेवाले हैं। फिर आप उस प्रभुसे प्रेम क्यों नहीं करते? प्रभु तो आपसे कुछ भी नहीं माँगता। केवल उसे हर समय स्मरण रखना चाहिये, उसके नामका जप और ध्यान ही सार है, जप करनेसे ध्यान अपने आप होने लगता है।</p>
<p class="Text">आपके ये सब पदार्थ किस काम आवेंगे? एक दिन सबको मिट्टीमें मिल जाना है, जो कुछ ले सकें सो शीघ्र ही ले लेना चाहिये, अमूल्य श्वासोंको व्यर्थ गँवाना उचित नहीं है, फिर आपकी मर्जी।</p>
<p class="Shlok-Color-2">(५)</p>
<p class="Text">अपने स्वार्थके लिये किसीसे सेवा नहीं करवानी चाहिये, स्वार्थ ही पापकी जड़ है। अपने धर्मकी तरफ देखना ही मनुष्यका कर्तव्य है। रुपये-पैसेकी तो बात ही कौन-सी है, चाहे सर्वस्व नाश हो जाय, परन्तु एक प्रभुका भरोसा करके और सबका आश्रय छोड़ देना चाहिये। प्रभुकी जो मर्जी होती है, वही होता है। फिर चिन्ता क्या है? उसकी प्राप्तिकी लगनमें चाहे सब कुछ चला जाय!</p>
<p class="Shlok-Color-2">‘नारायण’ होवे भले, जो कछु होवनहार।</p>
<p class="Shlok-Color-2">हरिसों प्रीति लगायके, फिर कहा सोच विचार॥</p>
<p class="Shlok-Color-2">लगन लगी सबही कहै, लगन कहावै सोय।</p>
<p class="Shlok-Color-2">‘नारायण’ जा लगनमें, तन मन दीजै खोय॥</p>
<p class="Text">प्रभुकी राजीसे यदि हमें नरक भोगना पड़े तो उसे भी आनन्दसे भोगना चाहिये। जो कुछ होता है सो प्रभुकी नजरमें होता है। जब उसकी नजरसे परे कुछ भी नहीं होता, तब फिर चिन्ता करके उसकी शरणमें दोषी क्यों सिद्ध होना चाहिये? वह सभी जगह स्वयं सगुण या गुणातीतरूपसे मौजूद है, फिर तुम्हें किस बातकी चिन्ता है? प्रभुपर पूरा विश्वास रखना चाहिये। जो कुछ हो सो देखता रहे। प्रभु जो कुछ करे उसे ही आनन्दसे स्वीकार करना चाहिये। उसके विधानपर मन मैला करनेसे वह कैसे सन्तुष्ट हो? केवल उसके नामका जप करता रहे फिर ध्यान आप ही हो जाता है। थोड़ेसे शब्दोंमें प्रेम और शरणका भाव लिखा गया है। जब चित्त उदास हो तभी इसे पढ़ना चाहिये।<span class="char-style-override-5"></span></p>
<p class="Shlok-Color-2">(६)</p>
<p class="Text">आपको वही काम करना चाहिये जिससे भगवान् की प्राप्ति शीघ्र हो। पपीहेकी तरह मनमें धारणा करके दृढ़प्रतिज्ञ होना चाहिये। प्राण भले ही चले जायँ परन्तु भगवत्प्राप्तिके साधन—भजन-ध्यान एक पलके लिये भी नहीं छूटने चाहिये। भजन-ध्यान और सत्संगमें त्रुटि क्यों की जाती है? फिर पछतानेसे कुछ भी नहीं होगा। आपके पास ऐसी कौन-सी शक्ति है जिससे आप मृत्युसे बच सकते हैं? अतएव पपीहेकी भाँति प्राणोंकी परवा न कर प्रणको निबाहना चाहिये।</p>
<p class="Shlok-Color-2">पपिहा प्रण कबहुँ न तजै, तजै तो तन बेकाज।</p>
<p class="Shlok-Color-2">तन छूटै तो कछु नहीं, प्रण छूटै तो लाज॥</p>
<p class="Text">यों विचारकर आपको वह काम कभी नहीं भूलना चाहिये, जिस कामके लिये आपका संसारमें आना हुआ है। भगवान् के नाम-जप, ध्यान और सत्संगका मनमें बड़ा जोर रखना चाहिये। सत्संग, भजन और ध्यान वैराग्यके बिना नहीं हो सकते। संसारके भोगोंमें वैराग्य हुए बिना ईश्वरमें पूर्ण प्रेम नहीं हो सकता। संसारके सुख तथा रुपये किस काम आवेंगे? सब कुछ यहीं रह जायगा। यदि भगवान् के नामका जप न हुआ तो संसारके सुख किस कामके?</p>
<p class="Shlok-Color-2">सुखके माथे सिल पड़ो, जो नाम हृदयसे जाय।</p>
<p class="Shlok-Color-2">बलिहारी वा दु:खकी, जो पल पल राम रटाय॥</p>
<p class="Text"> शरीर और रुपये यहीं रह जायँगे, आगे चलकर ये आपके किसी काममें नहीं आवेंगे, अतएव जबतक इनपर आपका अधिकार है तबतक आप इनसे अपनी इच्छानुसार काम ले लें। ईश्वरकी प्राप्तिमें पुरुषार्थ ही प्रधान है, यों समझकर धनको धूलिके समान जान उस असली आनन्दमें बड़े जोरसे लगना चाहिये, जिससे शीघ्र ही भगवान् मिलें।</p>
<p class="Shlok-Color-2">(७)</p>
<p class="Text">समय बीता जा रहा है। जो समयको अमूल्य जान लेगा, वह एक पल भी व्यर्थ काममें नहीं बितायेगा। भगवत्-चिन्तनके बिना जो किसी दूसरे काममें समय बिताया जाता है वही व्यर्थ है। जिसको भगवान् के नाम और ध्यानमें आनन्दरूपी अमृतका रस मिलने लगता है वह उसको छोड़ नहीं सकता। आनन्दमयके ध्यानमें कुछ कष्ट नहीं है। ध्यान तो बड़ी प्रसन्नताके साथ अनायास ही होता रहता है। भगवान् की प्राप्तिके साधनमें कुछ कष्ट नहीं है, भूलसे कष्ट मालूम होता है। भगवान् की प्राप्तिका साधन तो बहुत ही सुलभ है।</p>
<p class="Shlok-Color-2">(८)</p>
<p class="Text">सच्चिदानन्दघन परमात्मासे भिन्न जो कुछ भी भासता है, वह है नहीं। इस प्रकार समझकर, जो कुछ भी चिन्तनमें आता है उसका खयाल छोड़कर जो बच रहे उसको अचिन्त्य सच्चिदानन्द समझकर उसीमें स्थित होना चाहिये। इस प्रकार अधिक अभ्यास करनेपर अचिन्त्यके ध्यानकी स्थिति हो सकती है।</p>
<p class="Text">जलमें बर्फकी तरह अपने शरीरको आनन्दमें डुबोकर शरीरको ढहा दे। फिर आनन्द-ही-आनन्द रह जाता है। इस प्रकार ध्यान करनेसे सच्चिदानन्दके स्वरूपमें स्थिति हो सकती है।</p>
<p class="Text">श्रीसच्चिदानन्दघनका भाव अर्थात् होनापना और शरीर तथा जो कुछ भी चिन्तनमें आ जाता है उन सबका अत्यन्त अभाव अर्थात् दृश्यमात्र कुछ है ही नहीं इस प्रकारका दृढ़ निश्चय, ऐसा होनेसे एक सच्चिदानन्दके अतिरिक्त सबका अभाव होकर परम आनन्दमय एक सच्चिदानन्दघन ही सर्वत्र अभिन्नरूपसे रह जाता है, वही परमपद है, वही परब्रह्म है और वही अमृत है।</p>
<p class="Text">जो मनुष्य ध्यानके मर्मको जान लेता है, बिना ही चेष्टाके उसका ध्यान हर समय बना रहता है। जबतक ध्यान करनेमें कोई परिश्रम मालूम होता है तबतक ध्यानका मर्म ही नहीं जाना गया। ध्यानका मर्म जान लेनेपर तो फिर ध्यानमें आनन्द-ही-आनन्द है। उस आनन्दमयका ध्यान अपने-ही-आप होता रहता है। वह तो फिर कुछ भी नहीं चाहता।</p>
<p class="Shlok-Color-2">(९)</p>
<p class="Text">आपका पत्र मिला। कृपा, दया तो भगवान् की सबपर सदा ही बनी है। उन्हींकी कृपासे सब कुछ बनता है। परन्तु उनकी वह कृपा भजन किये बिना समझमें नहीं आती और कृपाका प्रभाव जाने बिना कृपाकी प्रतीति नहीं होती, तब उद्धार भी कैसे हो? विश्वास ही सार है। बिना विश्वासके नारायणमें प्रेम नहीं होता, बिना प्रेमके नारायण मिलते नहीं और नारायणके मिले बिना संसारसे उद्धार होनेका और कोई भी उपाय नहीं है।</p>
<p class="Text">जिस बातसे एक-दो दिन भी भगवान् में कुछ प्रेम होता हो, उसी बातको निरन्तर सुनने, पढ़नेकी चेष्टा करनी चाहिये। जब दिन-रात निष्काम प्रेमभावसे जप होने लगे, फिर तो मनुष्य किसी प्रकारसे भी संसारके लोभमें नहीं फँस सकता; क्योंकि जब भगवान् के प्रेमका सच्चा लाभ प्रत्यक्ष दीखने लगता है, तब भजन अपने-ही-आप होने लगता है। फिर विशेष चेष्टा नहीं करनी पड़ती। उस ओरका आनन्द नहीं जाना जाय तभीतक भजन करना कठिन हो रहा है।</p>
<p class="Text">पिछले पाप तो सभीके बहुत ही किये हुए होते हैं, परन्तु भगवान् के नाम-जपके प्रतापसे वे सभी पाप भस्म हो जाते हैं; फिर कुछ भय नहीं रहता। भजन होता रहे तो कोई चिन्ताकी बात नहीं।</p>
<p class="Shlok-Color-2">जबहि नाम हिरदे धर्यो, भयो पापको नास। </p>
<p class="Shlok-Color-2">जैसे चिनगी अग्निकी, परी पुराने घास॥ </p>
<p class="Text">पिछले पापोंकी कौन जाने और जाननेकी आवश्यकता भी नहीं। भगवन्नामजपसे वे सभी नाश हो जाते हैं। इसलिये बहुत तत्परतासे नामजप ही करना चाहिये। कलियुगमें नामजपके समान और कोई भी उपाय नहीं है। एकमात्र भगवन्नामजप ही सार है। इसलिये जिस उपायसे नामजप हो सके पूरी चेष्टासे उसीमें लग जाना चाहिये। रामायणमें कहा है—</p>
<p class="Shlok-Color-2">कलिजुग केवल नाम अधारा।</p>
<p class="Shlok-Color-2">सुमिरि सुमिरि भव उतरहु पारा॥ </p>
<p class="Text">यदि भगवन्नामका जप नहीं होता है तो आपका भगवान् में विश्वास ही नहीं है। यही समझना चाहिये। नहीं तो और क्या कारण समझा जाय? अत: एक बार विश्वास करके भगवान् के नामका जप और ध्यान करना चाहिये। फिर सांसारिक लोभ नहीं रह सकेगा। आप सांसारिक आनन्दको आनन्द मान रहे हैं, इसीसे आप उसमें फँस रहे हैं। आपको विचार करना चाहिये कि संसारमें आकर मैंने क्या किया? पशुमें और मुझमें क्या अन्तर है? खाना, सोना और विषयभोग तो पशु भी करते हैं, फिर पशुसे अधिक आपको क्या आनन्द मिला? इस प्रकार विचारकर देखनेसे मालूम होगा कि हमारा जन्म लेना व्यर्थ ही हुआ; केवल नौ-दस महीने माताको बोझ ही ढोना पड़ा। अब भी चेत जायँ। नहीं तो पीछे पछतानेसे कुछ भी नहीं बनेगा। अन्तमें भगवान् के भजन बिना कोई भी काम नहीं आवेगा। सब यहीं रह जायगा, शरीर भी साथ नहीं जायगा, फिर औरकी तो बात ही क्या है?</p>
<p class="Shlok-Color-2">(१०)</p>
<p class="Text">आपका पत्र मिला, वेदान्तके सिद्धान्तसे ब्रह्म सच्चिदानन्दघन अनादि और अनन्त है। निर्मल आकाशके किसी एक अंशमें बादलकी भाँति उसी ब्रह्मके एक अंशमें प्रकृति यानी माया है, वह माया जड एवं विकारी है इसीलिये अनित्य है।</p>
<p class="Text">ब्रह्मके जिस अंशमें माया है उसको मायाविशिष्ट ईश्वर कहते हैं। उसीका संकेत सर्वज्ञ, सर्वेश, सर्वव्यापी, सर्वान्तर्यामी आदि नामोंसे किया गया है। उस ईश्वरका जो अंश है उसकी जीव-संज्ञा है। ये जीव नाना और अनन्त हैं।</p>
<p class="Text">उस परमेश्वरका अंश होनेपर भी मायाके साथ सम्बन्ध रहनेके कारण जीव-संज्ञा मानी जाती है। यह मायाका सम्बन्ध अनादि और सान्त है। उस मायाके अविद्या यानी अज्ञान-अंशसे जीव मोहित हो रहे हैं। उस अविद्याके अंशको ही कारण-शरीर कहते हैं। उसका बाध विद्या यानी ज्ञानसे होता है। अज्ञानके विध्वंस होनेपर बुद्धिजनित वह ज्ञान भी स्वत: ही शान्त हो जाता है। जैसे ईंधनको जलाकर अग्नि स्वत: शान्त हो जाती है वैसे ही ज्ञान भी अज्ञानका नाश करके स्वत: शान्त हो जाता है। फिर यह जीव मायासे रहित हुआ कैवल्य-अवस्थाको प्राप्त हो जाता है। अर्थात् सच्चिदानन्द परमात्मामें तद्‍रूपताको प्राप्त हो जाता है। वह ज्ञान निष्काम कर्म और ईश्वरकी भक्तिसे होता है।</p>
<p class="Text">वह सर्वव्यापी ईश्वर इस चराचर संसारका ज्ञाता, नियन्ता और मालिक है। इस संसारकी रचना उस चेतन ईश्वर और जड प्रकृतिके संयोगसे हुई है।</p>
<p class="Shlok-Color-2">मयाध्यक्षेण प्रकृति: सूयते सचराचरम्। </p>
<p class="Shlok-Color-2">हेतुनानेन कौन्तेय जगद्विपरिवर्तते॥ </p>
<p class="TXT-Right"> (गीता ९।१०)</p>
<p class="Text">अर्थात् हे अर्जुन! मुझ अधिष्ठाताके सकाशसे (यह मेरी) माया चराचरसहित सर्व जगत् को रचती है और इस (उपर्युक्त) हेतुसे ही यह संसार आवागमनरूप चक्रमें घूमता है। जडवर्ग यानी जीवोंका शरीर तो प्रकृतिका विकार है। उस शरीरमें जो चेतनता है वह ईश्वरका अंश है।</p>
<p class="Shlok-Color-2">ममैवांशो जीवलोके जीवभूत: सनातन:। </p>
<p class="TXT-Right">(गीता १५। ७)</p>
<p class="Text">अर्थात् इस देहमें यह जीवात्मा मेरा ही सनातन अंश है।</p>
<p class="Shlok-Color-2">ईस्वर अंस जीव अबिनासी।</p>
<p class="Shlok-Color-2">चेतन अमल सहज सुखरासी॥</p>
<p class="Text">वह परमेश्वर जिसमें व्यापक, जिसका ज्ञाता, स्वामी और अन्तर्यामी है उसका नाम चराचर संसार है। चर उन प्राणियोंके नाम हैं जो चल-फिर सकते हैं। जैसे मनुष्य, पशु, पक्षी, कीट, पतंगादि। अचर उन प्राणियोंके नाम हैं जो स्थिर रहते हैं— वनस्पत्यादि।</p>
<p class="Shlok-Color-2">(११)</p>
<p class="Text">कल मिती कार्तिक कृष्ण १४, संवत् २००५, रविवारको रात्रिके समय दीपावलीके महोत्सवपर श्रीलक्ष्मी-नारायणजीका पूजन हमलोगोंने आनन्दपूर्वक किया है। आपलोगोंने भी वैसे ही किया होगा पत्र आनेसे मालूम होगा।</p>
<p class="Text">सदाकी भाँति दीपावलीका निश्चित समय आया और चला गया परन्तु प्रतिक्षण क्षीण होनेवाले इस मनुष्य-जीवनके अमूल्य समयका हमने किस हदतक सदुपयोग किया यह विचारणीय है। केवल मनुष्यका ही शरीर ऐसा है जिसमें यह जीव इस जन्म-मरणसे सदाके लिये छूटकर परमानन्दस्वरूप परमात्माको प्राप्त कर सकता है। अगर हमने अपनी असावधानीसे इस दुर्लभ जीवनको पशुओंकी भाँति भोगोंमें ही समाप्त कर दिया तो अन्तमें पश्चात्तापके सिवा और कुछ भी हाथ नहीं लगेगा। इसीलिये श्रुति हमें चेतावनी देती है—</p>
<p class="Shlok-Color-2">इह चेदवेदीदथ सत्यमस्ति न चेदिहावेदीन्महती विनष्टि:।</p>
<p class="Shlok-Color-2">भूतेषु भूतेषु विचित्य धीरा: प्रेत्यास्माल्लोकादमृता भवन्ति॥</p>
<p class="TXT-Right">(केन उ० २। ५)</p>
<p class="Text">जबतक यह मनुष्यका शरीर प्राप्त है, भगवान् की कृपासे मिली हुई इन्द्रिय और अन्त:करणकी शक्ति विद्यमान है, तभीतक यदि परमात्माको जान लिया तो बहुत ठीक है यदि नहीं जाना तो बड़ी भारी हानि है। जो बुद्धिमान् मनुष्य हैं वे समस्त प्राणिमात्रमें परमात्माका चिन्तन करते हुए इस लोकसे प्रयाण करके अमरत्वको प्राप्त हो जाते हैं। सदाके लिये जन्म-मरणके बन्धनसे छूट जाते हैं।</p>
<p class="Text">अत: हमें इस चेतावनीपर अवश्य ध्यान देना चाहिये।</p>
<p class="Shlok-Color-2">(१२)</p>
<p class="Text">लिखी रतनगढ़से जयदयाल हरिकृष्णका राम-राम बंचना। अपरंच श्रीलक्ष्मीनारायणजीका पूजन मिती कार्तिक कृष्ण ३०, बुधवार, सं० १९९७ रात्रिमें यहाँ आनन्दपूर्वक किया है, आपलोगोंने भी किया होगा। यहाँ सब प्रसन्न हैं। आप सबकी प्रसन्नताके समाचार लिखियेगा। सबसे यथायोग्य कहना चाहिये। दीपमालिका बीत गयी और बहुत-सा समय चला गया, अब कल्याणके लिये हमलोगोंको सचेत होकर अपने कर्तव्यका शीघ्र पालन कर लेना चाहिये।</p>
<p class="Shlok-Color-2">यावत्स्वस्थमिदं कलेवरगृहं यावच्च दूरे जरा</p>
<p class="Shlok-Color-2">यावच्चेन्द्रियशक्तिरप्रतिहता यावत्क्षयो नायुष:।</p>
<p class="Shlok-Color-2">आत्मश्रेयसि तावदेव विदुषा कार्य: प्रयत्नो महान्</p>
<p class="Shlok-Color-2">प्रोद्दीप्ते भवने च कूपखननं प्रत्युद्यम: कीदृश:॥</p>
<p class="Text">जबतक गृहरूप यह शरीर स्वस्थ है, वृद्धावस्था दूर है, इन्द्रियोंकी शक्ति क्षीण नहीं हुई है और आयुका भी विशेष क्षय नहीं हुआ है, तभीतक बुद्धिमान् को अपने कल्याणके लिये विशेष प्रयत्न करना चाहिये, नहीं तो घरमें आग लग जानेपर कुआँ खोदनेका प्रयत्न करनेमें क्या होगा। अतएव—</p>
<p class="Shlok-Color-2">काल भजंता आज भज आज भजंता अब।</p>
<p class="Shlok-Color-2">पलमें परलय होयगी बहुरि भजैगा कब॥</p>
<p class="Shlok-Color-2">दो बातनको भूल मत जो चाहत कल्यान।</p>
<p class="Shlok-Color-2">नारायण इक मौतको दूजे श्रीभगवान॥</p>
<p class="Shlok-Color-2">करसे कर्म करो विधि नाना।</p>
<p class="Shlok-Color-2">मन राखो जहँ कृपानिधाना॥</p>
<p class="Shlok-Color-2">(१३)<span class="char-style-override-10"></span></p>
<p class="Text">भाई हनुमानदास गोयन्दका। भाईजी! तुम भी प्रेमसहित राम-राम लिखते हो और मैं भी लिखता हूँ, किन्तु उसके अनुसार हमलोगोंको प्रेम भी करना चाहिये। दिन-प्रतिदिन प्रेम अधिक हो, इसके लिये बहुत चेष्टा करनी चाहिये। यदि अधिक चेष्टा न हो तो कुछ तो प्रेम बढ़ाना चाहिये।</p>
<p class="Text">हमारेसे भी श्रीभगवान् में प्रेम बहुत अधिक करनेकी आवश्यकता है। इसके लिये तो प्राणपर्यन्त चेष्टा करनी चाहिये। हमारे साथ यदि प्रेम नहीं भी हो तो भी हर्जा नहीं है; क्योंकि संसारमें बहुत-से भगवान् के ज्ञानी भक्त हैं, मैं जिनका नाम भी नहीं जानता, क्या उनको परमगति नहीं मिलेगी? अवश्य ही मिलेगी। कोई भी क्यों न हो, ज्ञानी भक्तको अवश्य ही परमगति मिलेगी, परन्तु जिनका श्रीनारायणदेवमें पूर्ण प्रेम नहीं है, उनके लिये महान् हानि है। इसलिये श्रीभगवान् में पूर्ण प्रेम होनेके लिये प्राणपर्यन्त चेष्टा करना तुम्हारा काम है। फिर प्रेम नहीं हो तो कोई बात नहीं। पहले तुम्हारा जिस प्रकार सत्संगमें प्रेम था, सत्संगके सामने तुम रुपयोंको कुछ भी नहीं समझते थे तथा सत्संगके लिये शरीरके कष्टको भी कुछ नहीं समझते थे। उससे बहुत अधिक सत्संगमें प्रेम होना चाहिये और सत्संगसे भी बहुत अधिक प्रेम भगवान् में होना चाहिये। सत्संगमें जो प्रेम है वह भी भगवान् के लिये ही है। इसलिये उसे भी भगवान् के ही साथ समझना चाहिये। भगवान् के मिलनेके उपायमें विलम्ब भी होवे तथा कलंक भी लगे तो प्राण भले ही चले जायँ, किन्तु भगवान् के मिलनेमें ढील नहीं होनी चाहिये। एक पल भी जो भगवान् से बिछोहमें बीते, वह एक युगके बराबर लगे, तब उनके लिये प्राणपर्यन्त चेष्टा समझी जाय। जैसे ध्रुव, प्रह्लाद और गोपियोंकी चेष्टा थी। उस प्रकार भगवान् के लिये चेष्टा होवे तब श्रीभगवान् में प्राणपर्यन्त चेष्टा समझी जाय।</p>
<p class="Shlok-Color-2">(१४)</p>
<p class="Text">श्रीगीताजीके अभ्यासकी विशेष चेष्टा करनी चाहिये। श्रीगीताजीका अभ्यास करनेसे भगवान् की कृपासे श्रीगीताजीके अनुसार आचरण हो सकता है। फिर भगवान् के मिलनेमें विलम्ब नहीं है। यदि आप श्लोक नहीं पढ़ सकते तो अर्थ ही पढ़नेसे और अभ्यास करनेसे यदि धारण हो जाय तो श्रीभगवान् का दर्शन हो सकता है। इसीलिये श्रीगीताजीके अभ्यास करनेकी विशेष चेष्टा करनी चाहिये। सत्संगकी भी चेष्टा करनी चाहिये। इस प्रकार करनेसे निष्कामभावसे भगवान् का भजन-ध्यान हो सकता है।</p>
<p class="Text"><span class="char-style-override-8">इस तरहसे सेठजीद्वारा दिये गये कुछ पत्रोत्तर गीताप्रेस, गोरखपुरसे निम्न पुस्तकोंके रूपमें प्रकाशित हुए हैं—</span></p>
<p class="Text">पुस्तक-नाम</p>
<p class="Text para-style-override-4">-महत्त्वपूर्ण चेतावनी</p>
<p class="Text"><span class="char-style-override-5">-साधनोपयोगी पत्र</span><span class="char-style-override-5"></span></p>
<p class="Text para-style-override-4">-परमार्थिक पत्र</p>
<p class="Text para-style-override-4">-उद्धार कैसे हो?</p>
<p class="Text para-style-override-4">-अध्यात्मविषयक पत्र</p>
<p class="Text para-style-override-3"><span class="char-style-override-5">-शिक्षाप्रद पत्र</span><span class="char-style-override-5"></span></p>


<p class="Page-Break"> </p>
<p class="Content" id="toc_marker-28" xml:lang="en-US">पूर्वजन्मका प्रसंग</p>
<p class="Text">हनुमानबक्सजी गोयन्दका सेठजीके परम मित्र थे। वे सेठजीसे आयुमें लगभग दो वर्ष बड़े थे। सेठजी उनको अपनी गुह्य-से-गुह्य बात बता देते थे, पर उन्होंने इन्हें वे सभी बातें गुह्य रखनेका कड़ाईसे आदेश दे रखा था, फिर भी कभी-कभी वे किसी-किसीको गुह्य बात बता देते थे। सेठजीने उन्हें अपनी ज्ञानकी प्रथम, द्वितीय, तृतीय, चतुर्थ भूमिकाके विषयमें बताया। अपनी इस स्थितिको भी बताया कि ज्ञानकी चतुर्थ भूमिकामें स्थिति हो गयी है, भगवान् के दर्शनोंकी बात भी बतायी। इससे हनुमानबक्सजी गोयन्दकाके मनपर बड़ा प्रभाव हुआ, वे संन्यास लेनेका आग्रह करने लगे। इनका प्रबल आग्रह देखकर सेठजीने कहा कि चार-छ: महीने यहाँ निरन्तर भजन-स्मरण करके अपनी दृढ़ स्थिति कर लेनी चाहिये। इससे संन्यास लेनेमें सहायता मिलेगी, अन्यथा फिर गृहस्थीमें आना हो सकता है। चार महीने पूरे होनेपर फिर उन्होंने संन्यास लेनेका आग्रह किया। तब सेठजीने कहा कि तुम्हारे भविष्यकी बातोंकी स्फुरणा मेरे मनमें हो रही है; तुम्हारा संन्यास निभेगा नहीं, तुम्हारा वैराग्य स्थायी नहीं है। परन्तु उनका आग्रह बना रहा। सेठजीने कहा कि मैं तुम्हें साथ चलनेका वचन दे चुका हूँ और तुम कहोगे तो मैं चलूँगा, पर तुम्हें अभी भोग भोगने अनिवार्य हैं। तुम्हें गृहस्थीमें आना पड़ेगा, मैं लौटूँगा नहीं। मैं यदि संन्यासी बना तो कानोंसे बहरा, मुँहसे गूँगा और पैरोंसे पंगु संन्यासी बनूँगा। मेरे मनमें तुम्हारे पूर्वजन्मकी बातें स्फुरित हो रही हैं। लगभग दो हजार वर्ष पहले तुम राजा थे और मैं तुम्हारा मंत्री था। उस समय भी हम दोनोंने राज्य छोड़कर संन्यास ग्रहण किया था। संन्यास लेनेके बाद बहुत लोग सत्संगके लिये हमारे पास आते थे। वृक्षोंके नीचे सत्संग होता था। कुछ समय बाद मेरा शरीर छूट गया, तुम अकेले रह गये। लोग तुम्हारा सम्मान करते थे। मेरा भी सम्मान होता था, परन्तु मैं उसे मनसे स्वीकार नहीं करता था। मेरी मृत्युके पश्चात्  तुमने सम्मान स्वीकार करना प्रारम्भ कर दिया। उस संन्यासाश्रममें गद्दे, तकिये, बढ़िया खान-पान भोगने लगे। जिससे तुम्हारी बड़ी हानि हुई, पतन हो गया। समयपर मृत्यु हो गई। मृत्युके बाद इसके पहले तुम्हें मनुष्य-जन्म नहीं मिला; तुम पशु, पक्षी आदि योनियोंमें भ्रमण करते रहे, परन्तु मैं इतने दिनोंतक ऊपरके लोकोंमें रहा। अब दैवयोगसे तुम्हें मनुष्य-जन्म मिला और मेरा भी आना हुआ। यदि अब तुम हठ करोगे तो वचनबद्ध होनेसे मैं तुम्हारे साथ संन्यास ग्रहण कर लूँगा, पर निश्चय मानो कि तुम्हें गृहस्थीमें आना पड़ेगा और मैं लौटूँगा नहीं। मेरा तुम्हारा संग छूट जायगा। इस प्रकार बहुत देरतक विचार करनेपर अन्तमें संन्यास लेनेका विचार स्थगित कर दिया। कई बार सारी रात भगवच्चर्चा करते बीत जाती, फिर भी बातें समाप्त नहीं होतीं।</p>
<p class="Text">एक बार सेठजी हनुमानबक्सजीका चौबारा देखने चले गये, जिसका निर्माण हो रहा था, ट्रस्टकी मीटिंग होनी थी, ट्रस्टीलोग इकट्ठे हुए थे। सेठजीको वहाँ समय लग गया। घनश्यामदासजी जालानने सेठजीसे कहा—यहाँ सब ट्रस्टी बैठे प्रतीक्षा कर रहे हैं, आप हनुमानबक्सजीके यहाँ चले गये। सेठजीने कहा—आपलोगोंसे मेरा मिलना हनुमानके कारण ही हुआ है। आपको उसका ऋण मानना चाहिये, जिसके कारण मुझे आना पड़ा।</p>
<p class="Text"><span class="char-style-override-5">अटपटा मन्त्र—</span></p>
<p class="Text"><span class="char-style-override-5">१-अडंग बडंग स्वाहा—</span>ध्यान एवं नामजपके समय विक्षेप आदि दोष आते तो <span class="char-style-override-8">‘</span><span class="char-style-override-5">अडंग बडंग स्वाहा</span><span class="char-style-override-8">’</span> यह इनका एक मूल मन्त्र था, इससे उनको बहुत सहायता मिली।</p>
<p class="Text para-style-override-3">जब कभी काम, लोभ आदि विकार असर करते तो हे नाथ! हे नाथ! ऐसा कहनेसे उनके विकार हट जाते थे। इसलिये साधकोंको सलाह देते जब कभी विकार तंग करें तो हे नाथ! हे नाथ! ऐसी पुकार लगानी चाहिये।<span></span></p>


<p class="Page-Break"> </p>
<p class="Content" id="toc_marker-29" xml:lang="en-US">सुन्दर उपदेश</p>
<p class="Text">२२ फरवरी १९५१ की बात है। सेठजी गोरखपुर आये हुए थे और सम्मान्य श्रीघनश्यामदासजी जालानके यहाँ ठहरे हुए थे। उस समय राधेश्यामजी बंकाकी आयु लगभग चौबीस या पच्चीस वर्षकी होगी। मनमें वैचारिक द्वन्द्व था। वे किसी निर्णयपर नहीं पहुँच पा रहे थे। अनेक प्रकारकी शंकाओं-सन्देहोंमें फँसे हुए थे। जीवनमें भरपूर अनिश्चितता परिव्याप्त थी। </p>
<p class="Text">पूज्य श्रीसेठजीके प्रति उनकी श्रद्धा तो थी ही, उन्होंने सेठजीके सामने अपने मनकी कुछ उलझनें रख दी। उस समय उनके व्यवहारमें शिष्टता तो थी, किन्तु वाणीमें भद्रताकी न्यूनता थी। यह युवावस्थाका स्वाभाविक स्वरूप है। उनकी बातोंको सेठजीने ध्यानपूर्वक सुना। फिर जो उन्होंने बतलाया उससे उन्हें बड़ा समाधान मिला। भावुकताके अतिरेकमें वे उनसे कह बैठे—अभी आपने जो कुछ बतलाया है, क्या वे सब बातें लिख करके आप मुझे दे सकते हैं?</p>
<p class="Text">जिस समय वे पूज्य श्रीसेठजीसे बात कर रहे थे, वहींपर एकदम पासमें पूज्य भाईजी बैठे हुए थे। उनकी बात सुनकर सेठजीने भाईजीसे कहा—हनुमान! लिख तो।</p>
<p class="Text">अब सेठजी बोलते चले जा रहे थे और भाईजी एक स्टेनोग्राफरके रूपमें लिखते चले जा रहे थे। उस समय गीताप्रेसके मैनेजर श्रीबजरंगलालजी चाँदगोठिया-जैसे कई व्यक्ति थे और वे मन-ही-मन कह रहे थे कि इस युवकने आज एक विचित्र कार्य कर दिखलाया। सेठजी द्वारा जो बोला जा रहा था और भाईजीद्वारा लिखा जा रहा था, जब यह लेखनकार्य सम्पन्न हो गया, तब उस पन्नेके अन्तमें पूज्य श्रीसेठजीने अपना हस्ताक्षर कर दिया और फिर भाईजीने वह पन्ना उन्हें दे दिया। सेठजीने जो महान् उपदेश दिया, वह इस प्रकार है—</p>
<p class="Shlok-Color-2">॥ श्रीहरि:॥</p>
<p class="Text">मानव-जीवनकी सफलता परमात्माके मिलनेमें है।</p>
<p class="Text">परमात्माकी प्राप्ति प्रेमसे होती है। </p>
<p class="Text">प्रेमके लिये एकान्तमें करुणभावसे भगवान् की शरण होकर स्तुति प्रार्थना करनी चाहिये। संसारसे वैराग्य और भगवान् में प्रेम होनेके सम्बन्धमें जो शास्त्र हैं, उनका अध्ययन करना चाहिये। भगवान् के भक्तोंका संग करना तथा उनके बताये अनुसार साधन करना चाहिये।</p>
<p class="Text">भगवान् के गुण, प्रभाव, लीला, स्वरूपका श्रद्धापूर्वक निरन्तर चिन्तन करना चाहिये। इससे भगवान् के गुण, प्रभाव और लीलाके भाव रहस्यको समझ सकता है और उससे भगवान् में श्रद्धा होकर प्रेम हो सकता है। भगवान् निश्चय हैं, भगवान् हजारोंको मिले हैं और मिलते रहेंगे, अत: हमें न मिलनेमें कोई भी कारण नहीं है, अतएव हमें उपर्युक्त प्रकारसे इसके लिये प्राणपर्यन्त प्रयास करना चाहिये।</p>
<p class="Text">भगवान् आकाशमें हमारे सम्मुख खड़े हैं और गुणोंका हमपर प्रभाव डाल रहे हैं अर्थात्  भगवान् आनन्द, शान्ति, प्रेम, ज्ञान, समता, दया आदिकी मानो अनवरत वर्षा करते हैं, जिससे उनके परमाणुओंका हममें प्रवेश हो रहा है। जैसे आकाशमें स्थित पूर्णिमाका चन्द्रमा सर्वत्र अमृतकी वर्षा करता है, इसी प्रकार भगवान् हमपर वर्षा कर रहे हैं। ऐसा भाव करनेसे रोमांच और अश्रुपात होते हैं, अत: बार-बार इन बातोंका स्मरण करके प्रेममें मुग्ध होना चाहिये और अश्रुपात तथा रोमाञ्चकी प्रतीक्षा करते रहना चाहिये।</p>
<p class="Text">उपर्युक्त बातोंको छोड़कर अन्य किसीका चिन्तन ही न करे।</p>
<p class="Text">फाल्गुन कृष्ण १ सं० २००७ <span class="char-style-override-5">ह० जयदयाल गोयन्दका</span></p>
<p class="Text para-style-override-3">(२२ फरवरी १९५१)<span></span></p>


<p class="Page-Break"> </p>
<p class="Content" id="toc_marker-30" xml:lang="en-US">श्रीशान्तनुबिहारीजी द्विवेदीकी लेखनीसे</p>
<p class="Text">(श्रीशान्तनुबिहारीजी द्विवेदी जो संन्यासके पश्यात् स्वामी अखण्डानन्दजीके नामसे विख्यात हुए–कल्याण में प्रकाशित लेखोंसे प्रभावित होकर सं० १९९३ में भाईजीके पास रहनेके लिए गोरखपुर आ गये। कल्याण के सम्पादकीय विभागमें काम करने लगे, साथ ही साधन-भजनमें रुचि लेने लगे। भाईजीमें तो विशेष श्रद्धा थी ही, श्रीसेठजीमें भी अच्छी श्रद्धा थी। सेठजीसे कई बार एकान्तमें समय माँगकर बातें किया करते थे।)</p>
<p class="Sub-Heading" id="toc_marker-30-1" xml:lang="en-US">श्रीसेठजीकी सादी वेशभूषा</p>
<p class="Text">काशीमें अध्ययन करते समय एक संस्थाके द्वारा सम्मानित सज्जनोंकी सूचीमें सेठ श्रीजयदयाल गोयन्दकाका नाम देखा था। उन्हें ‘भक्तराज’ की उपाधिसे विभूषित किया गया था। मनमें प्रश्न उठा—ये सद्‍ग्रहस्थ कौन हैं? कल्पनायें आयीं। शरीरका वर्ण गौर, वस्त्र पीले, ललाटपर तिलक, सामान्य रूपसे जैसे भक्तलोग रहते हैं। हरिभक्तिपारायण संगीतमर्मज्ञ पं. श्रीविष्णुदिगाम्बरजीके द्वारा आयोजित ‘गीता ज्ञानयज्ञ’ प्रयागमें जानेपर सेठजीको देखनेका अवसर मिला। अपने मनकी कल्पनायें व्यर्थ गयीं। रंग साँवला, शरीरपर श्वेत बगलबन्दी, साधारण धोती, मारवाड़ी पगड़ी, कानमें मुरकी, एक सेठ मंचपर बैठे हुए थे। हाँ, यही गोयन्दकाजी थे। सर्वथा साधारण, देखनेमें सेठ, सरलताकी मूर्ति, वेशभूषा सरल, चाल-ढाल सीधी-सादी, आश्चर्य हुआ। उस साधारणमें एक महान् का निवास था। मेरा अनुमान है कि उन्होंने ‘भक्तराज’ की उपाधि कभी स्वीकार नहीं की।</p>
<p class="Text">एक दिन मैंने श्रीसेठजीसे पूछा—आपके गुरु कौन हैं? श्रीसेठजीने कहा—मैं स्वामी मंगलनाथजीको गुरुतुल्य मानता हूँ। पहले तो उनपर सोलह आना श्रद्धा थी, बादमें जब वे गोशालाके मुकदमेंमें पड़ गये तो श्रद्धा दो पैसे कम हो गयी। निर्गुणविषयक उनका और हमारा सिद्धान्त एक ही है। ब्रह्म-साक्षात्कारके लिये अद्वैत वेदान्त सर्वथा आवश्यक है। श्रीशंकराचार्यजीपर भी साढ़े पन्द्रह आने श्रद्धा बतायी। कारण पूछा तो कहा—शंकराचार्यजीने तत्त्वज्ञानके लिये कर्मत्याग करके संन्यास-ग्रहणकी जो अनिवार्य आवश्यकता बतलायी है, वह मुझे मान्य नहीं है, और बातें मैं मानता हूँ। श्रीसेठजीका स्वभाव ऐसा था कि वे वेद, शास्त्र, पुराणकी किसी बातको न अनुचित बताते थे और न ही खण्डन करते थे। उनके बोलनेकी शैली थी—यह बात हमारे समझमें नहीं आयी, इस बातमें मेरी रुचि नहीं है। किसी भी विवादसे अपनेको अलग कर लेनेका उनमें अद्भुत कौशल था। </p>
<p class="Sub-Heading" id="toc_marker-30-2" xml:lang="en-US">संध्या वन्दन अखण्ड</p>
<p class="Text">श्रीसेठजी कहीं भी सत्संग-प्रवचन करते तो अपनी सन्ध्योपासनाका समय अवश्य बचा लेते थे। एक दिन उन्होंने बताया—जबसे मैंने यज्ञोपवीत ग्रहण किया है तबसे अबतक (लगभग पचास वर्षोंमें) कभी सन्ध्योपासनमें अन्तर नहीं पड़ा। यथाशक्ति कालातिक्रमण भी नहीं किया, कर्मातिक्रमणकी तो बात ही क्या है? ट्रेनमें होनेपर समयपर मानसिक सन्ध्या करके बादमें क्रियारूपमें भी कर लिया करते। जल न मिलनेपर बालूसे भी अर्घ्य दे दिया। अपने धर्मका यह अपूर्व निर्वाह उनकी दृढ़निष्ठाका ही सूचक है।</p>
<p class="Text">श्रीसेठजी जब गीताजीकी टीका लिखा रहे थे तो श्रीद्विवेदीजी भी कुछ महीनोंके लिये उनके निवास-स्थान बाँकुड़ामें रहे थे। वहाँसे आनेके समय श्रीसेठजी और उनके विद्वान् भ्राता श्रीहरिकृष्णदासजी उनसे बोले—पण्डितजी! आपके घरमें लड़कीका विवाह होनेवाला है। आप हमारी इस बर्तनकी दुकानके अन्दर चले जाइये और आपको जितना चाहिये उतना बर्तन छाँटकर अलग कर दीजिये। हम आपके साथ भेज देंगे। उनकी उदारता देखकर द्विवेदीजीका हृदय भर गया। बर्तन तो उन्होंने अधिक नहीं लिये, पर उनके उन्मुक्त हृदय-उदारतासे आप्यायित हो गये। </p>
<p class="Text">श्रीद्विवेदीजीने श्रीसेठजीके पूर्वजन्मकी कुछ बातें सुनीं तो उनको पूरा विश्वास नहीं हुआ। एक दिन उन्होंने श्रीसेठजीसे एकान्तमें पूछा—आपके पूर्वजन्मके सम्बन्धमें आपके नामसे कई बातें कही जाती हैं। क्या आपने कभी पूर्वजन्मकी बातें किसीको कहीं हैं? श्रीसेठजीने कहा—मैंने अबसे बीस-तीस वर्ष पूर्व कुछ ऐसी बातें कही थी। उन्होंने पूछा—आपको पूर्वजन्मका स्मरण है? श्रीसेठजीने ‘हाँ’ में उत्तर दिया। बोले—चाहें तो आप भी अपने पूर्वजन्मकी बातें जान सकते हैं। उन्होंने पूछा—सो कैसे? श्रीसेठजी बोले—‘<span class="char-style-override-5">अपरिग्रहस्थैर्ये जन्मकथन्ता सम्बोध:</span>’ इस योगसूत्रके अनुसार संयम कीजिये। वासनारहित प्रज्ञामें सत्यका आविर्भाव होता है। मैंने कभी ऐसी धारणा की थी तब मुझे पूर्व जन्मकी स्फुरणा हुई थी। पर श्रीसेठजी जन्म-जन्मान्तरकी चर्चापर बल नहीं देते थे। सगुण-निर्गुण परमात्माकी उपासनापर ही बल देते थे। श्रीसेठजी व्यक्ति पूजाके विरोधी थे। उनका कहना था किसी साधु-महात्माको अपनी पूजा नहीं करानी चाहिये। फोटो खिंचवाना, उच्छिष्ट प्रसाद देना, स्त्रियोंसे एकान्तमें मिलना, अपनी प्रशंसा करवाना—वे किसी महात्माके लिये उचित नहीं समझते थे, न वे स्वयं कभी ऐसा करते थे। इस सम्बन्धमें इतने दृढ़ थे कि बड़े-बड़े प्रसिद्ध महात्माओंसे मिल-जुलकर एकान्तमें तथा जनसमूहमें उन्होंने नि:संकोच ऐसा कह दिया कि आपको ऐसा नहीं करना चाहिये। इस चर्चाको लेकर कभी-कभी विवादके प्रसंग भी उपस्थित हो गये, पर वे अपने सिद्धान्तपर अडिग रहे। एक बार श्रीकरपात्रीजी महाराजका वेदान्त-चर्चामें श्रीसेठजीसे मतभेद हो गया। वह मतभेद था—तत्त्वज्ञके आचरणके सम्बन्धमें। श्रीसेठजीका कहना था—तत्त्वज्ञ महात्मा उसको मानना चाहिये जिसका आचरण लोगोंके लिये आदर्श एवं अनुकरणीय हो। उनकी दृढ़ निष्ठा थी कि जो सच्चा ज्ञानी है, उससे शास्त्र-विरुद्ध आचरण हो ही नहीं सकता।</p>
<p class="Text">एक बार हरिद्वारमें कुम्भका मेला था। उसमें गीताप्रेसने भी पुस्तकोंकी दूकान लगायी थी। मेलेमें आग लग जानेसे गीताप्रेसकी दूकान भी जलकर भस्म हो गयी। दूकानका बीमा कराया हुआ था, अत: पूरे रुपये मिल गये। श्रीसेठजीके सामने बात आयी तो उन्होंने पूरा हिसाब देखा और आज्ञा दी कि जो पुस्तकें बिक गयी थीं उनका रुपया बीमा कम्पनीको वापस कर दिया जाय। वैसा ही किया गया। वे कहा करते थे कि ईमानदारी और भगवान् की सेवाकी भावनासे व्यापार किया जाय तो उससे भी मुक्ति हो जाती है।</p>
<p class="Text para-style-override-3">एक दिन मस्तीमें आकर बोले—स्वामीजी! कई लोगोंको कोई न कोई शौक होता है। मेरी रुचिका विषय है—सत्संग, अन्यथा मैं इन सब कामोंमें क्यों पड़ता? इसमें कुछ-न-कुछ खर्च भी करता रहता हूँ और समय भी लगाता हूँ।<span></span></p>


<p class="Page-Break"> </p>
<p class="Content" id="toc_marker-31" xml:lang="en-US">सिद्धान्त</p>
<p class="Text">उच्छिष्ट (जूठा) खिलाना, चरण धुला हुआ जल देना, चरण-धूलि देना, आरती उतरवाना, अपनी पूजा करवाना, फोटो खिंचवाना, फोटो पुजवाना, मरनेके बाद स्मारक बनाना, झूठ-कपट-बेईमानीसे धन कमाना, ऋण लेकर उसे न चुकाना इत्यादिको जयदयालजी गोयन्दका अत्यन्त निन्दित कर्म मानते थे तथा माताओं द्वारा मंचपर बैठकर सत्संग या भजन करवानेका निषेध करते थे। सकाम प्रार्थना करना भी सेठजी उचित नहीं मानते थे। यहाँतक कि दीपावली पूजनके अवसरपर अपने घरोंपर या बहियोंमें जो लोग ‘लक्ष्मी, कुबेरजी सदा सहाय’, ‘लक्ष्मीजी भण्डार भरसी’, ‘शुभ-लाभ’ इत्यादि लिखते हैं सकाम भाव होनेसे उनके समर्थक नहीं थे। वे केवल भगवत्प्रीत्यर्थ बातें ही लिखवाना चाहते थे। जैसे—‘श्रीपरमात्मदेव सर्वत्र विराजमान हैं’, ‘भगवत्कृपा सर्वत्र समान रूपसे है’, इत्यादि।</p>
<p class="Text">उनका कहना था कि वक्ताको अपनेको श्रोताओंका ऋणी मानना चाहिये; क्योंकि श्रोताओंसे वक्ताको विशेष आध्यात्मिक लाभ होता है। जो बात वह कहता है, उसके पालन करनेकी स्वयंपर ज्यादा जिम्मेवारी आती है तथा पहले उसकी बुद्धिमें, फिर मनमें फिर वाणीमें आकर लोगोंके कानोंतक पहुँचती है, कानोंसे पूरी सुनायी दे, न भी दे, फिर मनतक पहुँचे, फिर बुद्धितक पहुँचे। वक्ताके भावोंका कितना थोड़ा अंश श्रोताओंकी बुद्धितक पहुँचता है। अत: वक्ताको हमेशा अपनेको श्रोताओंका ऋणी मानना चाहिये। कैसा अद्भुत भाव था। प्राय: वक्ता श्रोताओंपर अपना उपकार मानते हैं।</p>
<p class="Text">वास्तवमें महात्मा लोग यह नहीं मान सकते कि मेरे शरीर, गुण, प्रभाव आदिसे लोगोंका कल्याण हो जायगा। इस बातको माननेवाला धर्मी वहाँ नहीं रहता, यदि कोई व्यक्ति अपनेमें ऐसी बात मानता है तो वह वास्तवमें महात्मा है ही नहीं। इस सम्बन्धमें कुछ प्रसंग इस प्रकार हैं—</p>
<p class="Text">एक बार बद्रीदासजी गोयन्दकाने जो सेठजीमें श्रद्धा रखते थे उनकी खड़ाऊँको धोकर जल पी लिया। इस बातकी सूचना सेठजीको मिल गयी। सेठजीने उनको कहा कि आपको ऐसा नहीं करना चाहिये। मैं जिस बातको गलत बताता हूँ, करनेका निषेध करता हूँ, वह कभी भी नहीं करनी चाहिये। यदि चोरीसे धन मिलता हो, तब भी चोरी नहीं करनी चाहिये।</p>
<p class="Shlok-Color-2">****</p>
<p class="Text">एक बार वटवृक्षके नीचेसे कुछ लोगोंने सेठजी जहाँ बैठे थे वहाँकी धूल अपने गमछों इत्यादिमें ले ली और चलने लगे। सेठजीको पता चला तो उन्होंने कड़ाईसे कहा—इस प्रकार धूल ले जानेवालोंको नरकमें जाना पड़ेगा। सब डर गये और पूछे कि अब क्या करें? सेठजीने उत्तर दिया—जहाँसे धूल लाये हो, वहीं वापस डाल दो, नरकमें नहीं जाना पड़ेगा।</p>
<p class="Shlok-Color-2">****</p>
<p class="Text">एक दिन हरीरामजी लुहारीवालाने पूछा कि एक व्यक्ति तो साधन करके भगवत्प्राप्ति करता है और एकको महापुरुषके दर्शन, तीर्थसेवन या अन्तसमयमें स्मृति होनेसे प्राप्ति होती है, प्राप्ति होनेके बाद तो सभी समान हैं, फिर साधनकी खटनी जो की, उससे क्या लाभ हुआ? सेठजीने बताया कि जो साधनको खटनी समझता है, वह साधनके तत्त्वको ही नहीं जानता। जिसे साधन द्वारा मुक्ति मिली है उसका जन-जीवनपर जो असर पड़ेगा, यह वैसे ही मुक्ति मिलनेवालेका नहीं पड़ेगा।</p>
<p class="Shlok-Color-2">****</p>
<p class="Text">एक दिन जलपान देते समय एक रसगुल्ला उनकी कटोरीके लगकर पाटेपर गिर गया। परोसनेवालेने कहा कि यह बच्चेको दे देवें तो सेठजीने बहुत जोरसे नाराज होकर सामने खड़े अपने अनुज मोहनलालजी गोयन्दकासे कहा—देख मोहन! यह मेरे साथ दुर्व्यवहार कर रहा है, मुझे तो ऐसे ही लोग बदनाम करते हैं, फिर मैं बोलनेलायक ही नहीं रहूँगा। कोई है यहाँ जो इसे जमीनमें गड्ढ़ा खोदकर नष्ट कर दे।</p>
<p class="Shlok-Color-2">****</p>
<p class="Text">किसी धनी व्यक्तिने कहा कि हमारे यहाँ महात्मा बहुत आते हैं। सेठजी बोले कि पैसा देखकर जो आते हैं, वे महात्मा नहीं होते।</p>
<p class="Shlok-Color-2">****</p>
<p class="Text">एक बार गीताभवनके प्रबन्धक श्रीचिरंजीलालजी अग्रवालका पत्र आया कि अमुक आश्रमके अध्यक्ष अमुकका शरीर शान्त हो गया। उन्हें आश्रममें ही समाधि दे दी गयी एवं पहलेसे बनवाकर रखी हुई उनकी मूर्ति वहीं स्थापित कर दी गयी। सेठजीके मुँहसे निकला-राम राम राम। इस हाड़ मांसके शरीरमें इतनी आसक्ति कि जीतेजी अपनी मूर्ति बनवा ली। ये क्या महात्मा हैं, वे तो महातमा हैं।</p>
<p class="Shlok-Color-2">****</p>
<p class="Text">गीताप्रेसके संस्थापक, संचालक और संरक्षक सेठजी श्रीजयदयालजी गोयन्दकासे एक सज्जनने कहा कि हम आपकी फोटो लेना चाहते हैं तो उन्होंने कहा कि पहले अपनी जूती लाकर मेरे सिरपर बाँध दो, पीछे फोटो ले लो! अपनी पूजा कराना मैं जूता मारनेकी तरह समझता हूँ।</p>
<p class="Shlok-Color-2">****</p>
<p class="Text">एक बार सेठजीने एक सन्तसे पूछा कि आप पुस्तकोंमें अपना चित्र दिया करते हैं, अपने नाम चित्र आदिका प्रचार किया करते हैं तो इससे आपका भला होता है या शिष्योंका भला होता है अथवा संसारका भला होता है? किसका भला होता है? इस प्रश्नका उत्तर उनसे देते नहीं बना। </p>
<p class="Text">यों तो सेठजीको सारी गीता याद थी और उसके एक-एक श्लोक प्रिय थे; परन्तु फिर भी कुछ श्लोक विशेष प्रिय प्रतीत होते थे—जिनमेंसे स्वयं सेठजीका अन्त:जीवन झाँकता था—</p>
<p class="Shlok-Color-2">यो मां पश्यति सर्वत्र सर्वं च मयि पश्यति।</p>
<p class="Shlok-Color-2">तस्याहं न प्रणश्यामि स च मे न प्रणश्यति॥</p>
<p class="TXT-Right">(गीता ६।३०)</p>
<p class="Shlok-Color-2">अनन्याश्चिन्तयन्तो मां ये जना: पर्युपासते।</p>
<p class="Shlok-Color-2">तेषां नित्याभियुक्तानां योगक्षेमं वहाम्यहम्॥</p>
<p class="TXT-Right">(गीता ९।२२)</p>
<p class="Shlok-Color-2">मच्चित्ता मद्गतप्राणा बोधयन्त: परस्परम्।</p>
<p class="Shlok-Color-2">कथयन्तश्च मां नित्यं तुष्यन्ति च रमन्ति च॥</p>
<p class="TXT-Right">(गीता १०।९)</p>
<p class="Shlok-Color-2">कर्मण्यकर्म य: पश्येदकर्मणि च कर्म य:।</p>
<p class="Shlok-Color-2">स बुद्धिमान् मनुष्येषु स युक्त: कृत्स्नकर्मकृत्॥</p>
<p class="TXT-Right">(गीता ४।१८)</p>
<p class="Shlok-Color-2">भक्त्या मामभिजानाति यावान्यश्चास्मि तत्त्वत:।</p>
<p class="Shlok-Color-2">ततो मां तत्त्वतो ज्ञात्वा विशते तदनन्तरम्॥</p>
<p class="TXT-Right">(गीता १८।५५)</p>
<p class="Shlok-Color-2">मन्मना भव मद्भक्तो मद्याजी मां नमस्कुरु।</p>
<p class="Shlok-Color-2">मामेवैष्यसि सत्यं ते प्रतिजाने प्रियोऽसि मे॥</p>
<p class="TXT-Right">(गीता १८।६५)</p>
<p class="Shlok-Color-2">सर्वधर्मान् परित्यज्य मामेकं शरणं व्रज।</p>
<p class="Shlok-Color-2">अहं त्वा सर्वपापेभ्यो मोक्षयिष्यामि मा शुच:॥</p>
<p class="TXT-Right">(गीता १८।६६)</p>
<p class="Text"><span class="char-style-override-5">प्रिय भजन:</span>—यों तो सेठजी कई भजन गाया करते थे; किन्तु निम्न भजन उन्हें विशेष प्रिय था—</p>
<p class="Shlok-Color-2">उड़ जायेगा रे हंस अकेला, दिन दोयका दर्शन-मेला॥टेर॥</p>
<p class="Shlok-Color-2">राजा भी जायेगा, जोगी भी जायेगा, गुरु भी जायेगा चेला॥ १॥</p>
<p class="Shlok-Color-2">माता-पिता भाई-बन्धु भी जायेंगे, और रुपयोंका थैला॥ २॥</p>
<p class="Shlok-Color-2">तन भी जायेगा, मन भी जायेगा, तू क्यों भया है गैला॥ ३॥</p>
<p class="Shlok-Color-2">तू भी जायेगा, तेरा भी जायेगा, यह सब मायाका खेला॥ ४॥</p>
<p class="Shlok-Color-2">कौड़ी रे कौड़ी माया जोड़ी, संग चलेगा न अधेला॥ ५॥</p>
<p class="Shlok-Color-2">साथी रे साथी तेरे पार उतर गये, तू क्यों रहा अकेला॥ ६॥</p>
<p class="Shlok-Color-2">राम-नाम निष्काम रटो नर, बीती जात है बेला॥ ७॥</p>
<p class="Text para-style-override-3">कीर्तनमें उन्हें <span class="char-style-override-5">श्रीमन्नारायण नारायण नारायण</span> का गान विशेष प्रिय था।<span></span></p>


<p class="Page-Break"> </p>
<p class="Content" id="toc_marker-32" xml:lang="en-US">जयदयालजी गोयन्दकाके कुछ आश्वासन</p>
<p class="Text">सेठजी कोई चमत्कार करने या अपनी महत्ता बढ़ानेके लिये भविष्यवाणी इत्यादि कदापि न करते थे, लेकिन सहजतामें उनके मुँहसे कुछ बातें निकल गयीं जो आज भी जीवनमें उतारकर देखी जा सकती हैं—</p>
<p class="Text">किसीने पूछा कि सेठजी मुझे काम, क्रोध आदि काफी सताते हैं मैं क्या करूँ? सेठजी बोले कि जब ऐसा समय हो तो कह दिया करो कि क्या तुमने हमें सूना समझ लिया है? मैं जयदयालका सत्संगी हूँ, फिर वे तुम्हें नहीं सतायेंगे।</p>
<p class="Shlok-Color-2">****</p>
<p class="Text">प्रवचनके दौरान सेठजीके मुँहसे अनायास निकल गया कि गीता-तत्त्वविवेचनी टीकाके प्रारम्भमें नम्र निवेदन है, उसको जो नित्य पढ़ेगा उसका मैं ऋणी रहूँगा और जो उसे जीवनमें ले आयेगा, वह मुझे बेच सकता है, अर्थात् मुझे जब चाहे प्रकट कर सकता है। गीताजीको जो जीवनमें ले आयेगा वह भगवान् को बेच सकता है, यानि उनको जब चाहे प्रकट कर सकता है।</p>
<p class="Shlok-Color-2">****</p>
<p class="Text">सेठजीने एक दिन कहा कि भगवान् कृष्णने लोगोंको ऐरेकी (एरका घास) धारसे तारा, रामजीने सरयूकी धारासे तारा, इसी तरह मैं पुस्तकों और सत्संगसे लोगोंको तारता हूँ। जयदयालजी गोयन्दका तो ब्रह्मलीन हो गये, लेकिन अपना आत्म-कल्याण करनेके लिये उनके द्वारा लिखित तथा उनके प्रवचनोंके आधारपर प्रकाशित पुस्तकें उपलब्ध हैं।</p>
<p class="Shlok-Color-2">****</p>
<p class="Text">नित्य बलिवैश्वदेव करनेपर उनका बड़ा जोर रहता था। वे कहा करते थे कि बलिवैश्वदेव करनेवाला पूरे विश्वको भोजन देता है। वह विश्वम्भरके तुल्य हो जाता है।</p>
<p class="Shlok-Color-2">****</p>
<p class="Text">एक दिन प्रवचनके समय सेठजी बोले कि कोई भी भाई जिसने झूठ, कपट, चोरी करते हुए व्यापार किया है, वह मेरी बात मान कर आगे तीन सालतक सत्यता, ईमानदारीपूर्वक व्यापार करे तो उसको तीन साल पहलेकी अपेक्षा बादके तीन सालमें कोई घाटा नहीं रहेगा, यदि घाटा रहेगा तो उसकी पूर्ति मैं स्वयं करूँगा। जिन लोगोंने ऐसा किया उन्हें काफी लाभ हुआ।</p>
<p class="Shlok-Color-2">****</p>
<p class="Text">परमात्माकी प्राप्तिके लिये हमारे पास रहनेवालोंका हमारेपर ऋण है। वह तीन प्रकारसे उतर सकता है—हमारी सामर्थ्यसे, वह हमारेमें है नहीं या भगवान् भण्डार खोल दें या हमारे पास रहनेवाला हमारे कहे अनुसार चले।</p>
<p class="Text para-style-override-3">ये आश्वासन कैसे हैं इनको तो व्यवहारमें लानेवाला ही समझ सकता है।<span></span></p>


<p class="Page-Break"> </p>
<p class="Content" id="toc_marker-33" xml:lang="en-US">विशिष्ट सहयोगी एवं परिकरवृन्द</p>
<p class="Text">इस महदनुष्ठानमें उन्हें कई साथी मिले; परन्तु तीन ऐसे मिले जो सर्वथा इस अनुष्ठानके अनुरूप ही थे।<span class="char-style-override-5"></span></p>
<p class="Sub-Heading" id="toc_marker-33-1" xml:lang="en-US">श्रीघनश्यामदासजी जालान—</p>
<p class="Text">सबसे विरल साथी, सखा और सचिव; आत्मसमर्पणकी प्रतिमूर्ति; <span class="char-style-override-5">‘सर्वधर्मान् परित्यज्य मामेकं शरणं व्रज’</span> का उदाहरण। समर्पणकी जो सुषमा घनश्यामजीमें देखनेको मिली, वह आजके हिसाबी-किताबी दुनियामें कहाँ मिलती है? वे अपना जवाब आप ही थे—एक, अद्वितीय, अनन्य। </p>
<p class="Text">इनका जन्म वि०सं० १९४८ में हुआ था। इनके पिताका नाम श्रीपृथ्वीराजजी एवं माताका नाम श्रीमती हरदेईबाई था। इनके पूर्वज मूलत: राजस्थानके रतनगढ़ नगरके समीपके निवासी थे। भक्तिके संस्कार इन्हें पैतृक धरोहरके रूपमें मिले। इन्होंने किसी प्रकारकी विद्यालयी शिक्षा प्राप्त नहीं की थी। इनका ज्ञानार्जन सत्संग एवं जीवनके गम्भीर अनुभवों द्वारा हुआ। इनका व्यापार गोरखपुरमें था। हिसाब-किताबकी पटुताके लिये ये व्यापारिक क्षेत्रमें अद्वितीय माने जाते थे। यह निपुणता आगे चलकर गीताप्रेसके लिये एक निधि सिद्ध हुई। इनका विवाह सं० १९६३ में श्रीमती बसन्तीदेवीके साथ हुआ। लगभग बीस वर्षकी आयुमें इनका सम्पर्क चूरूमें श्रीसेठजीसे हुआ। सम्पर्कका श्रीगणेश नाथ-सम्प्रदायके सन्तोंके संग हुआ। धीरे-धीरे यह सम्पर्क घनिष्ठतामें परिणित हो गया। इनके कारण ही गीताप्रेसकी स्थापना गोरखपुरमें हुई। ये गीताप्रेसका कार्य पूर्णनिष्ठाके साथ सँभालते थे। अमुक पुस्तकमें कितना कागज, कितना डोरा, कितना पारिश्रमिक लगता है—इसका सही हिसाब ये रखते थे। कागजका स्टॉक, पुस्तकोंका तथा ‘कल्याण’ के विशेषांकका स्टॉक आदि बातें इनकी जबानपर रहती थीं। पुस्तकोंके कम मूल्यमें उपलब्ध करानेमें इनका योगदान अनुपम था।</p>
<p class="Text">गोयन्दकाजीमें उन्होंने अपना <span class="char-style-override-5">‘गतिर्भर्ता प्रभु: साक्षी निवास: शरणं सुहृत्’</span> सब कुछ पा लिया। सोते-जागते <span class="char-style-override-5">‘पितेव पुत्रस्य सखेव सख्यु: प्रिय: प्रियाया:’</span> सेठजीने उन्हें ‘अपना’ लिया। गोयन्दकाजीकी सारी कर्मशक्ति घनश्यामजीमें स्वत: स्फूर्त हुई अपनी पूरी सजगता और तेजस्विताके साथ। उन्होंने अपने तन-मन-धनको कभी भी अपना नहीं माना, सब कुछ <span class="char-style-override-5">‘त्वदीयं वस्तु गोविन्द तुभ्यमेव समर्पये’</span>। समर्पणकी मनोहारी मूर्ति। गीताप्रेसके इतिहासमें ही क्यों, गोयन्दकाजीकी समस्त प्रवृत्तियों एवं अनुष्ठानों तथा संकल्पोंको रूपायित करनेमें घनश्यामदासजीका नाम स्वर्णाक्षरोंमें लिखा मिलेगा। आत्मनिवेदनका सौन्दर्य एवं आनन्द क्या है, कैसा होता है कोई श्रीघनश्यामजीसे जाने।</p>
<p class="Text">प्रेसके कर्मचारियोंके शुभचिन्तक होनेके कारण ही ये सेवाके कार्योंको भी रुचिपूर्वक सँभालते थे। ऐसा लगता था कि श्रीसेठजीकी कर्मशक्ति इनमें तेजस्विताके साथ स्फूर्त हुई थी। अखिल भारतीय तीर्थयात्रामें १०४ डिग्री ज्वर, खाँसी आदि होते हुए अस्वस्थ एवं जीर्ण शरीरसे श्रीसेठजीके अनुष्ठानको निष्ठाके साथ सम्पन्न किया। पिछले वर्षोंमें ये प्राय: श्रीसेठजीके साथ ही अधिकांश समय बिताते थे। अस्वस्थ रहते हुए भी यथासम्भव श्रीसेठजीके कार्योंमें सहयोग देते रहे। और क्या आश्चर्य कि ऋषीकेश स्वर्गाश्रमके गीताभवनमें घनश्यामजीने गंगातटपर गोयन्दकाजीकी गोदमें ही ज्येष्ठ शुक्ल ६, संवत् २०१५ को अपना शरीर छोड़ा। ऐ मरण! तेरा कितना अनुपम पावन शृंगार उस दिन हुआ था। जिस मृत्युपर मनुष्योंकी कौन कहे देवता भी तरसते होंगे, ईर्ष्या करते होंगे। उनकी मृत्युके समय कई लोगोंने सामने पहाड़ीपर आतिशबाजी जैसा बिजलीका प्रकाश एवं नगाड़ोंके बजनेके स्वरका अनुभव किया।</p>
<p class="Text">एक बार सेठजी कई लोगोंके बीच बैठकर चर्चा कर रहे थे कि उनका शरीर शान्त होनेके बाद कौन क्या-क्या काम करेगा। घनश्यामदासजीका नम्बर आनेपर उन्होंने कहा कि जिसे रहना हो वह सोचे। मुझे तो आपके बाद रहना ही नहीं है।</p>
<p class="Text">घनश्यामजी प्रेसके कर्मचारियोंके सच्चे शुभचिन्तक थे। उनके अभावमें वे अपनेको अनाथ मानने लगे। गोयन्दकाजी अनायास किसीको खोजना या पुकारना होता तो ‘घणसाम’ को पुकार बैठते। बादमें होश आता कि उनका घणसाम तो ‘घनश्याम’ में सदाके लिये जा मिला है। घनश्यामजीके जानेके बाद सेठजीका जैसे परम अन्तरंग अनन्य सखा-सचिव-सेवक चला गया। उस अभावकी पूर्ति कोई न कर सका। </p>
<p class="Text">श्रीघनश्यामदासजीकी साहित्य प्रचार निष्ठाके सम्बन्धमें एक प्रसंग इस प्रकार है—गीताप्रेसकी वाराणसी शाखाके व्यवस्थापकने बताया कि मैं दो रुपये नित्यपर घूम-घूमकर पुस्तक बेचनेके लिये व्यक्ति नियुक्त करता हूँ; किन्तु वह दिनभरमें कभी एक रुपया, कभी डेढ़ रुपया, कभी दो-ढाई रुपयेकी पुस्तक बेच पाता है; यह खर्च पोसाता नहीं है। श्रीघनश्यामदासजीने कहा—तुम दो रुपये मजदूरीपर दस व्यक्ति नियुक्त करो, यदि वे आधे पैसेकी एक-एक गजलगीता बेचकर आयें तो भी हमारे यह खर्च पोसायेगा; क्योंकि दस घरोंमें भगवद्भावकी पुस्तक तो पहुँची।</p>
<p class="Text">एक बार सेठजीके गोरखपुरसे जाते समय रामदासजीकी माँने कहा कि ये तो बराबर आपके साथ ही रहते हैं, हमारे पास तो रहते ही नहीं। सेठजीने उन्हें वहीं रुकनेके लिये कह दिया। बादमें घनश्यामजीके इतनी व्याकुलता बढ़ी कि आँसू रुकते ही नहीं थे। जब यह बात पू० सेठजीको मालूम हुई तो तुरन्त तार देकर बुला लिया।</p>
<p class="Text">एक बार पू० सेठजीने एक चित्र द्रौपदी बाईको दिखाया और पूछा तुम्हें यह चित्र पसंद है क्या? द्रौपदी बाईने कहा हाँ। सेठजीने साथ वाले व्यक्तिको कहा कि प्रेससे ऐसा एक चित्र ला देना। उसने कहा कि ऐसा एक चित्र यहाँ घनश्याम बाबूके मकानमें टँगा हुआ है। पू० सेठजीने कहा घनश्यामसे पूछ आओ कि यह चित्र मैं द्रौपदीको दे सकता हूँ क्या? घनश्यामजीसे पूछनेपर वे अपना सिर कूटने लगे कि पू० सेठजीने ऐसा कैसे पूछा, वे मुझे अपना नहीं समझते। पूछनेवालेने जाकर सेठजीको यह स्थिति बतलायी। तब सेठजीने जाकर उन्हें सन्तुष्ट किया।</p>
<p class="Text">घनश्यामदासजीसे श्रीसेठजीने कहा सेवारामजी महाराजके पाससे कोई आये और कहे कि उनकी आपपर बड़ी कृपा है तो आपके कितनी प्रसन्नता हो; क्योंकि वे सन्त हैं। ऐंयाँ ही म थान कहूँ हूँ थारपर भगवान् की विशेष कृपा है, थे म्हारपर विश्वास करक या बात मान ल्यो।</p>


<p class="Page-Break"> </p>
<p class="Sub-Heading" id="toc_marker-33-2" xml:lang="en-US">श्रीहनुमानप्रसादजी पोद्दार (भाईजी)—</p>
<p class="Text">सेठजीकी कर्मशक्तिकी धारा घनश्यामजीमें जैसे उतरी थी, वैसे ही उनकी भावशक्तिकी धारा श्रीभाईजीमें उतरी। उनसे भक्तिकी एक मधुर प्रखर धारा बह निकली। श्रीभाईजीने हरिनामका रस, लीलाका रस बरसाना शुरू किया और हजारों नहीं, लाखों-लाखों व्यक्तियोंको प्रत्यक्ष एवं परोक्षरूपमें इस भावराज्यमें प्रवेश कराया।</p>
<p class="Text">आरम्भमें कहते हैं, श्रीभाईजीने श्रीगोयन्दकाजीको ही सम्बोधित कर यह भजन बनाया था—</p>
<p class="Shlok-Color-2">जयति देव, जयति देव, जय दयालु देवा।</p>
<p class="Shlok-Color-2">परम गुरु, परम पूज्य, परम देव देवा॥</p>
<p class="Shlok-Color-2">सब बिधि तव चरन-सरन आइ पर्यो दासा।</p>
<p class="Shlok-Color-2">दीन, हीन-मति-मलीन, तदपि सरन आसा॥</p>
<p class="Shlok-Color-2">पातक अपार किंतु दयाको भिखारी।</p>
<p class="Shlok-Color-2">दुखित जानि राखु सरन पाप-पुंजहारी॥</p>
<p class="Shlok-Color-2">अबलौंके सकल दोष क्षमा करहु स्वामी।</p>
<p class="Shlok-Color-2">ऐसो करु, जातें पुनि हौं, न कुपथगामी॥</p>
<p class="Shlok-Color-2">पात्र हौं, कुपात्र हौं, भले अनधिकारी।</p>
<p class="Shlok-Color-2">तदपि हौं तुम्हारो, अब लेहु मोहि उबारी॥</p>
<p class="Shlok-Color-2">लोग कहत तुम्हरो सब, मनहु कहत सोई।</p>
<p class="Shlok-Color-2">करिय सत्य सोइ नाथ!, भव-भ्रम सब खोई॥</p>
<p class="Shlok-Color-2">मोरि ओर जनि निहारि, देखिय निज तनही।</p>
<p class="Shlok-Color-2">हठ करि मोहि राखिय हरि! संतत तल पनही॥</p>
<p class="Shlok-Color-2">कहौं कहा बार-बार, जानहु सब भेवा।</p>
<p class="Shlok-Color-2">जयति, जयति, जय दयालु, जय दयालु देवा॥</p>
<p class="Shlok-Color-2">परम गुरु, परम पूज्य, परम देव देवा॥</p>
<p class="Text">भाईजीने सेठजीके प्रति महापुरुष वन्दन शीर्षकसे एक पद और तैयार किया जो बड़ा ही भावपूर्ण है—</p>
<p class="Shlok-Color-2">सर्व-शिरोमणि विश्व-सभाके, आत्मोपम विश्वम्भरके।</p>
<p class="Shlok-Color-2">विजयी नायक जग-नायकके, सच्चे सुहृद चराचरके॥</p>
<p class="Shlok-Color-2">सुखद सुधा-निधि साधु कुमुदके, भास्कर भक्त-कमल-वनके।</p>
<p class="Shlok-Color-2">आश्रय दीनोंके, प्रकाश पथिकोंके, अवलम्बन जनके॥</p>
<p class="Shlok-Color-2">लोभी जग-हितके, त्यागी सब जगके, भोगी भूमाके।</p>
<p class="Shlok-Color-2">मोही निर्मोहीके, प्यारे जीवन बोधमयी माँके॥</p>
<p class="Shlok-Color-2">तत्पर परम हरण पर-दु:खके, तत्परता-विहीन तनके।</p>
<p class="Shlok-Color-2">चतुर खिलाड़ी जग-नाटकके, चिन्तामणि साधक-जनके॥</p>
<p class="Shlok-Color-2">सफल मार्ग-दर्शक पथ-भ्रष्टोंके, आधार अभागोंके।</p>
<p class="Shlok-Color-2">विमल विधायक प्रेम-भक्तिके, उच्च भावके, त्यागोंके॥</p>
<p class="Shlok-Color-2">परम प्रचारक प्रभु-वाणीके, ज्ञाता गहरे भावोंके।</p>
<p class="Shlok-Color-2">वक्ता, व्याख्याता, विशुद्ध, उच्छेदक सर्व कुभावोंके॥</p>
<p class="Shlok-Color-2">पथदर्शक निष्काम-कर्मके, चालक अचल सांख्यपथके।</p>
<p class="Shlok-Color-2">पालक सत्य अहिंसा व्रतके, घालक नित अपूत पथके॥</p>
<p class="Shlok-Color-2">नासक त्रिविध तापके, पोषक तपके, तारक भक्तोंके।</p>
<p class="Shlok-Color-2">हारक पापोंके, संजीवन-भेषज विषयासक्तोंके॥</p>
<p class="Shlok-Color-2">पावनकर्ता पतितोंके, पृथ्वीके, प्रेत, पितृ-गणके।</p>
<p class="Shlok-Color-2">भूषण भूमण्डलके, दूषण राग-द्वेष रणांगणके॥</p>
<p class="Shlok-Color-2">रक्षक अतिदृढ़ सत्य-धर्मके, भक्षक भव-जंजालोंके।</p>
<p class="Shlok-Color-2">तक्षक भोग-रोग धन-मदके, व्यापारी सत-लालोंके॥</p>
<p class="Shlok-Color-2">दक्ष दुभाषी जन,जन-धनके, मुखिया राम-दलालोंके।</p>
<p class="Shlok-Color-2">छिपे हुए अज्ञात लोक-निधि, मालिक असली मालोंके॥</p>
<p class="Shlok-Color-2">चूड़ामणि दैवी गुण-गणके, परमादर्श महानोंके।</p>
<p class="Shlok-Color-2">महिमा-वर्णनमें असक्त तव, विद्या-बल विद्वानोंके॥</p>
<p class="Text">भाईजीको सेठजीने जैसीडीहमें विष्णु भगवान् के दर्शन करवाये थे। इस पदमें उसकी ओर संकेत लगता है—</p>
<p class="Shlok-Color-2">परम गुरु राममिलावनहार।</p>
<p class="Shlok-Color-2">अति उदार मंजुल मंगलमय अभिमत-फलदातार॥</p>
<p class="Shlok-Color-2">टूटी फूटी नाव पड़ी मम भीषण भव नद धार।</p>
<p class="Shlok-Color-2">जयति जयति जयदेव दयानिधि बेगि उतारो पार॥</p>


<p class="Page-Break"> </p>
<p class="Sub-Heading" id="toc_marker-33-3" xml:lang="en-US">भाईजी श्रीहनुमानप्रसादजी पोद्दारके शब्दोंमें</p>
<p class="Text">यों तो मेरे जीवनपर उपनिषदोंका, श्रीमद्भागवतका तथा वैष्णवग्रन्थोंका बड़ा प्रभाव है; महान् आचार्य श्रीशंकराचार्य तथा भगवान् श्रीचैतन्यदेवसे मुझे सर्वाधिक लाभ प्राप्त हुआ है। पर यदि सत्य कहा जाय तो मेरे जीवनपर बहुत बड़ा प्रभाव श्रद्धेय पूज्य श्रीजयदयालजी गोयन्दकाका है। मेरे जीवनको बहकने न देने तथा एक ही अध्यात्मपथपर सुरक्षित रखनेका सारा श्रेय उन्हींकी कृपाको है। मैंने कई बार गीताप्रेस और कल्याणके कामको छोड़कर भागना चाहा, पर उनकी प्रबल कृपाशक्तिने भागने नहीं दिया। उनसे मुझे जो कुछ मिला, उसकी कहीं तुलना नहीं हो सकती। उनको मेरे पास भगवान् ने ही भेजा है। यद्यपि सम्बन्धमें वे मेरे मौसेरे भाई होते थे, तथापि दूर-दूर रहनेसे मिलनेका काम नहीं पड़ा था। मेरे नानाजी और उनके नानाजी बहुत निकटके भाई थे। लगभग सन् १९१० की बात है, कलकत्तेमें पारख कोठीमें हमलोगोंकी कपड़ेकी दुकान थी। हमारी दुकानके सामने श्रीशिवदत्तरायजीकी दुकान थी, उनके यहाँ श्रीसेठजी आया करते थे। मेरे पिताजी वहाँ जाया करते थे। फिर पिताजीके साथ हमारी दुकानपर वे स्वयं आने लगे और उन्होंने मुझे अपनी ओर खींचा। मेरी भी उनकी ओर रुचि बढ़ी। उन दिनों जब-जब वे कलकत्ता आते तो गणेशदास किशनचन्द नामकी फर्म थी, उनके यहाँ हनुमानबक्सजी गोयन्दका मुनीम थे—उनकी गद्दीमें वे ठहरा करते। उनके चाचा आदि, शायद जोखीरामजी नाम था (पूरा याद नहीं) वे तुलापट्टीमें रहते थे, दलाली करते थे—उन्हींके यहाँ भोजन किया करते थे। मैंने फिर ज्वालाप्रसादजी कानोड़ियासे कहा कि आप भी जाया करें। ज्वालाप्रसादजी भी जाने लगे, वे भी हमारे सत्संगियोंमें प्रधान हुए। और भी मैंने दो-चार व्यक्तियोंसे कहा, वे भी जाने लगे।</p>
<p class="Text">कुछ समय बाद राजनैतिक गतिविधियोंके कारण हम लोग गिरफ्तार हो गये। हमारेपर केस तो चला नहीं, केसके लिये पुलिसको प्रमाण नहीं मिले। डिफेंस ऑफ इंडिया एक्टके अन्तर्गत हमलोगोंको नजरबंदीमें रखा गया। हमलोगोंसे पूछा गया—कौन कहाँ रहेगा? सेठजीके सम्पर्कके कारण मैंने कह दिया—बाँकुड़ा।</p>


<p class="Page-Break"> </p>
<p class="Sub-Heading" id="toc_marker-33-4" xml:lang="en-US">शिमलापालमें नजरबंदी एवं साधना<span class="char-style-override-11"></span></p>
<p class="Text">२७ अगस्त, सन् १९१६ को मुझे बंगाल गवर्नमेंटके सेक्रेटरी श्रीकमिंग महोदयका एक आर्डर मिला जिसमें मुझे बाँकुड़ा जाकर बाँकुड़ा जिलेमें शिमलापाल नामक स्थानमें रहनेका आदेश था और उस आर्डरमें कहा गया था कि डी.आई.जी महोदयके बताये हुए समयपर तुम बाँकुड़ाके पुलिस सुपरिटेडेंटसे मिलो और वे बाँकुड़ासे चौबीस मील दूर एक छोटा-सा गाँव शिमलापालमें जब जहाँ रहनेको कहें, रहो। आर्डर देकर मुझको छोड़ दिया गया और मैं घर पर आ गया और उसी रातको घरसे चलकर बाँकुड़ा पहुँचा और श्रीजयदयालजी गोयन्दकाके पास ठहरा। दूसरे दिन २८ ता. को पुलिस सुपरिटेडेंटसे मिला। उन्होंने मुझे शिमलापालमें जाकर अमुक मकानमें रहनेका आदेश दिया।</p>
<p class="Text">अब तो वहाँ बाँकुड़ासे बस जाती है पर उस समय तो बैलगाड़ीसे जाना पड़ता था। दो स्थानोंपर छोटी-छोटी नदियाँ पार करनी पड़ती थी। अब तो नदियोंपर भी पुल बन गये हैं। रातको नौ बजे बाँकुड़ासे रवाना हुआ तो दूसरे दिन बारह बजे पहुँचा। वहाँके पुलिस अधिकारीके बताये हुए छोटे-से झोपड़ेमें जिसको उन्होंने पहलेसे तैयार कर रखा था, रहने लगा। वहाँ मैं लगभग पौने दो सालतक रहा। सरकार अस्सी रुपये महीना खर्चके लिये देती थी। तीस रुपये मुझको और पचास रुपये कलकत्ताके मेरे घरवालोंको। उस समय बहुत सस्ती चीजें थीं, इसलिये तीस रुपया मेरे लिये बडे़ ठाट-बाटसे रहने योग्य थे। तीस रुपयेमें उस समय मैं राजाकी तरह रहता था। मैं अकेला कितना खाता, तो बाकी जो पैसा बचता वह वहाँ गरीबोंमें बाँट देता। इतना ही नहीं, शिमलापालमें गेहूँ, आटा, मूँगकी दाल नहीं मिलती थी। चावल आदि तो मिलते थे—चावल डेढ़ रुपयेका एक मन और बढ़िया चावल उस समय तीन रुपयेका एक मन मिलता, दूध दो पैसेका सेर, घी एक रुपयेका पौने दो सेर मिलता। एक पैसेका चावल कई दिनतक चलता। मेरे लिये गेहूँका आटा, दाल, देशी चीनी, अचार, पापड़ आदि ये घरकी चीजें श्रीजयदयालजी गोयन्दका और श्रीशिवबक्सजी बाजोरिया बराबर बैलगाड़ीमें भेजते रहते। बिना किसी डर या संकोचके पौने दो सालतक भेजते रहे।</p>
<p class="Text">मेरे गिरफ्तार होनेके बाद कलकत्तामें मेरे घरपर कोई पुरुष नहीं था। केवल मेरी बूढ़ी दादी, मेरी माँ, पत्नी और दो छोटी बहिनें थी। पैसा पासमें नहीं। दादीजीने सब सँभाला, एक पैसा किसीसे लिया नहीं। घरवाले, परिचयवाले, मित्र-दोस्त सब अलग हो गये—किसीने घरवालोंसे सम्पर्क नहीं रखा। समाजके अच्छे-अच्छे लोग जिनसे मेरा सम्पर्क था, उन लोगोंने घरवालोंसे मिलना बंद कर दिया। उन लोगोंने चुपकेसे दादीजीको कहला दिया कि हमारे पास कोई तुम्हारा आदमी न आवे। इसका यह अर्थ नहीं है कि परिवारवालोंके मनमें द्वेष आ गया था। प्रेम था, पर भय इतना था कि इनसे सम्पर्क रखनेमें हमारेपर विपत्ति न आ जाय। यहाँतक भय था कि हमारी ‘साहित्य-संवर्द्धिनी समिति’ थी, उसने गीता प्रकाशित की थी। गीताके मुख-पृष्ठपर हमलोगोंने भारत माताका चित्र छापा था जिसके एक हाथमें गीता थी, दूसरे हाथमें तलवार। हमारी उस समितिके मन्त्री नारायणदासजी बाजोरिया थे। इतना भय हुआ कि उनके चाचाजी श्रीरामलालजीने वह गीता जला दी, क्योंकि उसके ऊपर वैसा चित्र था। श्रीजयदयालजी गोयन्दका जब-जब बाँकुड़ासे कलकत्ता आते, तब मेरी दादीसे अवश्य मिलते। </p>


<p class="Page-Break"> </p>
<p class="Sub-Heading" id="toc_marker-33-5" xml:lang="en-US">संतप्रवर पूज्य सेठजीकी आज्ञा मानकर बम्बईमें सत्संगकी शुरुआत</p>
<p class="Text">बम्बई जानेके बाद पूज्य सेठजी (जयदयालजी गोयन्दका) से सम्पर्क और बढ़ा। दो-तीन बार उनको बम्बई बुलाया था। पूज्य सेठजी जब पधारे तो कई दिन सत्संगका लाभ मिला।</p>
<p class="Text">लौटते समय वे बोले—यहाँ भी सत्संग चालू रखना चाहिये। प्रश्न आया कि हमेशा कौन बोलेगा? सेठजीने कहा—तुम बोला करो। उस समय मुझे बोलना नहीं आता था। लिखनेका तो कुछ अभ्यास था, पर बोलनेका अभ्यास नहीं था। मेरी हिम्मत बोलनेकी नहीं थी। उनकी आज्ञा मानकर थोड़ा बोलनेके लिये खड़ा हुआ तो पैर काँपने लगे, पसीना आ गया। कुछ दिन बोलनेके बाद कोई दिक्कत नहीं हुई, खूब बोलने लगा—फिर बहुत लोग आने लगे। वहाँ बोलनेसे एक लाभ हुआ। जो बोलता है, वह यदि सचमुच मनसे बोलता है तो बोलनेवालेपर जिम्मेदारी आती है। वह कहता है सत्य बोलो और यदि वह असत्य बोलता है, तो आत्मा उसे कचोटती है तुम किस मुँहसे कहते हो कि सत्य बोलना चाहिये। सत्संगमें बात वही कहनी पड़ती है जो अच्छी हो और अच्छी बात जो कहता है, उसके पल्ले पड़ती है। इस तरह मुझे वहाँ बोलनेसे लाभ होता चला गया। कमजोरियाँ तो अपनेमें बहुत हैं, पर लाभ होता गया। वहाँ सत्संग भवन बना।</p>
<p class="Text">आध्यात्मिक जगत् में इस प्रकारके महान् पुरुष बहुत ही थोड़े हैं। देवर्षि नारदने कहा है—</p>
<p class="Shlok-Color-2"><span class="char-style-override-12">महत्सङ्गस्तु दुर्लभोऽगम्योऽमोघश्च</span></p>
<p class="Text">महापुरुषोंका सङ्ग दुर्लभ, अगम्य और अमोघ है। सच्चे सत्पुरुष सहजमें नहीं मिलते, मिलनेपर पहचाने नहीं जाते तथापि इनका सङ्ग कभी व्यर्थ नहीं जाता। इसी कथनके अनुसार मेरी यह धारणा है कि लोगोंने इन्हें भलीभाँति समझा या पहचाना नहीं है। वास्तवमें पहचानना है भी कठिन, एक सीधे सादे साधारण बोलचालमें अनपढ़से प्रतीत होनेवाले और गृहस्थमें रहकर व्यापारी-जीवन व्यतीत करनेवालेको इस रूपमें पहचानना भी कठिन है। मैंने देखा है जब अपनेको पढ़े-लिखे समझनेवाले लोग पहले-पहल इनसे मिलते हैं या इनका कोई प्रवचन सुनते हैं तो आरम्भमें इनकी हिन्दी भाषा देखकर प्राय: समझ लेते हैं कि यहाँ क्या रक्खा है। कहीं-कहीं तो लोग ऊबकर उठ भी जाते हैं। परन्तु जो धैर्य धारणकर कुछ समयतक बैठे रहते हैं, उन्हें इनका तात्त्विक विवेचन सुनकर चकित होना पड़ता है। मुझे एक ऐसे सत्पुरुषके सङ्गका और उनके लेखोंके सम्पादनका सुअवसर प्राप्त हुआ, इसे मैं अपने लिये बहुत ही सौभाग्य समझता हूँ।</p>


<p class="Page-Break"> </p>
<p class="Sub-Heading" id="toc_marker-33-6" xml:lang="en-US">श्रीसेठजी द्वारा ऋषिकेशमें सत्संग<span class="char-style-override-11"></span></p>
<p class="Text">बहुत पुरानी बात मुझे याद आती है, जब गीताभवन नहीं बना था। स्वर्गाश्रम हमलोग आते भी नहीं थे। ऋषिकेशमें कालीकमलीवालेकी धर्मशालामें ठहरा करते थे। वहीं सत्संग होता था। एक बात अवश्य थी, उस समय जो लोग सत्संगमें आते थे प्राय: विशुद्ध सत्संगके लिये ही आते थे और सत्संगकी ही चर्चा होती थी। पूज्य श्रीसेठजीका यह महान् कार्य था। उनके द्वारा कितना कार्य हुआ यह चाहे इतिहासके पन्नोंमें न लिखा जाये पर भगवान् के यहाँ लिखा हुआ है ही। उनके द्वारा कितनोंको कितनी, कैसी प्रेरणा मिली, यह जिनको मिली, वे ही जानते हैं।</p>
<p class="Sub-Heading" id="toc_marker-33-7" xml:lang="en-US">प्रपञ्चसे उपरामता: बम्बई छोड़नेका निश्चय</p>
<p class="Text">बम्बई लगभग नौ वर्ष रहा। सन् १९२७ में मेरी इच्छा ऐसी हुई कि कारबार छोड़ दूँ, समाज छोड़ दूँ, राजनीति छोड़ दूँ और गंगाजीके तटपर कहीं एकान्तमें रहूँ। मैंने पूज्य श्रीसेठजीको लिखा। इसके पहले ‘कल्याण’ बम्बईसे एक सालसे अधिक निकल चुका था। सेठजीने उत्तर दिया—‘कल्याण’ बन्द नहीं करना है। तुम गोरखपुर जाओ। गोरखपुरमें गीताप्रेसकी स्थापना कुछ समय पूर्व हो चुकी थी। सेठजीने कहा कि दो-तीन महीने गोरखपुर रह जाना, लादूरामजीको काम सँभला देना। फिर जहाँ तुम्हारी इच्छा हो चले जाना।</p>
<p class="Shlok-Color-2">* * * *</p>


<p class="Page-Break"> </p>
<p class="Sub-Heading" id="toc_marker-33-9" xml:lang="en-US">भगवद्दर्शनकी उत्कंठा</p>
<p class="Text">गोरखपुर आनेके बाद सारा कार्य सुचारू रूपसे करते हुए हृदयमें भगवद्दर्शनकी लालसा प्रतिपल तीव्र होती जा रही थी। अन्य कुछ भी सुहाता नहीं था। तीव्र उत्कंठासे भरे हृदयके भाव एक पदके रूपमें प्रकट हुए। वही मारवाड़ी बोलीका पद नीचे उद्‍धृत किया जा रहा है—</p>
<p class="Shlok-Color-2">अब तो कुछ भी नहीं सुहावे, एक तूँहीं मन भावे है।</p>
<p class="Shlok-Color-2">तनै मिलणनै आज मेरो, हिवड़ो उझल्यौ आवै है॥</p>
<p class="Shlok-Color-2">तडफ रह्यौ ज्यूँ मछली जल बिन, अब तूँ क्यों तरसावै है।</p>
<p class="Shlok-Color-2">दरस दिखाणेमें देरी कर क्यूँ, अब ओर सतावे है॥</p>
<p class="Shlok-Color-2">पण, जो इसी बातमें तेरो, चित राजी हो तो होवै।</p>
<p class="Shlok-Color-2">तो कोई भी आँट नहीं, मने चाहे जितणो दुख होवै॥</p>
<p class="Shlok-Color-2">तेरे सुखमें सुखिया हूँ मैं, तेरे लिये प्राण रोवे।</p>
<p class="Shlok-Color-2">मेरी खातर प्रियतम! अपणे सुखमें मत काँटा बोवै॥</p>
<p class="Shlok-Color-2">पण या निश्चे समझ, तनें मिलणेकी खातर मेरा प्राण।</p>
<p class="Shlok-Color-2">छिण-छिणमें ब्याकुल होवे हैं, दरसणकी है भारी टाण॥</p>
<p class="Shlok-Color-2">बाँध तुड़ाकर भाग्या चावै, माने नहीं किसीका काण।</p>
<p class="Shlok-Color-2">आठों पहर उड्या-सा डोले, पलक-पलककी समझे हाण॥</p>
<p class="Shlok-Color-2">पण प्यारा! तेरी राजीमें है नित राजी मेरो मन।</p>
<p class="Shlok-Color-2">प्राणाधिक, दोनूँ लोकाँको, तूँ ही मेरो जीवन-धन॥</p>
<p class="Shlok-Color-2">नहीं मिले तो तेरी मरजी, पण तन-मन तेरे अरपन।</p>
<p class="Shlok-Color-2">लोक-बेद है तूँ ही मेरौ, तूँ ही मेरो परम रतन॥</p>
<p class="Shlok-Color-2">चातककी ज्यूँ सदा उड़ीकूँ, कदे नहीं मुँहने मोडूँ।</p>
<p class="Shlok-Color-2">दुख देवे, मारे, तड़पावे, तो भी नेह नहीं तोडूँ॥</p>
<p class="Shlok-Color-2">तरसा-तरसाकर जी लेवे, तो भी तनैं नहीं छोडूँ।</p>
<p class="Shlok-Color-2">झाँकूँ नहीं दूसरी कानी, तेरेमें ही जी जोडूँ॥</p>
<p class="TXT-Right">(पद रत्नाकर पद सं० ४१८)</p>


<p class="Page-Break"> </p>
<p class="Sub-Heading" id="toc_marker-33-10" xml:lang="en-US">जसीडीहमें भगवान् विष्णुके साक्षात् दर्शन</p>
<p class="Text">भाईजीको सर्वप्रथम भगवान् विष्णुके साक्षात्  दर्शन जसीडीह (बिहार) में पूज्य श्रीसेठजीके समक्ष १५-२० महानुभावोंकी उपस्थितिमें आश्विन कृष्ण ६, शुक्रवार, वि०सं० १९८४ (१६ सितम्बर १९२७) को हुए थे। इसका संकेत उसके पश्चात् की पद रचना और पत्रसे मिलता है—</p>
<p class="Shlok-Color-2">जन्म-जन्मसे लगी हुई थी जिनके दर्शनकी आशा।</p>
<p class="Shlok-Color-2">रूप-सुधा-वारिधि-अवगाहन की जिसके थी अभिलाषा॥</p>
<p class="Shlok-Color-2">जिसने अपने मिलनेकी व्याकुलता भर दी थी मनमें।</p>
<p class="Shlok-Color-2">विरहानल था धधक उठा, जिससे उसके सारे तनमें॥</p>
<p class="Shlok-Color-2">यह साधन-विहीन था, कारण किंतु एक बलवान अपार।</p>
<p class="Shlok-Color-2">निश्चित ब्रह्मरूप गुरुवर की, थी अनुकम्पा पारावार॥</p>
<p class="Shlok-Color-2">उनकी प्रेम-रज्जुसे हरि को बँधना पड़ा स्वयं तत्काल।</p>
<p class="Shlok-Color-2">रखनी पड़ी अभय करने को, नतमस्तकपर भुजा विशाल॥</p>
<p class="Shlok-Color-2">कोमल कर-स्पर्शसे जन को निर्भय नित्य पड़ा करना।</p>
<p class="Shlok-Color-2">चरण स्पर्श, अभय वाणी, मधुर प्रसादसे दुख हरना॥</p>
<p class="Shlok-Color-2">भाग्यवती जिन आँखोंने वह देखी रूप-छटा अनुपम।</p>
<p class="Shlok-Color-2">तृप्त हो गयीं, नहीं बता सकती हैं, वर्णनमें अक्षम॥</p>
<p class="Shlok-Color-2">रुकी लेखनी, बंद हो गयी, चलता नहीं हाथ आगे।</p>
<p class="Shlok-Color-2">क्षमा कीजिये प्रेमी पाठक, सरल पाठिके सद्भागे॥</p>
<p class="TXT-Right">(पद रत्नाकर पद सं० ८५८)</p>
<p class="Text">जसीडीहसे गोरखपुर आनेके पश्चात् भाईजी द्वारा श्रीसेठजीको लिखा पत्र—</p>
<p class="Text">परम पूज्यवर,</p>
<p class="Text">हृदयसे प्रणाम। जसीडीहकी अभूतपूर्व घटनाके सम्बन्धमें हमलोगोंके पहुँचनेसे पहले ही कलकत्तेसे समाचार आ गये थे। यहाँके लोगोंने उक्त घटना जाननेके लिये बड़ी उत्सुकता दिखलायी। कल प्रात:काल तो विशेष कुछ-न-कुछ कहकर केवल साधनापर जोर दिया गया। रातको संकोच रहनेपर भी विवश होकर कितनी बातें कहनी ही पड़ीं। कलकत्तेमें बड़ा आन्दोलन हो गया दीखता है। सुननेमें आया है कि वहाँ श्रीहीरालालजीने भवनमें व्याख्यान देते हुए इस बातको कह दिया है।</p>
<p class="Text">भगवान् जैसा कुछ करना, करवाना चाहते हैं, वही सर्वथा न्याय-संगत है।</p>
<p class="Text">यहाँ लोगोंने कहा कि हमें भी दर्शन होने चाहिये। इसपर उनसे कहा गया कि जिनके बल और प्रतापसे दर्शन हुए हैं, उनसे ही आपलोग भी दर्शनके लिये प्रार्थना कर सकते हैं।</p>
<p class="Text">शेषमें उनसे कहा गया कि आपलोग जसीडीहकी आज्ञानुसार साधना करनेके लिये तैयार हों तो वहाँ लिखकर साधनाका क्रम पूछा जा सकता है, परन्तु आपलोगोंको कड़े-से-कड़े साधनके लिये तैयार रहना चाहिये। जो साधन वे बता दें, वही करना पड़ेगा। ऐसी धारणा कर लेनी चाहिये। इस बातको लोगोंने प्राय: स्वीकार किया। स्त्रियोंकी ओरसे भी कहा गया कि हम भी तैयार हैं। हमारी बात पीछे न रह जाय। इसीके अनुसार ‘उन सबकी ओरसे’ यह पत्र आपकी सेवामें लिखा जाता है। अब आपके जचे जैसी बात लिखनी चाहिये, जिससे उन सबको बहुत शीघ्र परमात्माके दर्शन हों, ऐसा तीव्र साधन बतलाना चाहिये।</p>
<p class="TXT-Right">अनुगत—हनुमान<span class="char-style-override-5"></span></p>


<p class="Page-Break"> </p>
<p class="Sub-Heading" id="toc_marker-33-11" xml:lang="en-US">जसीडीहमें दिव्य दर्शन</p>
<p class="Text">आश्विन कृष्ण ६ संवत् १९८४ को जसीडीहमें श्रीहनुमान प्रसादजी पोद्दारने श्रीजयदयालजी गोयन्दकासे एकान्तके समय दिनके १२ बजे प्राय: १०-१२ वर्ष पहलेकी अपनी ध्यानकी स्थितिका वर्णन किया, जो वे शिमलापालमें किया करते थे। श्रीहनुमान प्रसादजी पोद्दारने कहा कि शिमलापालमें भगवान् के चित्रको सामने रखकर आँखें खोलकर कुछ देरतक भगवान् की तरफ देखता और आँखें बन्द करके ध्यानमें भी वैसा ही रूप देखता। इस प्रकार बारम्बार करते-करते नेत्र बन्द रहनेपर ध्यानमें स्वरूप दीखने लगा। कुछ दिनके अभ्यासके बाद नेत्र बन्द रहनेपर ध्यान खूब स्पष्ट और गाढ़ होने लगा तथा इसके बाद नेत्र खोलनेपर भगवान् का वैसा ही स्वरूप सामने बिना चित्र रखे ही दीखने लगा। कुछ दिनके बाद मनकी दृढ़ भावनासे भगवान् का चेतन स्वरूप प्रत्यक्षकी तरह युवा अवस्थाके मनुष्यकी तरह मेरे सामने नेत्र खुले रहनेपर भी दीखने लगा। इसके उपरान्त बहुत दिनोंसे मेरा अभ्यास शुद्ध सच्चिदानन्द ब्रह्मके ध्यानका ही रहा करता है। परन्तु लगभग ३-४ महीनेसे भगवान् का साकार चतुर्भुज स्वरूप खुले नेत्रोंके सामने मनकी दृढ़ भावनासे प्रत्यक्षकी तरह बलात्  दिखायी देता है। आज भी चैतन्य स्वरूप प्रत्यक्षकी तरह नेत्रोंके सामने खड़ा हुआ दिखायी देता है। विचारसे मालूम होता है कि मनका दृढ संकल्प होनेसे वही भगवान् प्रत्यक्षकी ज्यों दीख रहे हैं, ऐसा नहीं लगता कि वास्तवमें प्रत्यक्ष प्रकट होकर दीखते हैं। इसके बाद दिनमें श्रीहनुमान प्रसादजी पोद्दारने श्रीज्वाला प्रसादजी कानोडिया, श्रीघनश्यामदासजी जालानसे एकान्तमें बातचीत की और आपसमें यह विचार किया कि श्रीभगवान् के साकार स्वरूपका प्रत्यक्षकी ज्यों, जैसा ध्यान मेरे होता है, वैसा ही साक्षात्  स्वरूपसे प्रकट होकर दर्शन हो, इसके लिये हमलोग आज श्रीजयदयालजी गोयन्दकासे प्रार्थना करें। श्रीजयदयालजी गोयन्दकाके पास कुछ दूसरे व्यक्ति बातचीत कर रहे थे। उनमें श्रीरंगलालजी सेखपुरवालोंने श्रीविष्णुभगवान् के स्वरूपके विषयमें प्रार्थना की। श्रीजयदयालजी गोयन्दकाने उनकी प्रार्थना स्वीकार की और कहा कि भगवान् के स्वरूपका ध्यान तथा मानसिक पूजाका विषय कहनेका विचार है। उसी समय श्रीहनुमान प्रसादजी पोद्दार, श्रीघनश्यामदासजी जालान श्रीजयदयालजीगोयन्दकाके पास पहुँच गये। श्रीहनुमान प्रसादजी पोद्दारने अपना विचार प्रगट नहीं किया, क्योंकि श्रीजयदयालजी गोयन्दकाने उनके आते ही यह कहा कि आज पहाड़ीपर चलकर ध्यान करनेका विचार है। इसके बाद सब लोग पासकी पहाड़ीपर चले गये। </p>
<p class="Text">आगे-आगे सेठजी थे, रास्तेमें कई जगह देखी गयीं। लोगोंने कहा जगह अच्छी लगती है, परंतु श्रीसेठजीको पसन्द नहीं आयी। फिर उन्होंने एक जगह चुनकर बतायी, वह स्थान महेन्द्र सरकारकी कोठीके पूर्व-दक्षिण भागमें सीताफलके वृक्षके समीप है। जैसीडीहमें उस स्थानपर निम्नलिखित लोगोंकी उपस्थिति थी—(१) श्रीजयदयालजी गोयन्दका (२) हनुमानप्रसादजी पोद्दार (३) घनश्यामदासजी नुवेवाला (जालान) (४) रामेश्वरलालजी नुवेवाला (जालान) (५) द्वारकादासजी नुवेवाला (जालान) (६) सुखदेवजी (गीताप्रेस) (७) प्रह्लादरायजी जालुका (८) शुभकरणजी चूड़ीवाला (९) रामलालजी चूड़ीवाला (१०) डूँगरमलजी बागला (११) ज्वालाप्रसादजी कानोडिया (१२) केदारनाथजी कानोडिया (१३) शिवदयालजी गोयन्दका (१४) दौलतरामजी (१५) वैद्यनाथजी सेखपुरवाला (१६) रंगलालजी सेखपुरवाला।</p>
<p class="Text">सभी लोग एक तरफ बैठ गये। भाईजी श्रीसेठजीके सामने बैठे थे। उनके एक तरफ ज्वालाप्रसादजी और दूसरी तरफ घनश्यामजी थे। इस स्थानकी भूमि भी प्राय: समतल थी तथा सब प्रकारसे अनुकूल ही मालूम होती थी। दिनके लगभग साढ़े तीन बजे थे।</p>
<p class="Text">इसके बाद श्रीजयदयालजीने कहा कि जिस प्रकार तेरे ध्यानका अभ्यास है, उसी माफिक स्वरूपका वर्णन कर, उसके पीछे मेरा भी विचार स्वरूपका वर्णन तथा मानसिक पूजा करानेका है। श्रीहनुमान प्रसादजीने उत्तर दिया कि मेरी इच्छा नहीं होती, आप ही वर्णन करें। इस प्रकार दो-तीन बार प्रश्नोत्तर होनेके बाद श्रीजयदयालजीने विशेष रूपसे कहा कि मैं तो यही विचार करके आया था कि आज हनुमानके द्वारा स्वरूपका वर्णन कराना और पीछे स्वयं भी करना। इस प्रकार एक दो बार कहनेपर श्रीहनुमान प्रसादजीने उत्तर दिया कि अब मेरी कहनेकी तीव्र इच्छा हो गयी है। ऐसा कहकर नीचे लिखे अनुसार वर्णन आरम्भ किया।</p>
<p class="Text">श्रीहनुमान प्रसादजीने आरम्भमें भगवान् की प्रार्थना और ध्यानके श्लोकों ‘शान्ताकारं’ एवं ‘सशङ्खचक्रं’ का उच्चारण करके गीता अध्याय ४ श्लोक ७ और ८ का उच्चारण किया, फिर थोड़ी देर ध्यानमें स्थित होकर बोले कि भगवान् आ गये, तब श्रीजयदयालजीने कहा स्वरूपका वर्णन करो। श्रीहनुमान प्रसादजीने कहा—अहा! भगवान् मेरे सामने कमलासनपर बैठे हुए हैं, कमल नीचेसे सफेद, मध्यमें लाल और ऊपरसे नीला है, भूमिसे प्राय: तीन बित्ता (डेढ़ हाथ) कमल ऊँचा है। उसके ऊपर भगवान् दाहिना पैर नीचे लटकाये हुए बैठे हैं। भगवान् की पगथली लाल है, चरणोंमें नूपुर पहने हुए हैं। ऐसा गहना पहले देखा सुना नहीं, भगवान् के चरणोंके नख बड़े ही सुन्दर हैं, मानो सूर्यके टुकडे ही हों, भगवान् एक विलक्षण महीन पीताम्बर पहिने हुए हैं, जिसके भीतरसे उनके अंग चमक रहे हैं। कमरमें एक बहुत सुन्दर अनोखा रत्नजड़ित गहना पहिने हुए हैं, एक हार कण्ठलेकी ज्यों, दूसरा हार हृदयतक जिसमें कौस्तुभमणि पिरोयी हुई है, तीसरा हार नाभितक है। जनेऊकी भाँति एक दुपट्टा उत्तरीय वस्त्र धारण किये हुए हैं। घुटनोंतक लटकती हुई एक अत्यन्त सुन्दर पुष्पोंकी माला है। जिसके बीचमें तुलसीके गुच्छे पिरोये हुए हैं, चार भुजा हैं, जिसमें शंख, चक्र, गदा और पद्म सुशोभित हो रहे हैं। चारों भुजाओंमें बहुत सुन्दर कड़े और बाजूबन्द शोभायमान हो रहे हैं, कानोंमें बहुत ही सुन्दर लड़ पहिने हुए हैं, नासिकाके अग्रभागमें मोतीकी तरह मणि लटक रही है। नेत्र लाल कमलके समान विशाल और खिले हुए हैं, मुकुट बड़ा ही सुन्दर और अलौकिक है, मुकुटके नीचेसे घुंघराले मुडे़ हुए छोटे छोटे केश बहुत ही सुन्दर दिखाई दे रहे हैं, मस्तक पर श्रीधारी तिलक शोभा दे रहा है, भगवान् की मुस्कुराहट बहुत ही सुन्दर है, भगवान् का स्वरूप कुछ कहनेमें नहीं आता, इत्यादि। </p>
<p class="Text">एक मनुष्यने प्रश्न किया कि भगवान् कहाँ हैं? हनुमान प्रसादजीने उत्तर दिया मेरे सामने प्रत्यक्ष ही दीख रहे हैं। आपलोग मेरे पास आकर देखें। तब श्रीरंगलालजी सेखपुरवाला बोले मुझे भी आँख बन्द किये दीख रहे हैं। दूसरे भाईने प्रश्न किया भगवान् खड़े हैं या बैठे हैं? श्रीहनुमानप्रसादजीने कहा—अब खड़े हो गये हैं। थोड़ी देर बाद फिर बोले—अब फिर बैठ गये हैं। थोड़ी देर बाद कहने लगे—मैं भगवान् के चरणोंको स्पर्श करनेके लिये हाथ बढ़ानेकी चेष्टा करता था, पर हाथ बढे नहीं; फिर चेष्टा करके हाथ बढ़ाया, तब भगवान् कुछ पीछेकी तरफ सरक गये। फिर अन्तर्धान हो गये, भगवान् के अन्तर्धान हो जानेपर श्रीहनुमान प्रसादजी श्रीजयदयालजीसे बहुत आग्रहसे प्रार्थना करने लगे। श्रीहनुमान प्रसादजीने कहा—अब फिर भगवान् के उसी साक्षात्  स्वरूपके दर्शन होने चाहिये और चरणस्पर्श हो ऐसी कृपा होनी चाहिये। </p>
<p class="Text">श्रीजयदयालजीने कहा—ध्यान करना चाहिये। वैसा ही दर्शन फिर हो सकता है। अगलेकी इच्छा हो तो चरणस्पर्श भी हो सकता है, तू भगवान् की पूजाके लिये क्या सामग्री लाया है। श्रीहनुमान प्रसादजीने कहा—सामग्रीकी क्या आवश्यकता है। फिर श्रीहनुमान प्रसादजीने ध्यानकी चेष्टा की, तब भगवान् फिर उसी रूपमें प्रकट हो गये। श्रीहनुमान प्रसादजीने कहा भगवान् आ गये हैं, पूर्ववत् प्रत्यक्ष दर्शन हो रहे हैं। मेरे सामने लगभग एक हाथकी दूरीपर बैठे हैं। फिर चरण स्पर्शके लिये हाथ बढ़ाना शुरू किया और भगवान् फिर सरकने लगे। श्रीहनुमान प्रसादजी हाथ बढ़ाने लगे। बढ़ाते बढ़ाते लगभग दो हाथ सामने भगवान् का चरण पकड़ लिया और चरण पकड़ते ही बेहोश हो गये। श्रीहनुमान प्रसादजीने पीछे यह कहा था कि उसी समय भगवान् ने मेरे सिरपर हाथ रख दिया और उसी अवस्थामें मैं भगवान् के चरणोंमें बहुत देर तक पड़ा रहा। लोगोंकी दृष्टिमें श्रीहनुमान प्रसादजीने श्रीजयदयालजीका दाहिना चरण पकड़ा, जो कि श्रीहनुमान प्रसादजीसे दो या ढ़ाई हाथकी दूरीपर बैठे थे, श्रीजयदयालजीने कहा घनश्याम हनुमानको उठाओ, श्रीघनश्यामदासजी पासमें जाकर बैठ गये, उठा नहीं सके, तब श्रीज्वालाप्रसादजीको उठानेके लिये कहा गया। तब उन्होंने उठाकर पासमें ही अपनी गोदमें लेटा लिया, उस समय श्रीहनुमान प्रसादजी बेहोश थे, मुख श्रीजयदयालजीकी तरफ किया हुआ था, नेत्र बन्द थे। </p>
<p class="Text">इसके बाद श्रीजयदयालजीने प्रत्यक्षके सदृश भगवान् के मानसिक स्वरूपका प्रेमभक्तिप्रकाशमें लिखी हुई पद्धतिके अनुसार और भी विस्तारसे वर्णन किया तथा बहुत विस्तृत विधिसे भगवान् की पूजा की एवं भगवान् से बहुत विलक्षण प्रार्थना की। इसी समय श्रीबद्रीदासजी गोयन्दका, श्रीकुंजलालजी सुल्तानिया एवं श्रीसीतारामजी पोद्दार भी आ गये। फिर शेषशायी स्वरूपको अपने हृदयाकाशमें शयन कराकर मानसिक स्वरूपसे भगवान् की सेवा शुश्रुषा की और बहुत ऋषियोंका, सनकादि भक्तोंका, गरुडजी, हनुमानजी और नारदजी इत्यादिका आवाहन किया, इस प्रकार विधिपूर्वक अर्चना और परिचर्याका कार्य समाप्त होते-होते सायंकाल हो गया। श्रीजयदयालजीने कहा—अब सायंकाल हो गया है, चलना चाहिये। ऐसा सुनकर श्रीहनुमान प्रसादजीको कुछ होश हुआ और उन्होंने कहा कि भगवान् चले गये। तब श्रीजयदयालजी बोले कि अपने भी चलो, इसके बाद श्रीहनुमान प्रसादजीको मार्गका ज्ञान न रहनेके कारण दो आदमी हाथ पकड़कर आरोग्य भवनमें ले आये। मार्गमें श्रीजयदयालजीकी वृत्तियाँ भी बहुत उपराम मालूम हो रही थीं। </p>
<p class="Text">आरोग्य भवनमें आनेके बाद श्रीज्वालाप्रसादजीके कमरा नं० ८ के बाहरवाले तख्तेके ऊपर श्रीहनुमान प्रसादजी उसी अचेतन अवस्थामें लेटे रहे। बीच बीचमें भगवत् भावकी कुछ बातें बोल उठते थे। जैसे वह देखो भगवान् ओंकारके ऊपर बैठे हुए हैं। भगवान् चले गये। कहाँ जाओगे, फिर आना ही होगा। कुछ देरके बाद श्रीघनश्यामदासजीने भोजनके लिये पूछा, उसके उत्तरमें श्रीहनुमान प्रसादजीने कहा अभी तो भगवान् का प्रसाद लड्डू पेड़ा खूब खाया था। खाके खूब तृप्त हो गया हूँ, यह सुनकर श्रीजयदयालजीने कहा लड्डू पेड़ाके ऊपर दूध तो पी लो, यह कहकर श्रीघनश्यामदासजीके हाथ दूध भेज दिया, श्रीघनश्यामदासजीने आकर श्रीहनुमान प्रसादजीसे कहा उन्होंने दूध भेजा है, यह सुनकर श्रीहनुमान प्रसादजीने उत्तर दिया कि सबको प्रसाद दो, एक बूँद भी नीचे नहीं गिरे, श्रीघनश्यामदासजीने सबको प्रसाद दिया और बाकी दूध श्रीहनुमान प्रसादजीने पी लिया। यह सब क्रीड़ाएँ भगवत्  भावके आवेशमें हो रही थीं। रातके करीब ८॥ बजे श्रीहनुमान प्रसादजीने कहा कि श्रीजयदयालजीके पास चलें। </p>
<p class="No-Paragraph-Style para-style-override-5">इधर श्रीजयदयालजीके भी फुरणा हुई कि हनुमानके पास चलें, इतनेमें ही श्रीहनुमान प्रसादजी कोठी नं० ३ के श्रीजयदयालजीके कमरेके बाहर तख्ते पर आकर बैठ गये। इसी समय कमरेमेंसे श्रीजयदयालजीको आते देख श्रीहनुमान प्रसादजी भगवत्  आवेशमें ही बोल उठे कि भगवान् आते हैं, सब खडे़ हो जाओ। इतना कहकर ही श्रीजयदयालजीके चरणोंमें साष्टांग प्रणाम करते गिर गये। पीछे श्रीजयदयालजीने उठाकर उन्हें तख्ते पर बैठाया और कहा कि तूँ यह क्या करता है। इसके बाद श्रीहनुमान प्रसादजीको होश होने लगा और कहा कि अब भगवान् चले गये। अब तो मुझे आप ही दिखायी पड़ते हैं। तब श्रीजयदयालजीने कहा तुमने जो जो देखा सब वर्णन कर। तब श्रीहनुमान प्रसादजीने वर्णन करना शुरु किया, उसका अधिकांश तो ऊपर लिखा ही जा चुका है, कुछ बातें नीचे लिखी जाती हैं। </p>
<p class="Text">श्रीहनुमान प्रसादजीने कहा कि जब मैंने भगवान् का चरण बलपूर्वक पकड़ लिया, तब भगवान् ने मेरे सिरपर हाथ रख दिया और मैं बहुत देरतक उन्हींके चरणोंमें पड़ा रहा। उस समय कोई एक महान् पुरुषने भगवान् की विधिपूर्वक पूजा की, फिर बहुतसे ऋषि-मुनि और भक्तजन आये जैसे व्यासजी, नारदजी, हनुमानजी, गरुड़जी आदि। फिर सबको प्रसाद बाँटना आरम्भ हुआ, तब भगवान् ने कहा आज एक नया भक्त आया है, उसको भी प्रसाद दो, तब मुझे भी खूब प्रसाद मिला, ऐसा स्वादिष्ट प्रसाद मैंने पहले कभी नहीं खाया, फिर पान बँटने लगा। मेरी बारी आनेतक पान शेष हो गया, अत: मुझे नहीं मिला। श्रीजयदयालजीने कहा कि पहाड़ीके ऊपर तो तू मेरा ही दाहिना चरण पकड़ रखा था तथा रास्तेमें तुझे श्रीज्वालाप्रसादजी और घनश्याम पकड़कर ले आये थे। अब तुमने साष्टांग प्रणाम भी मेरे ही पैरोंमें किया यह क्या बात है? तब श्रीहनुमान प्रसादजीने कहा कि मैंने तो प्रत्यक्ष भगवान् का ही चरण पकड़ा था, आपका बिलकुल नहीं तथा रास्तेमें भी श्रीभगवान् ही मुझे पकड़कर ले आये थे तथा अब भी भगवान् ही आये थे, मैंने भगवान् के चरणोंमें ही साष्टांग प्रणाम की थी, आपके चरणोंमें नहीं। मेरे इसमें कुछ भी संशय नहीं था, प्रत्यक्ष भगवान् ही आये थे। अब भगवान् चले गये, आप बैठे हैं। मुझे ठीक आप ही दीख रहे हैं, श्रीहनुमान प्रसादजीने कहा कि मेरे उत्कण्ठा थी कि मैं कोई रहस्यकी बात प्रत्यक्ष देखूँ। उस दिन आपसे भगवान् रामके दर्शनकी बात होनेसे और श्रीज्वाला प्रसादजीसे आपके प्रेम और प्रभावकी बात होनेसे उत्कण्ठा बहुत ज्यादा बढ़ गयी थी, भगवान् के साक्षात्  दर्शनकी इतनी उत्कण्ठा मेरे जीवनमें कभी नहीं हुई थी। इसी निमित्त उनसे प्रार्थना की थी। श्रीघनश्यामदासजी साथ थे, आपके पास जाते ही आप बोले—चलो, आज ध्यान करने पहाड़ीपर चलें, पहाडीपर जानेके बाद की बात ऊपर लिखी हुई है। </p>
<p class="Text">श्रीहनुमान प्रसादजीने कहा कि जब पहाड़ीपर जाकर मैंने ध्यानकी बात की, तब सब दृश्य जाते रहे। चारों तरफ अकस्मात् बड़ा भारी प्रकाश हो गया, जिस जगह आप विराजमान थे। उस जगह भगवान् की चतुर्भुज मूर्तिका तथा आपका मैंने खुली आँखोंसे प्रत्यक्ष दर्शन किया। भगवान् और आप आमने सामने बैठे हुए थे। मेरे आनन्दका पार नहीं रहा। मैंने थोड़ी देर भगवान् के स्वरूपका वर्णन किया। मेरी वृत्तियाँ बाहरसे एकदम हट गयीं। मैंने भगवान् का चरण स्पर्श करनेके लिये हाथ बढ़ानेकी कई बार चेष्टा की, परन्तु हाथ आगे नहीं बढा। तब हाथ आगे बढ़ानेके लिये मैंने प्रार्थना की, तब हाथ आगे बढ़ा, किन्तु भगवान् का आसन पीछे सरकने लगा। मैंने फिर प्रार्थना की तब भगवान् का आसन समीप आ गया और मैंने चरण स्पर्श करना चाहा, इतनेमें भगवान् अन्तर्धान हो गये और उस जगह आप ही दीखने लगे। </p>
<p class="Text">आप बोले कि मेरे यह फुरणा हुई कि भगवान् के स्वरूपका तुम वर्णन करो या मैं वर्णन करूँ, तब मैंने आपसे कहा कि मैं ही करता हूँ, परन्तु मुझे भगवान् के चरण स्पर्श होने चाहिये। तब आप बोले पहले ध्यान हुआ ऐसा ध्यान होना सहज है, परन्तु चरण स्पर्श होना तो अगलेकी मर्जी की बात है। इसके थोड़ी देर बाद अकस्मात् आनन्द और प्रकाश हो गया। मुझे दर्शन होने लग गया और आनन्दमें विभोर होकर मैंने भगवान् का दाहिना चरण पकड़ लिया और चरणोंमें मैं बलात्  जा पड़ा। फिर भगवान् ने मेरे मस्तकपर हाथ रख दिया। पीछे लोगोंने बताया कि तुम तो श्रीजयदयालजीके चरणोंमें पड़े थे, किन्तु मेरी दृष्टिमें उस जगह भगवान् के सिवाय और कोई नहीं था। श्रीजयदयालजी भी नहीं थे, श्रीनारायण देव ही थे। इस स्थितिमें मैं बहुत देरतक पड़ा रहा और भगवान् मेरे मस्तकपर हाथ रखे हँसते रहे। कुछ समयके बाद मैंने यह देखा कि कोई विलक्षण पुरुष भगवान् की षोडश प्रकारसे पूजा कर रहा है। मैं पूजाको देखकर बहुत प्रसन्न हुआ, कुछ समयके बाद मैंने देखा कि बहुतसे महर्षि मुनि पधारे हैं। ऋषियोंमें व्यासजी सनकादि हनुमानजी आदि थे। वे आते ही अपना अपना नाम बताकर भगवान् के चरणोंमें मेरी तरह ही पड़ने लगे। मुझे भगवान् के चरणोंमें पड़े हुए देखकर बहुत राजी हुए। इसके बाद विलक्षण पुरुषके द्वारा पूजा करनेके समय जो प्रसाद लगाया गया था, भगवान् ने वह प्रसाद सबको बाँटनेके लिये एक ऋषि बालकको आज्ञा दी और उसने भगवान् की आज्ञा पाकर सबको प्रसाद बाँट दिया। तब भगवान् ने कहा इसको भी दो, तब मुझे भी बैठाकर प्रसाद दिया और मैंने बडे़ आनन्दके साथ उस प्रसादको खाया। इतने विलक्षण प्रसादका अनुभव जीवनमें कभी हुआ ही नहीं। इसके थोड़ी देर बाद भगवान् अन्तर्धान हो गये और मेरे चित्तमें व्याकुलता होकर आँखें खुल गयी। मैंने कहा भगवान् तो चले गये। तब आप (श्रीजयदयालजी) बोले अपने भी चलो। मैंने देखा मेरा सिर श्रीज्वाला प्रसादजीकी गोदमें था। लोगोंने मुझे उठाया, बाकी मेरे अन्दर आनन्द हो रहा था। जिससे मेरा बाह्य ज्ञान फिर जाता रहा। मैंने प्रत्यक्ष देखा कि भगवान् मेरे साथ साथ चल रहे हैं, मैं भी आनन्दसे चलता रहा, मुझे ले जाकर भवनमें बैठाया गया। वहाँ भी मुझे भगवान् के दर्शन हो रहे थे। पीछे आप (श्रीजयदयालजी) के पास ले आये, यहाँ भी मुझे भगवान् का दर्शन हुआ तथा मैंने साक्षात् दण्डवत् भी भगवान् को ही किया। फिर मुझे बाहरका चेत हो गया। श्रीहनुमान प्रसादजीने श्रीजयदयालजीसे कहा जो देखा उसका आपकी आज्ञा मुताबिक वर्णन कर दिया। इसके बाद श्रीजयदयालजीकी आज्ञासे सब शयन करने चले गये।</p>
<p class="Text">आश्विन कृष्ण ९ संवत् १९८४ को जैसीडीहमें महेन्द्रसरकारकी कोठीके पूर्व-दक्षिण भागमें पहाड़ीपर श्रीहनुमान प्रसादजीको भगवान् के दूसरी बार फिर प्रत्यक्ष दर्शन हुए। आरोग्य भवनके पुस्तकालयमें दिनके २-२॥ बजेके लगभग बहुतसे मनुष्य बैठे हुए थे। उस समय श्रीजयदयालजीने कहा कि हरदत्त राय कहता है, इसलिये उस दिनकी तरह आँख खुले हुए भगवान् के प्रत्यक्ष दर्शन हों इस बातके लिये चेष्टा करनी चाहिये। इसके बाद थोड़ी देर तो श्रीहनुमान प्रसादजी चुप रहे, पीछे श्रीजयदयालजीने कहा कुछ स्तुतिके श्लोक और <span class="char-style-override-5">‘अजोऽपि’</span> इत्यादि श्रीगीताजीके श्लोक बोलकर आरम्भ करना चाहिये। इसके बाद स्वयं ही त्वमेव माता आदिका उच्चारण करके चुप हो गये। इसके कुछ मिनट बाद श्रीहनुमान प्रसादजीने स्तुतिके श्लोक बोलकर उपस्थित लोगोंसे एक साथ मिलकर भगवान् का आवाहन करनेके लिये और व्याकुल होकर प्रार्थना करनेके लिये कहा और कहा किसीको किसी भी प्रकारका शब्द नहीं करना चाहिये। यदि कोई शब्द हो तो किसीको उसकी तरफ ध्यान नहीं देना चाहिये। यहाँतक मनको भगवान् में लगाना चाहिये कि वज्रपात हो तो भी उसकी तरफ ध्यान नहीं जावे। इसके बाद वे भगवान् से प्रार्थना करने लगे। उन्होंने कहा हे प्रभो! दीनदयालो! मेरा तो कोई प्रेम नहीं, कोई बल नहीं, कोई योग्यता नहीं, कोई शक्ति नहीं। जिस बल और प्रेमके वशीभूत होकर उस दिन आप साक्षात् प्रकट हुए थे, उसी बल और प्रेमसे आज भी आविर्भूत होनेकी दया करिये। हे नाथ! मैं तो कोई प्रार्थनाकी भी योग्यता नहीं रखता। उन्हींकी (श्रीजयदयालजी) प्रेरणासे प्रार्थना की जा रही है। प्रार्थना करनेमें श्रीहनुमान प्रसादजी बीच-बीचमें रुक रहे थे। कुछ समयतक चुप रहनेके बाद उन्होंने कहा आज आप प्रकट क्यों नहीं होते। आज क्या बात है। थोड़ी देरके बाद श्रीहनुमान प्रसादजीने श्रीजयदयालजीसे कहा—मैं साधारण आँख खुले हुए भगवान् का ध्यान किया करता था। वैसा भाव भी नहीं होता, आज क्या बात है। आप मुझको एक बार फिर आज्ञा करें, जिससे मुझको वैसा दर्शन हो सके। इसके बाद श्रीहनुमान प्रसादजी बोले अब थोड़ा ध्यान होने लगा है। इसपर श्रीजयदयालजीने कहा मेरे यह स्फुरणा हो रही है कि पहाड़ीकी जगह ठीक है। यह जगह राजसी है। वह जगह सात्त्विक है और प्राकृतिक है। श्रीहनुमान प्रसादजीने कहा—अब पहाड़ीपर चलना चाहिये। सब लोग तैयार हो गये। सेठजी भी उठ खड़े हुए और आगे आगे चलने लग गये।</p>
<p class="Text">पहाड़ीके रास्तेमें सेठजीने कहा कि यह स्थान भी अच्छा है, परन्तु आज तो उस जगह ही चलना चाहिये। सब लोग पहाड़ीके उस स्थान पर पहुँच गये, जिस स्थानपर पहले भगवान् के दर्शन हुए थे। वहाँ पहुँचनेपर सेठजीने श्रीहनुमान प्रसादजीसे कहा—हाथ पैर धो लिये क्या? श्रीहनुमान प्रसादजी बोले हाथ पैर धो लिये। श्रीमोहनलालजी जल ले गये थे, वह हाथ पैर धुलाये थे। सेठजी और श्रीहनुमान प्रसादजी पहले शुक्र्रवारको जिस जगह जिस प्रकार बैठे थे, उसी जगह बैठ गये और सब लोग भी बैठ गये। बैठनेके बाद श्रीहनुमान प्रसादजी ‘त्वमेव माता’ आदि श्लोक और श्रीगीताजीके ‘यदा यदा’ ‘परित्राणाय’ आदि दो श्लोक बोलते बोलते बीचमें अटके। थोड़ी देर चुप रहनेके बाद बोले—देखो, सब भाई सावधान हो जाओ, मनको एकाग्र करके आँख खुले हुए भगवान् का दर्शन करना चाहिये। जिनका मन दूसरी तरफ जावे, उनको आँख बन्द कर लेनी चाहिये। जिसपर सेठजी बोले दो ही बात ठीक है या तो आँख मीच ले या नासिकाके अग्रभागपर दृष्टि रखे तथा हनुमान जिस तरह बोले उस तरह भगवान् का ध्यान करना चाहिये। जैसे मैं पूर्वकालमें हनुमानदास गोयन्दकाको ध्यानकी बातोंका वर्णन किया करता था, हनुमानदास गोयन्दका भी इसी माफिक चेष्टा किया करता था। उसी प्रकारकी भावना सबको करनी चाहिये। तदुपरान्त श्रीहनुमान प्रसादजी पोद्दारने खुले नेत्रोंसे ध्यान करना आरभ किया। प्रथम श्रीभगवान् की स्तुति करके गीता अध्याय ४ श्लोक ७-८का उच्चारण किया, फिर भगवान् के स्वरूपका वर्णन करके बोले—उस दिनके अनुसार ही मुझे श्रीभगवान् का प्रत्यक्ष दर्शन हो रहा है। भगवान् प्रकट हो गये हैं। आज आनन्दकी अधिक विलक्षणता है, वही कमलका विशाल आसन, कमलका रंग नीचेसे सफेद, बीचमें लालिमा एवं ऊपर नीलिमा है। उसपर श्रीभगवान् दाहिना चरणारविन्द नीचेकी तरफ करके विराजमान हैं। मेरी वृत्तियाँ रुकी जा रही हैं। जितना भगवान् का स्वरूप वर्णन कर सकता हूँ, कर रहा हूँ। आपलोगोंको भी उसी प्रकार भगवान् के स्वरूपका ध्यान करना चाहिये। इसके बाद श्रीहनुमान प्रसादजी बोले कि भगवान् के चरणकमलोंके नखोंकी ज्योति कितनी प्रकाशमान हो रही है, मानो सूर्यका टुकड़ा हो। भगवान् के चरणोंमें रत्नोंके बडे़ सुन्दर आभूषण हैं, जिनका अत्यन्त प्रकाश हो रहा है, इन गहनोंका मैं नाम नहीं जानता हूँ। </p>
<p class="Text">इसके बाद श्रीहनुमान प्रसादजीका बोलना रुक गया, तब श्रीजयदयालजी बोले—तूँ बोलना बन्द क्यों कर दिया, भगवान् का स्वरूप स्पष्ट वर्णन कर। दो बार श्रीजयदयालजीने कहा, लेकिन श्रीहनुमान प्रसादजी नहीं बोले। थोड़ी देर बाद श्रीहनुमान प्रसादजी बेहोश होकर गिर पड़े, श्रीरामजी दासजी बाजोरिया भागलपुर वालेकी गोदमें श्रीहनुमान प्रसादजीका सिर था। श्रीरामजी दासजीसे भी श्रीजयदयालजीने कहा—इसे बैठा करो। उन्होंने चेष्टा की और बोले कि मेरेमें उठानेकी सामर्थ्य नहीं है। जब श्रीहनुमान प्रसादजी पड़े थे तब श्रीजयदयालजीने हरि कीर्तन करना शुरु किया—श्रीकृष्ण गोविन्द हरे मुरारे, हे नाथ नारायण वासुदेव। थोड़ी देर बाद श्रीरामजी दासजीने श्रीहनुमान प्रसादजीको स्वयं बैठा दिया। आप बोले—हनुमान सावधान होकर ध्यान करो। श्रीजयदयालजी बोले—तूँ बोलता क्यों नहीं, उसपर श्रीहनुमान प्रसादजीने कहा कि मैंने बोलनेकी चेष्टा की, लेकिन बोला नहीं गया। तब आप बोले स्वरूप वर्णन किये बिना दूसरोंको क्या लाभ हो। इतने लोगोंको क्यों लाया था, नहीं बोलना था तो अकेला क्यों नहीं आया। इतना कहनेके साथ ही श्रीहनुमान प्रसादजी भगवान् के स्वरूपका वर्णन करने लग गये। स्वरूप वर्णनके बाद श्रीजयदयालजी बोले—तूँ पड़ा रहा तब क्या अवस्था रही सो बता। श्रीहनुमान प्रसादजी बोले—मैं बताऊँ? आपको क्या मालूम नहीं है। आप सुनते नहीं थे? अब सुनो क्या कह रहे हैं। इतना कहकर बेहोश हो गये। सेठजीने फिर कीर्तन शुरू किया। ‘जय रघुनन्दन जय सियाराम। जानकिवल्लभसीताराम॥’ </p>
<p class="Text">थोड़ी देर बाद होश आ गया। तब श्रीजयदयालजी श्रीहनुमान प्रसादजीसे बोले कि सबको दर्शन देनेकी भगवान् से प्रार्थना करो। श्रीहनुमान प्रसादजी बोले—सबको दर्शन देनेकी भगवान् से प्रार्थना की गयी थी। भगवान् बोलते हैं सबकी दर्शन करनेकी इच्छा नहीं है और भगवान् बोलते हैं कि ऐसी प्रार्थना नहीं करनी चाहिये। तब श्रीजयदयालजी श्रीहनुमान प्रसादजीसे बोले कि जिनकी इच्छा हो, उनको दर्शन देनेकी भगवान् से प्रार्थना करनी चाहिये। तब श्रीहनुमान प्रसादजी बोले—मेरी सुनवाई नहीं होती। भगवान् कहते हैं कि आप (श्रीजयदयालजीका संकेत करके) जिनका नाम बतावें, उनको दर्शन हो सकता है। तब श्रीजयदयालजी बोले—मुझे यदि भगवान् स्वयं बोलकर कहें तो मैं नाम बता सकता हूँ। श्रीहनुमान प्रसादजी बोले—भगवान् स्वयं ही तो आपको कह रहे हैं। श्रीजयदयालजी बोले—सबको तो सुनायी नहीं देता, तुम्हारे द्वारा क्यों कहलाते हैं, सबके सामने क्यों नहीं कहते, यदि सबके सामने कहनेमें आपत्ति हो तो आकाशवाणी द्वारा कह सकते हैं। श्रीहनुमान प्रसादजी बोले—भगवान् कहते हैं कि आजकल आकाशवाणीका ऐन (कानून) नहीं है। तुम कहो तो कानून तोड़ा जा सकता है। श्रीजयदयालजी बोले—कानून तोड़नेके लिये मैं कैसे कह सकता हूँ। जैसा वे (भगवान्) उचित समझें वैसा ही मैं ठीक समझता हूँ। इसके बाद श्रीहनुमान प्रसादजीकी आँखें फिर मिच गयीं और वे बेहोश हो गये। थोड़ी देरके बाद ध्यानमें फिर आँखें खोलकर बोले कि आप कहें तो दर्शन हो सकते हैं। तब श्रीजयदयालजी बोले—मैं क्यों कहूँ। इसके बाद श्रीहनुमान प्रसादजीकी आँखें फिर मिच गयीं और थोडी देर बाद आँखें खुलनेसे श्रीहनुमान प्रसादजी बोले—भगवान् कहते हैं कि आप कहें तो आपकी खातिर दर्शन हो सकता है। तब आप बोले—तुझे तो दर्शन हो रहा है। इसपर श्रीहनुमान प्रसादजी बोले—मेरी बात नहीं है। आपके कहनेसे सबको दर्शन हो सकते हैं। तब आप बोले—उसको गरज हो तो दरसन दो, मुझे तो गर्ज नहीं है। मैं तो खुसामदिया नहीं हूँ। उसकी गर्ज हो तो दर्शन दो, नहीं तो अगलेकी मर्जी। मैं तो उसकी राजीमें ही राजी हूँ। तब श्रीहनुमान प्रसादजी बोले—भगवान् को गर्ज है तभी तो आपकी बात मानते हैं। तब श्रीजयदयालजी बोले—मैं तो मेरा काम खोटी करके आया हूँ। इसपर भी खुसामद चाहे तो अगलेके नामका कीर्तन कर रहे हैं। खड़ा होकर नाच भी सकते हैं। इसके बाद श्रीहनुमान प्रसादजी बोले—आप केवल कह दें। इसपर आप बोले—मैं तो यों नहीं कहता। इसके बाद श्रीहनुमान प्रसादजीने गम्भीरताके साथ सबको यह बात कही कि श्रीजयदयालजीके कहे मुजब चलनेसे सबको दर्शन हो सकते हैं। सबके हितकी बात भगवान् कह रहे हैं, उसको सुनो। श्रीभगवान् बोले—</p>
<p class="Text">* जयदयालजीकी प्रसन्नतामें मेरी प्रसन्नता है। </p>
<p class="Text">* श्रीजयदयालजीकी सेवा मेरी सेवा है। </p>
<p class="Text">* श्रीजयदयालजीकी आज्ञाका पालन करना मेरी ही आज्ञाका पालन करना है।</p>
<p class="Text">* श्रीजयदयालजीका स्वरूप ही मेरा स्वरूप है। </p>
<p class="Text">* इनकी इच्छामें ही मेरी इच्छा है। </p>
<p class="Text">इसपर श्रीजयदयालजी बोले—मेरा स्वरूप तो लोगोंको दीखता है। इसके बाद श्रीहनुमान प्रसादजी बोले—भगवान् अन्तर्धान हो गये। इसपर श्रीहनुमान दासजी गोयन्दका नेत्र बन्द किये हुए बोले भगवान् गये नहीं, मौजूद हैं। यह सुनकर हनुमान प्रसादजी पोद्दार बोले मुझे तो अब नहीं दीखते। तब श्रीजयदयालजी बोले अब चलनेके लिये शीघ्रता करनी चाहिये, क्योंकि बनारस जानेकी गाड़ीका समय हो गया है। जल्दी करनेपर भी गाड़ी शायद ही मिले, इसके बाद सब लोग आरोग्य भवनमें चले आये। समय अधिक हो जानेसे गाड़ी नहीं मिली। तदुपरान्त फिर सायंकालके समय श्रीजयदयालजीके कमरेके बाहर जब लोग इकट्ठे हुए तब श्रीजयदयालजीने श्रीहनुमान प्रसादजीसे पूछा—तुझे किस प्रकार भगवान् के दर्शन हुए, ये सब बता। हनुमान प्रसादजी बोले—सब बातें कह दूँ क्या? श्रीजयदयालजी बोले मेरी प्रसंशाकी बात छोड़कर सब बातें कह सकते हो। दूसरे लोग बोले सब बातें ही कहनी चाहिये। सबका आग्रह देखकर श्रीजयदयालजी बोले तुम्हारे संकोच नहीं हो तो कह सकते हो।</p>
<p class="Text"><span>श्रीहनुमान प्रसादजी बोले—आँखें खुली हुई थीं, तबतक तो एक भगवान् के स्वरूपके सिवाय और कोई भी वस्तु नहीं दीखती थी। जिस स्थानपर श्रीजयदयालजी बैठे थे उस जगह श्रीभगवान् का दर्शन होता था और जिस समय मैं बेहोश हो जाता था उस समय आप तथा भगवान् दोनों बातें करते दिखायी देते थे। भगवान् के स्वरूपका वर्णन शुरू करनेके बाद तत्काल ही प्रेमका बहुत आविर्भाव हुआ तथा भगवान् के दर्शनसे इतनी विकलता हुई जिसके कारण बोला नहीं गया। मुग्धता इतनी बढ़ी कि बाह्य ज्ञान एकदम नष्ट हो गया। आँख मिच गयी, उसके बाद दो स्वरूपका दर्शन हुआ। कमलके ऊपर पहलेकी तरह भगवान् विराजमान थे। उनके बाँये गोड़ेके आगे उनकी तरफ देखते हुए श्रीजयदयालजी थे। दोनों बड़े प्रफुल्लित और प्रसन्न थे। दोनों ही बड़े जोरके साथ मधुर मधुर हँस रहे थे। बीच-बीचमें श्रीजयदयालजीके अश्रुपात हो रहा था। मेरी स्तुति करनेकी इच्छा थी, परन्तु कर नहीं सका। उसके बाद श्रीजयदयालजी बोले—भाई तुझे जो कुछ कहना हो सो क्यों नहीं कहता। इतने शब्दोंको सुनते ही मेरेमें बोलनेकी शक्ति आ गयी और मैं बड़े ही कातर स्वरसे बोला कि प्रभु इन सब लोगोंको आप दर्शन दें तो बहुत आनन्दकी बात है। मेरे शब्दोंको सुनकर दोनों बहुत प्रसन्न हुए और हँसे। श्रीजयदयालजी बोले—महाराज! हनुमानकी प्रार्थनापर क्या विचार किया है। </span>भगवान् ने<span> मुझे कहा कि सब लोगोंकी इच्छा दर्शन करनेकी नहीं है। तब मैं बोला—इच्छा नहीं है तो क्या आपत्ति है, आपको दया करनी चाहिये। इसपर श्रीभगवान् बोले—तू चेष्टा कर। मैं बोला—मेरी सामर्थ्य नहीं है। इसपर श्रीभगवान् बोले—ऐसी प्रार्थना करना उचित नहीं। मैं बोला न सही। श्रीजयदयालजी मेरी बात सुनकर बहुत जोरसे हँस रहे थे। इसके बाद श्रीभगवान् बोले—तुझे कुछ कहना हो तो कह। मैं बोला—आपके चरणारविन्दका वियोग कभी भी न हो। इसपर श्रीजयदयालजी फिर बहुत हँसे और बोले कि महाराज हनुमान आपको क्या कहता है। तब श्रीभगवान् श्रीजयदयालजीसे बोले—तेरी आज्ञा माननेवालेको मेरे चरणोंका वियोग किस तरह हो सकता है। फिर श्रीजयदयालजी बोले—इसे आप क्या आज्ञा देते हैं। इसपर श्रीभगवान् बोले—तेरा यह शरीर रहे तबतक श्रीजयदयालजी कहें उस माफिक मेरी भक्ति, मेरे नामोंका निष्कामभावसे कोई भेदबुद्धि न रखकर प्रचार करनेकी चेष्टा कर। इसके बाद मैं फिर कुछ बोल नहीं सका। मन ही मनमें भगवान् की स्तुति करता हुआ दोनोंके स्वरूपको देखकर मुग्ध होता रहा, इसके बाद फिर आँख खुल गयी और पहलेकी तरह एक श्रीभगवान् का ही प्रत्यक्ष दर्शन होने लग गया। श्रीजयदयालजी कहीं भी नहीं दीखे। किन्तु उनका शब्द सुनायी दिया, जिसका वर्णन अलग है ही। फिर आँखें मिच गयीं और फिर दोनों स्वरूप दीखने लग गये। श्रीजयदयालजी श्री</span>भगवान् से<span> बोले कि महाराज सबको दर्शन देनेमें विशेष आपत्ति न हो तो विचार करना चाहिये। श्रीभगवान् बोले तेरेसे मेरी विधि छिपी नहीं है। शुद्ध भक्ति और प्रबल इच्छा होनेसे ही दर्शन हो सकता है तथा महत्त्व समझा जाने सकता है। यहाँ तो कितने लोग ऐसे भी हैं जो मेरे स्वरूपकी हँसी उड़ानेवाले हैं। इसलिये सब लोगोंको दर्शन देना युक्ति और न्यायसंगत नहीं है। तूँ ठीक समझे और कहे तो सबको हो सकता है। इतनी बात सुननेके बाद फिर आँखें खुल गयीं। और पहलेकी तरह एक ही स्वरूप दीखने लग गया। थोड़ी देर बाद उसी तरह फिर आँखें मिच गयीं और दोनों स्वरूप दीखने लग गये। </span></p>
<p class="Text">श्रीजयदयालजी बोले—महाराज! युक्तिसंगत नहीं है तो मेरे तो कोई टाण नहीं है। मेरी तो सम्मति मात्र है। बाकी आपकी राजीमें ही मैं राजी हूँ। फिर आँख खुल गयी और एक स्वरूपका दर्शन होने लग गया। थोड़ी देर बाद फिर आँख मिच गयी, फिर श्रीभगवान् श्रीजयदयालजीसे बोले कि तू कहे तो तेरे कहने माफिक कर सकूँ हूँ। हालतानी वह समय तो आया नहीं कि सबको जबरदस्ती दर्शन दिया जाय। इसपर श्रीजयदयालजीने हँसकर श्रीभगवान् से कहा—आपका समय आवे तब कराना। मुझे तो कोई गरज नहीं। भगवान् बहुत हँसे और बोले कि गरज तो हमको है। सो तेरे कहे मुजब काम करनेके लिये बाध्य हैं। हम तो तेरे ही सदृश पुरुषोंके उपासक हैं, फिर आँख खुल गयी एक स्वरूपका दर्शन होने लगा। थोड़ी देर बाद फिर आँख मिच गयी और देखा कि श्रीजयदयालजीकी ओर देखकर श्रीभगवान् बहुत हँस रहे हैं। श्रीभगवान् कहते हैं—१. तेरा भक्त है सो मेरा भक्त है। २. तेरी आज्ञाका पालन ही मेरी आज्ञाका पालन है। ३.तेरी प्रसन्नतामें ही मेरी प्रसन्नता है। ४. तेरी इच्छामें ही मेरी इच्छा है। ५. तेरा स्वरूप ही मेरा स्वरूप है। ६. तेरी आज्ञा माननेवाला तथा तेरे कहे मुजब मेरी भक्तिके प्रचार करनेवालोंके उद्धारमें तो कोई शंका ही नहीं। ७.मेरा दर्शन तो तेरे सहारे है। श्रीजयदयालजी बोले कि मैं तो आपका ही हूँ। आपकी इच्छाके विरुद्ध मेरी कोई इच्छा नहीं है। आप उचित समझें वह कर सकते हैं। इतनी बात होनेके बाद दोनों हँसने लग गये। भगवान् के मुख कमलपर दया और आनन्द उमड़ रहा था। इसके बाद आँख खुल गयी और एक स्वरूपका ही दर्शन होने लग गया और भगवान् की आज्ञा लोगोंको सुनानेके बाद भगवान् का स्वरूप भी अन्तर्धान हो गया और श्रीजयदयालजी वहाँ दीखने लग गये। इसके बाद सब लोग आरोग्य भवनमें चले आये।</p>


<p class="Page-Break"> </p>
<p class="Sub-Heading" id="toc_marker-33-13" xml:lang="en-US">प्रयाग-कुम्भके गीता-ज्ञान-यज्ञमें</p>
<p class="Text">कुम्भके समय तीर्थराज प्रयागमें लाखों लोग दूर-दूरसे एकत्रित होते हैं। भगवन्नाम-प्रचारका सुन्दर अवसर समझकर श्रीसेठजीके परामर्शसे वहाँ ‘गीता-ज्ञान-यज्ञ’ का आयोजन किया गया। माघ सं० १९८६ में वे स्वयं भी पधारे तथा भाईजी भी वहाँ पहुँचे हुए थे। दिनमें श्रीसेठजीका प्रवचन होता। गीता प्रदर्शनीका भी आयोजन किया गया था। पं० जवाहरलाल नेहरूकी माताजी श्रीमती स्वरूपरानी नियमित रूपसे सम्मिलित होती थीं। आयोजन सफल रहा।</p>
<p class="Text">भाईजीकी एकान्तमें गंगा-तटपर रहनेकी लालसा प्रबल थी। वे श्रीसेठजीको बराबर पत्र लिखकर अनुमति माँगा करते थे। उत्तरमें श्रीसेठजीने पौष शुक्ल ४, सं० १९८६ को बाँकुड़ासे लिखा—‘तुमने लिखा मेरे द्वारा अधिक दिन काम होना कठिन-सा’ है। ........तुम्हारे जानेके विषयमें क्या लिखूँ? मुझे तो ‘प्रेस’ और ‘कल्याण’ से संसारमें बहुत लाभ दीख रहा है। मेरी बुद्धिके अनुसार तो तुम्हें गोरखपुरमें ही एकान्तमें रहकर काम देखना चाहिये। .......यदि मेरा और तुम्हारा प्रयाग जाना हो जाय तो वहाँपर एकान्तमें सब बातें की जा सकती हैं।’</p>
<p class="Text">प्रयागमें जब दोनों मिले तो सारी व्यवस्था ठीक करके माघ कृष्ण ३०, सं० १९८६ को जब श्रीसेठजी बाँकुड़ा जाने लगे तो भाईजीने एकान्तमें बातें करके अपनी हार्दिक लालसा उनके सामने रखी। श्रीसेठजीने बहुत प्रेमसे कहा—मुझे तो गोरखपुरके महान् कार्यको छोड़कर कहीं जानेकी बिलकुल नहीं जँचती है। तुम्हारा इतना आग्रह है तो तुम्हारी प्रबल इच्छाको रोकना उचित न समझकर कुछ दिनोंके लिये तुम्हें छुट्टी दी जा सकती है। पर ‘रामायणांक’ के सम्पादनकी जिम्मेवारी तुम्हारी है, तुम चाहे जहाँ रहकर कर सकते हो। भाईजी उनकी बातका पूरा आदर करते थे और एकान्तमें बात टल गयी।</p>
<p class="Text">‘भक्तांक’ का कार्य समाप्त करके भाईजीने गंगातट-सेवनका निश्चय कर लिया। इस सम्बन्धमें अपने विचारोंसे श्रीजयदयालजी गोयन्दकाको अवगत करानेके लिये ये श्रावण कृष्ण ५, १९८५ को बाँकुड़ा गये। इन्होंने अपनी मन:स्थिति बताते हुए स्पष्ट रूपसे निवेदन किया—‘मेरी एकान्त सेवनकी लालसा बनी हुई है। इसलिये मैं गीताप्रेसके कार्यको अधिक समयतक सँभाल न सकूँगा।’</p>
<p class="Text">गोयन्दकाजीने समझाते हुए कहा—‘गीताप्रेस एवं कल्याण’ का कार्य भी भगवान् की सेवाका ही कार्य है। इससे जगत् का बड़ा लाभ है। तुम्हें इसमें उपराम नहीं होना चाहिये, क्योंकि अभीतक तुम्हारे-जैसा कोई व्यक्ति यह सब कार्य करनेके लिये तैयार नहीं हुआ है।</p>
<p class="Text">पोद्दारजीने अपनी इच्छा दबाकर इस बार भी लोकहितके लिये सेठजीकी सीख मान ली।</p>


<p class="Page-Break"> </p>
<p class="Sub-Heading" id="toc_marker-33-15" xml:lang="en-US">भाईजीसे पत्राचार</p>
<p class="Text"><span class="char-style-override-5">श्रीजयदयालजी गोयन्दकाका पत्र</span></p>
<p class="Text">तुम्हारा पत्र मिला, तुमने लिखा कि ‘‘समष्टि (द्रष्टा) का ध्यान प्राय: निरन्तर रहता है, सोना तथा उठना भी इसी स्थितिमें होनेका अनुमान है; किन्तु अचिन्त्यके ध्यानकी स्थिति बराबर एक-सी नहीं रहती। ध्यानकालमें तो अचिन्त्यका ध्यान विलक्षण होता है, परन्तु इस विलक्षणताको जाननेवाली वृत्तिका अभाव ध्यानकालके बाद नहीं होता। इससे जाना जाता है कि ध्यान कालमें भी विलक्षणताका अनुभव करनेवाली वृत्ति अप्रत्यक्ष रूपसे थी’’ सो ठीक है। तुमने लिखा कि मेरी यह साधनकी स्थिति आगे मुजब है, गतवर्षके समान तेजीसे नहीं बढ़ी, ठहरी हुई-सी मालूम होती है’’ सो ठीक है तुम्हारी स्थितिका बढ़ना रुका नहीं है। स्थिति ठहरी हुई-सी केवल तुम्हें प्रतीत होती है। गतवर्षसे इस वर्ष साधन बढ़ा है, परन्तु ठहरा हुआ सा प्रतीत होनेका कारण एक तो यह है कि साधन बहुत जोरसे बढ़े बिना साधकको थोड़ी वृद्धिमें उसकी वृद्धि प्रतीत नहीं होती। दूसरे गतवर्ष तो जैसे किसी विद्यार्थीने पहले कभी कौमुदीका पूर्वार्द्ध पढ़ा हो, बीचमें उसकी विस्मृति-सी हो गयी हो और कुछ काल उपरान्त फिरसे पढ़ना आरम्भ करनेपर जैसे वह पूर्वाद्ध पूर्वमें अध्ययन किया हुआ होनेके कारण बहुत ही शीघ्र हो जाय, परन्तु उतरार्द्धके पढ़नेमें विलम्ब प्रतीत हो, ऐसे ही तुम्हारा पूर्वकृत साधन थोड़े ही अभ्याससे प्रकट हो गया था। गड़े हुए अज्ञात धनके मिल जानेके समान तुम्हारे पूर्वप्राप्त परन्तु अज्ञात साधनके अकस्मात प्रकट हो जानेसे तुम्हें साधन तथा स्थिति बहुत बढ़ती हुई मालूम हुई थी। यही गतवर्ष और इस वर्षकी स्थितिमें अन्तर प्रतीत होनेका कारण है। साधन न तो रुका है और न गतवर्षकी अपेक्षा, जितनी तुम समझते हो उतनी चाल ही कम हुई है। जो कुछ चाल कम हुई है, उसका कारण यह है कि गतवर्ष अधिक लाभ मालूम होनेसे हर्षके कारण उत्साह बढ़ गया था। जिससे साधनमें विशेष तेजी हुई थी, इस वर्ष लाभ कम समझनेसे उतने उत्साहसे चेष्टा नहीं हुई, तथापि साधन तो बढ़ा ही है। परन्तु जैसे किसी सन्निपातके रोगीका सन्निपात दोष मिट जानेपर यदि उसके पेटमें किञ्चित दर्द रह जाता है तो वह वैद्यसे कहता है कि मेरा पेट दुखता है, मैं अच्छा नहीं हुआ। इसपर वैद्य कहता है कि भाई! तुम्हारा प्रधान रोग तो मिट गया, मामूली पेट दुखता है, इसके लिये क्या चिन्ता है? तुम्हारी भी ऐसी ही अवस्था समझनी चाहिये।</p>
<p class="Text">तुमने लिखा कि ‘‘अब देर क्यों हो रही है’’—सो देर इसलिये होती है कि साधक देरको सह रहा है। यदि उसके प्राण निकलने लगें तो फिर मिलनेमें तनिक भी विलम्ब नहीं होता। जबतक साधक परमात्माका न मिलना बरदाश्त कर रहा है, जबतक भगवान् के बिना उसका काम चल रहा है, तबतक भगवान् भी देखते हैं कि इसका काम तो मेरे बिना चल ही रहा है, फिर मुझे ही इतनी क्या शीघ्रता है। जिस दिन भगवान् के बिना साधक नहीं रह सकेगा, उस दिन भगवान् भी भक्तके बिना नहीं रह सकेंगे। क्योंकि भगवान् तो परम दयालु हैं। विलम्ब भगवान् को चाहनेमें है, पानेमें नहीं।</p>
<p class="Text">तुमने लिखा कि ‘‘मेरा साधन, प्रेम तथा बल पहले भी ऐसा ही था’’ सो यह बात ठीक नहीं है। साधन, प्रेम और बल पहले भी बढ़ा था और अबतक वह उत्तरोत्तर बढ़ रहा है। तुम्हें प्रतीत नहीं होता। जो कुछ बल प्राप्त हो जाता है, नि:स्वार्थ और निष्कामभावकी जो कुछ पूँजी होती है, वह कभी कम तो होती ही नहीं, उत्तरोत्तर बढ़ती है। साधक चाहे तो उसे बहुत बढ़ा सकता है। जैसे घुटाली (सोना गलानेकी घड़िया) का जितना स्थान सोनेसे भर जाता है उतना तो कभी नाश नहीं होता, बाकी खाली स्थानको सोनेसे भर देनेकी आवश्यकता है। (दृष्टान्त) सोना तपानेवाले लोग सोना शुद्ध करनेके लिये असली सोना, इधर उधर बिखरा हुआ सोना तथा दूसरी धातुओंमें और कूड़े करकटमें मिला हुआ सोना सब चीजोंके साथ ही घुटालीमें डालकर उसके साथ सुहागा मिलाकर आगपर चढ़ा देते हैं और आगको फूँकनीसे लगातार फूँकते रहते हैं, जिससे वह आग कभी बुझती नहीं, प्रत्युत उत्तरोत्तर अधिकतासे प्रज्वलित होती रहती है। अग्निके तापसे घुटालीके अन्दर पड़ा हुआ सोना सुहागेकी पुटसे तपकर अपनी स्वाभाविक शुद्धताको प्राप्त होता हुआ अपने भारीपनके कारण घुटालीके निचले भागमें जमा होता रहता है। उसके ऊपर सोनेमें मिली हुई अन्यान्य धातुएँ छँटकर जमा हो जाती हैं और अत्यन्त हल्का होनेके कारण कूड़ा कर्कट सबसे ऊपर आ जाता है। इसके बाद अग्निके विशेष तापसे अन्य धातु और कूड़ा कर्कट तो जल जाते हैं और केवल तपा हुआ शुद्ध स्वर्ण उस घुटालीके निचले भागको रोककर स्थित रह जाता है। घुटालीके खाली स्थानमें बारम्बार ऊपरसे दूसरा सोना डलता रहता है, जिससे धीरे-धीरे सारी घुटाली तपे हुए शुद्ध सोनेसे भर जाती है। कूड़ा कर्कट और अन्य धातुओंका समूह या तो अन्दर ही जल जाता है या सोनेकी अधिकतासे घुटालीमें कहीं स्थान न पाकर ऊपरसे तरकर नीचे अग्निमें पड़कर भस्म हो जाता है। सोनेको अन्य धातुओं और कूड़ेसे अलग करनेवाला सुहागा भी अपना काम करके भस्म हो जाता है। अन्तमें उस ऊपरतक भरी हुई घुटालीमें जो रह जाता है, वही असली सोना है। उसीसे दरिद्रताका सदाके लिये नाश हो जाता है। </p>
<p class="Text">यह एक दृष्टान्त है। इसे इस प्रकार समझना चाहिये कि घुटाली साधकका हृदय है। निष्काम भजन, ध्यान, सेवा और सदाचारादि असली सोना है और काम, क्रोध, अज्ञान, संशय, विषयासक्ति, प्रमाद, अभिमान और आलस्य—ये आठ प्रकारके दोष दूसरी धातु हैं। संसारके चित्रोंका चिन्तन कूड़ा कर्कट है। तत्त्वज्ञान अग्नि है, सत्संग उस अग्निको बढ़ानेवाली वायुकी फूँकनी है, शास्त्रोंका विचार सुहागा है और परमात्माके अभावका ज्ञान ही उस घुटालीका खाली स्थान है। साधकके हृदयरूपी घुटालीमें निष्काम—भजन, सेवा और सदाचारादि स्वर्णके साथ काम क्रोधादि दोषरूपी अन्य धातु और संसारके चित्ररूपी कूड़ा कर्कट भी पड़ते जाते हैं परन्तु सत्संगरूपी वायुकी फूँकनीसे बढ़े हुए तत्त्वज्ञानरूपी अग्निके तापसे और शास्त्रोंके विचाररूपी सुहागेकी सहायतासे हृदयरूपी घुटालीका निचला भाग निष्कामभजन, ध्यान, सेवा और सदाचारादिरूपी शुद्ध तपे हुए स्वर्णसे भर जाता है। काम, क्रोधादि दोषरूपी अन्यान्य धातु संसारके चित्र चिन्तनरूपी कूड़ा करकट जल जाते हैं। शास्त्रविचाररूपी सुहागा भी स्वर्णको शुद्ध करके स्वयं लुप्त हो जाता है। तब केवल निष्काम भजन, ध्यान, सेवा और सदाचारादिरूपी शुद्ध सोना ही अवशेष रह जाता है। इस तरह साधकके हृदयका जितना जितना स्थान निष्काम भजनादिसे भर जाता है, उसका तो कभी नाश नहीं होता। परन्तु उस हृदयरूपी घुटालीका जितना स्थान परमात्माके अभावज्ञानरूपी शून्यतासे खाली पड़ा है, वह जबतक नहीं भर जाता, तबतक अज्ञानरूपी दरिद्रताका सर्वथा नाश नहीं होता। जैसे कलकत्ता जानेवाले किसी यात्रीके पास यदि किरायेके रुपयोंमेंसे कुछ भी कम हो तो उसे खास कलकत्तेका टिकट नहीं मिलता। जितने पैसे कम होंगे उतना ही इधरका टिकट मिलेगा। अपने गन्तव्य स्थानतकके टिकटके लिये तो भाडे़के पूरे पैसे चाहिये। इसी प्रकार साधकका हृदय भी जहाँतक पूरा नहीं भर जाता, वहाँतक उसे भगवत्प्राप्ति नहीं हो सकती। जितना स्थान खाली रहता है, उतना ही वह परमात्मासे इधर रह जाता है। हृदयरूपी घुटालीको ऊपरतक भर देनेके लिये बारम्बार स्वर्ण डालना चाहिये और उसे तपाकर शुद्ध करनेके लिये तत्त्वज्ञानरूपी अग्नि और उस अग्निको प्रज्ज्वलित रखनेके लिये सत्संगरूपी वायुकी फूँकनी तथा काम क्रोधादिरूपी धातुओं और संसारके चित्ररूपी कूड़े करकटको अलग करनेके लिये शास्त्र—विचाररूपी सुहागा डालते रहना चाहिये। ये सभी काम बराबर होते रहने चाहिये। इन सबमें निष्कामभजन, ध्यान, सेवा और सदाचाररूपी स्वर्ण और सत्संगरूपी वायुकी फूँकनीको प्रधान समझना चाहिये। केवल स्वर्ण ही न हो और सब बातें हों तो उससे दारिद्र्य दूर हो नहीं सकता। स्वर्णके हुए बिना तो वायुकी फूँकनीरूपी सत्संग भी क्या कर सकता है? औषध लिये बिना वैद्यकी सलाहसे क्या हो सकता है? इसलिये निष्काम भजन, ध्यान, सेवा और सदाचारादिकी तो नितान्त आवश्यकता है, परन्तु सत्संगरूपी वायुकी फूँकनी न हो तो तत्त्वज्ञानरूपी अग्निके शान्त होनेका भय रहता है। इसलिये सत्संग भी प्रधान ही है, यद्यपि, यह अग्नि एक बार जलनेपर सहजमें बुझती नहीं, कभी बुझती है तो सारी दूसरी चीजोंको जलाकर केवल शुद्ध स्वर्णके रह जानेपर ही बुझती है और न सहजमें यह सत्संगरूपी वायुकी फूँकनी ही रुकती है। साधारण अग्नि तो केवल सोनेको तपाकर शुद्ध ही करती है; परन्तु यह तत्त्वज्ञानाग्नि तो स्वर्णकी उत्तरोत्तर वृद्धिमें सहायक होती है। इस प्रकार वह हृदयरूपी घुटाली तपे हुए शुद्ध स्वर्णसे परिपूर्ण हो जाती है। निष्कामभजन, ध्यान, सेवा और सदाचारादिसे हृदयका भर जाना ही भगवत्-प्राप्ति है। जैसे ग्रासोंके भरनेसे पेट भर जाता है, इसी प्रकार इस स्वर्णके भर जानेमें ही भगवत्-प्राप्ति है; फिर खाली स्थान किञ्चित भी नहीं रह जाता। एक सच्चिदानन्दघन परमात्मा ही परिपूर्ण हो जाता है। अतएव उपर्युक्त दृष्टान्तके अनुसार निरन्तर पूर्णरूपसे तत्पर रहकर भगवत्प्राप्तिके लिये यत्न करना चाहिये।</p>
<p class="Text">तुमने लिखा कि ‘‘साधनकी उन्नतिमें मेरा बल और प्रेम कुछ भी नहीं था। जो कुछ हुआ सो प्रभुके अद्भुत अनुग्रहसे ही हुआ’’ सो यों ही मानना उत्तम है, विशेष अंशमें बात भी यही है। भगवत्  प्राप्तिमें पुरुषार्थ प्रधान है। पुरुषार्थके होनेमें भगवान् की कृपा प्रधान है और भगवान् की कृपा सब जीवोंपर निरन्तर है, लाभ उसीको होता है जो उसको मानता है। जैसे किसीके पास पारस पत्थर है एवं पारसके स्पर्शसे चाहे जितना लोहा सोना बनाया जा सकता है और दरिद्रता दूर की जा सकती है, परन्तु यदि कोई पारसको पारस ही न माने तो इसमें पारसका क्या दोष है! पारसको पारस समझनेसे ही लाभ है, यही दशा भगवत्-कृपाकी है। इसलिये भगवत्कृपा माननेमें ही परम लाभ है। सत्संगसे भगवान् का प्रभाव जाना जाता है। भगवान् का प्रभाव जाननेसे भगवत्कृपाका अनुभव होता है, भगवत्कृपासे भगवत्प्राप्तिके लिये पुरुषार्थ बढ़ता है और पुरुषार्थसे भगवत्प्राप्ति होती है।</p>
<p class="Text">तुमने लिखा कि ‘नित्याभियुक्त हुए बिना योगक्षेमका वहन परमात्मा करें क्यों? सो ठीक है। नित्याभियुक्त तो होना ही चाहिये, परन्तु योगक्षेम न चाहना उत्तम है। यद्यपि योगक्षेम चाहना कोई दोषकी बात नहीं, पर निर्योगक्षेमी उससे भी उत्तम है। निर्योगक्षेमी होनेसे मुझको जल्दी प्राप्ति होगी, ऐसी भावनासे निर्योगक्षेमी होना उत्तम ही है। पर सबसे उत्तम तो यह बात है कि जिसमें प्राप्तिकी भी इच्छा न रहे। मिले या न मिले। इस भावसे परमात्मामें अनन्य प्रेम करना चाहिये। ऐसा करनेसे परमात्मा ऋणी हो जाते हैं। जैसे एक मजदूर मालिकसे चार आने मजदूरी पानेके लिये उसकी सेवा करता है, इससे तो वह उत्तम है जो अपने मुँहसे मजदूरी माँगता नहीं, वह कहता है कि मैं कुछ नहीं कहता। ऐसा कहनेसे उसके मनमें यह भाव रहता है कि मुँहसे नहीं माँगनेसे मालिक कुछ अधिक पैसा देंगे। होता भी यही है। उदार मालिक समझता है कि यह अपने मुँहसे कुछ कहता ही नहीं, तब इसे कुछ पैसे अधिक देने चाहिये। यों विचारकर चतुर मालिक उसे चार आनेकी जगह छै आना दे देता है। इस प्रकार अपने मुँहसे न कहनेसे लाभ इससे अधिक होता है। इस हिसाबसे योगक्षेम चाहनेकी अपेक्षा जल्दी प्राप्ति होनेकी भावनासे भी निर्योगक्षेमी होना उत्तम है। परन्तु वह मजदूर यदि बिल्कुल ही न ले, देनेपर भी स्वीकार न करे, तब मालिकको बड़ा संकोच होता है और पहिलेसे भी अधिक देना चाहता है, पर जब वह किसी प्रकारसे भी नहीं लेता तो मालिक उसका ऋणी बन जाता है। इसी प्रकार जब साधक परमात्मासे कुछ भी नहीं लेना चाहता, केवल प्रेमके लिये ही उससे प्रेम करता है, वह तो यही कहता है कि बस, मुझे तो प्रेममें ही सुख मिलता है, मुझे तो केवल प्रेम ही चाहिये। तब परमात्मा उसके ऋणी बन जाते हैं। इसके बाद यदि परमात्मासे उस प्रेमीके पास आये बिना नहीं रहा जाय तो उनकी मर्जी। वह तो केवल प्रेममें ही प्रमत्त रहता है। तुमने परमात्माके अनुग्रहमें विषमताका होना असम्भव समझा सो ठीक है। वास्तवमें परमात्माकी कृपामें कोई विषमता नहीं है।</p>
<p class="Text">तुमने लिखा कि ‘‘कि प्रभुकी पद-पदपर प्रकट होनेवाली अपार कृपाका अनुभव क्यों नहीं होता?’’ इसमें पूर्व संचित पाप बाधक हैं। संचितका नाश पुरुषार्थसे होता है। पापरूपी तमका नाश होते ही, हमारी दृष्टिको आच्छादित करनेवाले बादलोंके हट जानेसे सूर्यके प्रकट हो जानेके समान भगवत्कृपा सूर्य प्रकट हो जाता है। भगवत्कृपा सूर्य तो है ही, पापरूपी तमसे हमारी अन्त:करणरूपी दृष्टि ढकी हुई है। इसीसे वह कृपा—सूर्य हमें दीखता नहीं। इसलिये निरन्तर ही भगवान् की पूर्णकृपा मानते रहना चाहिये। मानते रहनेसे भी कभी साधनके तेज होते ही तम नष्ट होनेपर भगवत्कृपा प्रकट हो जायेगी।</p>
<p class="Text">तुमने लिखा कि ‘प्रेम नहीं है, परन्तु प्रेमदान जबरदस्ती देनेमें क्या आपत्ति है?’ परमात्मा तो प्रेमदान देनेके लिये सदा प्रस्तुत हैं, परन्तु प्रेम लेनेवालेकी तत्परता असली होनी चाहिये। जब परमात्माके लिये लज्जा, भय, धर्म, नीति, योग्यता, अयोग्यता, संकोच, धन, मान, अपमान, परिवार और पुत्रादि सबको भूलकर केवल उसे ही पानेके लिये अत्यन्त उत्कण्ठा होती है, तब उसके प्राप्त होनेमें विलम्ब नहीं होता। उपर्युक्त प्राय: सारी ही बातोंका त्याग जानकर नहीं करना चाहिये। जानकर त्यागनेसे तो उलटा दोष आता है। ऐसा करना तो प्रमाद और दंभ है। परन्तु प्रेमकी विह्वलतामें किसी प्रकारका ध्यान ही न रहनेसे जब इनका स्वत: ही त्याग हो जाता है, तभी वह प्रेमका त्याग कहलाता है। जैसे श्रीविदुरजीकी स्त्री प्रेमकी प्रगाढ़तामें योग्यता अयोग्यताको भूल गयी थी। जैसे परम भक्तिमती गोपियाँ भगवान् के प्रेममें विह्वल होकर घर-द्वार, पति, पुत्र, लोक, लज्जा, मान, अपमान, धर्म और भय आदि सबको त्यागकर परमात्मा कृष्णके परायण हो गयी थीं। गोपियोंने जानबूझकर ऐसा नहीं किया था। भगवान् में उनका आत्यन्तिक प्रेम ही इसमें एक कारण था। इसलिये भगवान् ने कहा कि मेरा प्रभाव केवल गोपियाँ ही जानती हैं। इस भावके जितने अंशमें त्रुटि है, उतने ही अंशमें प्रेमदानमें विलम्ब समझना चाहिये। प्रेम जो चाहता है उसे ही मिलता है। बिना चाहे जबरदस्ती प्रेमदान देनेका भगवान् का नियम नहीं है। यदि ऐसा होता तो अबतक सभी जीव मुक्त हो गये होते। भगवान् की सभी लोगोंको प्राप्ति हो गयी होती। क्योंकि वे यों तो कह ही नहीं सकते कि मुझमें जबरदस्ती प्रेमदान करनेका सामर्थ्य नहीं है, परन्तु ऐसा गले पकड़कर मुक्त करनेका उनका काम नहीं है। भक्तोंमें अवश्य ऐसी विशेषता होती है और भक्तलोग अपने सामर्थ्यके अनुसार चेष्टा करते ही हैं। यह कानून तो उन लोगोंपर लागू होता है जो या तो जीवोंके लिये भगवान् से खुली परवानगी (पूरा अधिकार) पा चुके हों या जिनके केवल दर्शन, स्पर्श, चिन्तन और भाषणसे ही जीवोंका कल्याण होता हो। जैसे भक्त प्रह्लादजी और बंगालके श्रीचैतन्यमहाप्रभु आदि हुए। इसीलिये भगवान् से ही भक्तोंकी विशेषता है। तुलसीदासजीने रामायणमें कहा है—</p>
<p class="Shlok-Color-2">मोरे मन प्रभु अस बिस्वासा।</p>
<p class="Shlok-Color-2">राम ते अधिक राम कर दासा॥</p>
<p class="Shlok-Color-2">राम सिन्धु घन सज्जन धीरा।</p>
<p class="Shlok-Color-2">चन्दन तरु हरि सन्त समीरा॥</p>
<p class="Text">अथवा कारक पुरुषोंपर यह कानून लागू होता है। कारक पुरुष उनको कहते हैं जो क्रममुक्तिद्वारा भगवान् के परम धाममें पहुँच जानेके बाद भगवान् की आज्ञासे केवल जीवोंके उद्धारार्थ ही परमधामसे जगत् में आते हैं, जैसे व्यास, वशिष्ठादि। अतएव भगवान् का जबरदस्ती प्रेमदान करनेका कानून नहीं है।</p>
<p class="Text">तुमने लिखा कि ‘‘मैं चूरू आया था, इच्छा भी थी कि वहाँ ठहरूँ, कहीं उस इच्छामें ढूँढ़नेपर भी धोखा नहीं मालूम हुआ था; पर चूरू ठहर न सका।’’ सो ठीक है। इसके उत्तरमें मैं यही लिखता हूँ कि हृदयको और भी ढूँढ़ना चाहिये था।</p>
<p class="Text">कुछ दिनों पहले तुम्हारे और श्रीज्वालाप्रसादजीके सम्बन्धमें पं० श्रीहरिबक्सजीने मुझसे पूछा था कि इनमें क्या अन्तर है! मैंने कहा था, कई बातोंमें हनुमान अधिक है और कई बातोंमें श्रीज्वाला-प्रसादजीकी अधिकता है। स्पष्ट पूछनेपर मैंने कहा था कि दया, सेवा और विद्यामें हनुमान अधिक है और श्रद्धा, प्रेम और निष्कामतामें ज्वालाप्रसादजी अधिक हैं और इस अन्तरका पता मुझे तो अपने मनसे यों लगता है कि मुझे हनुमानका दोष बतलानेमें और उसके सामने मनका भाव प्रकट करनेमें ज्वालाप्रसादजीकी अपेक्षा संकोच होता है। इसपर पूछा गया था कि क्या हनुमानमें प्रेम नहीं है? तब मैंने कहा था—है, परन्तु ज्वालाप्रसादजीकी तुलनामें कम है।</p>
<p class="Text">कुछ दिनों पहले एक सज्जनने मुझसे पूछा था कि आपमें किसका प्रेम अधिक है? मैं श्रीहीरालालजीकी बात छोड़कर दूसरोंके सम्बन्ध में पूछता हूँ। इसपर मैंने उत्तर दिया था कि मुझमें सबसे अधिक प्रेम घनश्यामका है। दूसरा नाम पूछनेपर मैंने ज्वालाप्रसादजीका नाम बतलाया था। कुछ और बातें होनेके बाद मुझसे प्रेमकी पहचानके लक्षण पूछे गये थे, तब मैंने यों कहा था, प्रेमकी परीक्षा श्रवण, दर्शन, भाषण और चिन्तनसे होती है। कानों द्वारा प्रेमीके सम्बन्धके शब्द सुनते ही मन विह्वल हो जाता है, आँखोंसे अश्रुपात होने लगता है, शरीर रोमाञ्चित हो जाता है। इसी प्रकार आँखोंके सामने उसका शरीर आते ही और मनमें उस प्रेमीकी बातका स्मरण होते ही वैसी दशा हो जाती है। वाणीसे तो पूरे शब्द उच्चारण ही नहीं कर सकता। प्रेमीका नाम या उसके सम्बन्धकी बात आते ही हृदय गद्गद हो जाता है, वाणी रुक जाती है, आँखोंसे आँसुओंकी अजस्रधारा-सी बहने लगती है। ये प्रेमकी पहचानके लक्षण हैं। यद्यपि ज्वालाप्रसादजीमें ये सब लक्षण पूरे तो नहीं घटते, परन्तु उनकी आँखें प्रेमजलसे डबडबा जाती हैं। इसलिये वर्तमानमें ज्वालाप्रसादजीका प्रेम विशेष बतलाया गया है।</p>
<p class="Text">तुमने लिखा कि ‘प्रेम होता तो बिना मर्जी ही भगवान् को बँधना पड़ता, सो ठीक है। गरज और खुशामद करना तो नीचा ही भाव है। तुमने लिखा कि ‘क्या प्रेमकी परीक्षा होती है?’ सो ठीक है। कई अंशोंमें ऐसा भी हो सकता है।</p>
<p class="TXT-Right">जयदयाल गोयन्दका</p>
<p class="Shlok-Color-2">****</p>
<p class="TXT-Right"><span class="char-style-override-13">बम्बई, ज्येष्ठ सं १९८३</span><span class="char-style-override-14"></span></p>
<p class="Text">परम पूज्यवर,</p>
<p class="No-Paragraph-Style para-style-override-6"> </p>
<p class="Text">सादर प्रणाम। आपका कृपा पत्र मिला।........</p>
<p class="Text">मेरा साधन और तेज होना चाहिये। श्रीपरमात्माकी प्राप्तिमें विलम्ब क्यों हो रहा है? उसमें क्या प्रतिबन्धक है? और उस प्रतिबन्धकका नाश किस उपायसे शीघ्र हो सकता है? सारे संसारमें जीव बहुत दु:खी हो रहे हैं। किसी भी देशमें शान्ति नहीं है। देश-देशमें, घर-घरमें कलह हो रही है। जगह-जगह एक दूसरेका अनिष्ट कर रहे हैं। इस तरहकी स्थितिमें जीवोंका उद्धार अवश्य होना चाहिये। इस समय तो जगत् मानो दु:ख दावानलमें दग्ध-सा हो रहा है। इस प्रकारकी स्थिति बढ़ती गयी तो शायद कुछ दिनों बाद घर-घरमें, भाई-भाईमें परस्पर मार-काट होनी सम्भव है। लोगोंमें भगवान् के प्रति विश्वास उठता चला जा रहा है। दिन-पर-दिन जगत् का भविष्य कम-से-कम एक बार तो बहुत ही भयानक रूप धारण करता चला जा रहा है। इस स्थितिमें जीव कबतक पडे़ रहेंगे? जीवोंकी इस दशापर परमात्माकी करुणा तो है ही, परन्तु अब तो करुणासागरकी भी मर्यादा टूट जानी चाहिये। श्रीपरमात्माकी नित्यकृपाका अनुभव जीवोंको सरलतासे होने लगे तो जीव परमात्माकी कृपा प्राप्तकर कृतार्थ हो सकते हैं। न मालूम मायाकी कितनी प्रबल शक्ति है कि परमात्माकी असीम कृपाका पद-पदपर प्रत्यक्ष दर्शन करता हुआ भी मोहावृत जीव बार-बार भूल जाता है। घरका वह प्यारा अपनी मनोहर छटा दिखलाकर बार-बार आता है, यदि जीव उसे पकड़ ले तो शायद वह पकड़वानेको भी तैयार ही मालूम होता है। पर आश्चर्य तो यह है कि जीव उसे पकड़ता नहीं। हाथमें आये हुएको छोड़ देता है। जिस समय वह किसी रूपमें अपना रूप दिखलाता है, उस समय तो कुछ आनन्द-सा होता है, पर आनन्दमें आनन्दरूपको न जानकर जीव उसे छोड़ देता है, फिर पश्चात्ताप होता है। मालूम नहीं वह पश्चात्ताप असली होता है या बनावटी। असली होता तो क्यों नहीं उसे पकड़ लेता। वह तो बारम्बार पकड़वानेका मौका देता है। ऐसी स्थितिसे जीवका मोह कैसे नाश हो। किस जादूकेसे उपायसे जीव मोहसे छूट सके। किस उपायसे जीवके अन्तरमें तत्काल बिजली-सी दौड़ जाय—उसे चैतन्य हो जाय और वह उस चेतनाको पाते ही अपने प्रियतमको पकड़ ले। किसी तरह छोड़े ही नहीं। किसी भी भुलावेमें न भूले।</p>
<p class="Text">ऐसा कोई सरल उपाय सारे जीवोंके कल्याणादिके लिये बतलाना चाहिये और उस उपायको जगत् में हेला मारकर (जोरसे पुकारकर) कह देना चाहिये, जिससे सारे जीव मोहकी बेड़ीको तोड़कर प्रियतमको पकड़ पावें। ऐसी घोषणाकी बड़ी ही आवश्यकता है। अब तो परमात्माको आवश्यकतासे भी अधिक उदार बने बिना जीवोंका उद्धार कैसे होगा? जबरदस्ती खैंच-खैंचकर पावन करनेका मौका है। तभी तो पतितपावन नामकी सार्थकता है।</p>
<p class="Shlok-Color-2">****</p>
<p class="Text">श्रीसेठजीका उत्तर</p>
<p class="Text">श्रीहनुमानप्रसाद सेती जयदेवका प्रेम सहित राम राम बंचना। तुम्हारा पत्र मिला। तुमने लिखी कि परमात्माकी प्राप्तिमें विलम्ब क्यों हो रहा है? क्या प्रतिबन्धक है? और उस प्रतिबन्धकका नाश किस उपायसे शीघ्र हो सकता है?</p>
<p class="Text">उत्तर—इस प्रश्नका उत्तर प्राय: पहले पत्रमें दिया जा चुका है। </p>
<p class="Text">तुमने लिखा कि संसारमें जीव बहुत दु:खी हो रहे हैं। किसी भी देशमें शान्ति नहीं, देश-देशमें, घर-घरमें कलह हो रही है। जगह-जगह एक दूसरेका अनिष्ट कर रहे हैं। इस स्थितिसे जीवोंका उद्धार अवश्य होना चाहिये।</p>
<p class="Text">उत्तर—ठीक ही है, उद्धार तो होना ही चाहिये तुम्हारे दूसरे प्रश्नोंके उत्तर आगे लिखे जायँगे।</p>
<p class="Text">तुमने लिखा कि इस समय जगत्  मानों दु:ख दावानलमें दग्ध-सा हो रहा है। इस प्रकारकी स्थिति रही तो शायद कुछ दिनों बाद घर-घरमें, भाई-भाईमें परस्पर मार-काट होना सम्भव है। लोगोंके प्रति विश्वास उठा चला जा रहा है। दिन पर दिन जगत् का भविष्य कम-से-कम एक बार तो बहुत ही भयानक रूप धारण करता चला जा रहा है।</p>
<p class="Text">उत्तर—यह कई अंशोंमें ठीक है। परन्तु ऐसा होनेका कारण भक्तिपूर्वक भगवान् सम्बन्धी आलोचनाका अभाव है। प्राय: सारा जगत् केवल भौतिक सुखको ही परम साध्य मानकर उसकी ओर दौड़ रहा है। इस समय जगत् की दृष्टि प्राय: संसारके विषयोंकी ओर लगी हुई है। भोग योग्य वस्तुओंके संचयको ही प्राय: लोगोंने परम पुरुषार्थ-सा मान रक्खा है। इसीसे सब प्रकारकी बुराइयाँ प्रकट हो रही है। और रुपयोंके लोभसे व्यवहार बिगड़ जाता है, उसी प्रकार विषय लालसासे सारे धर्माचरण प्राय: बिगड़ जाते हैं। और ऐसी ही स्थिति यदि बनी रही तो सम्भव भी है कि शायद कलह और बढ़े। कारण, भौतिक सुखकी प्रबलाकांक्षा मनुष्यको पशुकी संज्ञामें परिणत कर देती है। सभी भोगोंकी ओर दौड़ते हैं और जहाँ पदार्थ होते हैं, वहीं एक साथ झपटते हैं। जैसे किसी कुत्तेके मुँहमें रोटी हो या कोई चील माँसका टुकड़ा लिये हुए हो, तो प्राय: बहुत-से कुत्ते और चीलें उनके पीछे पड़ जाती हैं। और उनका परस्परमें द्वन्द्व युद्ध होता है। जड़वादको आदर्श माननेका परिणाम भी प्राय: इस प्रकार हुआ करता है। इसलिये ऐश, आराम, मौज, शौक आदि विलासिता संसारकी सारी भोगासक्तिका मनके द्वारा त्याग होना चाहिये। ऐसा होनेसे ही सुख सम्भव है।</p>
<p class="Text">तुमने लिखा कि जीव इस स्थितिमें कबतक पड़े रहेंगे? याने उनका उद्धार कब होगा?</p>
<p class="Text">उत्तर—इस बातका उत्तर नहीं दिया जा सकता। योगी चाहे तो मालूम कर सकते हैं। पुरुषार्थ अनियत है। इस बातका निर्णय नहीं हो सकता कि पुरुषार्थका फल कब कैसा होगा। किसके साधनका फल कब और कैसे होगा। इसका पता भगवान् को भी है या नहीं, इस सम्बन्धमें भी कुछ नहीं कहा जा सकता। यह बात यदि पूर्व निश्चित मान ली जाय कि अमुक जीव अमुक समय परम पदको प्राप्त होगा तो साधनसे श्रद्धा घट जाती है। लोग कह सकते हैं कि उद्धारका समय पूर्व निश्चित ही है, फिर साधनकी क्या आवश्यकता है। और यदि यह माना जाय कि परमात्मा इस भविष्यको नहीं जानते तो उनकी त्रिकालज्ञतामें बाधा आती है। इसलिये यही कहा जा सकता है कि इस बातको भगवान् ही जानें। परन्तु इस पूरी दशासे उद्धार पानेके कुछ उपाय हैं। यदि हिन्दू जातिकी दृष्टिसे कहा जाय तो इस जातिके कष्टको दूर करनेके लिये चार उपाय काममें लाये जा सकते हैं—</p>
<p class="Text">(१) धार्मिक विद्याका प्रचार।</p>
<p class="Text">(२) त्यागी-अनुभवी और विद्वान् सज्जनों द्वारा देशमें धार्मिक व्याख्यानोंका प्रचार।</p>
<p class="Text">(३) अल्प मूल्यमें धार्मिक ग्रन्थोंका प्रचार।</p>
<p class="Text">(४) अनाथ बालकोंकी धर्मरक्षाके लिये अनाथालयोंकी स्थापना।</p>
<p class="Text">ऐसा किया जाय तो इस जातिमें नीति, त्याग, भक्ति बढ़ सकते हैं और सम्भवत: यह जाति दु:ख दावानलमें दग्ध होनेसे बच सकती है। यदि सारे जगत् की दृष्टिसे कहा जाय तो भी प्राय: ऐसी ही बात है। समष्टिके उद्धारार्थ भी त्याग, विद्या, भक्ति और सदाचारके प्रचारकी ही विशेष आवश्यकता है। और ये कार्य स्वार्थ-त्यागी, सेवा परायण सत्पुरुषोंकी तत्परतासे ही हो सकते हैं। निष्काम बुद्धिसे सबकी सेवा करनेवाला पुरुष लोगोंके भावोंको बदल सकता है। निष्काम सेवा ही एक ऐसी विद्या है कि उससे संसार जीता जा सकता है। जबतक ऐसे परहितव्रती, स्वार्थत्यागी पुरुषों द्वारा जगत् में उपर्युक्त भावोंका प्रचार न हो तबतक जगत् के दु:खोंका नाश होना कठिन है। ऐसे पुरुष जगत् में बहुत थोड़े हैं। इसी कारणसे जगत्  दु:खी है। सम्भव हो तो ऐसे नि:स्वार्थी पुरुष तैयार करने चाहिये। यह काम महापुरुष कर सकते हैं। गी० अ० १२ के श्लोक ३-४ और १३-१४ के अनुसार स्वाभाविक ही सभी भूतोंके हितमें रत, सर्वभूतोंमें अद्वेष्टा, मैत्री और करुणादि गुणोंसे सम्पन्न पुरुष यदि चाहें तो जगत् के जितने भागमें वे परिश्रम करें, उतने भागमें दु:ख बहुत अंशमें दूर कर सकते हैं।</p>
<p class="Text">तुमने लिखा कि जीवोंकी इस दशापर परमात्माकी करुणा तो है ही, परन्तु अब तो करुणाके सागरकी भी मर्यादा टूट जानी चाहिये।</p>
<p class="Text">उत्तर—इसका अर्थ शायद यह है कि भगवान् को अवतार लेकर जीवोंका उद्धार करना चाहिये। सो करुणामें ऐसा कहा जा सकता है, परन्तु वास्तवमें ऐसा समय अभी आया है या नहीं, इस बातको भगवान् ही जानें। अनुमानसे इतना कहा जा सकता है कि सम्भवत: भगवान् के लिये स्वयं अवतीर्ण होनेका समय अभीतक नहीं आया, यदि आया होता तो वे अबतक अवतार ले लेते। जीवोंकी दशा उनसे छिपी हुई है नहीं। परन्तु मालूम होता है वैसा समय ही अभीतक नहीं आया है। कलियुगमें जिस प्रकारकी स्थितियाँ होनी चाहिये, उससे भी अधिक बुरी स्थिति हो जाय, तब भगवान् अवतार ले सकते हैं। परन्तु ऐसी दशा अभीतक नहीं हुई है। मनुष्य अबतक प्राय: अपनी मौत ही मरते हैं। पेट भरनेको अन्न भी मिलता ही है। बलात्कारसे प्राय: प्राण हरण नहीं होते। इस प्रकारका संकट या तो पशु-पक्षियोंपर है जो किसी-न-किसी अंशमें प्राय: सदासे था या भारतवर्षमें गो जातिपर है कि वह बलात्  मारी जाती है। तुम्हें जो संसारकी वर्तमान दशा इतनी असहनीय प्रतीत होती है, यह तुम्हारी कमजोरी और करुणाका परिणाम है। परन्तु यदि अनवरत गतिसे ऐसा ही घोरमघार चलता रहा, तो सम्भव है कि भगवान् के अवतीर्ण होनेका समय भी आ जाय या उनके अधिकार प्राप्त कोई कारक पुरुष आ जायँ, अथवा भगवान् की कृपासे भक्त, महात्माओंको ऐसा अधिकार प्राप्त हो जाय कि जिससे वे लोग ही इस कामको थाम लेवें, जैसे पार्लियामेंट। यदि यहींके किसी सज्जनको वाइसरायका अधिकार सौंप देवें तो वह सब काम चला सकता है।</p>
<p class="Text">तुमने लिखा कि श्रीपरमात्माकी नित्यकृपाका अनुभव जीवोंको सरलतासे होने लगे तो जीव परमात्माकी कृपा-लाभकर कृतार्थ हो सकते हैं।</p>
<p class="Text">उत्तर—ठीक है, यदि जीव ऐसा चाहें तो ऐसा हो सकता है। तुमने लिखा कि न मालूम मायाकी कितनी प्रबल शक्ति है कि परमात्माकी असीम कृपाका पद-पदपर प्रत्यक्ष दर्शन करता हुआ भी मोहावृत जीव बार-बार भूल जाता है।</p>
<p class="Text">उत्तर—ठीक है। परन्तु भगवान् की प्रबल शक्तिके सामने मायाका कोई बल, शक्ति नहीं है। जो मायाके वशमें हैं, उन्हींके लिये माया प्रबल है। परमात्मा और उसके प्रभावको जाननेवालोंके सामने मायाकी शक्ति कुछ भी नहीं है, क्योंकि वास्तवमें माया ऐसी शक्ति है नहीं। मायाके वशमें पड़े हुए जीवोंने ही उसकी ऐसी शक्ति मान रक्खी है। जैसे तन्द्राकी वृद्धिमें स्वप्नावस्थामें पड़ा हुआ मनुष्य छातीपर अपना हाथ पड़ जानेसे चोटकी कल्पना कर छातीपर बड़ा बोझ-सा समझ लेता है और वह इतना दब जाता है कि जबान हिलानेमें भी उसे भय-सा मालूम होता है। परन्तु वास्तवमें वहाँ चोट या कोई बोझ उसकी छातीपर नहीं है। यही दशा मायाकी है। जीव जहाँतक नहीं चेत करता वहींतक मायाकी प्रबल शक्ति मानकर वह उससे दबा रहता है। यदि चेतकर परमात्माकी शरण ले ले और उसका स्वरूप जान ले तो फिर मायाकी शक्ति कुछ भी न रहे (गीता० अ० ७—१४ और १३। २५ देखो) जीव तो परमात्माका सनातन अंश है। अपनी शक्तिको भूल रहा है। इसलिये उसको माया प्रबल प्रतीत होती है। यदि अपनी शक्ति जागृत कर ली जाय तो मायाकी शक्ति सहज हीमें परास्त हो जाय। मायामें अज्ञान ही हेतु है। अज्ञानके नाशसे मायाका नाश होता है।</p>
<p class="Text">तुमने लिखा कि जिस समय यह परमात्मा किसी रूपमें अपना रूप दिखलाता है, उस समय कुछ आनन्द-सा होता है, पर उस आनन्दमें आनन्दको न पहचानकर जीव उसे छोड़ देता है, फिर पश्चात्ताप होता है। मालूम नहीं वह पश्चात्ताप असली है या बनावटी। असली होता तो क्यों नहीं उसे पकड़ लेता।</p>
<p class="Text">उत्तर—ठीक ही है। पश्चात्ताप असली होता तो उसे छोड़ता ही क्यों। तुमने लिखा कि ऐसी स्थितिसे जीवका मोह नाश कैसे हो?</p>
<p class="Text">उत्तर—संसारासक्ति ही इस मोहका कारण है। उसका नाश वैराग्यसे हो सकता है। वैराग्यमें पूर्व संचित पाप बाधा देते हैं, परन्तु परमात्माकी शरणसे उसका भी नाश हो सकता है।</p>
<p class="Text">तुमने लिखा कि किस उपायसे जीवके अंतरमें तत्काल बिजली-सी दौड़ जाय, उसे चैतन्य हो जाय और वह उस चेतनताको पाते ही अपने प्रियतमको पकड़ ले, किसी तरह छोड़े ही नहीं। किसी भी भुलावेमें न भूले। ऐसा कोई सरल उपाय सारे जीवोंके कल्याणार्थ बतलाना चाहिये। और उस उपायको जगत् में हेला मारकर कह देना चाहिये, जिससे सारे जीव मोहकी बेड़ीको तोड़कर प्रियतमको पकड़ पावें।</p>
<p class="Text">उत्तर—ठीक है। जप और सत्संगसे परमात्माके प्रभावको जानकर शरीर और संसारको अनित्य समझकर परमात्माके ध्यानमें स्थिति होनेसे यह कार्य हो सकता है। यही हेला मारकर कहना है।</p>
<p class="Text">तुमने लिखा कि जबरदस्ती खैंच-खैंचकर पावन करनेका मौका है। तभी तो पतितपावन नामकी सार्थकता है।</p>
<p class="Text">उत्तर—पतितपावन तो भले कोई न कहे, यह तो कहनेवालेकी मर्जीकी बात है, वे तो अपने कानूनके अनुसार सब कुछ करते हैं। परमात्माको पतितपावन, दीनदयालु आदि नामोंसे पुकारकर उनसे प्रार्थना करना उत्तम है। इसमें कोई दोष नहीं है। इसमें भी प्रेम और करुणाभाव है, परन्तु इसमें भी उत्तम तो यह है कि उससे कुछ भी न कहे, किसी प्रकारकी खुशामद न करे, उनकी गर्ज हो तो आवें, नहीं तो उनकी मर्जी।</p>
<p class="Shlok-Color-2">(३२)</p>
<p class="TXT-Right"><span class="char-style-override-15">गोरखपुर, द्वितीय वैशाख शु० १४/सं० १९९१</span><span class="char-style-override-13"></span></p>
<p class="Text">परम पूज्यवर,</p>
<p class="Text">श्रीचरणोंमें सादर प्रणाम। मेरी प्रार्थनापर ध्यान देकर उसका भी निर्णय जल्दी हो जाय तो अच्छा है। आपकी आज्ञा मिल जाय तो मैं श्रावणके बाद कहीं चला जाना चाहता हूँ। अभी कोई भी निश्चय नहीं कर सकता हूँ। .......वस्तुत: मैंने जो प्रार्थनाएँ की हैं, उन सबकी स्वीकृति देनेके लिये करबद्ध प्रार्थना करता हूँ। पत्र न पहुँचा हो या याद न हो, इसलिये पुन: लिख देता हूँ।</p>
<p class="Text">१. गोरखपुरसे बाहर कहीं रहना। २. ‘कल्याण’ के सम्पादनमें अपना नाम न रखना। ३. व्याख्यान न देना। ४. कमेटीका संचालन न करना। ५. प्रबन्ध-सम्बन्धी किसी काममें राय न देना।	</p>
<p class="TXT-Right para-style-override-7">आपका ही—हनुमान</p>
<p class="Shlok-Color-2">(३३)</p>
<p class="TXT-Right para-style-override-7">बाँकुड़ा</p>
<p class="Text">भाई हनुमान प्रसादसे जयदयालका प्रेमसहित राम राम।</p>
<p class="Text">पत्र मिला जवाब देनेमें प्राय: विलम्ब मेरे स्वभाव और समयके कारण हो जाता है। सो तुम जानते ही हो। भाई हनुमानप्रसादसे जयदयालका फिर प्रेमसहित राम राम बंचना। भाई मोहनलाल पहुँच गया है, सब समाचार तुमने लिखा उसी प्रकार समक्षमें कहता था।</p>
<p class="Text">नीचता, अभिमान आदि शब्दोंका तुमको तुम्हारे प्रति प्रयोग नहीं करना चाहिये। क्योंकि इस प्रकारके शब्दोंको पढ़कर समझदार मनुष्यको पत्रमें भी विचार हो सकता है। और उसको मतलब भी समझमें पूरा-पूरा आ सकता नहीं। जबाब भी कुछ लिखा जाता नहीं। तुमने लिखा कि मैं बम्बईसे रवाना हुआ, तब दो बातकी प्रतिज्ञा की थी सो ठीक है। अब उस विषयमें तुमने तुम्हारा निश्चय लिखा, वह भी बहुत उत्तम और प्रशंसा करने लायक है। इतने पर भी राय पूछी सो तुम्हारे प्रेम और श्रद्धाकी बात है। किन्तु मैं भी सलाह कर-कर कभी तुम्हारेसे मिलकर विचार कर ही जबाब देना चाहता हूँ। तुमने लिखा कि रुपये ७०० (सात सौ) अनुमान गरीब भाईयोंको सहायतामें दिये गये सो बहुत उत्तम बात है। गरीब भाईयोंको सहायता दी जाय, उसके लिये तुमको गीताप्रेससे खर्च करनेकी अनुमति दी हुई है, किन्तु गीताप्रेसमें तुमने लिखाये नहीं, इससे अनुमान होता है कि प्रेसमें लिखनेकी तुम्हारी राय नहीं हुई, इसलिये तुमने तुम्हारे नाम लिखा लिये सो ठीक है। तुम्हारे विचार अति उत्तम हैं।</p>
<p class="Text">और शक्ति अंकके लिये एक लेख तो अनुमान ७-८ दिन पहिले ही भिजवा दिया है। एक लेख आज दिन भिजवा दिया है। पत्र भी एक भेजा है, वह तो जगह नहीं होवे तो आसोजके (आश्विनके) कल्याणमें छाप सकते हो। निगह कर लेना, अगर ठीक मालूम नहीं दे तो फिर देखी जायेगी। पूज्य गंगाधर शर्माजीके पत्रका जबाब देनेके लिये आगे दिया था। बहुत विनयके साथ उनको लिखा दिया होगा। इस समय अपनेको अवकाश भी कमती ही है और गोरखपुरके आस-पास बहुत जोरसे बाढ़ आयी। अठारह फुट पानी चढ़ गया, अब कुछ कमती हुआ सो विचार वाली बात है। इस विषयकी चिट्ठी तार तुम्हारे लोगोंका मिला तथा छापे (अखबार) में भी खबर पढ़ी थी। इस कामके लिये श्रीहरिकिसनदासजी, द्वारकादास, मोतीलाल, बैजनाथ सब सेवा करनेके लिये गये हैं, प्रेसके आदमी गये सो बहुत अच्छी बात है। अब कुछ पानी और भी कमती हुआ होगा। लोगोंको आराम देनेकी चेष्टा करनी चाहिये। सहायताके लिये कोई भाई बिना माँगे रुपये देवे तो ले सकते हो। अपने प्रेससे रुपया लगानेके लिये भी श्रीज्वालाप्रसादजी, जैदयालजी कसेराको दो हजार तथा तीन हजार तकका समाचार दिया है। अनुमान होता है, उनकी अनुमति आ सकती है। हमलोगोंकी कोशिश है और भी भाई लोगोंसे साधारण संकेत किया जा सकता है। मामूली रुपयोंके लिये तो किसीको संकेत भी करनेकी आवश्यकता है नहीं और आप लोग सब बहुत समझकर काम करनेवाले, समझकर मदद देनेवाले हो। इससे रुपये लगेंगे यह बहुत ठीक लग सकते हैं। आशा है कि भूकम्प पीड़ितोंकी सेवामें भी अपनी तरफसे काम हुआ, यह ठोस ही हुआ सुना जाता है और बेतियाकी तरफ भाई हरदत्तराय भी अपने गीताप्रेसकी तरफसे काम कर रहे हैं। काम ठोस ही होनेकी आशा है। गोरखपुरकी तरफ दो तीन हजार रुपया लगे वहाँतक किसीको लिखनेकी आवश्यकता है नहीं, अधिकका अनुमान हो तो हमको समाचार देना चाहिये और लिखना चाहिये। अनुमानसे अपनी तरफसे कितने रुपये लगनेकी आशा की जाती है। और पन्द्रह नावोंसे जो लोगोंको बाहर निकालनेका काम किया जाता है, वह बहुत ही उत्तम है। गरीब आदमीको अन्नका भी प्रबन्ध होना बहुत जरूरी है। और विशेष समाचार इस विषयमें फिर लिखनेकी लिखी सो लिखी होगी। गोरखपुरमें पानी आनेका सारा समाचार श्रीघनश्यामदासजीसे समझ लिया गया है। बेचारे गरीबोंको हर प्रकारसे आठ महीनेसे कष्ट हो रहा है। बाकी कुछ उपाय है नहीं।</p>
<p class="Text">(१) गीता लिखनेका काम रुका हुआ है। इधर-उधरका काम बहुत आ जाता है। चेष्टा तो रुक ही जाती है। बाकी उपाय कमती चलता है। भाई हरिकिसनको भी अब आगे फुरसत होनेकी आशा है, क्योंकि भाई मोहनलाल आ गया। भाई हरिकिसनसे पूरी मदद मिलनेकी आशा है।</p>
<p class="Text">(२) भाई बेनीमाधवजीको छ: आने ब्याजपर रुपये प्रेसमें जमा कर देनेकी कह दी है सो ठीक है।</p>
<p class="Text">(३) श्रीहरिश्चन्द्रजी बुलन्दशहर चले गये। हमारे लिखे माफिक काम कर दिया गया है। सो ठीक है।</p>
<p class="Text">(४) बाबा राघवदासजीके.........उड़िया गीता बाबत समझकर कह दिया होगा। अपने प्रेसमें छपनेसे बिकनेकी आशा कम है।</p>
<p class="Text">(५) भेरियावालोंको पुस्तक भेजनेकी लिखी सो ठीक है।</p>
<p class="Text">(६) श्रीकन्हैयालालजीकी भेजी हुई पुस्तक आनेपर हमको समाचार देना चाहिये। उनको सुन्दरदासजीकी पुस्तकको छापनेके विषयमें—समाचार सब श्रीघनश्यामके लिखे माफिक लिखनेकी लिखी सो ठीक है। लिखा गयी होगी।</p>
<p class="Text">(७) श्रीमुनिलालजीको कार्ड दे दिया है। गोरखपुर भेजनेकी लिखी थी वह भेजी होगी तथा पहले उनको काम देनेकी आपलोगोंके पास प्रेसमें कोई काम समझमें आवे तो भेज सकते हो नहीं तो गोरखपुर आनेसे उनको काम दिया जा सकता है।</p>
<p class="Text">(८) श्रीश्यामाधरजी रामसमुझजीके विषयका समाचार निगह किया। तुम्हारी राय भी समझ गया तथा उन लोगोंके श्रावणमें—जवाब देनेकी सब प्रेस अधिकारियोंकी राय हुई सो ठीक है। इस प्रकार तुम्हारी राय होकर निश्चय किया गया सो ठीक है। इसी प्रकार काम हुआ होगा। अपने प्रेसके तरफसे कोई भी भाईकी शिकायत हो तो आपको निगह कर लेनी चाहिये, जो दूसरेको शिकायत करनेका मौका मिले नहीं। उचित माँगकी पूर्ति करनी चाहिये और अनुचित माँग खड़ी ही नहीं होवे और आपलोग तथा प्रेसके भाई लोग पहले ही ठीक कर लो तो और भी अच्छी बात है। इसमें सबकी शोभा है और उचित है। ‘शिव’ के नामसे लेख छापनेके लिये प्रेसमें भेजा सो छप गया हो तो कापी बाँकुड़ा भेजनी चाहिये और कल्याणके ग्राहक कमती होनेकी आशा नहीं सो अच्छी बात है। शक्ति अंकमें बहुतसे लेख रुचिकर नहीं हैं, इससे अभीसे कमतीका अनुमान किस अंशमें किया गया था। बाकी कुछ चाह है नहीं।</p>
<p class="Text">तुमने लिखा शक्ति अंकमें छापनेके लिये बहुत लेख आये, बहुत अच्छे-अच्छे लोगोंके लेख रह गये। छपने नहीं पाये सो ठीक है, इसका कुछ भी उपाय है नहीं और तुम्हारे स्वभाव और बर्तावके कारण बहुतसे लेख असंगत भी छप जाते हैं उसके लिये कुछ विचार नहीं करना।</p>
<p class="Text">तुमने लिखा कि मेरी कमजोरी है और भी लोगोंके बहुतसे लेख पड़े रह गये, उनके लिये बहुत संकोच होता है। जबाब भी हाजिरका दिया जाता नहीं सो ठीक है। निरउपाय बात है। सब लेख किसी प्रकार छप सकते नहीं और सिद्धान्तसे जो विरुद्ध हो, जिससे संसारमें नुकसान पहुँचनेकी शंका हो, उन लेखोंको छोड़कर छापनेका ही तुम्हारा स्वभाव है तो भी कभी-कभी संकोचमें पड़कर फालतू लेख भी छप जाते हैं। हमारे लोगोंकी निगाहमें कोई पड़ जाये तो तुम्हारी निगाहके लिये जनाया जाता है, इसके लिये तुम कोई संकोच मत करना। तुम्हारा प्रेम और भाव तो है ही, इसलिये तुम्हारे रुष्ट होनेकी तो ठहरती नहीं। इससे चाहे सो लिखा जाता है। तुम भी प्रेमसे सुनते हो और बदलेमें अपना कसूर मान लेते हो। सो तुम कसूर मानते हो, वह ठीक मालूम देता नहीं। कसूर माननेसे आगेके लिये लिखनेमें संकोच होता है, इसलिये जो कुछ बनतीमें आवे, जहाँतक हो आगेके लिये इन लेखोंको और भी बचाव करनेकी चेष्टा रहनी चाहिये।</p>
<p class="Text">और तार एक गीताप्रेसके नामका कल रातको मिला, उसमें इस प्रकार समाचार था कि बाढ़से तो लोगोंको प्राय: मुक्ति मिली यानि छुटकारा हुआ। साढे़ चार हजार आदमी तो नौका द्वारा लाये गये और चार हजार आदमियोंको रोज भोजन दिया जाता है। अपने तरफसे और मित्रोंको उचित समझो तो सहायताके वास्ते कहो।</p>
<p class="Text">और लेख भेजो, सो लेख तो कल भेज दिया है तथा तार भी दिया गया है। हुंडी चार हजार नारमल शिवबकसपर करी, इसके लिये और भी कोशिश करनेका विचार है, वह तार पहुँचा होगा। भाई रामेश्वरकी आज दिन चिट्ठी आयी। उसमें लिखा था बितियेमें जोरकी बाढ़ आयी है। इसलिये बितियावाले भी गीताप्रेससे आदमी बुलाते हैं, बाकी इस समय भेज सकते नहीं। इससे मनाई कर दी है सो ठीक है। बहुत अच्छा काम किया, उनको भी एक हजार रुपयेकी हुंडी करनेके लिये समाचार दे दिया है। बितियाका काम भी गीताप्रेसके नीचे शुरू हो गया है।</p>
<p class="Text">२५००) पच्चीस सौ रुपया पूज्य नारमल सिवबकसने, बाढ़ फंडमें बाढ़ पीड़ितोंकी सेवाके लिये देनेको कहा है।</p>
<p class="Text">२५००) पच्चीस सौ हमारी दुकानके यानी जैदयाल हरिकिशनके बाढ़ पीड़ितोंकी सेवाके लिये देनेकी बात है।</p>
<p class="Text">इसलिये कल तार दिया गया। ४०००) चार हजार रुपयेकी हुंड़ी करो तथा एक हजार हुंडीका समाचार बितियेमें दिया गया और कलकत्तेके भाई लोगोंको भी दर्शाया गया। तुमने भी और भाई लोगोंको तुम्हारे प्रेमवालोंको साधारणत: दर्शाया होगा। विशेष जोर देकर रुपया माँगनेकी कोई जरूरत है नहीं और बिना माँगे भेजे तो तथा कोई भाईने पहले कह रक्खा हो, उनको दर्शानेकी जँचे तो भले ही दर्शा सकते हो। और तुमने लिखा आपकी रुचिके माफिक मैं करता नहीं तथा तुम्हारी रुचि जानकर भी फिर दूसरी प्रकार करनेकी चेष्टा करता हूँ सो मेरी नीचता है सो इस प्रकार लिखना चाहिये नहीं, कारण तुम्हारे हृदयमें स्फुरणा होती है, वही तुम लिखते हो, फिर हमारी राय माफिक ही करते हो, यह कितना त्याग है। और बहुत ही प्रेम तथा भावकी बात है। तथा तुम्हारे प्रेम बर्ताव और कृतका मैं बदला नहीं चुका सकता। हमारा लिखना भूल कैसे है और तुमने मेरे प्रति दयालुता, वत्सलता, महानता, उदारता आदि-आदि शब्दोंका प्रयोग किया और अपने प्रति नीचता-पशुता आदि-आदि। सो ठीक नहीं जँचता।</p>
<p class="Text">बहुत जरूरी कामके लिये आज दिन मेरा पुरुलिया जानेका विचार है। भाई शिवबक्स, घनश्यामदास तथा पं० ज्येष्ठारामजी मेरे साथ जानेवाले हैं—दिन-२ तथा ३ लग सकते हैं और गोरखपुरमें बाढ़ आनेके कारण पू० ज्येष्ठारामजीको भी श्रीघनश्यामकी विशेष जरूरत समझो तो तार दे सकते हो। पन्ना दो तो कल लिख दिया था भेजने पाया नहीं। इसलिये आज दिन इसके साथ जाता है और हनुमान अपनी तरफसे अपनी गलती मंजूर करके तुम्हारी इच्छाकी प्रधानता दी थी, उसके कारण यह मिथ्या सवाल भगवान् की प्रेरणा ही हो तो भाई हनुमानको उनके साथ उसको मौका देना उचित है। समझकर लिखा था। उसके लिये तुमको इस विषयमें अपनी काली करतूतोंका कारण आदि शब्द नहीं लिखना चाहिये और तुमने लिखा कि मैंने कल्याणसे नाम न निकालना आदि बहुतसी बातें आपसे कही थी। जानकर भी आपके विरुद्ध मैं चेष्टा करता हूँ। रुख और प्रेरणाकी तो बात ही क्या—आज्ञा तक नहीं मानता सो यह मेरा अभिमान और अज्ञान है। सो निगाह किया—किन्तु ऐसे समाचार भी तुमको नहीं लिखना चाहिये, कारण तुम जिस प्रकार हमारी बात काममें लाते हो उस प्रकार दूसरे कौन काममें लाते हैं। सो लिखना चाहिये और तुमने लिखा कि पहले मैं अपनेको काम क्रोधसे मुक्त समझने लग गया था, अब वह मेरी भूल मिट गयी—सो ठीक है। भगवान् के भक्त तुलसीदासजी, सूरदासजी आदि वे भी इस प्रकार उससे बढ़कर ही लिखते हैं, किन्तु कुछ समझमें आता नहीं और तुमने लिखा कि मैं पत्र लिखकर गीताजीके काममें विघ्नकर्ता हूँ—नया नया पचड़ा लगाता हूँ तो इस प्रकार नहीं लिखना चाहिये। क्योंकि तुम्हारी चिट्ठीका आना विघ्न नहीं है। तुम्हारी चिट्ठीका समयपर उत्तर नहीं दिया गया, वह मेरे स्वभावका दोष है—तुम्हारी चिट्ठी या तो जिसका अच्छा भाग्य होता है, उसको या जहाँ प्रेम होता है उसको मिलती है। हाँ, नीतिके कारण भी तुमको पत्र देना पड़ता है। तुम हमको पत्र दो उसमें तो तुम्हारा प्रेम और नीति ही कारण है। मेरी तरफसे पत्र बिना गये पत्र आने युक्तिसंगत नहीं है और गीताकी सेवा तुम नहीं तो कौन करता है? तुमने लिखा कि मैं आपको तथा ईश्वरको बदनाम करता हूँ—सो विचारनेकी बात है—ईश्वरका नाम तो बदनाम हो ही नहीं सकता—हमारा नाम तुम बदनाम करते हो तो सद्नाम कौन करता है—असलमें तो तुम जो कुछ करते हो, उस माफिक करनेवाले लोगोंकी बहुत आवश्यकता है और तुमने लिखा कि मेरे अक्षम्य अपराधोंको क्षमा कीजिए सो इस प्रकार नहीं लिखना चाहिये, क्योंकि तुम्हारा कोई अपराध समझमें आता नहीं है तो फिर माफ किस बातकी? मेरी समझमें तो तुम्हारा अपराध समझना भी एक प्रकारका अपराध है और तुमने लिखा कि आपने मेरा आग्रह देखकर जो सम्मतियाँ दी हैं उनके अनुसार काम नहीं करके—जैसे हूँ—वैसे हूँ—बना रहनेकी कोशिश करता हूँ सो तुम्हारी यह सुहृदता है और तुमने लिखा कि मैं जान बूझकर बदनामी नहीं करता तो ठीक है—इसमें बदनामीकी बात ही कौन थी। और तुमने लिखा कि किसी किसी समय मुझे बलात्  ऐसा करना पड़ता है सो ठीक है—न मालूम यह भगवान् की ही मर्जी है। उसको भी अच्छी ही माननी चाहिये। तुमने लिखा है कि मैं लिखते लिखते भूल जाता हूँ—बोलते बोलते अन्यमनस्क हो जाता हूँ। कोई बातचीत करनेके लिये आ जाता है तो पिण्ड छुड़ाना चाहता हूँ—सो ठीक है—इस प्रकार होना स्वभावसिद्ध है तो होने दो, तुम ठीक समझो उस प्रकार चेष्टा करते रहो। फिर जो कुछ बनता रहे, उसमें आनन्द मानते रहो—सारी बात भगवान् की दयासे ही होती है। ऐसा समझना चाहिये। उसको अपनेपर नहीं लेना चाहिये। जितनी बात उठी थी—अब कोई बात नहीं रहे। इसके लिये तुमने लिखा कि बल दीजिये सो यह लिखना भी युक्तिसंगत नहीं। प्रथम तो बल देनेवाला ही कौन है? मैं तो एक साधारण मनुष्य हूँ—है एक भगवान् फिर उससे हमको माँगनेकी जरूरत नहीं—चाहे न दे—हमारा सर्वस्व नष्ट कर दे। उसकी इच्छा जो कुछ करे। हमको तो चुपचाप उसकी मर्जीकी माफिक ही करते रहना चाहिये।</p>
<p class="Text">पुस्तक प्रकाशन बाबत कल्याणमें सूचना निकालनेमें कृष्ण-चन्द्रिका हेतु नहीं—पत्र बहुत आने लग गये, इसलिये सूचना कल्याणमें निकालनी पड़ी सो ठीक है और तुमने लिखा कि खास-खास पत्र आपके जवाब देनेके लिये बाँकुडे़ भेजे जाते हैं। बाकी यहाँसे जबाब दिये जाते हैं सो ठीक है। उस माफिक ही होना चाहिये—तुमने लिखा कि लोग गोरखपुर आकर तंग करने लग गये—अभी एक साधु आया था—सूचना दिखाकर पिण्ड छुड़ाया। तो भी पुस्तक देखनेके लिये भेजनेकी बात मंजूर करनी पड़ी सो ठीक है। तुम्हारा स्वभाव बहुत कोमल है—इस कारण बिना इच्छा आगलेकी राजीकी माफिक सको जहाँतक मंजूर कर लेते हो। सूचना निकालनेका हेतु कृष्णचन्द्रिका समझकर हमारी भूल स्वीकार नहीं की। समझनी चाहिये तुमने कृष्णचन्द्रिका छापनी मंजूर कर दी। इसलिये हमने हमारी भूल समझी। हनुमानको अपनी बात छोड़नी पड़ी। मामूली बातके लिये भाई हनुमानके स्वीकार कर लेनेपर हमको छापनेका आर्डर देना चाहिये—आर्डर नहीं दिया, वह हमने हमारी बहुत भूल समझी—किंतु तुमने तो अपनी बातको छोड़कर हमारी बात रखनी अच्छी जानी। हमने भूल मंजूर की और वह तुमको भारी लगी। हमारा लिखना तो ठीक था।</p>
<p class="Text">.....और तुमने लिखा कि पूज्य गौरीशंकरजी और मोहनके विषयकी बात कोई गीताप्रेसके विरुद्धमें नहीं थी सो ठीक है। भाई मोहनलालके विषयमें तुमने लिखा कि गीताप्रेसके हितके विरुद्ध भाई मोहनलालने कुछ भी किया हो—ऐसा मुझको तो मालूम नहीं है तथा मुझको विश्वास भी नहीं है सो ठीक है। भाई मोहनलाल द्वारा इस माफिक हो भी सकता नहीं। भाई मोहनलाल गीताप्रेसके हितके विरुद्ध करे यह बात हमलोग भी मनमें विश्वास कर सकते नहीं और तुम्हारे जिनके विषयमें एक दफे गोरखपुरमें दुजारीजीने कुछ बात हमको कही भी—हमने भी तुमको कहा था उसी बातका पत्रमें उल्लेख किया सो ठीक है। श्रीदुजारीजीकी उसमें भूल नहीं थी, उन्होंने अच्छे भावसे कही थी। वे तुम्हारे आशयको पूरा-पूरा समझते नहीं। श्रीघनश्यामने अपनी भूल समझकर तुम्हारेसे भूलके लिये नरमाईका भाव दर्शाया था। उसकी भी भूल बहुत बार हो जाया करती है। स्वभावका दोष है, कुछ रूखापन—कठोरपन है, किन्तु नीयत अच्छी होनेके कारण विशेष दोष समझा जाता नहीं। इसके लिये इस समय तुम्हारे मनमें संकोच हुआ वह भी ठीक था, तुमने रुष्ट होकर माननेवालोंका व्यवहार ठीक नहीं होनेके कारण तुम्हारे जानेकी कोई बात नहीं थी लिखी सो बहुत ठीक है। इस प्रकार होनेका कोई कारण भी नहीं होना चाहिये। किसी समय शरीरकी आरोग्यताके लिये तुम्हारा थोड़े दिनके लिये दो या चार महीनोंके लिये बाहरमें जानेका काम पड़े तो पू० चिम्मनलालजीको प्रेस और कल्याणका काम बहुत राजीसे चलाना चाहिये। तुम्हारी रायमुजब। इसमें वे आनाकानी करें तो उनके प्रेमकी कमजोरी है। तुम्हारे रायमुजब ही उनको करना उचित है। इससे बढ़कर दूसरी बात करें तो उनके प्रेमके स्थानमें स्नेही समझना चाहिये। तुम्हारी राजीसे जहाँ रहना है वहाँ तुम भेज दो। तुम्हारी बिना इच्छा तुम्हारे पास रहना भी दूर ही रहना है। और तुमने लिखा कि अच्छा बुरा जो कुछ हूँ आपका हूँ। तो बुरेकी तो बात ही कौन है, तुम्हारे माफिक तो सब बन जायें तो बहुत ही आनन्द हो जाय, किन्तु ऐसा होना मनुष्यके अधिकारकी बात नहीं है और तुमने ‘भंगभोगी भगवान्’ नामवाले लेखके विषयमें समाचार लिखा सो निगाह किया और तुमने लिखा कि मुझे हजारों लेख वापस करने पड़ते हैं, लोग दबावमें डालते हैं। यह भी एक कारण था। कल्याणमें नाम नहीं देनेसे ही ठीक है, किन्तु दूसरोंके नामसे इतना लाभ भी मालूम नहीं पड़ता तथा उचित भी नहीं है। इसलिये आग्रह करता आया हूँ और अंग्रेजी कल्याणके ८०० ग्राहक हैं और बनानेकी चेष्टा कर रहे हैं। आगे एकदम बन्द करनेसे दो हजार प्रतियोंके रूपमें अटकनेकी उमेद दिखायी सो ठीक है। इसके लिये आगे दो हजार छापनेके लिये राय दिखायी सो ठीक है। अभी चार महीने हाथमें हैं। छापनेकी तो जरूरी है, समय पर देखी जायेगी, १५०० छापना चाहिये या आगे अंग्रेजीका विशेषांक दो हजार छापना चाहिये। इतनेमें मिलना भी शायद हो सके तो कुछ बड़ी बात नहीं, क्योंकि तुम विशेषांकका काम होनेके बाद भाद्रपदतक एक दफे बाँकुड़े आनेका विचार भी कर रहे हो सो बहुत उत्तम बात है। आनन्दकी बात है। तुम्हारा प्रेम भी इसमें कारण है। श्रीगौरीशंकरजी दूबेके बारेका सारा समाचार मोहनलालसे सुनकर यही बात जची है। अभी उसको जवाब नहीं देना चाहिये। उसका स्वभाव ठीक होनेकी उमेद भाव दर्शाता था तथा दिन-दिन सुधार होना भी कोई बड़ी बात नहीं है। भूल सबकी होती आयी है और गोपाल मण्डलवाली जमीनके लिये तथा गीताप्रेसके पीछेवाली जमीनके लिये मोतीलालको कहनेकी लिखी सो कहा होगा, नहीं तो फिर तकादा कर देना। गोपाल मण्डलवाले कामकी उसकी विशेष चेष्टा है। उसकी बहुत जरूरत है। प्रेसके पिछाड़ी वाली तो कुछ ढीलसे भी तो कोई हर्ज नहीं है। श्रीजयनारायणजीका मुकद्दमा अभी मिटा नहीं सो ठीक है। पू० शुक्लजीको भेजनेके लिये लिखा सो ठीक है। समयपर तुमको भी समय लगाना ही पड़ता होगा। किन्तु काम आ जाय वह करना पड़ता है। श्रीबिहारीलालजी इधरमें ठीक काम करते लिखा सो ठीक है, उनका व्यवहार चेष्टा करनेसे सुधर सकता है और श्रीरामदासजी बाजोरियाका समाचार लिखा सो निगह किया। उनके कामके लिये चेष्टा की जाती है। करनेका विचार है। अभी तजबीज लगी नहीं और स्वर्गाश्रमके बड़के नीचे वाली जमीनके लिये चेष्टा करनेका विचार लिखा सो ठीक है। श्रीमुनिलालजीने भाद्रपदके बाद गोरखपुर आनेकी दर्शायी सो ठीक है। वे आवें तो बहुत अच्छा और दोहावलीका अनुवाद करके रुपये देनेसे पोसानेकी उम्मेद कम है। इसलिये जची नहीं, फिर तुम्हारी क्या राय है लिखनी चाहिये। सलाहकी तौरपर पूछा गया है और कोई काम तुम्हारे ध्यानमें हो तो मुनिलालजीको लिखना चाहिये। फिर विचारकर जबाब दे सकते हैं। भाई रामेश्वरके वेतनके बाबत तुमने लिखा कि हमारी कुछ भी राय नहीं है सो ठीक है तथा राधाकुंज आना होगा तो रूपकार बात हो सकती है, नहीं तो समाचार लिखनेका विचार है। पूज्य पण्डितजी, घनश्यामदास, भाई हरिकिशन तथा शिवदयाल, पूज्य माँजी होर सब हाजिरवालोंका यथायोग्य समझना चाहिये। सबको मेरा यथायोग्य कहना चाहिये। माँजीको प्रणाम कहना चाहिये। सावित्रीकी माँजीके बीमारी मिट गयी होगी। तुम्हारे पैरमें किस तरह है। सावित्रीका शरीर ठीक रहता होगा। माँजीका शरीर ठीक होगा। जचे तो लिखना। मेरे प्रति ऊँचे और अपने प्रति नीचे शब्द मुझसे भी तुम अधिक लिख गये और मुझे मनाही कर रहे हो, किन्तु तुमको भी तो सावधान रहना चाहिये।</p>
<p class="TXT-Right para-style-override-7">जयदयाल गोयन्दका</p>
<p class="Shlok-Color-2">(३४)</p>
<p class="TXT-Right para-style-override-7">गोरखपुर, आषाढ़ कृष्ण ४ सं० १९९१ वि०</p>
<p class="Text">परम पूज्य,</p>
<p class="Text">चरणों सादर प्रणाम। कृपा पत्र मिला। मैंने कई बार ध्यानसे पढ़ा व आपकी कृपा, इतनी अपार कृपा देखकर एक बार हृदय गद्गद हो गया। बुद्धिसे यही जँचा कि आप जो कुछ लिखते हैं वही ठीक है और मुझको वही करना चाहिये, इसमें मेरा लाभ है। पहिले भी कई बार ऐसा सोचा था। परन्तु क्या करूँ, मेरा मन काममें नहीं लग रहा है। मेरी बड़ी ही नीचता और पशुता है कि आपके स्नेहमय वाक्योंको पढ़कर और सुनकर भी मैं फिर उनपर लिखता और सोचता हूँ, परन्तु यह नीचता तो प्रत्यक्ष और अनेक बारके व्यवहारसे सिद्ध है।</p>
<p class="Text">कभी कुछ लिखने बैठता हूँ, दो-चार लाइनसे ज्यादा नहीं लिख पाता। जेठके अंकमें प्राय: कुछ भी नहीं लिख सका। बुलन्दशहरके एक व्याख्यानका अंश ‘संकीर्तन’ वालोंने छाप दिया था, उसीसे काम चला। वही हाल आषाढ़में हो रहा है।</p>
<p class="Text">बोलनेकी भी यही दशा है। बहुत साहस करके कुछ बोलना चाहता हूँ, शुरू करता हूँ परन्तु कुछ मिनटोंमें चुप हो जाना पड़ता है। मैंने लोगोंसे बहुत कहा है कि—ईश्वरकी इच्छानुसार यंत्रवत्  हमें रहना चाहिये परन्तु क्या करूँ अज्ञान और अभिमानसे भरा मन इस बातको नहीं काममें लाता।</p>
<p class="Text">‘ऊपरसे अभिमानका कार्य भले ही दीखे, मनमें नहीं रहना चाहिये’ आपका यह लिखना बहुत उचित है। परन्तु मेरे तो मनमें प्रत्यक्ष दीखता है। आपने लिखा कि जिसपर भगवान् की असाधारण कृपा है, उसको अपने लिये कुछ भी विचार करनेकी जरूरत नहीं है। याने जो कुछ होवे उसीमें आनन्द मानना चाहिये। यह आपका लिखना सर्वथा सत्य है। मैं भी आपसे कई बात सुनी होनेके कारण यही बात लोगोंसे कहा करता हूँ। पर मैं देखता हूँ मेरे ही भगवत्प्रेरणासे होने चाहिये। नहीं तो भगवत्कृपा असाधारण है यह माननेमें भूल नहीं करनी चाहिये। यह तो मैं नहीं समझता कि मेरे मनके विचार भगवत्  प्रेरित हैं। मैं तो यह समझता हूँ, मेरी ही नीचता है। सचमुच मुझे आजकल ऐसा ही दिखता है कि जगत् में सभी मुझसे अच्छे हैं। मैं तो दोषोंसे भरा हूँ। इसीसे यह भावना होती है और सत्य ही होती है कि मैं श्रीभगवान् का और आपका नाम वस्तुत: बदनाम ही कर रहा हूँ। आपकी समझमें नहीं आता सो भी ठीक है, क्योंकि भगवान् का और आपका नाम आपकी दृष्टिमें वस्तुत: बदनाम हो ही नहीं सकता। मेरी यह सारी बातें बेसमझी की हैं। परन्तु क्या करूँ। अब तो चरणोंमें यही प्रार्थना है कि या तो मेरे मनमें उठने वाले इन विचारोंका नाश हो जाना चाहिये। नहीं तो मुझे लिखने, बोलने, नाम देने आदि कार्योंसे छुट्टी मिल जानी चाहिये। मैं यहाँ रहता हूँ, परन्तु काममें दिल नहीं है। अपनी धृष्टताके लिये मुझे शर्म भी नहीं आती, यह नीचताकी पराकाष्ठा है। 	अनुगत—हनुमान</p>


<p class="Page-Break"> </p>
<p class="Sub-Heading" id="toc_marker-33-16" xml:lang="en-US">स्वामी श्रीरामसुखदासजी महाराज—</p>
<p class="Text">स्वामी श्रीरामसुखदासजी महाराज वैसे तो सर्वप्रथम श्रीसेठजीसे श्रीगम्भीरचन्दजी दुजारीकी प्रेरणासे मार्गशीर्ष कृष्ण २ सं० १९९१ को चूरूमें मिले थे। स्वामीजी महाराजको लगभग २४ वर्षकी आयुमें एक गाँवमें स्वप्नमें जयदयालजी गोयन्दकासे सम्पर्क करने एवं भक्तिका प्रचार करनेका संकेत हुआ। गाँवका नाम निमाज था। पर इनका विशेष आकर्षण श्रीसेठजीके प्रति सं० १९९३ के चातुर्माससे हुआ।</p>
<p class="Text">स्वामी रामसुखदासजीको सेठजीका वैराग्य-तत्त्व मिला। कई बातोंमें, आचारमें, प्रचारमें, उच्चारमें, प्रवचनमें स्वामी रामसुखदासजी सेठजीकी ‘कार्बन कापी’ या ‘प्रतिच्छबि’ प्रतीत होते हैं—वैसे ही बैठना, वैसे ही ‘नारायण, नारायण, नारायण’ की नामधुन, गीताकी गहराईमें उतरनेकी वही दक्षता, उसकी बारीकियोंका वैसा ही सूक्ष्म विश्लेषण एवं उद्घाटन—लगता है सेठजीने अपना सारा ज्ञान घोलकर स्वामीजीको पिला दिया था। </p>
<p class="Text">एक बार सेठजीसे स्वामीजीने कहा कि आप इतनी बातें कहते हैं, हमलोग इसके अधिकारी नहीं हैं। सेठजी बोले—मेरी बात आकाशमें रहेगी, जब कोई अधिकारी मिलेगा उसे प्राप्त हो जायगी।</p>
<p class="Text">एक बार सेठजी प्रवचनमें जा रहे थे। स्वामीजी महाराजको पहलेसे पता नहीं था, वे भिक्षा करने बैठे हुए थे। महाराजजीको पता लगा क सेठजी प्रवचनके लिये जा रहे हैं तो महाराजजी आचमन करके यह कहकर उठ गये कि भिक्षाके लिये सत्संग क्या छोड़ना। उस समय चौबीस घंटेमें एक बार भिक्षा लिया करते थे।</p>
<p class="Text">एक बार स्वामीजीने एकान्तवासका विचार किया। सेठजीने कहा—स्वामीजी! आप एकान्तमें जाकर अपनी मुक्ति कर लेंगे। अकेले भोजन करना बढ़िया है क्या? स्वामीजी बोले—मैं बहुत सुनाता हूँ; किन्तु ये लोग मानते ही नहीं हैं। सेठजीने कहा—मैं भी तो सुनाता हूँ, अपना काम सुनाना है; हमलोगोंको अपना काम करना चाहिये। स्वामीजीने एकान्तवासका विचार छोड़ दिया।</p>
<p class="Text">सेठजीके शरीर शान्त होनेके बाद स्वामीजी महाराजने ट्रस्टियोंसे कहा कि अब यह संस्था वैसी नहीं चलेगी; क्योंकि आपलोगोंकी दृष्टिमें पैसेका महत्त्व ज्यादा है। किसी ट्रस्टीने कहा कि महाराजजी हम रुपया पैसा उठाकर तो ले नहीं जाते। महाराजजीने कहा कि इसकी तो मेरे कल्पना भी नहीं है, पूज्य सेठजीके सामने पैसा आता था सफल होनेके लिये और आपलोग पैसोंसे सफलता मानते हैं।</p>
<p class="Text">आषाढ़ कृष्ण एकादशी, संवत् २०५७ (दि०२८-६-२०००) को स्वामी श्रीरामसुखदासजी महाराजके सान्निध्यमें गीताभवन नं० ३ में षोडशनामका कीर्तन हो रहा था। पुरुषोत्तमदासजी अजीतसरियाने देखा कि शंकर भगवान् डमरू लेकर नाचते हुए आये एवं वहाँ बैठ गये। इसी बीच सेठजी आये। धोती, बगलबन्दी एवं पगड़ी धारण कर रखे थे तथा जूता पहन रखे थे। जूता खोलकर पहले बैठनेके लिये कुर्सी मँगायी फिर स्वामीजीके पास ही चबूतरेपर बैठ गये। कीर्तनके बीचमें स्वामीजीसे काफी बातें कीं। सेठजीने कहा आप पुस्तकोंका प्रचार खूब करते हैं, अपनी पुस्तकें रोककर भी हमारी पुस्तकोंका प्रचार करें। फिर छिमछिमिया मँगाकर सीताराम-सीताराम एवं नारायण-नारायणका कीर्तन कराया। फिर उड़ जायेगा रे हंस अकेला—यह भजन गाने लगे। अन्य बातोंके बीचमें स्वामीजीसे कहा—हमने शरीर पाँच वर्ष पहले छोड़ दिया था वही उम्र आपकी बढ़ गयी है। स्वामीजीका शरीर इस घटनाके ठीक पाँच वर्ष बाद आषाढ़ कृष्ण एकादशी, संवत् २०६२ (दिनांक ३-७-२००५) की रात्रिमें लगभग ३.४० पर शान्त हुआ।</p>
<p class="Text">एक बार स्वामीजी महाराज कलकत्तामें बीमार हो गये। डाक्टरोंने कहा कि ४८ या ७२ घंटेसे ज्यादा शरीर नहीं रहेगा, यदि अमुक इंजेक्शन नहीं लगाया जायगा। पूज्य सेठजी उस समय गोरखपुर थे। उनको खबर की गयी। सेठजीने कहा कि चौबीस घंटे पहले अपने कलकत्ता पहुँच नहीं सकते, बगैर पहुँचे स्वामीजी महाराजका शरीर जाना नहीं चाहिये, इसलिये कोई बात नहीं। पूज्य महाराजजी इंजेक्शन नहीं ले रहे थे। श्रीनारायणजी सरावगीने तुलसीजी लेनेका आग्रह किया। महाराजजीने कहा कि तुलसीजी भवरोगका नाश करती है, उसे मैं रोगनाशके लिये नहीं लूँगा। बादमें सेठजीने कहा—नारायण! मन्दिरसे प्रसादकी तुलसी मँगाओ, मेरा लेनेका मन है, साथ ही महाराजजीको भी तुलसी दी। महाराजजी २-३ दिनमें ठीक हो गये।</p>
<p class="Text">एक बार स्वामीजी महाराजने सेठजीसे कहा कि आपकी बातोंको सुननेके हम अधिकारी नहीं हैं। सेठजीने कहा कि बेटी विवाह योग्य हो जाय तो जैसा वर मिले उसीको देनी पड़ती है।</p>
<p class="Text">कई स्थानीय लोग तीर्थयात्रा ट्रेनमें किसी स्थानपर सेठजीसे मिलने आये हुए थे। उन्हें सेठजीने कई बच्चोंसे गीताजी सुनवायी। सेठजीने स्वामीजीकी तरफ संकेत करते हुए कहा कि आप मानते तो नहीं हैं किन्तु यह लोग आपहीके शिष्य हैं। श्रीस्वामीजीने सेठजीकी तरफ इशारा करते हुए कहा कि आप मानते तो नहीं हैं किन्तु मैं आपका ही शिष्य हूँ।</p>
<p class="Text">एक बार पूज्य स्वामीजी महाराज बोले कि अपना रोनेका स्वभाव पड़ गया। पहले तो महापुरुष मिले हुए रहते हैं तो उनसे लाभ नहीं उठानेके कारण रोते हैं। उनके शान्त हो जानेके बाद उनके अभावमें रोते हैं।</p>
<p class="Text">एक बार स्वामीजी महाराज III क्लासमें यात्रा कर रहे थे और सेठजी इण्टर क्लासमें थे। पूज्य स्वामीजीके मनमें यह बात आ रही थी कि पूज्य सेठजीके पास रहते तो सत्संगकी बातचीत होती रहती। सेठजी उनके पास आकर बैठ गये और बोले स्वामीजी आपाँ सत्संगकी बाताँ कराँ।</p>
<p class="Text">एक बार पू० सेठजीमें परम श्रद्धेय स्वामीजी महाराज एवं अन्य लोगोंकी श्रद्धा कम हो गयी। एक बार सेठजीने कहा था कि मैं कौन हूँ यह बात बताने लायक पात्र मुझे नहीं मिला। द्रौपदी बाई बाँकुड़ा गयी हुई थीं। उन्होंने पू० सेठजीसे कहा कि मैं अधिकारी तो नहीं हूँ किन्तु आप उचित समझें तो आप कौन हैं मुझे बतानेकी कृपा करें। सेठजीने कहा कोई अधिकारी नहीं है। अब तो लोग मेरेमें दोष दृष्टि करने लगे हैं। द्रौपदी बाईने कहा कि दोषदृष्टि रखनेवाले यदि पश्चात्ताप करें तो फिर प्रेम हो सकता है क्या? पू० सेठजीने कहा नहीं हो सकता। पश्चात्तापसे पाप नष्ट हो सकता है प्रेम नहीं हो सकता। द्रौपदी बाईने पूछा प्रेम होनेका कोई उपाय है क्या? सेठजीने कहा यदि वह भगवान् के आगे फूट-फूटकर रोये तो हो सकता है। स्वामीजी महाराजको द्रौपदी बाईने यह बात बतायी तो महाराजजीने पूछा कि क्या स्वयं सेठजीने ऐसा कहा है। द्रौपदी बाईके हाँ कहनेपर महाराजजीकी अश्रुधारा चल पड़ी। तीन दिनतक धारा चलती रही।</p>
<p class="Text">कलकत्तेमें पू० सेठजी कभी स्वामीजीको बुलाते तो बनारसीदासजी उन्हें भिक्षा करते समय भी बोल देते। सेठजी बुलाते तो स्वामीजी भिक्षा छोड़कर चल देते। चौबीस घंटेमें एक बार भिक्षा लेते थे। दूध आदिकी व्यवस्था नहीं थी। सेठजीको पता चला तो उन्होंने बनारसीदासजीको भिक्षाके समय न बुलानेके लिये कहा एवं स्वामीजीसे कहा कि मैं जब बुलाऊँ, उस समय यदि आप भिक्षा कर रहे हों तो आप भिक्षा लेकर आया करें।</p>
<p class="Text">एक बार सूर्यग्रहण था। छतपर सेठजी, स्वामीजी महाराज प्रवचन दे रहे थे। सेठजीने कहा स्वामीजी थे चलाओ म्हे नीचे जावाँ। स्वामीजी सत्संग चलाते रहे। सूर्य भगवान् शुद्ध हो गये, सब लोग स्नान करके भोजनके लिये तैयार हो गये। सेठजीने कहा पहले साधुओंको भोजन कराओ। स्वामीजीकी खोज हुई। पता लगनेपर सेठजी ऊपर गये। स्वामीजी प्रवचन दे रहे थे, द्रौपदी बाई सुन रही थीं। सेठजीने कहा स्वामीजी ग्रहण शुद्ध हो गया। स्वामीजीने कहा आपने चलानेके लिये कहा था, फिर नीचे आये।</p>
<p class="Text">कई लोग सेठजीके पास जाकर बोलते कि हम इस कारणसे पहले नहीं आ पाये। स्वामीजी बोलते ये सेठजीपर एहसान करते हैं, दिखाते हैं जैसे कोई सेठजीपर अहसान करने आये हैं। कभी कहते कोई सेठजीकी माँके अवसरपर आये हो या उनके बेटा बेटीके ब्याहमें आये हो। सत्संगमें हाजिर नहीं होओ, भजन साधन नहीं करो तो बिस्तर गोल करो, दूसरोंको मौका दो।</p>
<p class="Text">अपराह्न २ से ४ स्वामीजी महाराजका प्रवचन होता था, तत्पश्चात्  सेठजीका समय रहता था, कभी सेठजीको विलम्ब होता तो स्वामीजी महाराज वटवृक्षवाली गुफाके बाहर खड़े होकर गाने लगते—<span class="char-style-override-6">खबर कर दो रघुनन्दनको, खड़े हैं दरपर दर्शनको। </span><span class="char-style-override-6">सेठजी हँसते-हँसते आ जाते।</span> </p>
<p class="Text">गोरखपुरमें एजेन्सीमें सस्ते गल्लेकी दुकान खोली गयी, काफी भीड़ होती थी। एक दिन सेठजी गल्ला देने लगे। सत्संगी भाइयोंने उन्हें रोक दिया। स्वामीजी महाराजने कहा—अगले मौका दे रहे हैं, इनके भाग्य खुल रहे हैं, तुम क्यों बीचमें रोकते हो? कुछ तो सोचा करो।</p>
<p class="Text">एक बार स्वामीजी महाराज सस्ते गल्लेकी दुकानमें भीड़को हटा रहे थे। पुरुष स्त्रियाँ दोनों ही थे। द्रौपदी बाई बोलीं—स्वामीजी आपका स्त्रियोंसे स्पर्श हो गया, आपको उपवास करना पड़ेगा। स्वामीजी महाराज बोले—हनुमानजीने लंकामें नग्न स्त्रियोंको देखा था, किन्तु गये किसके कामसे थे।</p>
<p class="Text">पहले स्वामीजी महाराजके कार्यक्रम सेठजी बनाया करते थे। स्वामीजी बीकानेरमें थे। उन्हें तीव्र ज्वर हो गया; किन्तु सेठजीके बनाये हुए कार्यक्रमके अनुसार वे जाने लगे। इसी बीच सेठजीका फोन आया कि स्वामीजीको बीकानेर रोको। स्वामीजीके श्रीमुखसे एक पद तैयार हो गया। जिसका पहला हिस्सा जो प्राप्त हुआ, इस प्रकार है—</p>
<p class="Shlok-Color-2">सेठ सेठ सेठ सेठ सेठ सेठ सेठ।</p>
<p class="Shlok-Color-2">सेठ सेठ सेठ सेठ सेठ सेठ सेठ। </p>
<p class="Shlok-Color-2">तापने आकर तनको तपाया।</p>
<p class="Shlok-Color-2">तब सेठाँका फोन ये आया।</p>
<p class="Shlok-Color-2">रोको उनको बीकानेर। सेठ........</p>
<p class="Text">एक बार सेठजी एवं स्वामीजी वटवृक्षके आगे वनमें बैठे थे। सेठजीने कहा—स्वामीजी म्हार पर भगवान् की भोत कृपा ह और थार पर भी भगवान् की भोत कृपा ह। स्वामीजी महाराजने सेठजीसे पूछा कि आपपर भगवान् की क्या कृपा है। सेठजीने कहा—म्हान भगवान् का दर्शन हो गया। स्वामीजी महाराजने कहा—म्हार पर के कृपा है। सेठजीने कहा—थान म्हें मिल गया।</p>
<p class="Text">चित्रकूटमें स्वामीजी महाराजने पूज्य सेठजीसे कहा कि आप उपरामताका स्वाँग करके दिखायें। सेठजी उपराम हो गये। प्रवचनके समय प्रवचन दे देना बाकी समय मौन रहना। भोजन दे दिया तो कर लिया। हाथ धुला दिया तो धो लिये। तीसरे दिन सावित्री बाई कोठारीके खूब जोरसे मियादी बुखार हो गया। उनकी माँ कई लोगोंसे कही, किसीने ध्यान नहीं दिया। वे बोलने लगी—हूँ तो कलकत्ता जाइस। (मैं तो कलकत्ता जाऊँगी) सेठजी मौन होकर बैठ गया। किसीने जाकर सेठजीसे बताया। तुरंत उपरामता दूर हो गयी। सेठजीने आकर सारी व्यवस्था की।</p>
<p class="Text">स्वामीजी महाराज राँची गये थे। राँचीमें सेठजीकी ससुराल थी। एक दिन सेठजीने भिक्षापर बुलवाया। स्वामीजी महाराज खूब प्रसन्न होकर बोले—म्हें आज सेठाँक सासरे भिक्षा कराँ हाँ, सेठाँक सासरे।</p>
<p class="Text">स्वामीजी महाराज फर्स्ट क्लासके डिब्बेमें लेटे हुए थे। कलकत्तासे पुरुलिया जा रहे थे। पैरके पास किसनजी महाराज बैठे थे। थोड़ी देरके बाद स्वामीजी महाराज बैठ गये और बताया कि अभी सेठजी दीखे, मैंने उनके पैरमें दवाई लगायी।</p>
<p class="Text">एक बार स्वामीजी महाराजका स्वास्थ्य ढीला था। सेठजीने गोपी बाईके जिम्मे महाराजजीकी भिक्षा लगायी। महाराजजी खेड़ापामें थे। गोपी बाईको सामान हाथमें लेकर आती देखकर महाराजजीने कहा—गोपड़ी नजदीक मत आये। गोपी बाई—म सेठजीको कागद लेकर आयी हूँ, थे ना कोनी कर सको। स्वामीजी—जद आजा। सेठजीने लिखा था—गोपी थान जो भिक्षा देव ले लीज्यो।</p>
<p class="Text">नोखा मण्डीमें चतुर्मास था। गोपी बाई नित्य भिक्षा भेजती थी, घी बहुत डालती थी। एक दिन मैयाने कहा—आप रोज उसकी भिक्षा लेते हैं, अब उसकी बाद कर दो, हमारी ले लो। स्वामीजी बोले ठीक है उसको मना कर दो और मैयाकी भिक्षा आयी। रातमें गोपी बाई खूब अधिक रोयी। स्वामीजीके दस्त लगने लग गये। अगले दिन सुबह स्वामीजीने कहा—गोपीको भिक्षा देनेके लिये समाचार दे दो। आज भिक्षा गोपीके यहाँसे आयेगी।</p>
<p class="Text">सेठजीने स्वामीजीसे सत्संग करानेको कहा। स्वामीजीने कहा—मैंने बहुत सप्ताह, कीर्तन, प्रवचन, जागरण किये हैं। उनसे धापकर अब साधन करने आपके पास आया हूँ। सेठजीने कहा—सत्संग कराना भी साधन है। स्वामीजी बोले—आप बोलते हैं तो ठीक है।</p>
<p class="Text">श्रीस्वामीजी महाराज कहा करते थे कि सेठजी मामूली पुरुष नहीं थे। जैसे भगवान् अवतार लेकर धर्मकी स्थापना करके अन्तर्धान हो जाते हैं, वेश नहीं बदलते, ऐसे ही सेठजीने किया। भारी काम किया; किन्तु वेश नहीं बदला।</p>
<p class="Text">महाराजजी कहते कि यदि सौ वर्ष पूर्व हमारा जन्म होता तो यह मौका नहीं मिलता या सौ वर्ष बाद जन्म होता तो यह मौका नहीं मिलता। इसी अवसरपर जन्म हुआ यह भगवान् की बहुत भारी कृपा हुई।</p>
<p class="Text">यह सत्संग सेठोंका चालू किया हुआ है, मेरा नहीं। सेठजीने जीवोंके कल्याणके लिये चालू किया। हम सब इसमें शामिल हैं। सेठजीने कहा था—स्वामीजी सत्संग चालू रखियेगा।</p>
<p class="Text">स्वामीजी महाराजके शरीर जानेके दो दिन पूर्व महाराजजी प्रात: ५ बजे लेटे हुए थे। किशनजी महाराज उनके पास गये तो उन्होंने हाथसे संकेत करते हुए बताया कि सेठजी, भाईजी अभी यहाँ खड़े थे।</p>
<p class="Text">श्रद्धेय सेठजी कहते थे कि तीन बातें मेरे साथ ही जाती दीखती हैं १. मैं कौन हूँ २. माधुर्य भाव ३. एक क्षणमें तत्त्वज्ञान दिया जा सकता है। या अन्त समयमें कही जा सकती हैं। उसके कहलानेके लिये अन्त समयमें श्रद्धेय स्वामीजी रामसुखदासजी महाराजके संकेतसे श्रीबद्रीदासजी गोयन्दकाने सेठजीसे कहलानेकी चेष्टा भी की। सेठजीने पूछा यहाँ कौन-कौन उपस्थित है। वहाँ उस समय अनेक सज्जन उपस्थित थे, इसलिये सेठजी चुप रहे। क्योंकि किसीको हटानेका उनका स्वभाव नहीं था, उपस्थित सभी लोग पात्र नहीं होंगे।</p>
<p class="Text">सेठजीके मनमें एक विचार था कि मेरे जीवनकालमें साधकोंकी तीन टोली बना दूँ—ज्ञानयोग, कर्मयोग और भक्तियोगके साधन करनेवालोंकी। जो नया साधक आवे, जिस साधनाको रुचिकर समझे, उसी साधकोंकी टोलीमें उसको शामिल करवा दूँ, जिससे उसको जल्दी लाभ हो जाय।</p>
<p class="Text">स्वामीजी रामसुखदासजीसे एक भाईने प्रश्न किया कि आपकी दृष्टिमें श्रीजयदयालजी गोयन्दका कौन थे। उन्होंने उत्तर दिया कि वे अवतार कोटिके महापुरुष थे। उनके आचरण अवतारके थे। कर्म कारक पुरुषके थे और उपदेश जीवन्मुक्तके थे। सेठजीने कहा था कि मेरे पास जो आ गया, उसको सगुण ब्रह्मकी प्राप्ति हो गयी। एक बार उन्होंने कहा कि गीताजीके <span class="char-style-override-5">अजोऽपि सन्नव्ययात्मा०</span> आदि अवतार विषयक श्लोकोंको छोड़कर पूरी गीता मैं अहम् शब्दका प्रयोग करके कह सकता हूँ। इससे सिद्ध होता है कि वे विशेष अधिकार प्राप्त महापुरुष थे।</p>
<p class="Text">एक सत्संगी भाईसे सेठजीने कहा कि बारहवीं अध्यायके १५वें श्लोकका पहला चरण <span class="char-style-override-5">‘यस्मान्नो द्विजते लोक:’</span> मेरे अनुभवमें नहीं आया। एक बार उसी सत्संगी भाईके सामने बांकुड़ामें श्रीगीताजीके छठे अध्यायका पाठ हो रहा था, गीता ६। ४१ का श्लोक आनेपर सेठजीने कहा कि ऊपरके लोक हमारे अनुभव किये हुए हैं।</p>
<p class="Text">स्वामीजीने कहा कि काफी समयसे सेठजीके सत्संगमें शरणानन्दजी आया करते थे। पीछे एक ब्रह्मचारीने सेठजीको उनका परिचय दिया। शरणानन्दजी श्रीसेठजीको जीवन्मुक्त महापुरुष मानते थे। ऋषिकेशमें अनेक आश्रम हैं, अनेक साधु रहते हैं, पर उन सबको छोड़कर शरणानन्दजीने सेठजीको अधिक आदर दिया, क्योंकि सेठजीकी आध्यात्मिक स्थिति बड़ी ऊँची थी। सेठजीके आचरण बड़े ठोस, मर्यादाके अनुसार थे। सेठजी आचार्य कोटिके और शरणानन्दजी अवधूत कोटिके महापुरुष थे।</p>
<p class="Text">श्रद्धेय स्वामीजीने बताया कि मेरे विद्यागुरु जब थे, तब मेरा सेठजीसे कोई परिचय नहीं था, न मैंने उनके दर्शन किये थे। विद्या गुरुजीका शरीर जानेपर मैं श्रीसेवारामजी सन्तके पास रहता था। उनसे मुझे पूरा संतोष नहीं हुआ। एक दिन स्वप्नमें मुझे विद्या गुरुजीने कहा कि तुम जयदयालजी गोयन्दकासे जाकर मिलो और भक्तिका प्रचार करो; परन्तु इस स्वप्नके कारण मैं सेठजीके पास नहीं गया। मैं सेठजीके पास उनके लेख पढ़कर गया। उनके लेख पढ़कर ऐसा लगा कि ये पढ़े लिखे तो मेरेसे कम हैं पर इनको तत्त्वका अनुभव हुआ है।</p>
<p class="Text">सेठजी जैसा पुरुष मुझे दीखता नहीं, जिससे मेरे प्रश्नोंका समाधान हो सके। आजकल सन्त महात्मा वैरागी पुरुष बहुत मिलते हैं। स्वामीजीने कहा पर उनसे मुझे सन्तोष नहीं होता।</p>
<p class="Text">सेठजीको जब भगवान् ने दर्शन दिये, उन्होंने कुछ नहीं कहा। सेठजीके भीतर स्फुरणा हुई कि निष्कामभावका प्रचार करो। सेठजीने निष्कामभावके प्रचारके लिये गीताजीको चुना, क्योंकि इसमें निष्कामभावकी बातें जितनी आयी हैं, उतनी दूसरे ग्रन्थोंमें नहीं आयी। एक प्रश्नके उत्तरमें श्रद्धेय स्वामीजीने बतलाया कि सेठजीके चाहे बिना भगवान् ने उनको दर्शन दिये, भगवान् को प्रचारकी आवश्यकता थी, इसलिये दर्शन दिये। इसीलिये गीताप्रेससे उनके द्वारा जितना प्रचार हुआ, यह भगवान् की शक्तिसे ही हुआ है।</p>
<p class="Text">श्रद्धेय स्वामीजीने बतलाया कि सेठजी और शरणानन्दजी दोनोंको मैं जीवन्मुक्त मानता हूँ। तत्त्वकी ठीक बात बताने वाले मुझे ये दो ही मिले। सेठजीका अनुभव तेज था, शरणानन्दजीका विवेचन तेज था।</p>
<p class="Text">श्रद्धेय स्वामीजीने कहा कि लगभग तीस वर्षकी अवस्थामें जब मैं सेठजीके पास आया तब मेरे साथके साधुओंने कहा कि एक साधु होकर गृहस्थ जयदयालजी गोयन्दकाके पास जाते हो, तुम्हें लज्जा आनी चाहिये। स्वामीजीने उनको उत्तर दिया कि लज्जा आपलोगोंको आनी चाहिये कि आपलोग मुझे सन्तोष नहीं करा सके, जिससे गुझे गृहस्थके पास जाना पड़ रहा है। उनसे मुझे संतोष हुआ है, नहीं तो मैं वहाँ उनके पास क्यों जाता।</p>
<p class="Text">श्रद्धेय सेठजीने स्वामीजीसे कहा कि तुम भी गीताजीका प्रचार करो। स्वामीजीने उनसे पूछा—मैं कैसे करूँ। सेठजीने कहा कि जैसे मैं व्याख्यान देता हूँ, ऐसे तुम भी व्याख्यान दो, जैसे मैं लिखता हूँ, ऐसे तुम भी लिखो। अत: स्वामीजीने भी वैसा ही किया।</p>


<p class="Page-Break"> </p>
<p class="Sub-Heading" id="toc_marker-33-17" xml:lang="en-US">श्रीचक्रधरजी महाराज—श्रीराधा बाबा</p>
<p class="Text">कलकत्ता निवासकी अवधिमें श्रीचक्रधरजी महाराजको गोविन्द भवनका परिचय मिला, जिसके द्वारा गोरखपुरके गीताप्रेससे प्रकाशित होनेवाली धार्मिक पुस्तकोंका एवं ‘कल्याण’ पत्रिकाका संचालन और नियन्त्रण होता था। उन दिनों कलकत्तामें गोविन्द भवन अध्यात्म चर्चाका एक प्रमुख केन्द्र था। गोविन्द भवनमें सत्संगकी व्यवस्था सदा ही रहती थी, पर रविवारको विशेष रूपसे। पूज्य स्वामी श्रीरामसुखदासजी महाराजके प्रवचनको सुननेके लिये न जाने कहाँ-कहाँसे श्रोतागण गोविन्द भवन आया करते थे। श्रीस्वामीजी महाराजका प्रवचन मुख्यत: श्रीमद्भगवद्गीतापर होता था। श्रीगीताजी बाबाका अत्यन्त प्रिय ग्रन्थ रहा है, अत: श्रीगीताजीपर स्वामीजीके विचारोंको सुननेके लिये बाबा भी गोविन्द भवनमें श्रोताओंके मध्य पीछे बैठ गये। मंचपर बैठे हुए स्वामीजी महाराजकी दृष्टि बाबापर पड़ी। संन्यासी वेशको उचित सम्मान तथा संन्यासीको बैठनेके लिये उचित स्थान देना चाहिये, इसी भावनासे स्वामीजीने बाबाको आग्रहपूर्वक आगे बैठाया। यह प्रथम परिचय था, जो शीघ्र ही घनिष्ठतामें परिणत हो गया।</p>
<p class="Text">परस्परमें भगवत्तत्त्वपर विचार-विनिमय हुआ करता था। परस्पर विचारोंका आदान-प्रदान संस्कृत भाषामें ही होता। बाबाकी प्रतिभासे स्वामीजी प्रभावित हुए। स्वामीजीने पूज्य श्रीसेठजीकी ‘तत्त्व-चिन्तामणि’ नामक पुस्तकके प्रथम दो भाग पढ़नेके लिये बाबाको दिये। बाबाने पुस्तकोंको पढ़कर शीघ्र ही वापस कर दिया।</p>
<p class="Text">एक दिन स्वामीजी श्रीसेठजीके कुछ पत्र एक साधक श्रीचम्पालालजी बिन्नानीको सुना रहे थे। बाबा भी बैठे-बैठे पत्रको सुन रहे थे। स्वामीजीने कई पत्र पढ़कर सुनाये। कई पत्रोंके बीच इस प्रकारका भी पत्र आया, जिसे सुनकर बाबाको यह लगा कि ऐसा पत्र वही लिख सकता है, जिसे ‘स्वरूपानुभव’ हो गया हो। स्वरूपानुभूतिके बिना वैसा पत्र लिखा ही नहीं जा सकता। बाबाने स्वामीजीसे पूछा—यह पत्र किसने लिखा है?</p>
<p class="Text">स्वामीने कहा—यह सेठजीका पत्र है।</p>
<p class="Text">बाबा—सेठजी कहाँ रहते हैं?</p>
<p class="Text">स्वामीजी—वे तो बाँकुड़ा रहते हैं।</p>
<p class="Text">बाबा—यह बाँकुड़ा कहाँ है?</p>
<p class="Text">स्वामीजी—बंगालका ही एक नगर है। यहींपर सेठजीका सारा व्यापार है।</p>
<p class="Text">बाबा—मैं उनसे मिलना चाहता हूँ।</p>
<p class="Text">स्वामीजी—आपके बाँकुड़ा जानेकी सारी व्यवस्था करवा दी जायेगी। आप कब जाना चाहते हैं?</p>
<p class="Text">बाबा—मैं तो आज ही जाना चाहता हूँ। जब मिलनेकी इच्छा जाग गयी, तब फिर विलम्ब क्यों किया जाय?</p>
<p class="Text">बाबाके इस उल्लास भरे उत्तरको सुनकर स्वामीजीके नयनोंमें उत्फुल्लता छा गयी। स्वामीजीको विश्वास था कि इन सुयोग्य युवक संन्यासीसे मिलकर सेठजीको बड़ी प्रसन्नता होगी। बाबाको बाँकुड़ा भेजनेकी दृष्टिसे स्वामीजीका चिन्तन सक्रिय हो उठा।</p>


<p class="Page-Break"> </p>
<p class="Sub-Heading" id="toc_marker-33-18" xml:lang="en-US">श्रीसेठजीसे बाँकुड़ामें मिलन</p>
<p class="Text">स्वामीजी श्रीसेठजीके परम निज जन रहे हैं। स्वामीजीको यह देखकर बड़ी प्रसन्नता हुई कि बाबा जैसे प्रतिभा-सम्पन्न युवक संन्यासीके मनमें सेठजीके प्रति आदरका भाव जाग उठा है। स्वामीजीने रेलकी टिकट कटवा कर दे दी और बाँकुड़ा तार करवा दिया कि एक युवक संन्यासी आपके दर्शनार्थ जा रहे हैं, जो बड़े योग्य हैं। तार यथासमय बाँकुड़ा पहुँच गया। सेठजीके आदेशानुसार श्रीघनश्यामजी जालान द्वारपर युवक संन्यासीके आगमनकी प्रतीक्षा कर रहे थे। बाँकुड़ा स्टेशनसे उतरकर बाबा लोगोंको पूछते-पूछते सेठजीके घर पहुँचे। द्वारपर श्रीघनश्यामदासजी जालान थे ही। बाबाके पहुँचते ही उन्होंने पूछा—क्या आप सेठजीसे मिलनेके लिये आये हैं?</p>
<p class="Text">बाबाने उनकी जिज्ञासापर अनुमोदन किया। फिर घनश्यामदासजी जालानने कहा—आप यहीं बैठिये, मैं अभी पूछकर आता हूँ।</p>
<p class="Text">बाबा वहीं बरामदेमें अपना कम्बल और कमण्डलु रखकर बैठ गये। लगभग पाँच मिनट बाद ही सेठजी घरसे बाहर आये। उन्होंने उन युवक संन्यासीको प्रणाम किया तथा विनयपूर्वक पूछा—कहिये क्या आज्ञा है?</p>
<p class="Text">बाबाने कहा—मैं आपसे एकान्तमें कुछ देर बात करना चाहता हूँ।</p>
<p class="Text">तुरन्त एक एकान्त स्थानपर सेठजी तथा बाबा बैठ गये। उस समय एक विचित्र बात घटित हुई। सेठजी कभी भी अपने बारेमें कुछ बताया नहीं करते थे। वे स्वयंको बड़ा सुगुप्त रखते थे। कोई कुछ कहता था तो प्रत्युत्तर स्वरूप सेठजी यही कहते थे कि आप मेरी प्रशंसा कर रहे हैं। ऐसे संगोपन-प्रिय सेठजीने मिलते ही बाबाके समक्ष मारवाड़ी-हिन्दी-मिश्रित भाषामें अपनी स्वरूप-स्थितिका निवेदन कर दिया। बाबाके पूछनेके पहले ही किसी अज्ञातकी प्रेरणासे उस जिज्ञासाका स्वत: समाधान हो गया, जिसके लिये बाबा कलकत्तासे बाँकुड़ा आये थे। बाबा यही तो जानना चाहते थे कि क्या उस पत्रके लेखकको वस्तुत: स्वरूपानुभूति हो गयी है?</p>
<p class="Text">अपने अनुमानको सही पाकर बाबाको बड़ी प्रसन्नता हुई। सेठजीके सामने बाबा नतमस्तक थे। सेठजीसे मिलनेके पहले बाबाके मनमें और प्रश्न था। बाबा सदा मन-ही-मन चिन्तन करते हुए यह सोचा करते थे—अद्वैत-साधनाके अनुसार पूर्णताकी जो स्थिति होती है, उसमें मेरी प्रतिष्ठा है। अनन्त-सत्य-ज्ञान-आनन्दमय ब्रह्मसे मेरी एकरूपता है। सदा यही अनुभूति रहती है कि जगत न था, न है और न होगा। यह जगत स्वप्नवत्, पूर्णत: मिथ्या है। ऐसी ब्राह्मी स्थितिमें प्रतिष्ठित रहनेके बाद भी एक बात मैं स्वयंमें यह पाता हूँ कि जब मैं भिक्षा करता हूँ तो वह वस्तु अधिक खा जाता हूँ, जो मीठी होती है। श्रीमद्भगवद्गीतामें आया है—</p>
<p class="Shlok-Color-2">विषया विनवर्तन्ते निराहारस्य देहिन:।</p>
<p class="Shlok-Color-2">रसवर्जं रसोऽप्यस्य परं दृष्ट्वा निवर्तते॥</p>
<p class="TXT-Right">(श्रीगीता २। ५९)</p>
<p class="Text">विषयोंका उपभोग न करनेवालेके विषय तो निवृत्त हो जाते हैं, पर विषयोंमें जो रस है, जो आसक्ति है, वह निवृत्त नहीं होती। इस रसकी, इस आसक्तिकी सर्वथा निवृत्ति तब होती है, जब पर-तत्त्वका दर्शन हो जाय। मैं गीताका बड़ा उपासक रहा हूँ। जब मैं आत्मस्थितिपर विचार करता हूँ तो मुझे कहीं न्यूनता दिखलायी नहीं देती है, पर यह भी सत्य है कि मैं भिक्षामें मीठी वस्तु अधिक खा लिया करता हूँ। मीठी वस्तु अधिक खा लिये जानेके आधारपर क्या मैं यह मान लूँ कि मुझे अपनी पूर्णताका भ्रम है और पर-तत्त्वका मुझे साक्षात्कार नहीं हुआ है?</p>
<p class="Text">बाबाने मन-ही-मन यह सोच रखा था कि जो मेरी इस गुत्थीको सुलझा देगा, उसका मैं महापुरुषत्व स्वीकार कर लूँगा। बाबाने अपना यह प्रश्न सेठजीके सामने रखा। उन्होंने बड़े ही सरल ढंगसे कहा कि मीठी वस्तु अधिक खा लेनेका अर्थ ब्राह्मी स्थितिमें कोई त्रुटि नहीं है। मीठी वस्तुके खानेकी स्पृहा तो रक्तकी अल्पताका द्योतक है। रक्ताल्पताके समाप्त होते ही वह स्पृहा और स्पृहाजनित क्रिया भी समाप्त हो जायेगी। परवर्ती जीवनमें बाबा कहा करते थे—मेरी सारी उलझन श्रीसेठजीने समाप्त कर दी। उन्होंने सन्देहरहितरूपसे मुझे विभु-तत्त्वमें प्रतिष्ठित कर दिया।</p>
<p class="Text">बाबा सेठजीकी स्वरूपानुभूतिपर और उनके चिन्तन-विवेचनपर मुग्ध थे। बाबाका अध्ययन विशाल था। उस अध्ययनके आधारपर बाबाको लगा कि श्रीमद्भगवद्गीता सम्बन्धी सेठजीके जो भाव थे, विचार थे, अनुभव थे, चिन्तन था, वैसा अन्यत्र देखनेमें नहीं आया और यह गहन चिन्तन यदि लिपिबद्ध नहीं हुआ तो जगत एक दिव्य और दुर्लभ निधिसे वंचित रह जायेगा। बाबाने सेठजीसे कहा—आप गीता सम्बन्धी अपने विचारोंको लिपिबद्ध करा दें।</p>
<p class="Text">अपनी विवशता व्यक्त करते हुए सेठजीने कहा—कौन करे और कैसे होगा?</p>
<p class="Text">बाबाने कहा—आप अपने विचार मुझे बतलायें। उनको लिख करके मैं आपको दिखाता हूँ। यदि आपको लगे कि मेरे द्वारा ठीक लिखा गया है तो फिर लेखन-कार्य हो।</p>
<p class="Text">श्रीसेठजी मारवाड़ी-मिश्रित-हिन्दीका प्रयोग अपने गीता-प्रवचनोंमें किया करते थे। श्रीसेठजीके एक गीता-प्रवचनको बाबाने शुद्ध हिन्दी भाषामें लिपिबद्ध करके दिखलाया। बाबाकी अभिव्यक्ति-कुशलता, भाषा-अधिकार और विषय-प्रवेशको देखकर श्रीसेठजीको बड़ा सन्तोष हुआ। बस, तभी यह तय हो गया कि श्रीमद्भगवद्गीताकी टीका लिखी जानी चाहिये और यह भी तय हो गया कि टीका लिखनेके कार्यका आरम्भ गोरखपुरमें होगा। गोरखपुर पहुँचनेकी तिथि निश्चित हो गयी। श्रीसेठजीको कहीं अन्यत्र भी जाना था, अत: वे अलगसे पहुँचनेवाले थे, पर बाबाको पहुँचनेकी तिथिके अनुसार गोरखपुरतककी रेल-टिकट कटाकर दे दी गयी।</p>


<p class="Page-Break"> </p>
<p class="Sub-Heading" id="toc_marker-33-19" xml:lang="en-US">गीतातत्त्वविवेचनी—टीका</p>
<p class="Text">सेठजीके गोरखपुर पहुँचनेपर गीताकी टीका लिखनेका कार्य आरम्भ हो गया। विद्वद्-गोष्ठीमें पहले गीताजीके श्लोकके अर्थपर विचार किया जाता। यह विचार-गोष्ठी प्रतिदिन बैठती। इस गोष्ठीमें रहते सेठजी, स्वामीजी रामसुखदासजी महाराज, पूज्य बाबा, सेठजीके छोटे विद्वान् भ्राता श्रीहरिकृष्णदासजी, हरदत्तरायजी आदि। भाईजी भी कभी-कभी सम्मिलित हो जाते थे। पहले स्लेटपर विचार लिखे जाते थे, फिर निर्णय होनेपर उसे कागजपर लिखा जाता था। हरदत्तरायजी पढ़े लिखे नहीं थे, स्लेट पोंछनेका कार्य वे बड़े ही प्रेमसे करते थे। सेठजीने कहा कि जो लाभ चर्चा करनेवालोंको है वही लाभ हरदत्तरायजीको भी है। कुछ समय तक पं० शान्तनुबिहारीजी द्विवेदी (स्वामी अखंडानन्दजी) भी सम्मिलित रहे। बाबाका कार्य था, इस गोष्ठीमें गीताजीके श्लोकोंपर भिन्न-भिन्न आचार्योंके मतोंको बतलाना। तदुपरान्त श्लोकोंमें निहित रहस्यपर परस्परमें विचारोंका आदान-प्रदान होता। इस रहस्य-मन्थनमें सेठजीका मत ही निर्णयके रूपमें मान्य रहता। सेठजीके इन विचारोंको बाबा लिपिबद्ध करते। सत्संगके लिये श्रीसेठजीको प्राय: यत्र-तत्र जाना ही पड़ता था। अत: इस भ्रमणमें भी विचार-गोष्ठीमें भाग लेनेवाले यथासम्भव साथ जाते। इस प्रकार निरन्तर तत्परतापूर्वक संलग्न रहनेके बाद लगभग ढाई वर्षमें यह कार्य सम्पन्न हुआ। किसी दिन यदि सेठजीको अवकाश नहीं मिलता जिसके कारण टीका लेखनकार्य नहीं हो पाता तो सायंकाल बाबा सेठजीसे बोलते आज भिक्षा नहीं मिली। स्वामीजी श्रीरामसुखदासजी महाराज कहा करते थे कि तत्त्वविवेचनी जैसा दुर्लभतम ग्रन्थ श्रीचक्रधरजी महाराजकी कृपासे प्राप्त हुआ है। उनके अथक प्रयाससे ही यह ग्रन्थ उपलब्ध हो सका। सेठजी कहा करते थे कि चार चीजें होती हैं—गुण, प्रभाव, तत्त्व एवं रहस्य। अभी तो केवल तत्त्वविवेचनी तैयार हुई है। तीन चीजें बाकी ही हैं।</p>
<p class="Text">लेखन-सम्पन्नता अप्रैल सन् १९३६ में बाँकुड़ामें हुई, उस समय भाईजी भी वहीं थे। सेठजीके जीवनकी यह तत्त्व-निधि सर्वप्रथम ‘कल्याण’ के १४वें वर्षके विशेषांक ‘गीता-तत्त्वांक’ के नामसे सन् १९४० में प्रकाशित हुई। बादमें श्रीसेठजीके द्वारा आवश्यक संशोधनके पश्चात् ग्रन्थरूपसे ‘गीता-तत्त्व-विवेचनी’ के नामसे गीताप्रेससे प्रकाशित हुई।</p>
<p class="Text">बाबाने एक बार सोचा—क्षेत्र-संन्यासका नियम लेकर वृन्दावन-वास किया जाये। क्षेत्र-संन्यास लेकर वृन्दावन-वास करनेका विचार अधिकाधिक प्रबल होता जा रहा था। बाबा ऐसा भी सोच रहे थे—श्रीसेठजी सच्चे संत हैं, सिद्ध संत हैं और ऐसे सच्चे सिद्ध संतकी किंचित् सेवा मेरे द्वारा सम्पन्न हो सके तो यह मेरा सौभाग्य होगा।</p>
<p class="Text">इन्हीं भावोंसे भावित हुए बाबा श्रीसेठजीके पास गये तथा वृन्दावन-वासकी अभिलाषा उनके सामने व्यक्त की। सेठजीने कहा—मेरी तो ऐसी इच्छा है कि आप मेरे साथ रहें और अवश्य रहें, जिससे गीता-प्रचारका कार्य और तीव्र गतिसे हो सके।</p>
<p class="Text">बाबाने कहा—आपके साथ रहनेकी चाह तो मेरी भी है, पर मैं तो किसी और हेतुसे आपके साथ रहना चाहता हूँ। अब आपका शरीर वृद्ध हो चला है और फिर आपकी आँखोंमें मोतियाबिन्द हो गया है। नेत्र-ज्योतिके अत्यन्त क्षीण हो जानेपर किसी-न-किसीसे सेवा करवानेकी आवश्यकता आपको पड़ेगी ही। ऐसी स्थितिमें मैं तो आपकी लाठी पकड़नेके लिये आपके साथ रहना चाहता हूँ। यदि इसके लिये आप स्वीकृति प्रदान करें तो मैं स्वयंको धन्य मानूँगा।</p>
<p class="Text">सेठजीने तुरन्त उत्तर दिया—इस नश्वर शरीरकी सेवाके लिये मैं आपको अपने पास नहीं रखना चाहता। मैं तो आपको साथ रखना चाहता था श्रीमद्भगवद्गीताके प्रचार-कार्यके लिये।</p>
<p class="Text">बाबाने विनम्र स्वरमें निवेदन किया—मैं तो आपकी सेवा करनेके विचारसे आपके साथ रहना चाहता था, पर मेरा यह प्रस्ताव आपको स्वीकार ही नहीं है।</p>


<p class="Page-Break"> </p>
<p class="Sub-Heading" id="toc_marker-33-20" xml:lang="en-US">सेठजीद्वारा सँभाल (राधा बाबाके शब्दोंमें)</p>
<p class="Text">वैचारिक दृष्टिसे जब मेरा संक्रमण-काल था, जब अद्वैत-सिद्धान्तकी कट्टरता अपनी विदाई ले रही थी, उस समय यही विश्वास मेरे मनमें जग रहा था। भगवान् की अहैतुकी कृपापर आस्था मनमें हिलोरें ले रही थी। सन् १९३७ या ३८ की बात है। मैं ऋषिकेश (स्वर्गाश्रम) में श्रीगंगाजीके किनारे बैठा था। स्वयं ही स्वयंमें विलीन था। अपने ध्यानमें संलग्न था। पास ही श्रीसेठजी बैठे हुए संन्ध्या कर रहे थे। शाम होनेवाली थी। अपनी संध्यासे निवृत्त होकर श्रीसेठजी मेरे पास आकर खड़े हो गये। उनका मेरे प्रति बड़ा प्यार था। वे प्यारमें भरकर बोले—कहिये स्वामीजी! आपके प्रति क्या कहूँ, क्या निवेदन करूँ?</p>
<p class="Text">मैंने सहज भावसे विनम्रतापूर्वक कहा—इस समय आपके मनमें जो स्फुरित हो रहा हो, आप वही कहें।</p>
<p class="Text">श्रीसेठजीने पूछा—क्या कह दूँ?</p>
<p class="Text">मैंने कहा—आप कहें, अवश्य कहें और वही कहें। </p>
<p class="Text">‘क्या कह दूँ’ यह बात श्रीसेठजीने कभी शब्द बदलकर, कभी स्वर (टोन) बदलकर कई बार कही और मैं हर बार यही कहता कि आप अवश्य वही बात कहें। फिर वे कहने लगे—भगवान् बड़े कृपा-परवश हैं। वे इतने करुणामय हैं कि यदि कोई व्यक्ति ईमानदारीसे भगवान् के शरणापन्न जाय, भगवान् पर सर्वथा निर्भर हो जाय तो भगवान् उसकी सारी कामना पूर्ण कर देते हैं।</p>
<p class="Text">श्रीसेठजीके मुखसे यह बात सुनकर मुझे बड़ा विस्मय हुआ। इन दिनों मैं जिस भावनामें लहरा रहा था, मेरी जो अनुभूति थी, श्रीसेठजीने उसको ज्यों-की-त्यों वाणी प्रदान कर दी। श्रीसेठजी यदि ऐसा नहीं कहते तो भी मेरा विश्वास डिगनेवाला नहीं था, क्योंकि यह तो मेरा अनुभूत सत्य था, पर श्रीसेठजीके कहनेसे उस अनुभूत सत्यकी अत्यधिक परिपुष्टि हो गयी।</p>
<p class="Shlok-Color-2">****</p>
<p class="Text">एक बार श्रीचक्रधरजी महाराज गीतावाटिकामें कुछ नाराज हो गये। सेठजी बाबाके पास गये और कहा कि यदि आप वाटिकाको अपना मानते हैं तो आपको कहीं जानेकी आवश्यकता नहीं और यदि अपना नहीं मानते हैं तो यहाँ दस मिनट भी नहीं रुकना चाहिये।</p>
<p class="Shlok-Color-2">****<span></span></p>
<p class="Text">एक बार भाईजीसे मौन होनेका संकेत मिलनेपर बाबा मौन हो गये। मौन व्रत लेनेके बाद बाबा अपने पास स्लेट और पेंसिल रखा करते थे। यदि कभी किसीसे कुछ कहना होता था तो स्लेटपर लिखकर बात किया करते थे। लिखकर बात करनेमें भी बाबा संयम रखते थे कि जहाँ तक हो सके, कम लिखना पड़े।</p>
<p class="Text">पूज्य श्रीसेठजी ऐसा चाहते थे कि बाबा बाइस घंटे मौन रहें तथा दो घंटे प्रवचन दिया करें, जिससे गीता-प्रचारके द्वारा लोक-संग्रहका कार्य सुन्दर प्रकारसे हो सके। श्रीसेठजी समय-समयपर बाबासे निवेदन करते रहते थे, जब-जब सेठजी प्रवचन देनेकी बात चलाते, तब-तब बाबा किनारा काट जाते, परन्तु उन्होंने ऐसा कभी नहीं बताया कि मेरा मौन-व्रत श्रीपोद्दार महाराजके संकेतके अनुसार है। एक बार कर्णवासमें बाबाके सामने बड़ी उलझनपूर्ण परिस्थिति उत्पन्न हो गयी। कर्णवासमें श्रीसेठजीका सत्संग सत्र चल रहा था। वहींपर श्रीपोद्दारजी और बाबा भी थे। श्रीसेठजीने बाबासे जब प्रवचन देनेके लिये निवेदन किया तो बाबाने विनम्र शब्दोंमें विवशता व्यक्त करते हुए कहा—मैं इस बातका अधिकारी नहीं कि प्रवचन दूँ और प्रवचन देकर लोगोंको सन्मार्गपर चलनेके लिये प्रेरित करूँ।</p>
<p class="Text">बाबाकी बात सुनकर सेठजीको थोड़ा भावावेश हो आया और उन्होंने कहा—आप कहें तो मैं अभी आपको अधिकारी बना दूँ।</p>
<p class="Text">श्रीसेठजीके मुखसे इन शब्दोंको सुनकर बाबा बड़े धर्म संकटमें पड़ गये। श्रीसेठजीको क्या उत्तर दिया जाय, इसीके सोचने-विचारनेमें समय निकलता चला जा रहा था। इस अवसरपर जो-जो व्यक्ति वहाँ उपस्थित थे, सभी बड़ी उत्सुकताभरी दृष्टिसे बाबाकी ओर देखने लग गये। वे सुनना चाहते थे कि बाबा क्या उत्तर देते हैं। समीपस्थ सभी लोगोंकी उत्सुकता स्वाभाविक थी। वे लोग अच्छी प्रकार जान रहे थे कि महागम्भीर श्रीसेठजीने आज वह बात अपने मुखसे कह दी है, जो वे स्वभावत: कभी किसीसे कहते ही नहीं और यह एक परम दुर्लभ अवसर है। श्रीसेठजी जैसे सिद्ध संतने स्वयं आगे होकर पात्रता प्रदान करनेकी बात कही है और ऐसा स्वर्ण अवसर फिर कभी भविष्यमें आनेवाला है नहीं। लोगोंके मनमें उत्सुकता भरी हुई थी, पर बाबाके मनमें उलझन खड़ी थी। इसीमें कुछ क्षण निकल गये। फिर सोच-विचारमें पड़े हुए बाबासे श्रीसेठजीने कहा—स्वामीजी! मैंने अधिकार प्रदान करनेकी जो बात कही थी, उसे मैं अब वापस लेता हूँ। यदि आप ‘हाँ’ कह देते तो मेरे ऊपर बड़ी जिम्मेदारी आ जाती।</p>


<p class="Page-Break"> </p>
<p class="Sub-Heading" id="toc_marker-33-21" xml:lang="en-US">श्रीज्वालाप्रसादजी कानोड़िया</p>
<p class="Text">श्रीज्वालाप्रसादजी कानोड़िया भाईजीके बालमित्र थे। यह मित्रता कलकत्ता-निवास-कालमें हो गयी थी। देशकी आजादीसे सम्बन्धित दोनोंके विचारोंमें बड़ी समानता थी। सन् १९१०-१९११ में जब पूज्य श्रीसेठजीका कलकत्तामें आगमन हुआ था, तब भाईजीने ज्वालाप्रसादजीको उनसे मिलाया था, आगे चलकर सेठजीपर श्रीज्वालाप्रसादजीकी अगाध श्रद्धा हो गयी।</p>
<p class="Text">जबसे भाईजीने ज्वालाप्रसादजीको पूज्य सेठजीसे मिलाया, तबसे ज्वालाप्रसादजीका आकर्षण सेठजीके प्रति बढ़ता ही गया। भाईजीका सेठजीके प्रति जितना आकर्षण था, उनसे बहुत अधिक ज्वालाप्रसादजीका था। ज्वालाप्रसादजीकी दृष्टिमें सेठजी कुछ और ही होते चले जाते थे। इनका सत्संग सुनते, इनसे बातें करते, अनेकों आध्यात्मिक प्रश्न करते हुए ज्वालाप्रसादजीपर सेठजीकी पवित्रताका इतना गहरा असर पड़ने लगा कि ये उनपर लुट पड़े। मन-ही-मन अपने आपको पूज्य श्रीसेठजीके प्रति न्यौछावर कर दिया। ज्वालाप्रसादजीकी दृष्टिमें उस समय सेठजीसे बढ़ करके आध्यात्मिक शक्तिसम्पन्न और कोई व्यक्ति नहीं था। इनके चरणोंमें अपने आपको देकर ये आनन्दमें आत्मविस्मृत होने लगे, पर यह आनन्द अकेले-अकेले लेना उन्हें खला। आनन्दमें सब कुछ भूलते हुए-से भी अपने मित्र भाईजीको ये न भूल सके। भाईजी इन दिनों बम्बईमें रहने लगे थे। पूज्य श्रीसेठजीके सत्संगका आनन्द लेते समय मित्रकी याद आ गयी, पर भाईजी पास थे नहीं। उनके मनमें आया कि भाईजीको लिख दिया जाय कि वे आग्रहपूर्वक चेष्टा करके पूज्य सेठजीको बम्बई बुलायें। आग्रहपूर्वक चेष्टाकी उपेक्षा सेठजी नहीं कर सकते। सेठजी अवश्य बम्बई जायेंगे और इस प्रकार उनके मित्र भाईजीको अवश्य उनके सत्संगका लाभ प्राप्त होगा ही। ज्वालाप्रसादजीको यह भी ध्यान हो गया था कि मेरे मित्र अभी बम्बईमें अन्य कार्योंमें व्यस्त हो रहे हैं, अत: उनको पुन: पूज्य सेठजीसे मिलाना उन्होंने बहुत जरूरी समझा। मित्रके प्रति कर्तव्यकी यत्किञ्चित् पूर्ति भी होगी। विचार आनेकी देर थी ज्वालाप्रसादजीने भाईजीको बम्बई पत्र दिया कि चेष्टा करके पूज्य सेठजीको सत्संगके लिये बम्बई बुलाओ।</p>
<p class="Text">इधर बम्बईमें भाईजी मानो अपने मित्रके पत्रकी प्रतीक्षा कर ही रहे थे। भाईजीने स्वयं तो पूज्य सेठजीको तार एवं पत्र दिये ही। अपने मित्रोंसे भी आग्रहपूर्वक बार-बार तार एवं पत्रोंसे पूज्य सेठजीको प्रार्थना करायी कि वे सत्संगके लिये बम्बई पधारें ही। सं० १९७९ की (सन् १९२२) शरद्-ऋतुमें पौष कृष्ण १३ को बम्बई नगर जगत् के परमोच्च संतका दर्शन पाकर पवित्र हो गया। भाईजीके उत्साहका क्या कहना। स्टेशनपर सैकड़ों प्रतिष्ठित सज्जनोंके साथ उमंगमें भरे हुए ये खड़े हुए थे। गाड़ी आयी। सेठजी अपने २०-२५ मित्रोंके साथ उतरे। मिलनेके समय सबका रोम-रोम आनन्दसे पुलकित हो उठा। आनन्दकी मस्तीमें सभी पैदल ही चल पड़े। यदि श्रीजयदयालजी गाड़ीमें बैठकर जाते तो अधिक-से-अधिक चार-पाँच व्यक्ति ही उनके पास बैठ करके उनके सुखमय सान्निध्यका सौभाग्य पाते, पर सच्चे संतमें विषमता होती ही नहीं। उनकी प्रत्येक क्रियामें ही सबके लिये समान-भावसे प्रेम झरता है। यह नहीं कि उसके लिये वे चेष्टा करते हैं, स्वाभाविक ही उनमें दिव्य समता निरन्तर बनी रहती है। पूज्य श्रीसेठजी भी सबके थे, उनके सभी अपने थे, सबके प्रति उनके हृदयमें अगाध, अनन्त, असीम प्रेमका सागर लहरा रहा था और उस समय प्रेम-सागरमें ऊँची-ऊँची लहरें उठ रही थीं। सभी उसमें अवगाहन कर रहे थे। वे भला किसीको प्रेम-तरंग-दानमें भेद क्यों करते। क्या सागर भी कभी तरंग दानमें भेद करता है? नहीं तो, अत: सेठजीने भी पैदल ही चलना पसन्द किया। अपने आप एक जुलूस बन गया। मान-अपमानसे ऊपर उठे हुए संतके लिये जुलूसका किंचित् मात्र भी महत्त्व नहीं था। वे तो स्वाभाविक निजानन्दस्वरूपमें स्थित थे। उनका शरीरमात्र चिन्मय स्वरूपानन्द सागरकी लहरियोंपर नाचता हुआ प्रारब्धकी निर्धारित गतिसे आगे बढ़ता जा रहा था। जुलूस सुखानन्दजीकी धर्मशालामें पहुँचा।</p>
<p class="Text">श्रीसेठजी दस दिन बम्बईमें ठहरे। धर्मशालामें पहला व्याख्यान निष्काम कर्मयोगपर हुआ। श्रीनर-नारायण मन्दिरमें कीर्तन आरम्भ हुआ। दस दिनमें सत्संगकी पवित्र-धारामें न जाने कितने व्यक्तियोंने निमज्जन किया। लौटनेके दिन सत्संगमें सेठजीने सुन्दर विदाईकी याचना की। उन्होंने नम्रतापूर्वक कहा—मेरे जानेके बाद आपलोग प्रतिदिन नियमसे सत्संग करें।</p>
<p class="Text">उत्तरमें श्रीशिवनारायणजी नेमाणी बोले—सत्संग अवश्य होना चाहिये। मैं कम-से-कम पाँच सालके लिये अपनी बाड़ीमें स्थान देता हूँ। वक्ताकी व्यवस्था आप करें।</p>
<p class="Text">सेठजी बोले—‘ज्वालाप्रसादजी कुछ दिनोंके लिये सत्संग करा सकते हैं। हाँ, एक बार तो उन्हें कलकत्ता जाना पड़ेगा। अपनी माँजीकी आज्ञा लेकर फिर यहाँ आ सकते हैं।’ इस प्रसंगको आगे बढ़ाते हुए उन्होंने फिर कहा—‘बाहरके व्यक्तिका बराबर रहना सम्भव नहीं। आपलोग इतने हैं, स्वयं सत्संगकी व्यवस्थाकी चेष्टा करें। वक्ता यहाँ आपलोगोंमेंसे निकल आयेगा।’ यह कहकर उन्होंने भाईजीको आदेश दिया कि वे प्रतिदिन कुछ देरतक सत्संग कराया करें।</p>
<p class="Text">भाईजी पहले तो कुछ झेंप-से गये, पर आदेशके सामने नत-मस्तक हो गये। श्रीसेठजी तो बम्बईसे लौट गये, पर अपनी स्मृतिमें सत्संगकी धारा छोड़ गये। यह धारा भाईजीके साथ तेजीसे बह चली। भाईजी विस्तारसे गीतापर प्रवचन करने लगे। कई वर्षोंतक यह क्रम चालू रहा। गीताकी दो आवृत्तियाँ विस्तारपूर्वक समाप्त हुई। अठारहवें अध्यायके ६६वें श्लोकपर एक महीने प्रवचन हुआ।</p>


<p class="Page-Break"> </p>
<p class="Sub-Heading" id="toc_marker-33-22" xml:lang="en-US">सेठजीकी द्वितीय बम्बई-यात्रा</p>
<p class="Text">सत्संग-प्रेमियोंके आग्रहसे जयदयालजी गोयन्दकाका पुन: बम्बई आना हुआ। सेठजीका स्वागत करने पोद्दारजी बम्बईसे वर्धा गये, वहाँ सेठ जमनालाल बजाजके दो-तीन दिन अतिथि रहकर वे इन्दौर और अमरावती होते हुए अकोला आये। यहाँतक भाईजी उनके साथ रहे। फिर भाईजी सीधे बम्बई चले आये और सेठजी दूसरे दिन माघ शुक्ल १३, सं० १९८० को खामगाँव होकर बम्बई पहुँचे। यहाँ दस दिनतक नगरके विभिन्न भागों तथा कुछ निकटवर्ती कस्बोंमें सेठजीके प्रवचनोंकी धूम रही। इसके बाद वे ऋषिकेश चले गये।</p>


<p class="Page-Break"> </p>
<p class="Sub-Heading" id="toc_marker-33-24" xml:lang="en-US">हनुमानदासजी गोयन्दकाके उद्गार</p>
<p class="Text">इन्हें चलते फिरते ध्यान होता रहता था। वे आँखें बन्द कर लेते। नाम-जप एवं भगवान् के स्वरूपका ध्यान निरन्तर चलता रहता तथा मेरे (हनुमानदासजी गोयनकाके) कन्धेपर हाथ रखकर रास्ता चलते रहते। पहले तो मुझे भी नहीं बताया था कि आँखें बन्द करके क्यों चलते हैं। पर एक दिन ऐसे चलते हुए गणेशदास खेतानके मकानकी दीवालसे सिर टकरा गया, चोट भी आयी। फिर पूछनेपर बताया मेरेको आँख बन्द करके चलनेका शौक है इसलिये नेत्र बन्द करके चलता हूँ।</p>
<p class="Text">विवाहके बादसे ही दिनमें महाभारत पढ़ा करते थे।</p>
<p class="Text">खाने पीनेकी वस्तुओंमें आसक्ति न रहकर उपरामता रहती।</p>
<p class="Text">नियम पालनमें बड़ी दृढ़ता रहती।</p>
<p class="Text">सत्यवादिताके कारण दूकानदारीमें पिताजीसे मतभेद रहता। पिताजीका सिद्धान्त था कि ग्राहकोंको जब मुलाई (मोलभाव) करते देखते तो मुलाईका दाम बताते, जितनेमें बेचना होता उससे कुछ ज्यादा बताते और जो एक दाम पूछता, उसे एक दाम ही बताते, फिर एक दाम कह देनेके बाद न एक पैसा अधिक लेते न कम। तथा मुलाईवाला यदि मुनाफा ज्यादे दे देता, तो हँसकर अधिक रकमको वापस कर देते। पर ये (जयदयालजी) एक दाम ही ग्राहकोंसे कहते थे। उचित मुनाफा रखकर एक दाम कहनेके बाद उसमें जरा भी मुनाफा नहीं करते थे। पिताजी अपने सिद्धान्त पर अटल रहे, ये अपने सिद्धान्तपर।</p>
<p class="Text">बड़े पितृभक्त थे। एक बार इनके पिताजी अस्वस्थ हुए। उनकी आज्ञासे ये उन्हें पंखेसे हवा करने लगे। हवा करनेसे पिताजीको गाढ़ी नींद आ गयी। सारी रात ये हवा करते रहे। प्रात:काल नींद खुलनेपर पिताजीने देखा उसी तत्परतासे हवा करते हैं। पूछनेपर सारा रहस्य खुला। तबसे पिताजी पहलेसे ही ये कह दिया करते थे कि बेटा मुझे नींद आवे तो तुम चले जाया करो।</p>
<p class="Text">सं० १९६० में अपने मामाके फर्म मुरलीधर शिवबक्सरायके यहाँ काम करनेके लिये बाँकुड़ा (बंगाल) आये। वहाँ दो अढ़ाई वर्ष रहकर कलकत्तामें मुझ (हनुमानदासजी) से मिलने आये एवं मुझसे मिलकर चूरू चले गये। इन दिनों इनकी मुद्रामें तीव्र वैराग्य भरा रहता था। जाते समय घरके लिये कोई भी वस्तु साथ नहीं ले गये। </p>
<p class="Text">सं० १९६३ की बात है। एक दलालने मुझसे कहा कि संसार तो स्वप्नवत्  है। उसकी यह बात सुनते मुझे ऐसी प्रतीति होने लगी कि सचमुच संसार स्वप्नवत् है। ऐसी प्रतीति अब नहीं होती। मैंने जयदयालको यह बात पत्रमें लिखी। उत्तरमें जयदयालने लिखा, एक बार तुमसे मिलना है, या तो तूँ आ जा, या मैं आ जाऊँ, तुमसे जितना प्रेम है उतना किसीसे नहीं, माता, पिता, स्त्री, भाईसे भी नहीं है।</p>
<p class="Text">उपर्युक्त पत्रका मुझपर बड़ा असर हुआ। मैं चूरू गया और मिला। मैंने पूछा क्यों बुलाया है? यह बोले—देखो संसारमें जिस कामके लिये आना हुआ है, उसे सबसे पहले कर लेना चाहिये। वह काम है श्रीभगवान् का दर्शन कर लेना।</p>
<p class="Text">उन दिनों हमलोगोंमें भगवान् के प्रेम-प्रभावकी बहुत बातें होती थीं। दिन रात हमलोग अधिकसे अधिक एकान्तमें रहते और भगवद्विषयक परमार्थिक बातें होतीं। भगवद्दर्शनके सम्बन्धमें बहुत ही रहस्यमय बातें हुईं। जयदयालने उन बातोंको प्रगट कर देनेके लिये मना कर दिया था, फिर भी सूत्ररूपसे कह दे रहा हूँ।</p>
<p class="Text">वि०सं० १९६४ में जयदयाल एक दिन अपने घरके चौबारेमें लेटा हुआ था। सर्वथा जाग रहा था, निद्राका लेश भी नहीं था। उसी समय भगवान् श्रीविष्णुके उसे साक्षात् प्रथम दर्शन हुए। उस समय वह चद्दरसे मुँह ढके हुए था। आनन्दातिरेकसे उसकी ऐसी मुग्धा अवस्था हुई कि उसका वर्णन सर्वथा असम्भव है। सं० १९६६ तक ये खेलमें इतने तल्लीन रहते कि शतरंजके खेलमें बैठ जानेपर भाईके कई दफे बुलानेपर भी ये उठना नहीं चाहते थे। तासके खेलमें भी ये बड़े दक्ष थे।</p>
<p class="Text">वेदान्तकी बातें भी हुआ करती थीं। ज्ञानकी प्रथम, द्वितीय, तृतीय, चतुर्थ भूमिकामें ज्ञानीके क्या लक्षण हुआ करते हैं, ये बातें मुझे जयदयालने बतायीं। क्योंकि इन दिनोंमें योगवासिष्ठ ग्रन्थका स्वाध्याय करते थे। भगवद्दर्शनकी एवं इन बातोंके सुननेसे मेरे मनमें एकान्तकी प्रबल इच्छा जाग्रत् हुई। मैं घर बार छोड़कर संन्यास लेनेके लिये बार-बार जयदयालसे आग्रह करने लगा। जयदयालने कहा कि चार छ: महीने यहीं रहकर निरन्तर भजन स्मरण करते हुए अपनी स्थिति दृढ़ कर लेनी चाहिये। इससे संन्यास लोगे तो बड़ी सहायता मिलेगी। </p>
<p class="Text">इसके बाद तीन चार महीने हमलोगोंमें भगवच्चर्चा होती रही। चार महीने पूरे होते ही मैंने जयदयालसे संन्यासके लिये कहा। वह थोड़ी देर सोचता रहा, फिर बोला—तुम्हारे भविष्यकी बातोंकी स्फुरणा मेरे मनमें हो रही है, तुम इसे निभा नहीं सकोगे, क्योंकि तुम्हारा वैराग्य स्थायी नहीं है। तुम्हारे लिये संन्यास लेना ठीक नहीं है पर मैं आग्रह करने लगा। मेरे आग्रहके उत्तरमें उसने कहा—देखो मैं तुम्हारे साथ चलनेका वचन दे चुका हूँ और तुम कहोगे तो मैं अवश्य चलूँगा, पर तुम्हें भोग भोगना अनिवार्य है, यदि तुम संन्यास लोगे तो फिर तुम्हें गृहस्थमें आना पड़ेगा और मैंने यदि संन्यास ग्रहण किया तो मैं वापस नहीं लौटूँगा। मैं तो यदि संन्यासी बना तो कानोंसे बहरा, मुखसे गूँगा, पाँवसे पंगु संन्यासी बनूँगा। मेरे मनमें अपने एवं तुम्हारे पूर्वजन्मकी बात स्फुरित हो आयी है। लगभग २००० वर्ष पहले तूँ एक राजा था। मैं तेरा मंत्री था। उस समय भी हम दोनोंने राज्य छोड़कर अन्तमें संन्यास ग्रहण किया था। संन्यासके बाद हमलोगोंके पास बहुत लोग सत्संग करने आते। वृक्षोंके नीचे सत्संग होता। कुछ समय बाद मेरा शरीर छूट गया। तूँ अकेला रह गया। लोग तेरा अत्यधिक सम्मान करते थे। मैं जब जीवित था तो सम्मान मेरा भी बहुत होता था, पर मैं मनसे स्वीकार नहीं करता था। मेरी मृत्युके पश्चात्  तुमने सम्मान स्वीकार करना आरम्भ कर दिया अर्थात्  पूर्व प्रकृतिके अनुसार उस त्यागाश्रममें भी गद्दे, तकिये एवं खानपान आदि भोग तू भोगने लगा, जिससे तेरी बड़ी हानि हुई। तेरा पतन हो गया। समयपर तेरी मृत्यु हुई। मृत्युके बाद तबसे तुझे मनुष्य जन्म नहीं मिला। तुम स्वर्ग एवं पशु पक्षी आदि योनियोंमें भ्रमण करते रहे। पर मैं इतने दिनोंतक ऊपरके लोकमें ही रहा। अब इतने दिनों बाद दैवयोगसे तेरे शुभ कर्म प्रगट हुए, तुम्हें मनुष्य जन्म प्राप्त हुआ और मेरा भी आना हुआ। अब यदि तूँ हठ करेगा तो वचनबद्ध रहनेके कारण मैं तेरे साथ चलकर संन्यास ग्रहण करूँगा, पर निश्चय मान कि तुझे लौटना होगा और मैं लौटूँगा नहीं। मेरा तेरा संग छूट जायगा।</p>
<p class="Text">इन बातोंको लेकर बहुत देरतक विचार होता रहा। अन्तमें संन्यासका विचार स्थगित कर दिया गया। यह निश्चय हुआ कि मैं तो कलकत्ता रहूँ और जयदयाल बाँकुड़ा। समय समयपर हम लोग मिलते रहे, यह निश्चय कई वर्षतक चलता रहा, हमलोग जब मिलते तो कई बार सारी रात चर्चा करते बीत जाती। फिर भी बातें समाप्त न होतीं। हमलोग देश भी प्राय: साथ ही जाया करते थे।</p>
<p class="Text">सम्वत् १९६४ के लगभग मुझे उपदंशका रोग हो गया था, भयानक पीड़ा होती। मैंने जयदयालसे कहा—मेरा विश्वास है यदि तूँ अपने मुँहसे यह कह दे कि बीमारी मिट जाय तो मेरा यह रोग मिट सकता है। अवश्य ही तेरे भजन ध्यानकी पूँजीमें कोई क्षति नहीं होनी चाहिये। जयदयालने कहा—ठीक है। तेरा रोग तो अवश्य मिट सकता है, पर भोग समाप्त होनेके पूर्व मिटानेसे अवशिष्ट अंश दूसरे जन्ममें भोगना पड़ेगा तथा तुम्हें दूसरा जन्म धारण करना पड़े, ऐसी चेष्टा मेरे द्वारा नहीं हो सकती। हाँ, एक उपाय है, अपना यह रोग मुझे दे दे। मैंने कहा—भला अपना रोग तुम्हें कैसे दे दूँ, यह हमसे नहीं होगा। जयदयालने कहा—देख! तूँ यह अस्वीकार कर रहा है पर अब जो कह रहा हूँ उसे अस्वीकार मत करना, उसे अवश्य मान लेना। तूँ मुझे अपनी आधी बीमारी अवश्य दे दे, मैं ले लेता हूँ। इससे तुम्हारी आधी पीड़ा कम हो जायगी।</p>
<p class="Text">इतनी बात होनेके बाद तत्काल ही सचमुच मेरा आधा रोग जयदयालके शरीरपर चला गया, केवल आधा रह गया। मेरी पीड़ा भी आधी हो गयी। जयदयालने कहा—दवाकी शीशियाँ फेंक दे। मैंने शीशियाँ फेंक दीं। मैं आश्चर्यमें डूबा हुआ उसकी बातें सुनता रहा। तब मेरे आश्चर्यकी सीमा न रही, जब मैंने देखा—पाँच सात दिनमें ही घाव बिलकुल ठीक हो गया।</p>
<p class="Text">सं० १९६८ के लगभगकी बात है। मैं चूरूमें था मुझे अचानक हैजेका रोग हो गया। तकलीफ बढ़ने लगी। रातमें १२ बजे मेरे जीवनकी आशा जाती रही। वैद्योंने जवाब दे दिया। उस समय जयदयाल चक्रधरपुर रहता था। जयदयालके पिता खूबचन्दजी मेरे पास थे—उन्होंने पूछा—तेरी कोई इच्छा हो तो बता। मैंने कहा—क्या बताऊँ? फिर उनके आग्रह करनेपर मैंने कहा—और तो कोई इच्छा नहीं, केवल इच्छा है जयदयालसे मिल लेता। खूबचन्दजीने कहा—वह तो समयपर पहुँच नहीं सकता। उनका यह कहना ही था कि मैंने देखा कि जयदयाल सशरीर मेरे सामने खड़ा है और कह रहा है कि मैं क्या नहीं आ सकता? फिर हमलोग आपसमें बातें करने लगे। जयदयालने कहा—तूँ चिन्ता मत कर, तेरी बीमारी मिट जायेगी। आश्चर्यकी बात यह थी कि लोग मेरे मुँहसे निकले हुए शब्दोंको सुन पाते थे, परन्तु जयदयाल जो उत्तर देता वह नहीं सुन पाते। इससे लोगोंने अनुमान किया कि मुझे सन्निपात हो गया है। मुझे तो उससे बात करनेके बाद नींद आ गयी। जागनेपर मैंने लोगोंसे कहा कि मुझे कोई तकलीफ नहीं है। वस्तुत: मेरी बीमारी मिट गयी थी। </p>
<p class="Text">एक बार बद्रीदासजी गोयनका कलकत्तासे चक्रधरपुर गये। साथमें कुछ सन्तरे ले गये थे। जयदयालने भगवान् की मानसिक पूजा की तथा उन्हीं सन्तरोंका भोग लगाया। भगवान् ने भी स्वीकार कर लिया। वनमें जाकर हमलोग उन सन्तरोंको खाने लगे तो जयदयालने कहा—आजके सन्तरे भगवान् के भोग लगे हुए हैं। सचमुच ही उन सन्तरोंका स्वाद बड़ा विलक्षण था।</p>
<p class="Text">वि० सं० १९७४ की बात है। मैं चक्रधरपुर गया था। एक दिन मैंने जयदयालसे कहा—लोग समाधि लगाते हैं, उसी तरह मेरी भी समाधि लगा दे। वह बोला—समाधि दो प्रकारकी होती है। एक तो प्राणायामके द्वारा योग पद्धतिसे लगायी जाती है। दूसरी समाधि भगवान् के सगुणरूपका ध्यान करनेसे आनन्दमें विभोर होकर वाह्य सांसारिक ज्ञान लुप्त होनेसे लग सकती है। इस दूसरे प्रकारकी तुम्हारी समाधि लगानेकी चेष्टा करके तो मैं समाधि लगा सकता हूँ, परन्तु समाधिको पुन: उतार देनेकीक्रिया मैं नहीं जानता। यदि तुम्हारी समाधि लग गयी और फिर नहीं उतरी तो लोग तुम्हें मरा हुआ समझकर तुम्हारे शरीरको जला देंगे। अतएव समाधिकी बात जाने दे। मैंने पूछा—इस प्रकारकी समाधिमें स्थित मनुष्यको यदि लोग जला दें तो उसकी क्या गति होगी? उत्तरमें उसने कहा कि वैसे मनुष्यको भगवत्  प्राप्ति हो जायेगी क्योंकि उसकी वृत्तियाँ भगवद्स्वरूपमें लीन रहती हैं। उस मनुष्यके लिये तो लाभ ही लाभ है। क्योंकि उसका जीवन तो सफल हो गया। भगवत्प्राप्तिके उद्देश्यसे ही मनुष्य जीवन प्राप्त हुआ था, वह उद्देश्य पूर्ण हो गया। उसकी बात सुनकर मेरी उत्कण्ठा और भी बढ़ गयी। मैं आग्रह करने लगा कि तूँ मेरी समाधि लगवा दे। उसने स्वीकार कर लिया। हमलोग जिस मकानमें रहते थे, उसके समीप ही एक टूटा हुआ दूसरा मकान था। लोगोंकी धारणा थी कि उस मकानमें भूत रहता है। जयदयालने वहीं चलनेके लिये कहा, क्योंकि उस मकानमें किसीके आनेकी सम्भावना न थी। हमलोग वहाँ जा पहुँचे। थोड़ी सी जगह साफ करके ओढ़नेकी चादर बिछायी और बैठ गये। जयदयाल प्रभावसहित सगुण भगवान् के ध्यानकी बातें कहने लगे। कुछ समय बीत गया, पर मेरा ध्यान नहीं लग रहा था। यह देखकर वह अपने स्थानसे उठा। जहाँ स्वयं बैठा था वहाँ मुझे बैठा दिया, और मेरी जगह आप बैठ गया। इस बार ध्यानकी बात प्रारम्भ होते ही मुझे रोमांच होने लगा, नेत्रोंसे प्रेमाश्रु बह निकले, ध्यान होने लगा तथा कुछ देर बाद ही समाधि सी अवस्था होनी प्रारम्भ हो गयी। जयदयालने कहा—मेरी रायमें तो अब समाधिकी चेष्टा यहीं बंद करनी चाहिये। क्योंकि लोग तुम्हें देखकर कदापि नहीं समझेंगे कि समाधि लगी हुई है, तुम्हें मरा हुआ मानकर जलानेकी व्यवस्था करेंगे। इससे तुम्हारे घरवालोंको बड़ा दु:ख हुआ। लोग डरसे मेरे पास आना बन्द कर देंगे तथा उन्हें जो भगवद्विषयक यत्किचिंत् सहायता मिलती, उससे वे वंचित रह जायँगे। और ऐसे कार्यमें तुम निमित्त बनो, यह मैं नहीं चाहता। तुम्हारे कल्याणमें तो कोई संशय है नहीं। आज हुआ तो क्या, कुछ दिन बाद हुआ तो क्या। तूँ मेरी बात मान ले, अब आगे समाधिमें स्थित करानेकी चेष्टा बन्द करनेके लिये मुझे अनुमति दे दे। मैं तो वचन दे चुका हूँ, तुम्हारे कहे बिना मैं बंद कर नहीं सकता।</p>
<p class="Text">जयदयालकी उस प्रेममय रायकी अवहेलना मैं न कर सका। समाधिकी चेष्टा बन्द कर दी गयी। कुछ देर बाद जयदयालने कहा—वास्तवमें ही इस मकानमें एक मनुष्य मरकर प्रेत हो गया था। वह अबतक यहीं था। अभी हमलोगोंके बीचकी भगवच्चर्चाको सुनकर वह प्रेतयोनिसे छूटकर सद्गति पा गया। अत: हमलोगोंका किया हुआ परिश्रम तो सफल हो गया।</p>
<p class="Text">जयदयालके प्रति मेरी बड़ी श्रद्धा थी, पर मेरे घरवालोंकी नहीं। एक दिन बात ही बातमें मैं अपनी स्त्रीसे कह बैठा कि जयदयाल तो दूसरेके मनकी बात बता देता है। मेरी स्त्रीको इसपर विश्वास नहीं हुआ और वह बोली कि यदि मेरे मनकी बात बता दें तो समझूँ। परीक्षाके लिये उसने मनमें किसी विशेष बातका चिन्तन किया, तथा जयदयालने ज्यों की त्यों वह बातें बता दीं। तबसे मेरी पत्नीकी भी इसके प्रति श्रद्धा हो गयी।</p>
<p class="Text">सत्संगके प्रसंगमें एक दिन जयदयालने मेरी पत्नीसे कहा कि भगवान् का ध्यान करना चाहिये। वह बोली उसका ध्यान होना तो सम्भव है, जिसे पहले देखा हो, भगवान् को तो मैंने कभी देखा नहीं, उनका ध्यान कैसे करूँ? जयदयालने उसे समझाना प्रारम्भ किया तथा कहा कि ऐसी धारणा रखनेमें तो भगवान् के दर्शन होने बड़े कठिन हैं। पर वह अपनी बातका समर्थन करती हुई बोली कि प्रत्यक्ष न सही, स्वप्नमें ही यदि दर्शन हो जाय तो उसके अनुसार ध्यान किया जा सकता है। जयदयालने अंतमें कहा—अच्छी बात है, यदि स्वप्नमें तुम्हें भगवान् के दर्शन हो जायँ तो फिर ध्यान करोगी? मेरी पत्नीने तुरन्त उत्तर दिया—फिर तो अवश्य करूँगी। कहना नहीं होगा, उसी दिन रातमें मेरी पत्नीको भगवान् विष्णुके स्वप्नमें दर्शन हुए।</p>
<p class="Text">बद्रीदास गोयन्दकाकी पत्नीने जयदयालसे एक बार कहा कि मेरे पतिको तो आप साथ रखते ही हैं, मुझपर भी कुछ कृपा करें, मुझे भी भगवान् के दर्शन होने चाहिये। इसपर जयदयालने भगवन्नाम जप एवं ध्यान करनेकी प्रेरणा की। बद्रीदासकी पत्नीने कहा कि यदि नेत्र बंद करनेपर मुझे कोई मूर्ति दीख जाय तो फिर ध्यान हो जाता। जयदयाल बोला—अरे, तू ध्यान कर तो सही। यह सुनकर उसने ध्यानके लिये आँखें बंद कर ली। नेत्र बंद करना था कि उसे भगवान् विष्णुका स्पष्ट ध्यान होने लग गया।</p>


<p class="Page-Break"> </p>
<p class="Sub-Heading" id="toc_marker-33-25" xml:lang="en-US">श्रीगोपालदासजी मोहता<span class="char-style-override-9">*</span></p>
<p class="Footnotes">* श्रीगोपालदासजी मोहता पू० सेठजीके विशिष्ट परिकरोंमें थे। एक बार उनसे अपने संस्मरण लेखनीबद्ध करनेका निवेदन किया गया था, उनकी कृपासे यह सामग्री उपलब्ध हो पायी।</p>
<p class="Text">गोविन्द भवनमें पू०श्रीसेठजीने ध्यान मानसिक पूजा पर प्रवचन किया। मैं भगवान् शंकरकी मानसिक पूजा करता था। मैं ध्यानस्थ भगवान् शंकरका ध्यान करता था, मानसिक पूजामें उन्हें भोग लगानेके लिये उठना पड़ता था। एक दिन रविवारको मैं दिनमें लेटा हुआ था तो देखा कि सामने भगवान् रामजी खड़े हैं। मैंने सोचा मैं तो भगवान् शंकरकी पूजा करता हूँ ये कैसे आये? बादमें भगवान् शंकर भी आये और कहा कि तुम तो मुझे गुरु रूपमें मानते हो, ये तुम्हारे इष्टदेव हैं। पू०सेठजीसे ये सभी बातें बतायीं तो उन्होंने कहा कि तुम्हारे इष्टदेव भगवान् श्रीराम ही हैं। भगवान् शंकरके पंचाछरी मंत्रकी भी कुछ माला फेर लिया करो, बाकी भगवान् श्रीरामका पंचाक्षरी मन्त्र बताया एवं कहा कि इसका जाप किया करो एवं भगवान् श्रीरामकी पुष्पवाटिकाका ध्यान एवं मानसिक पूजा करवायी। </p>
<p class="Text">सम्वत् २०१५ में मैं, मेरी माताजी, धर्मपत्नी और लड़का जो उस समय लगभग तीन वर्षका था, प्रथम बार गीताभवन गये। पू०श्रीसेठजीने जो स्नेह उडे़ला उसको मैं कुछ कह नहीं सकता। दूसरे दिन ही प्रात: वटवृक्षके पासमें जो कुटिया है, उसमें भी भीतर एक जगह गेट लगाकर बनाई हुई है, वहींपर मुझे ले गये और श्रीनारायणजी सरावगीको बुलाकर कहा कि परसों घनश्यामके सामने जो-जो बात हुई इन्हें सुनाओ और खुद बैठे रहे, श्रीनारायणजी कहने लगे कि बाबूकी (श्रीघनश्यामजी) आवाज बहुत कमजोर हो गयी थी। मेरेसे कहा कि खोल दे सबकी आँखें, खोल दे, परन्तु मेरी हिम्मत कुछ कहनेकी नहीं हुई, कारण उन्हें तो साक्षात् नारायण दीखते थे। मैंने कहा कि आप कहो वैसे कह दूँ तो उन्होंने कहा कि आजतक जो आप सबने आपका अपराध किया है उसे आप क्षमा करेंगे और भविष्यमें आपका कोई अपराध नहीं करें। इतनेमें ही पू०श्रीसेठजीने कहा कि जो घनश्यामने अपराध क्षमा करनेको कहा, उसे क्षमा किया और बादमें कहा कि घनश्याम अपराधी ये नहीं हैं, अपराधी तो तू है। तूने मेरी सब बात नहीं मानीं तो इन्होंने भी नहीं मानी, इसपर घनश्यामजीने कहा कि इस बातका तो मैं पश्चात्ताप ही लेकर जा रहा हूँ, बादमें उन्होंने पू० श्रीसेठजीकी पूजा चन्दन पुष्पादिसे की। सेठजी कुछ संकोच करने लगे तो भाईजीने कहा कि ये तो अब जा रहे हैं, इनसे क्या संकोच करना है तो उन्होंने पूजन स्वीकार कर लिया। किसीने बताया कि उनके एक क्षणका वियोग सहनेकी सामर्थ्य नहीं थी। इतनी व्याकुलता थी कि पू०श्रीको घाटपर ही थालीमें पेशाब करना पड़ता था।</p>
<p class="Text">एक दिन मैं सायंकाल तीन नंबर गीताभवनके आगे गंगाजीमें स्नान कर रहा था। डुबकी लगानेपर मुझे गंगाजीमें पू०श्रीसेठजी एवं पू० श्रीस्वामीजी महाराज दोनों दीखे, मेरेको आश्चर्य हुआ कि ये लोग यहाँ कैसे हैं? मैंने बाहर देखा तो कहीं भी वे नहीं थे, फिर डुबकी लगायी तो फिर जलमें दीखे, खैर मैं संध्या करके बाहर आ गया। दूसरे दिन पू०सेठजीका व्याख्यान प्रात: गीताभवनके हालमें था। उस दिन मैयाके लड़के सतीशकी जनेऊ थी, वह २ नं० गीताभवनमें हो रही थी। पू०श्रीको भिक्षा देने वहाँ जाना था, मैं भी उनके साथमें था। भिक्षा देकर जब वापस लौट रहे थे तो मैंने पहले दिनवाली घटना सुनायी, उन्होंने कहा तुम्हें तुम्हारे भावसे दीख गया होगा। मैंने कहा कि मैंने कोई आपका ध्यान लगाकर तो डुबकी लगायी नहीं थी, फिर भावसे कैसे दीख गया तो चुप रहे, फिर दो कदम आगे चलकर कहा कि अक्रूरजीको जमुनाजीमें दर्शन हो गये और तुम्हें गंगाजीमें हो गये।</p>
<p class="Text">एक दिन शामको टीबड़ीकी सत्संगसे वापस आ रहे थे। गीताभवन १ नं०में कमरा नं० ३ या ४ के आगे किसीका जूता पड़ा था। पू० श्रीके पाँवकी ठोकरसे एक जूता आगे खिसक गया। आप मेरा हाथ पकड़े हुए थे। दो कदम आगे चलकर वापस लौटे और उस जूतेको वापस यथास्थान करके बोले—तुमलोगोंके तो रग-रगमें सकामता भरी पड़ी है। मैंने कहा कि जूता ठीक करनेमें सकामता निष्कामता क्या हुई तो पू०श्रीने कहा कि यदि यहाँ हमारा जूता पड़ा रहता तो तुम अपने हाथसे उसे ठीक करते। जिसका जूता था, उसको तो अपने स्थानपर न मिलनेके कारण जूता खोजना पड़ता। तुम्हें जिसमें लाभ दीखे वह काम तो करना, नहीं तो नहीं करना। सकामता और निष्कामताके कोई सींग पूँछ थोड़े ही लगती है। बादमें भोजनके बाद कई लोग बैठ गये तो कहा कि वस्तुमात्र भगवत्स्वरूप और चेष्टामात्र भगवान् की लीला है—ऐसा मान लो। मैं उनके पास ही बैठा था, उनका पैर पकड़े हुए था। श्रीनारायणजी सरावगी बगलमें थे, उन्होंने कहा कि आप मनवा दें, इसी बातमें लगभग आधा घण्टा निकल गया, बड़ा आनन्द आ रहा था। </p>
<p class="Text">एक बार श्रीरामेश्वरजी मूँदड़ा उनके साथ कहीं जा रहे थे। पू० श्रीने मेरेसे कहा कि तुम्हारे पिताजीसे पत्र देकर पूछ लो, यदि १५-२० दिनकी छुट्टी दे दें तो मेरे साथ गोरखपुर चले चलो। मैंने केवल १५ दिन ही लिखे, पिताजीका उत्तर आया कि तुम्हारा सौभाग्य है जो पू० श्रीसेठजी तुम्हें साथ ले जा रहे हैं। मैंने उन्हें पत्र सुना दिया तो उन्होंने कहा कि अब हमें तुम्हें ले जानेमें कोई संकोच नहीं है। </p>
<p class="Text">गीता कमेटीमें एक नियम है कि गीताके किसी एक श्लोकके अनुसार जीवन बनाना। मैंने पू० श्रीसे पूछा कि मेरे लिये कौन-सा श्लोक ठीक है तो उन्होंने कहा कि ११/५४ को काममें लाओ। </p>
<p class="Text">एक बार हमलोग गीताभवनसे लखनऊ आ रहे थे। प्रात: ३ के समय पू०श्रीके डिब्बेमें चले गये, सत्संग चलने लगा, धारा प्रवाह प्रवचन चल रहा था। सुननेवाले सुननेमें मस्त थे, कहनेवाले कह ही रहे थे, इतनेमें एकाएक पू०श्रीने प्रवचन रोककर समय पूछा। सूर्योदयमें कुछ समय ही बाकी रहा था तो कहा कि मेरे उपवास करनेकी कोई तकलीफ नहीं थी, परन्तु आज जिसके घरपर जा रहे हैं, मोतीके मनमें कितना दु:ख होगा कि हमारे यहाँ इनको उपवास करना पड़ा, इसीलिये प्रवचन बीचमें तोड़कर समय पूछा।<span class="char-style-override-9">*</span></p>
<p class="Footnotes">* सेठजीने नियम ले रखा था कि यदि प्रात: संध्या सूर्योदयके पूर्व नहीं हुई तो उस दिन उपवास करना, यद्यपि ऐसा अवसर सम्भवत: कभी नहीं पड़ा।</p>
<p class="Text">एक बार गोरखपुरमें आपसे मिलने श्रीमोतीलालजी चमड़िया (कटिहार मिलके मालिक) आये, उनके साथमें उनके चाचा उनके मुनीमके रूपमें साथ थे, वे पू०श्रीसेठजीके चाचा लालचन्दजीके जवाँई थे। उसके पहले दिन भाई रामदासजीने पू० श्रीसेठजीसे कुछ खटपट कर ली थी। इसलिये आपने कहा कि इन्हें अतिथि भवनमें ठहरा दें। रामदासजीको पता चला तो उन्होंने कहा कि नहीं अपने घरपर ही ठहरायेंगे तो पू०श्रीने कहा कि ठीक है। पू०श्रीने बादमें मेरेसे कहा कि कल वाली बातसे मैंने अतिथि भवनमें ठहरानेको कहा था, पर इसने यहाँ कहा तो अपने कोई आग्रह थोड़े ही था। शौच स्नानसे निवृत्त होकर उन्होंने पू० श्रीसेठजीसे बातचीत की। बादमें पू०श्रीने मेरेसे कहा कि इन्हें भोजन कराओ, मैं उन दोनोंको भोजन कराने ले गया। चौकेमें तो गर्मी रहती, इसलिये हालमें बैठा दिया। वे अपने पास बैठाकर मुझसे बात करना चाहते थे। मैंने कहा कि मैं आपको भोजन कराने आया हूँ, बादमें बात कर लेंगे तो उन्होंने कहा कि नौकर करा देगा, मैंने कहा कि हमारे यहाँ नौकर नहीं कराता, इसलिये मैं ही कराऊँगा। दोनोंको थाली परोसकर दे दी तो फिर कहने लगे कि अब तो आपने परोस दिया है, अब बैठ जाओ, जो चाहियेगा, वह नौकर ला देगा। मैं उनके संकोचमें आ गया, सीताराम नौकर एक फुलका लाकर उन्हें दिया, इतनेमें ही पू० श्रीसेठजी पहुँच गये और मेरेको जोरसे डाँटकर कहा कि मैंने तुम्हें जिमाने भेजा था कि बैठने। मैंने सफाई दी कि मैं तो जिमा रहा था, पर ये बार-बार बैठनेको बात सुननेको कह रहे थे। उन्होंने और जोरसे कड़ककर कहा कि ये तो अपने मतका प्रचार करेंगे, पर अपने यहाँ इनके मतका प्रचार कैसे होवे। बादमें मैंने ही खड़ा होकर उन्हें भोजन करवाया, वे लोग एक शब्द भी नहीं बोल पाये। मेरे मनमें आ रहा था कि ये भोजन कर रहे हैं और पू०श्री इनपर इतने कड़े बोल गये, ये बुरा मान गये होंगे। फिर वे दो दिन वहाँ रहे, जब वे जाने लगे तो भाई रामदासजीने कहा कि गोपालको पहुँचाने भेज दो। मैंने सोचा एक बार तो डाँट पड़ी है, परन्तु पू०श्रीने कहा कि तुम जाओ A/C में या फर्स्ट क्लास किसीमें बैठाना। उस दिन गाड़ी नहीं थी, इसलिये दो रिक्शा किया। एकमें मैं और मोतीलालजी, एकमें उनके चाचा और पुरुषोत्तम बियाणी बैठे थे। रास्तेमें मोतीलालजीने कहा कि मैं कई जगह घूमा हूँ, परन्तु मुझे पू० श्रीसेठजी जैसा अद्वितीय पुरुष नहीं मिला तो मेरे कान खड़े हुए, मैंने तो समझा था ये बुरा मान गये होंगे, पर यह तो ऐसा कह रहे हैं। </p>
<p class="Text">एक बार गीताभवनमें पू० स्वामीजी महाराजको देहरादून जाना था, वे लोग सवारीकी तजबीजमें लगे थे। पू० श्रीसेठजीको यह बात मालूम पड़ी। प्रात:काल बिहारीलालजी ऊपर कोठरीमें अपना नित्य कर्म कर रहे थे। उन्हें बुलाने मुझे भेजा, उन्होंने कहा कि अभी नित्यकर्म कर रहा हूँ। दुबारा भेजा कि नित्यकर्म छोड़कर आ जायँ तो वे आ गये। पू० श्रीसेठजीने कहा कि अभी जाओ और पू० श्रीस्वामीजी महाराजसे माफी माँगो एवं अपनी गाड़ी ले जानेको कहो। कहना सेठजीने मुझे भेजा है। पू० श्रीस्वामीजी महाराज किसी नाराजगीके कारण उनकी कोई चीज काममें नहीं लेते थे। मौका देखते ही दोनोंको मिला दिया।</p>
<p class="Text">एक रोज कलकत्तामें मेरी हरीरामजी लुहारीवालासे कई देर बात हुई। उन्होंने कहा कि एक व्यक्ति तो साधन करके भगवत्प्राप्ति करता है और एक महापुरुषके दर्शन या तीर्थसेवन या अन्तसमयमें स्मृति होनेसे प्राप्ति होती है, प्राप्ति होनेके बाद तो सभी समान हैं, फिर साधनकी खटनी जो की, उससे क्या लाभ हुआ? मैंने यह बात पू० श्रीसेठजीको पत्रद्वारा लिख दी, उनका उत्तर आया कि जो साधनको खटनी समझता है, वह साधनके तत्त्वको ही नहीं जानता। जिसे साधन द्वारा मुक्ति मिली है, उसका जन जीवनपर जो असर पड़ेगा, वह वैसे ही मुक्ति मिलनेवालेका नहीं पड़ेगा।</p>
<p class="Text">एक दिन कलकत्तामें प्रात: मैं आपको जलपान दे रहा था, एक रसगुल्ला उनकी कटोरीके लगकर पाटेपर गिर गया। मैंने कहा कि यह रामप्रसाद सरावगी जो बच्चा ही था, उसे दे देवें तो पू० श्रीसेठजीने बहुत जोरसे गर्म होकर सामने खड़े मोहनलालजी गोयन्दकासे कहा—देख मोहन! ये मेरे साथ कैसा दुर्व्यवहार कर रहा है, मुझे तो ऐसे ही लोग बदनाम करते हैं, फिर तो मैं बोलने लायक ही नहीं रहूँगा। कोई है यहाँ जो इसे जमीनमें गड्ढा खोदकर नष्ट कर दे। फिर जब जलपान करके उठे तो मेरा हाथ पकड़कर लघुशंका करने गये, वहाँ जब उठे तो उनके कानमें कोई पानीकी बूँद गिरनेका शब्द पड़ रहा था, इसलिये आगे बढ़ते ही वापस लौटकर पाइपको कसकर बन्द किया, कहा कि कार्पोरेसनका जो नुकसान है, वह हमारा ही नुकसान है।</p>
<p class="Text">बनवारी भाईजी मैदानमें रविवारको शामके समय सत्संग कराया करते थे, मैं भी जाता था। एक बार वहाँ नारायणका कीर्तन हुआ तो पू० श्रीकी याद बहुत आयी एवं उनसे मिलनेका मन भी बहुत हुआ। यह बात पत्र द्वारा उन्हें लिखकर भेजी तो वापस उत्तर आया कि जिस प्रकार तुम्हारा मेरेसे मिलनेको मन किया, उसी प्रकार यदि भगवान् से मिलनेको मन करता तो भगवत्प्राप्तिमें विलम्ब सम्भव नहीं था।</p>
<p class="Text">मोहनलालजीकी लड़की कलाका विवाह कलकत्तामें हुआ। पू०श्री पधारे थे। मुझसे नारायणजी सरावगीने कहा कि तुम ४-५ दिनकी छुट्टी ले लो, कारण मेरा स्वास्थ्य भी ढीला है और काम भी अधिक है। पू०श्रीके साथमें रहनेके लिये मैंने छुट्टी ले ली। विवाहके दिन सब बैठे थे तो हरिबक्सजी जोशीने पू०श्रीसे पूछा कि आपको कम दीखता है तो क्या आपको झुँझलाहट नहीं आती। पासमें बैठे श्रीहरिकृष्णदासजीने कहा—पंडितजी झुँझलाहट तो उसे आये जिसकी देखनेमें आसक्ति हो, इन्हें क्यों आती, वे चुप हो गये। उन्होंने कोई दवा बतायी तो बादमें मैंने पूछा कि वह दवा बनवानी है क्या? आपने कहा मुझे उनकी बतायी हुई दवा नहीं लेनी है। बादमें ब्याहके समय फेरेमें वे लोग कुछ जल्दी करने लगे तो आपने परमेश्वरजीसे कहलाया कि हमारे यहाँ जल्दी न करें। सप्तपदी इत्यादि विधिपूर्वक होनी चाहिये। हरिबक्सजीने कहा कि मोहनलालजीको विवाहके लिये दो दिनकी सरकारसे छुट्टी मिली है, समय हो जानेपर बीचमें जाना पड़ेगा तो माहौल बदल जायगा। आपने फिर कहलाया कि यदि मोहन चला जायगा तो मैं बड़ा हूँ, मैं कन्यादान कर दूँगा, परन्तु जब उनलोगोंने कोई ध्यान नहीं दिया तो फिर हमलोग पू०श्रीके साथ वापस आ गये। आपने कहा कि मुझे एक विवाहमें और जाना है। कहा गया कि साँख जलेबी देनी है तो सेठजीने कहा हरिकृष्ण दे देगा और वहाँसे उठकर पूनम कोठारीके भतीजेका विवाह था, उसमें जाकर गोविन्द भवन आ गये।</p>
<p class="Text">एक बार पू० सेठजी बनारस इलाजके लिये गये, मुझे और पूनमको भी साथमें ले गये, मोहनलालजी गोयन्दका भी साथमें थे। वहाँ गायघाटपर डालमियाँ कोठीमें ठहरे थे। बनारसके सुप्रसिद्ध वैद्य जो बनारस हिन्दू विश्वविद्यालयके बड़े पदाधिकारी थे एवं राजवैद्य श्रीसत्यनारायणजीके शिष्य थे, देखने आये। गोरखपुरसे पू०श्री भाईजी, ‘बाबा’ आदि भी आ गये थे। उन्होंने देखकर कुछ दवाइयाँ बतायीं, जिनमें एक दवा ‘प्रवालपंचामृत’ भी थी। वैद्यजीके जानेके बाद आपने सभी दवाओंके विषयमें पूछा, प्रवालपंचका नाम सुनते ही कहा—यह तो विष है, इसमें कौडी एवं सीप भस्म भी पड़ती है जो कि हड्डी है, भाईजीको उलाहना दिया कि आपको वैद्यके सामने ही मना करना था। दूसरे दिन वैद्यजी फिर आये, उन्होंने समझानेकी चेष्टा की तो मोहनलालजीने कहा कि इन्हें समझा नहीं सकते, अपने सिद्धान्तके पक्के हैं। तब वैद्यने कहा कि मुझे तो ऐसे आदमी कम मिलते हैं, मालवीयजी तो मोती तक नहीं लेते, वह बहुत प्रभावित हुआ।</p>
<p class="Text">एक बार मेरे पत्रका उत्तर सीतामढ़ीसे आया। उसमें अन्तमें लिखा था आज सीतामढ़ीमें हूँ, यहाँ ४९ वर्ष पूर्व हमारी अनाजकी दुकान थी, दुकान उनके मामाजीके साथ थी। मामाजीने इन्हें सम्हालने भेजा था। उस वक्त उस दूकानमें सालभरमें ५००/- पैदा होते थे। आपके सम्हालनेपर दो हजार रुपये सालका पैदा होने लगा। वहाँके दुकानदार लोग किसानोंसे माल लेते समय भाव करनेके बाद तौलमें भी कुछ अधिक लेते एवं बादमें मालमें भी नुक्स निकालकर झमेला करके उनसे पैसे काट लेते थे। इन्होंने अपने दुकानमें जब माल खरीदना चालू किया तो जो भी भाव करना होता, माल देखकर पहले ही कर लेते, बादमें पूरा तौल लेते एवं झमेला करके एक पैसा भी नहीं काटते तो लोग इनके पास ज्यादा आने लगे। सस्तेमें भी इन्हींको माल देते, इस प्रकार इनकी काफी साख जम गयी। वहाँ ये ताशका खेल भी दिखाते थे और जब बहुतसे लोग इकट्ठा हो जाते तो बादमें उन्हें सत्संगकी बात सुनाकर भगवान् की तरफ लगाते। इनका तो एक ही लक्ष्य था—कैसे लोग भगवान् की तरफ लग जायँ। बादमें मामाजीने इन्हें बुला लिया। लोगोंने बहुत कहा कि आप मत जाइये, परन्तु मामाजीका आदेश था तो कहा जाना ही होगा। दूसरे दूकानदार भी आये, कहा कि किसानोंसे कह दें, हमें माल देते रहें तो किसानोंको भी कहा एवं उनलोगोंसे भी कहा कि आपलोग पूरा तौल लेवें, पूरा पैसा देवें और बादमें कोई झमेला नहीं करें। इस प्रकार वहाँ व्यापारमें लोगोंके सुधार करवा दिया।</p>
<p class="Text">एक बार हमलोग गोरखपुरसे मुजफ्फरपुर, पटना होते हुए कलकत्ता जानेवाले थे, पू०श्रीसेठजी, हरीरामजी लुहारीवाला, बाबूलालजी अजितसरिया, रामेश्वरजी मून्दड़ा, किशनलाल चौमाल (पू०श्रीके पत्रोंका उत्तर लिखता था) और मैं इतने लोग थे। मुजफ्फरपुरमें कोई सत्संगका आयोजन था, पटनामें पू०श्रीरामचन्द्रजी बीमार थे, कलकत्तामें पू० श्रीकरपात्रीजी महाराजद्वारा किसी यज्ञका आयोजन था। मुजफ्फरपुरसे गाड़ी द्वारा समस्तीपुर पहुँचे, वहाँसे पहलेजाघाटसे बोटद्वारा महेन्द्रूघाट (पटना) जाना पड़ता था। गाड़ी कुछ विलम्बसे पहुँची, जल्दीसे सामान लेकर हमलोग बोटपर गये, केवल हरीरामजी पू० सेठजीके पास रहे। वे भी बोटपर आनेके लिये रवाना हो गये थे, परन्तु जैसे ही हमलोग सामान लेकर बोटपर चढ़े बोट खुल गया, बाबूलालजी अजितसरिया जेटी पर कूद गये। पू० श्रीसेठजीके गंगाजलका लोटा एवं गमछा भी मेरे पास था, सभीको चिन्ता हो रही थी, इसलिये एक आदमीको लोटा एवं गमछा देकर वापस लौटते बोटपर भेज दिया। वहाँसे स्टाफका एक अन्तिम बोट आता है उसमें वे ३ जन आ गये। हमलोग घर पहुँचे तो पुरुषोत्तमजीकी माँ कहने लगीं, धीरे-धीरे बोलो छोटा बाबू सो रहे हैं तो श्रीरामचन्द्रजी बोले मेरेको नींद कहाँ, वे लोग तकलीफ पा रहे हैं मेरे नींद कहाँ? बादमें थोड़ी देरमें वे लोग भी आ गये। पू०श्रीने कहा कि प्रथम तो बाबूलालजी गंगाजीमें पड़ते नहीं, यदि पड़ भी जाते तो उनका कल्याण था। बादमें रामचन्द्रजीसे दूसरे दिन सभी बातचीत हुई, सेठजीने कहा कि तुम कहो तो यहीं रुक जायें, अपने कलकत्तेके बापको कोई देणो थोड़ी ही है, पर उन्होंने जानेके लिये कह दिया।</p>
<p class="Text">एक बार गोविन्द भवनमें एक लड़का आया। पू०श्रीने उसे वहीं सोनेके लिये कह दिया। नारायणजी सरावगीके मनमें आया अपरिचित लड़का है। प्रात: जब वह उठा तो पू०श्रीको प्रणाम करके कहा कि मैंने आपसे पुस्तकके लिये कुछ सहायता माँगी थी, आपने दी उससे मैं पढ़ सका एवं अब रोज प्रात: उठकर आपका ध्यान करता हूँ। यह सुनकर नारायणजीको आश्चर्य हुआ।</p>
<p class="Text">एक बार नारायणी बाई (पू० श्रीसेठजीकी बहन) के कोई जँवाई आये थे। हमलोगोंको उन्हें घुमाकर लानेको कहा था, बादमें रामकिशनजी जो कलकत्तामें चूड़ीका काम करते हैं वे उन्हें ले जानेको तैयार हो गये। बादमें शायद वे गये भी नहीं। दूसरे दिन प्रात: पू० सेठजी गीताजीका पाठ कर रहे थे, हमलोग भी वहीं बैठे थे। उन्होंने कहा कि मैं जानता हूँ तुमलोग मुझे छोड़कर कहीं जाना नहीं चाहते, फिर भी मैं यदि कहूँ तो उत्साहपूर्वक जाना चाहिये। हमलोगोंने गलती स्वीकार की तो कहा कि गलतीकी कोई बात नहीं है। आगेसे सावधान रहना। इसपर पूनमने कहा कि कल जो नहीं गये तो उस लाभसे तो वंचित ही रहे तो उन्हें बहुत भारी लगा। लाभ वाली बात उन्हें नहीं सुहाती थी, बोले इसमें लाभकी क्या बात है।</p>
<p class="Text">एक बार मेरे एक मित्र जो गीताभवन जानेवाले थे, बीमार हो गये, ठीक नहीं हो रहे थे। मैं उनसे मिला तो उनके चेहरेपर निराशा छा रही थी। मैंने एक अनुष्ठान उसी दिन रातमें किया, देखा दूसरे दिनसे उनका स्वास्थ्य ठीक हो रहा था एवं वे अपने समयसे गीताभवन चले गये। फिर कभी बाँकुड़ामें प्रसंगवश यह बात पू०श्रीसेठजीके सामने चल गयी, उन्होंने सुनते ही कहा यार तुमने सलू साटे भैंस काटी, (जूता सिलनेके लिये चमड़ेके धागेको सलू कहते हैं) भगवान् उसे क्या देना चाहते थे, तुमने बीचमें ही अपनी टाँग अड़ा दी।</p>
<p class="Text">एक बार पू०श्रीसे एक भाई एवं एक बहनने कहा कि आपके स्वास्थ्यके लिये प्रभुसे प्रार्थना या अनुष्ठान किया जाय तो आपने कहा कि जो मेरे लिये अनुष्ठान करेंगे वे मेरे मित्र नहीं शत्रु हैं, मेरे प्यारेके विधानको बदलना चाहते हैं। मैं प्रभुसे प्रार्थना करूँगा कि वे उनकी प्रार्थना नहीं सुनें, उनके जँचे वैसे ही करें। यह थी उनकी निष्कामता।</p>
<p class="Text">एक बार हमलोग पू० श्रीसेठजीके साथ बनारस गये। कई भाइयोंमें आपसमें बातचीत हुई तो उनलोगोंने कहा कि पू० श्रीशरणानन्दजी तो कहते हैं असत् को त्याग दो, फिर सत् में तो स्वत: स्थिति है। एक पक्ष कह रहा था कि साधन भजन जोरसे करो तो असत् स्वत: ही छूट जायगा। बादमें हमलोग पटना जानेवाली गाड़ीमें बैठ गये। पू० श्रीसेठजी, रामेश्वरजी मून्दड़ा, राधावल्लभजी जालान, मैं एवं पूनम एवं उसकी धर्मपत्नी साथमें थे। हमलोगोंने पूनम एवं उसकी धर्मपत्नीको अलग डिब्बेमें बैठा दिया। हमलोग बगलके डिब्बेमें पू० श्रीसेठजीके साथ बैठ गये। आगे एक स्टेशनपर सेठजी सभीके साथ पूनमवाले डिब्बेमें चले गये। वहाँ बनारसमें जो बात हुई थी, वह बात चली। सेठजीने कहा कि जैसे एक कपड़ेकी गाँठ बाँधी जाती है, उसपर फिर चट्टी लगाकर लोहेकी पत्ती कसी जाती है, पत्ती जोरसे कसनेसे रस्सीकी गाँठ स्वत: ढीली पड़ जाती है और कहीं कहीं तो कट जाती है, इसी प्रकार भजन ध्यानकी पत्ती जोरसे कसनेपर दुर्गुण दुराचार कम हो जाते हैं और फिर मिट जाते हैं। इसलिये भजन ध्यानपर जोरसे लगना चाहिये। साथ-साथ दुर्गण दुराचारोंको छोड़नेकी पूरी चेष्टा करनी चाहिये, जिससे जल्दी सफलता मिले। </p>
<p class="Text">एक बार पू० सेठजी पटना गये। पुरुषोत्तमजी गोयनकाकी माँने पूछकर कच्ची रसोई बना ली। सेठजी कहीं मिलने गये थे। साथके लोग वहीं जीम आये। घर आनेपर जब पुरुषोत्तमजीकी माँको पता चला तो उन्होंने कहा कि कच्ची रसोई क्या काम आयेगी। सेठजीने कहा अभी मैं बाकी हूँ। पू० सेठजी जीमने बैठ गये। पुरुषोत्तमजीकी माँ एवं उनकी जेठानी रोटी बनाने लगी एवं सेठजी जीमने लगे। जब आटा समाप्त होने लगा तब जेठानीने देवरानीको संकेत किया। वे और आटा साननेके लिये उठने लगीं तब सेठजीने संकेतसे मना कर दिया। भोजन करनेके बाद उन्होंने कहा—थे तो मन ही कोनी जिमा पाया। इस प्रकार उनके प्रेमका विनोद चलता था।</p>
<p class="Text">रामायण किष्किन्धाकाण्डमें भगवान् रामने मित्रताके लक्ष्मण बताते हुए कहा है—<span class="char-style-override-16"></span></p>
<p class="Shlok-Color-2">जे न मित्र दु:ख होहिं दुखारी।</p>
<p class="Shlok-Color-2">तिन्हहिं बिलोकत पातक भारी॥</p>
<p class="Text">पू०श्रीसेठजीने कहा मैं इससे भी जोरकी बात बताता हूँ—</p>
<p class="Shlok-Color-2">जे न शत्रु दु:ख होहिं दुखारी।</p>
<p class="Shlok-Color-2">तिन्हहिं बिलोकत पातक भारी॥</p>
<p class="Text">एक बार जब मैं गीताभवनसे गोरखपुर पू० श्रीके साथ आया था तो मैंने रातमें कहा कि आपके पाँवमें थोड़ा तेल लगा दूँ। उन्होंने कहा कि मुझे तेल लगानेकी आदत नहीं है, फिर दूसरे ही दिन आपको बहुत जोरसे जुखाम हो गया तो कहा कि तुम कल तेल लगानेकी कहते थे, अब आज पगथलीमें तेल लगा दो। तेल लगाकर गर्म पानीसे दोनों पैरोंको सेका, बादमें पाँव पोंछकर लेट गये। दोपहरमें भी तेल लगाकर सेकनेका काम पड़ा और जब मैं पाँव पोंछ रहा था तो मेरा ध्यान कम रहा और थोड़े जोरसे पाँव पोंछने लगा तो कहा कि धीरेसे पोंछो, चरण बहुत कोमल हैं, कहकर मेरे हृदयमें भाव जागृत कर दिया। इस प्रकार वे प्रत्येक क्रियासे सुख पहुँचानेकी चेष्टा करते थे। उनका वह स्नेह आज भी कभी याद आता है तो प्रसन्नता होती है। स्वयं कष्ट स्वीकार करके भी मेरी इच्छा पूरी कर दी।</p>
<p class="Text">एक बार गोरखपुरमें प्रेसके कार्यकर्ताओंका सत्संग चल रहा था। जिसमें पू० श्रीसेठजी एवं पूज्य श्रीस्वामीजी भी थे। पू० श्रीने कहा कि मैं तो आपलोगोंका आपसी प्रेम देखना चाहता हूँ। उसमें हमारा यदि कुछ नुकसान भी होगा तो हम वह नुकसान नहीं मानेंगे। उदाहरण जैसे एक व्यक्तिको गंगाबाबू रखना चाहते हैं और बजरंग बाबूको वह आदमी नहीं जँचा तो बजरंग बाबू कह दें कि हमारे तो यह कम समझमें बैठता है, फिर भी आपको जँचे तो रख सकते हैं और गंगाबाबूने उसे रख लिया, उस आदमीने एक हजार रुपयेका गोलमाल कर दिया तो इसपर बजरंग बाबू उलाहना तो देवें ही नहीं, उल्टा यदि गंगाबाबू कहें कि आपने तो मना किया था, परन्तु हमारी ही भूल थी तो बजरंग बाबू कहें कि मैं कोई अन्तर्यामी थोड़े ही हूँ, जैसा जँचा कह दिया था। आपने तो अच्छी नीयतसे ही रखा था, नुकसान होनेका जोग था सो हो गया, इसका पश्चात्ताप नहीं करना चाहिये। इन लोगोंके इस प्रकारके व्यवहारसे उनमें आपसमें प्रेमकी वृद्धि हुई तो हमारे तो हजार रुपये सफल हो गये। इसपर पू० श्रीस्वामीजी महाराजने कहा कि ऐसा मालिक कहाँ मिलेगा जो अपना नुकसान कराकर भी आपका प्रेम बढ़े ऐसी चेष्टा करे। इसपर पूज्य श्रीसेठजीने कहा कि एक बात हमारी भी सुन लीजिये स्वामीजी, हमें ऐसे आदमी कहाँ मिलेंगे। आप ऐसे आदमी ला दें तो आपको भी दो हजार रुपये देंगे, इस प्रकार आपसमें एक दूसरेका उत्साह बढ़ाते थे।</p>
<p class="Text">पू० श्रीसेठजी जब बहुत बीमार थे तो उनके भाइयोंने उनसे कहा कि आपके शरीरका अब ठीक होनेका कोई आसार नहीं दीखता। आप गीताप्रेससे इस्तीफा दे दें तो आपने कहा कि जीते जी मैं गीताप्रेससे इस्तीफा नहीं देता। गीताप्रेससे इस्तीफा देना भगवान् को इस्तीफा देना है।</p>
<p class="Text">पू० श्रीसेठजी एक बार कहीं जा रहे थे। रेलके डिब्बेमें बैठ गये, एवं सामान भी रखा गया, कई आदमी पहुँचाने आये थे, उनमें एकके साथ एक छोटी बच्ची थी। पू० श्रीने उससे पूछ लिया बाई मैं जाऊँ, उसने कह दिया बाबोजी मत जाओ तो आप अपना सामान उतारने एवं रुकनेके लिये तैयार हो गये। बादमें लोगोंने बच्चीको समझाकर कहा कि तुम कह दो बाबोजी जाओ पर जल्दी आइयेगा तो बच्चीने जानेके लिये कहा, तभी गये।</p>
<p class="Text">गीताभवन हालमें दोपहरकी सत्संगमें अन्य वक्ताके बादमें पू० श्रीसेठजीकी सत्संग रहती थी। एक दिन जब पू० श्रीसेठजी हालमें व्याख्यान देने पहुँचे तो हाल प्राय: खाली पड़ा था। पू० श्रीने मेरेसे इशारा किया हमारी छमछमिया ले आओ तो मैं छमछमिया ले आया। आपने हाथमें छमछमिया लेकर श्रीमन्नारायणका कीर्तन चालू कर दिया। उसके पाँच मिनटके भीतर भीतर पूरा हाल ठसाठस भर गया और कीर्तन भी खूब जमा। वह दृश्य तो ऐसा हुआ मानो भगवान् ने वंशी ध्वनि की और सभी गोपियाँ जैसे थीं, वैसे ही आ गयीं।</p>
<p class="Text">जगद्गुरु श्रीशंकराचार्यजी द्वारा भारतमें चार पीठ स्थापित की हुई है, जिसमें उत्तरभारतमें ज्योतिर्पीठकी प्रधान गद्दी जोशीमठमें है और उसकी शाखा प्रयागराजमें उलूपीबागमें है। जिस समय वहाँ पू० श्रीब्रह्मानन्दजी पीठपर आसीन थे, उन्होंने रुग्ण होनेपर पू० श्रीकरपात्रीजी महाराजको गद्दी सम्हालनेके लिये कहा, परन्तु उन्होंने ना कह दिया, तब उनके अनुयायियोंने उनसे वसीयतनामा लिखवाकर पू० श्रीस्वामी शान्तानन्दजीको वहाँका पीठाधीश्वर बना दिया। पू० श्रीशान्तानन्दजी पहले गीताप्रेसमें दफ्तरी विभागमें काम किये हुए थे। उनके शंकराचार्य बननेके बाद लोगोंको उनसे कम सन्तोष हुआ और पू०श्रीकरपात्रीजी महाराजसे शिकायत की कि कोई योग्य व्यक्ति इस पीठका अधिकारी होना चाहिये, इसपर पू० श्रीकरपात्रीजी महाराजने पू० श्रीकृष्णबोधाश्रमजी जो बहुत ही त्यागी एवं विद्वान् थे, उनका काशीमें अभिषेक करवा दिया। इसके बाद दोनों तरफसे कोर्ट कचहरी चलने लगी, जिसमें धर्म, धन, सभीकी हानि थी, आस्तिक जगत् पर बहुत बुरा असर पड़ रहा था। पू०श्रीकरपात्रीजी महाराजकी प्रेरणासे श्रीसीतारामजी खेमकाने गोरखपुरमें पू० श्रीसेठजीसे मध्यस्थता करनेकी प्रार्थना की एवं दोनों ही पार्टी उन्हें मध्यस्थ माननेको तैयार थी। दोनों तरफसे लिखितमें उनके पास आ गया तो हमलोग गोरखपुरसे काशी गये। वहाँ पू०श्रीकरपात्रीजी महाराजसे मिलकर जीपद्वारा इलाहाबाद गये। पू० श्रीसेठजीने पहले ही निवेदन कर दिया था कि मैं कोर्टमें तो जाऊँगा नहीं, हमलोग ड्राइवर समेत आठ व्यक्ति थे— पू०श्रीसेठजी, श्रीसीतारामजी, श्रीराधेश्यामजी, श्रीबजरंगलाल चांदगोठिया, श्रीकेशरदेवजी गोयन्दका, श्रीराधावल्लभ जालान, गोपालदास मोहता। वहाँ पू०श्रीने पू० श्रीशान्तानन्दजीसे बातचीत की कि इस मामलेका कैसे हल हो। आप पार्टीसे ही फैसला कराते थे। बातचीत होते होते ऐसा तय हो रहा था कि जोशीमठ वाला स्थान वह गद्दी तो पू०श्रीकृष्णबोधाश्रमजी महाराजके पास रहे एवं उलूपीबागवाली धन सम्पत्ति पू० श्रीशान्तानन्दजीके पास रहे। दोनोंके सम्मानकी रक्षा करते हुए यह फैसला होने जा रहा था, इतनेमें पू० श्रीशान्तानन्दजीके कुछ आदमियोंने आकर उनसे कह दिया कि कोर्टका फैसला अपने हकमें जा रहा है तो वे ढीले पड़ गये और हमलोग जैसे गये थे वैसे ही वापस आ गये, रातमें लगभग १-१॥ बजे नीचीबाग पहुँचे होंगे। दूसरे दिन पू० श्रीकरपात्रीजी महाराजसे मिले तो उन्होंने कहा कि आप तो अपना फैसला सुना देते, इसपर सेठजीने कहा कि मैं सुनाऊँ और वह नहीं मानें तो फिर सुनानेमें क्या लाभ है, क्योंकि कोर्टमें तो मेरेको जाना नहीं है, फिर वह बात वहीं रह गयी। अभी भी वह झगड़ा चल ही रहा है। श्रीकृष्णबोधाश्रमजीके बाद वहाँ पू० श्रीस्वरूपानन्दजी महाराज बने हुए हैं और पू० श्रीशान्तानन्दजीके बाद श्रीवासुदेवानन्दजी।</p>
<p class="Text">पू०श्रीबद्रीदासजी गोयन्दका कहते थे पू० श्रीसेठजी जब चक्रधरपुरमें रहते थे तो रातकी गाड़ीसे वे खड़गपुर आ जाया करते थे एवं कलकत्तासे कई भाई खड़गपुर पहुँच जाते। वहाँ पासमें ही एक घोड़ोंका अस्तबल था, वहाँ दरी बिछाकर बैठ जाते, रातभर सत्संगकी बात चलती एवं जब सुबहकी गाड़ी आती तो वे चक्रधरपुर चले जाते और हमलोग कलकत्ता आ जाते। स्टेशनसे हम सीधे आफिस चले जाते, फिर दोपहरतक घर पहुँचते। उस समय संध्या आदिका ऐसा नियम नहीं था एवं जब शामको आफिस बन्द होती तो इडेन गार्डेन घूमने जाते, वहाँ किसी वृक्षके नीचे बैठ जाते तो अपने आप ध्यान लग जाता, अश्रुपात होने लगता, रोमांच होने लगता, करना नहीं पड़ता। यह क्रम कई दिनोंतक चला। पू० श्री कहते कि सत्संगमें जो रुचि-प्रीति है उससे वह नींदकी खुराक मिल जाती है, मालिकके समयकी भी चोरी नहीं करते।</p>
<p class="Text">एक बार गोरखपुरमें रातभर सत्संग चली। उसमें पू०श्रीने कहा आजकल बनवारी, श्याम, पूनम, गोपाल इन चारोंका अच्छा भाव है। यह बात वहाँपर जो सत्संगमें थे उनमेंसे किसीने हमलोगोंको लिखकर भेजी। पू० श्रीने हमलोगोंको याद किया इससे बहुत प्रसन्नता हुई।</p>
<p class="Text">एक बार चूरूमें किसीका जवान लड़का जिसका कुछ साल पहले ही विवाह हुआ था बहुत बीमार हो गया। उसकी सारी सम्पत्ति उसके इलाजमें खर्च हो गयी। लड़केके बचनेकी उम्मीद कम थी, बाप सिरपर हाथ रखकर रो रहा था, उस समय सभीके सामने उस लड़केने अपने पितासे कहा कि अब क्यों रो रहे हो, उस समय पाप करते तो विचार नहीं हुआ। मैं वही तुम्हारा मित्र पंजाबी हूँ, जिसको रास्तेमें मरवाकर तुमने उसका सारा धन हड़प लिया था। लोग उसकी बात ध्यानसे सुन रहे थे। वह पिता कहने लगा कि यह सन्निपातमें आ गया है। उसने कहा कि मैं सन्निपातमें नहीं हूँ, यथार्थ बात कह रहा हूँ। आपलोगोंको विश्वास न हो तो एक बात और बताता हूँ। अभी सिंघियोंकी हवेलीमें दक्षिण तरफकी मोरीसे (खिड़की) चोरोंने सेंध लगायी है, जाकर निगाह कर लेना, यदि यह बात सच्ची हो तो इसे भी सच्ची मानना और कहा कि अब मेरा रुपया अदा हो गया, अब मैं चला जाऊँगा। लोगोंने कहा कि इस तुम्हारी पत्नीने क्या अपराध किया है? उसने कहा कि यह वही भटियारिन है, जिसने इसके कहनेसे मेरेको विष दिया था। बताते हैं जब वह बालक १-२ वर्षका था तब अपने पिताके सिरपर मारा करता था, तब उसकी दादी बोलती थी कि यह इस प्रकार तुम्हें क्यों मारता है। सेठजीने बताया सुबह हमलोग वह जगह देखने गये तो उसकी बात सच्ची निकली। इस बातपर यह घटना सुनायी कि कोई कितना भी छिपकर पाप कर लो, उसका दण्ड ब्याज समेत भोगना ही पड़ेगा।</p>
<p class="Text">एक बार गोरखपुरमें प्रात: तीन बजेकी सत्संगमें सेठजीको प्रवचन करते करते चक्कर आ गया और वे गिरने लगे तो पास बैठे लोगोंने सम्हाल लिया एवं उस समय विश्राम करवा दिया। सभी लोगोंने विचार किया कि इनके भोजन तथा सोनेका कार्य समयपर हो, इसका सभी ध्यान रखेंगे। मुख्य रूपसे मैं था, क्योंकि उस समय आपके साथमें मैं ही रहता था। उसी रोज दोपहर करीबन ११ बजे भोजनका समय था, भोजन करने आ रहे थे तो बीचमें ही मक्खनलालजी जालान एवं उनकी पत्नी मिल गये। कहा हमें अभी बात करनी है तो बात करने बैठ गये, लगभग १०-१५ मिनट बाद मैंने घड़ी दिखायी, परन्तु वे लोग नहीं उठे, ऐसा मैंने २-३ बार किया, आखिर मैं बीचमें जाकर खड़ा हो गया तो पू० श्रीसेठजीने कहा कि यार तू तो जमकी ज्यूँ आकर खड़ो हो गयो। मैंने कहा कि आपके सुबह चक्कर आया था, आपकी तकलीफ हम नहीं देख सकते, इसीलिये खड़ा होना पड़ा, फिर वे लोग भी उठकर चले गये। बादमें आपने कहा कि मैं किसीको उठनेके लिये कैसे कह सकता हूँ, अगला उठकर चला जाय तो कोई उपाय नहीं है। उसी दिन रातको भोजन करके वापस अपने कमरेमें जा रहे थे, रास्तेमें रामदासजीके कमरेमें बैठ गये। रामदासजी एवं भाभीजी, मैं और पू० श्रीसेठजी थे। उधर पू० श्रीसेठजीके कमरेके बगलके कमरेमें कई लोग बैठे थे। सभीका यही खयाल था कि आपको टाइमसे सुला देवें। इधर भगवत्प्रेमकी चर्चा चलने लगी, सब सुननेमें मुग्ध हो रहे थे। उधर समय अधिक होते देखकर एक आदमी आया तो पू० श्रीसेठजीने कहा कि इस मुर्देका पीला पाँव सिर कूटे तो तू भी आ<span class="char-style-override-9">*</span> वह आदमी बैठ गया। बादमें कई आदमी एक एक करके आते और बैठ जाते, सभी सुननेमें मस्त हो रहे थे। इतनेमें ही आपने पूछा कि घड़ीमें क्या समय हो गया। लगभग दस बज गया होगा, नौ बजे सुलानेकी बात थी। पू० सेठजीने कहा कि हमारी तकलीफ कौन देखता है, सभी अपना अपना सुख देखते हैं, मेरेको तो ऐसा लगा मानो मुझे आइना दिखा रहे हैं। इस प्रकार उनकी लीला चलती रहती।</p>
<p class="Footnotes">* यह एक कहावत है। कुछ चोर सोना चुराकर जा रहे थे। पकड़े जानेके भयसे उन्होंने अर्थीकी तरह बनाकर उसमें सोना छिपा लिया। किसीको पता चल गया। उसने कहा—इस मुर्देका पीला पाँव। चोरोंने उत्तर दिया—सिर कूटे तो तू भी आ। शवयात्रामें शामिल हो जा, हिस्सा मिल जायगा।</p>
<p class="Text">एक बार बाँकुडामें आपके साथ श्रावणी पूजन करनेका मौका लगा तो आपने कहा कि हर काम श्रद्धापूर्वक करना चाहिये, जैसे विनियोगका जल छोड़ना है तो पूरा विनियोग बोलनेपर ही जल छोड़े, जल्दीबाजी न करे।</p>
<p class="Text">एक दिन बाँकुडामें सुबहके समय पू० श्रीसेठजी पलंग पर लेटे थे, कमरी, धोती पहने थे और लीवर पर गोमूत्रके भापका सेक कर रहे थे, मैं पासमें खड़ा था, पासमें नीचे कोयलाकी बोरसी जल रही थी, उसपर टोपियामें गोमूत्र उबल रहा था, उसपर चालनी रखी थी एवं चार कपड़े रखे थे। सीताराम पासमें बैठा गर्म करके मुझे दे रहा था और मैं पू० श्रीसेठजीको दे रहा था। वे अपने हाथोंसे कपड़ेको उठाकर सेक रहे थे। बादमें कुछ ठण्डा होनेपर उसे पेट पर रख लिया, फिर दूसरा कपड़ा दिया उसे भी पहले उठाकर सेकते रहे बादमें उसी कपड़ेपर रख दिया, फिर तीसरा कपड़ा भी वैसे ही किया, अन्तमें चौथा कपड़ा जब दिया तो सीतारामने मेरेसे पहला कपड़ा माँगा। मैंने पू० श्रीसे वह पहला कपड़ा फिर गर्म करनेके लिये माँग लिया तो कहा कि बस तुम्हारेमें इतनी ही कमी है, तुम अपनी बुद्धि लगाते हो। देखो सत्यकामको गुरुने ४०० गायें दीं, कुछ भी बुद्धि नहीं लगायी, चरानेको ले गया और ब्रह्मकी प्राप्ति हो गयी, उपकोशल आदि कई उदाहरण दिये, जो कुछ हो लीला देखता रहे।</p>
<p class="Text">आप गुरुडमका विरोध करते थे। एक बार कई महिलायें भागलपुरसे आयी थीं जो गुरुडमकी प्रचारक थीं। वे रामायणकी और अन्य जगहकी चौपाइयाँ सुना सुनाकर गुरु महिमा बता रही थीं। इस प्रकार वटवृक्षपर वाद विवाद चलने लगा। आपने कहा कि स्वामीजी महाराजको बुलाओ। उस दिन स्वामीजी महाराजके दस्त लग रहे थे, शरीरमें कमजोरी थी, फिर भी बुलवाया और कहा कि आप इन्हें यति धर्म सुनाइये। महाराजजीने कहा कि ये लोग सुनना ही नहीं चाहते तो कहा कि आप सुनाइये, कम-से-कम अपने वाले तो सुनेंगे, वे तो नहीं फँसेंगे। तब स्वामीजी महाराजने यतिधर्मका वर्णन किया।</p>
<p class="Text">नये गोविन्दभवनमें नींवकी पूजा भाईजीने करवायी थी। उसमें जहाँ बलिका प्रसंग आया तो उड़द दही मिलाकर दिया गया, वह चढ़ाकर भाईजीने हाथ धो लिये, कहा उसकी मांस संज्ञा हो गयी है। बादमें जब हॉल एवं पू० श्रीसेठजीके ठहरनेका कमरा बन गया तो नीचे जहाँ अभी आफिस है, उसके भीतर जहाँ गोदाम है, वहाँ पर रातमें यज्ञ हुआ, उसमें श्रीनारायणजी सरावगी एवं उनकी पत्नी बैठी थी। प्रात: वास्तुपूजा जहाँ रोकड़ विभाग है, तिजोरी रहती है, उस जगहपर हुई, उस जगह पू० श्रीसेठजीके द्वारा पूजा करायी गयी, उसमें ऐसा विधान है कि सात सुहागन स्त्रियाँ कलशमें जल उन्हें देवें और वे वहाँ स्थापित करें, इसके लिये श्रीनारायणजी सरावगीने पहलेसे व्यवस्था कर रखी थी। मेरेसे भी कहा था तो मेरी माँ एवं धर्मपत्नी दोनों ही आयी थीं, पूनमके घरमें भी आयी थी और भी कई स्त्रियाँ आयी थीं। अधिक आ गयी थीं तो सात स्त्रियाँ जिसमें मेरी माँ भी शामिल थी ने पू० श्रीसेठजीके हाथमें जल दिया और उन्होंने वहाँ स्थापित किया। बादमें सेठजीने कहा कि इन लोगोंको एक एक रुपया दे दो। मैंने कहा कि रुपया नहीं देकर आप अपने हाथसे पुष्प दे देवें तो उन्होंने सहर्ष स्वीकार कर लिया। सभी प्रणाम करती गयीं और पू० श्री अपने हाथोंसे उन्हें पुष्प देते गये। मैंने तो यह बात इसलिये कही कि हमारे समाजमें कहीं भी कोई उत्सव वगैरहमें स्त्रियाँ जाती हैं तो देनेवाले उन लोगोंको कम-से-कम चार चार रुपये देते थे और साथमें दायी रहती उनको दो-दो रुपये देते। मैंने सोचा कहीं एक-एक रुपयेमें सम्मानकी जगह अपना अपमान नहीं समझ बैठें। बादमें एक दो बाईने कहा कि हम तो एक-एक रुपया लेनेमें राजी थे। नारायणजीने कहा कि मैं वहाँ होता तो कहता कि इन्हें आशीर्वाद दीजिये। अलग-अलग आदमीका अलग-अलग भाव था।</p>
<p class="Text">बाँकुडा हमलोग प्राय: कई बार शनिवार रातकी गाड़ीसे जाते एवं रविवार रातकी गाड़ीसे वापस आ जाते। कभी-कभी दुर्गापुर होकर भी जाते। हमलोगोंकी चार आदमियोंकी चौकड़ी थी बनवारी, श्याम, पूनम, गोपाल। एक बार शनिवारको दोपहरकी गाड़ीसे दुर्गापुर चले गये एवं वहाँसे बससे बाँकुड़ा रातमें ही पहुँच गये, इस प्रकार शनिवार रातको एवं रविवार रातको भी वहीं रहे। रविवार दिनमें पू० श्री सेठजी वहाँसे हमलोगोंको वनमें ले गये, वहीं दिन भर सत्संग चलता रहा, भोजन भी वहीं हुआ। बड़ा सुन्दर दृश्य था। सोमवार सुबह हमलोग बाँकुडासे मोटर द्वारा दुर्गापुर आये। पू० सेठजी संध्यामें बैठने वाले थे, परन्तु नंगे पाँव हमलोगोंको मोटरमें बैठाने नीचे गये। हम ४ तो थे ही, १-२ आदमी और भी हमारे साथ थे, मोटरको रवाना कराकर फिर ऊपर गये एवं संध्या नित्यकर्म किया, हमलोग दुर्गापुरसे पंजाब मेल पकड़कर कलकत्ता आ गये।</p>
<p class="Text">एक बार पू० श्रीसेठजी चित्रकूट गये थे। तब मेरे पिताजी, माँ, किशन भाई, भाभीजी आदि भी गये थे, मैं कलकत्तामें था। रविवारको एक दिन पू० श्रीसेठजीसे मिलनेकी बहुत मनमें आ रही थी, सोचा अभी यहाँ प्रगट हो जायेंगे, फिर मनमें आया कि पू० श्रीबद्रीदासजी भी आते तो उनकी चर्चा सुननेको मिलती, फिर मनमें आया कि भाई पूनम भी आ जाता तो उनकी कुछ चर्चा चल जाती। उस समय पूनम कलकत्तेमें था, कहीं जा रहा था, अचानक वह सीधे मेरे घरपर आया, कहा जैसे मेरेको कोई पकड़कर ले आया, फिर कई देर पू० श्रीसेठजीकी चर्चा चली, यदि मेरा विचार दृढ़ रहता तो पू० श्रीसेठजीको ही प्रगट होना पड़ता, ऐसा भाव मनमें आया। यहाँ रहकर भी मुझे वहाँ जानेसे भी ज्यादा लाभ हुआ। पू० श्रीसेठजी जब बाँकुडामें मिले तो उन्होंने इस बातको स्वीकार किया। दूसरोंको लाभ मिले, इसलिये अपने लाभका त्याग करनेवाला किसी घाटेमें नहीं रहता।</p>
<p class="Text">एक बार सेठजी गीताभवनसे सत्संगका कार्य समापन करके जा रहे थे, बहुतसे लोग साथ थे, पहला पड़ाव लखनऊमें मोतीबाबूके यहाँ हुआ। वहाँ जब भोजनकी पंगत बैठी तो पू० श्रीने मुझसे कहा कि तुम भी बैठ जाओ। मैंने कहा कि आपलोग भोजन कर लें, मैं कर लूँगा तो फिर कहा नहीं बैठ जाओ तो मैं बैठ गया। पू० श्रीसेठजीके दाहिनी तरफ हरिकृष्णदासजी थे और बायीं तरफ मैं बैठा था, पत्तलमें सामान परोसा जा रहा था। पू० श्रीसेठजीने अपनी पत्तलमेंसे एक गुलाब जामुन उठाकर मेरी पत्तलमें रख दिया।</p>
<p class="Text">एक बार बाँकुडामें सेठजी बीमार थे, तब मैं लगभग एक सप्ताह रहकर आया और कहकर आया मुझे फिर बुला लीजियेगा। बादमें कुछ दिन बाद मालूम हुआ कि रामेश्वरजी मून्दड़ा अपने देश जाने वाले थे, उनका भाई बीमार है और १०-१५ दिन बाद मोतीबाबू आनेवाले हैं तो सोचा इस बीचके समयमें मैं चला जाऊँ। रामेश्वरजीकी जो टिकट थी उसे लेकर मैं चला गया, दुर्गापुरसे रामेश्वरजी तो देश चले गये और मैं बाँकुड़ा चला गया। स्वामीजी महाराज भी वहीं थे, कहा बहुत अच्छा किया एवं श्रीबिहारीलालजीने तो कहा कि सेठजी तो तुम्हारे लिये ही बीमार पड़े हैं, तुम्हें मौका मिल रहा है। पू० श्रीने दो पत्र लिखवा रखे थे, एक तो मेरे नामका जिसमें लिखा था यदि तुम्हारा मन हो और घरवाले छुट्टी देवें तो आ सकते हो और एक पत्र मेरे पिताजीके नामका, जिसमें लिखा था गोपाल पहले आया था हमारी सेवा की थी, अब यदि उसका मन हो और आपके कोई आपत्ति न हो तो उसे भेज सकते हैं। जब मैं पहुँच गया तो मैंने कहा कि अब तो मैं आ ही गया, अब पत्र देनेकी क्या आवश्यकता है तो कहा जाने दो, मेरा पत्र तो मुझे दे दिया और पिताजी वाले पत्रमें नीचे लिखवा दिया कि प्रिय गोपाल पहुँच गया है, हमने आपसे प्रार्थना की सो सफल हो गयी, इतना लिखाकर डाकद्वारा वह पत्र कलकत्ता भेज दिया। मेरे पास अब भी वह पत्र मौजूद है, यह उनकी कितनी महानता एवं मेरेपर स्नेह था, इसकी कल्पना नहीं कर सकता। बादमें मोतीबाबू या पुरुषोत्तमजी अजितसरिया सभीको समाचार दिये, परन्तु कोई भी नहीं आ सका। मेरा मन वापस जानेको उचाट हो रहा था, जो समय देकर आया वह पूरा हो रहा था, फिर एक दिन रामकिशनजी जो चूड़ीका काम करते थे, वे आये हुए थे कहा २-३ दिन तो मैं रह जाऊँगा आप जा सकते हो। मैंने पू०श्रीसे एकान्तमें बात करनेको समय माँगा, मैंने कहा कि मैं जो समय देकर आया था उससे अधिक हो गया, अब घरवालोंका संकोच होता है। संकोच शब्द सुनते ही कहा कि अब तुम जाओ, तुम्हारे जानेमें ही हमारी प्रसन्नता है, इस प्रकार मैंने यह मूर्खता की और वापस आ गया। फिर आसनसोलमें जब वे गीताभवन जा रहे थे तो मिलने गया तो माधवके नानाजी मोहनलालजी झुनझुनवालाने कहा कि गोपालको साथ ले लो तो कहा कि यह अपने माँ, बाप, भाई वगैरहसे पूछकर आवे। बादमें जब भाईजीका गीताभवनसे फोन आया कि पू०श्रीका स्वास्थ्य ढीला है तो मैंने अपने पिताजीसे कहा कि ऐसा फोन आया है, उन्होंने कहा कि तुम कोई संकोच मत करना। तुम्हारी इच्छा हो तो प्लेनसे जाओ, तुम्हारी इच्छा हो तो ट्रेनसे जाओ, उस दिन चैत्र शुक्ल अष्टमी थी, हमारे घरपर माताजीकी पूजा थी तो जल्दीसे भोग लगाकर मुझे जिमा दिया। हमारे रामनवमीका बसना पूजन होता है, परन्तु पिताजीने नहीं रोका, कहा कि कहीं तुम्हारे धोखा नहीं रह जाय, मैं भी प्लेनकी टिकट लेकर हवाई अड्डे पहुँच गया, परन्तु उस रोज सुबहका प्लेन उड़ा ही नहीं, फिर रात्रिके प्लेनसे बहुत लोग गये और रामनवमीको सुबह गीताभवन पहुँच गये। दिल्लीमें पहलेसे गाड़ीका प्रबन्ध था। हरीरामजी लुहारूवाले, उनकी पत्नी, मैं, श्याम दुजारी एक गाड़ीमें गये। वहाँ प्राय: मेरा पू० सेठजीके पास ही रहनेका काम पड़ता था।</p>
<p class="Text">बाँकुडामें पू० श्रीसेठजी गीताभवन जानेसे पहले जब बीमार थे, मैं भी वहीं था। एक दिन पू०श्रीस्वामीजी महाराजको मेरेसे बुलवाकर कहा कि स्वामीजी म्हारे सिद्धान्तको प्रचार थे ही कर सको, बाकी तो सभी अपनी-अपनी ढफली अलग बजासी। इसपर स्वामीजी महाराजने कहा—सेठजी मीठे रे लारे जूठो खायो जावे, थारेसे म्हाने कुछ मिले है इसीसे रहवा हाँ, बादमें इस समुदायमें रहनेको विचार कम है, यह बात जब हुई तो सेठजी, स्वामीजी और मैं तीन लोग ही थे। सुना है कि एक बार गीताभवनसे आते समय रेलमें सेठजी, स्वामीजी, घनश्यामजी, पू० श्रीमाँजी (पू०श्रीकी धर्मपत्नी) और भी कई लोग होगें। सेठजीने पूछा कि मैं नहीं रहूँ तो पीछेसे थे लोग क्या करोगे, इसपर श्रीघनश्यामजीने जवाब दिया यह बात तो जो पीछे रहे वह सोचे। माँजीने कहा कि मने के बेरो, थे जानो। स्वामीजी महाराजने कहा कि आपके इस समुदायमें तो रहनेका मन नहीं है। इसपर सेठजीने कहा नहीं ऐसा मनमें नहीं रखना चाहिये। स्वामीजीने कहा कि ठीक है, आप कहते हैं ऐसा नहीं रखना चाहिये तो नहीं रखेंगे, और सबने क्या कहा पता नहीं है। पू० माँजीका बाँकुडामें देहावसान हुआ। खर्चपर मैं और भाई पूनम भी गये थे। सेठजी सुना रहे थे, उन्होंने श्मशानभूमिमें सत्संग कराया और कहा कि यह पतिव्रता थी, पतिव्रताका सर्टिफिकेट उसका पति ही दे सकता है।</p>
<p class="Text">एक बार सेठजी दीपावलीकी चिट्ठीकी लिस्ट सुन रहे थे। इतनेमें परमेश्वरजी, भगवान्, पुरुषोत्तम रोते-रोते आये, बताया कि शिवदयालजीकी लड़की गीताके पतिका देहान्त हो गया। वे कलकत्ते जा रहे थे, स्टेशनपर ही हार्टका दौरा आया, अस्पताल ले गये, वहीं शरीर शान्त हो गया। पू०श्रीने चिट्ठी सुननेका काम बन्द कर दिया और शोक करने लगे। फिर थोड़ी देर बाद फिर सुननेको कहा तो मोहनलालजी झुनझुनवालाने कहा कि अब यह चिट्ठी थोड़े ही जा सकेगी तो कहा कि हाँ यह तो ठीक है, वह काम बन्द करा दिया। उसके बाद दिवालीकी चिट्ठी गयी ही नहीं। सब लोग पानीवाडे गये थे, मैं पू०श्रीके पास रह गया तो कहा कि यह मेरा जवाँई था, गीताका कन्यादान मैंने किया था। बादमें मेरेको साथ लेकर गीता एवं उसकी माँको सान्त्वना देने गये।</p>
<p class="Text">पू०श्रीसेठजी जब बाँकुडामें बीमार थे तो धानुका चैरिटीबल ट्रस्ट (कलकत्ता) के एक वैद्यजी राधाकृष्णजीकी दवाई कुछ लागू पड़ी। पेटमें और पीठमें बहुत जोर दर्द होता था। कहते जब दर्द बढ़ता है तो प्राय: इतने छटपटाते हैं, जैसे कबूतरको बिल्ली दबोच ले, तब छटपटाता है, बादमें श्रीबिहारीलालजी वृन्दावनके दो वैद्य ले गये, उन्होंने उनके मूँगकी दालके चिल्ले जो वे नित्य सायंकालमें लेते थे, उनके अनुकूल पड़ते थे, लीवरकी बीमारीके कारण बन्द करवा दिये एवं दस्त लगवाना चालू कर दिया, कहा लीवर पर जो सूजन है कम हो जायगी, परन्तु इससे कोई लाभ तो नहीं हुआ, अपितु कमजोरी ज्यादा बढ़ गयी, जो फिर ठीक नहीं हुई। उन्हें कोई पथ्यके विषयमें पूछते तो कहते वैद्योंको पूछो, मैंने तो अभी शरीर उन्हें सौंप रखा है। वे यदि विषको भी अमृत कहकर दे दें तो मैं अमृत समझकर ले लूंगा। जाना तो था ही, इसमें वे वैद्य निमित्त बने।</p>
<p class="Text">पू०श्रीसेठजी वाराणसीमें इलाज कराने गये थे, डालमिया कोठी गायघाटपर उतरे थे। हरीरामजी लुहारूवाला भी थे। एक दिन उन्होंने पूछा कि आपके बाद सभापति किसे बनाया जाय? सेठजीने कहा कि अभी एक नया पोस्ट मीटिंगमें पास करके उपसभापति बिहारीलालको बना दिया जाय जो बादमें सभापति बन जायेंगे। बादमें कोई मीटिंग नहीं हुई। श्रीआत्मानन्दजी बता रहे थे कि हम सभीने मिलकर जो मीटिंग बुकमें पू० श्रीभाईजीको सभापति बनानेके लिये लिखा है, वह सब हमलोगोंकी कार्यवाही थी कि कहीं कोई बिहारीलालजीका नाम प्रस्तुत न कर दे, फिर भाईजीका नाम आनेपर कौन बोलता।</p>
<p class="Text">गीतावाटिका जिसमें भाईजी रहते थे यह बगीचा सेठजी एवं बद्रीदासजी गोयन्दकाके साझेका था। एक बार श्रीजयदयालजी डालमियाने इसे खरीदनेके लिये प्रस्ताव किया तो सेठजी उनके भावको समझ गये कि ये यहाँपर भाईजी एवं बाबाका स्मारक बनानेके लिये सोच रहे हैं जो कि सेठजीके सिद्धान्तसे बिल्कुल विरुद्ध पड़ता था, जयदयालजी डालमिया मोहनलालजी गोयन्दकाके परम मित्र थे एवं भाईजीके अनुयाइयोंमें प्रथम थे। सेठजी और बद्रीदासजीने मिलकर वह बगीचा गीताप्रेसको दे दिया और इस शर्तपर दिया कि इसे जबतक सब ट्रस्टी एक मत न हो जायँ, तबतक इसे नहीं बेचा जायगा। यही सोचा कोई न कोई ट्रस्टी तो मेरा सिद्धान्त माननेवाला इसका विरोध करेगा ही, बादमें जब भाईजीका देहावसान हुआ तो उन लोगोंने कहा कि भाईजीकी जहाँ चिता जलेगी, बाबा उसके १० गजकी दूरीपर ही रहेंगे सो यहीं बगीचेमें ही दाह संस्कार हो जाय तो अच्छा है। यह सब उन लोगोंका प्लान बनाया हुआ था और उस समयका वातावरण ही दूसरे ढंगका हो रहा था। श्रीबिहारीलालजी उस समय ट्रस्ट बोर्डके मन्त्री थे, मोहनलालजी पटवारी भी थे, रामदासजी भी थे और भी कई लोग थे। श्रीरामदासजीने तो इसका विरोध किया और मोहनलालजी पटवारी वहाँसे उठकर आ गये, कहा गया कि एक बार यहाँ दाह संस्कार कर देते हैं बादमें हटा लेंगे। श्रीबिहारीलालजीने वहाँका वातावरण देखकर उन्हें स्वीकृति दे दी, फिर वहीं दाह संस्कार हुआ और चिता भस्म वहाँसे बिल्कुल उठाने नहीं दी। एक घेरा बनाकर समाधिके रूपमें कर दिया। बादमें फिर वही बगीचा खरीदनेकी बात चलने लगी। बहुत दिन यह संघर्ष चलनेके बाद प्राय: सभी ट्रस्टियोंने बगीचा बेचनेपर सही कर दी। यहाँतक मोहनलालजी पटवारीने भी कर दी, परन्तु श्रीहरीरामजी लुहारीवालाने नहीं की, इससे वह बगीचा बिक नहीं सका तो उन लोगोंने ९९ वर्षकी लीजपर उन्हें दे दिया। बादमें श्रीहरीरामजी लुहारीवालोंका देहावसान होनेपर बहुत कम मूल्यमें श्रीभाईजीके जवाँई श्रीपरमेश्वरजी फोगलाको वह बगीचा बेच दिया गया।</p>
<p class="Text">एक बार सेठजी और घनश्यामजी चौबेजी महाराजको (श्रीशंभुनाथजी चौबे) संस्थाका सदस्य बनाना चाहते थे। सेठजीने कहा कि चौबेजी महाराजको पूछ तो लो, इसपर घनश्यामजीने कहा कि आपको ‘ना’ कहलानी हो तो पूछो, नहीं तो बनाकर कह देंगे कि हमने आपको सदस्य बनाया है तो वैसा ही किया। चौबेजी महाराज गीताप्रेसके प्रधान कैसियर थे। ४०/- मासिक रोटी कपड़ाके लिये स्वीकार करते थे।</p>
<p class="Text">एक बार बाँकुडामें मैं और श्याम दुजारी गये हुए थे। उस समय सेठजीके पत्र श्यामसुन्दर बागड़ी लिखा करता था। सेठजीने उससे कहा कि तुम तो मेरे पास रहकर मेरे पत्र लिखते हो और यह (श्याम दुजारी) कलकत्ता आफिसमें काम करता है, परन्तु इसका साधन एवं श्रद्धा तुमसे बहुत तेज है। गीताभवनमें सेठजीके पास कई लोग रहते थे, जैसे मोतीबाबू, हरीरामजी लुहारीवाला, पूनम, रामेश्वरजी मून्दडा, रामेश्वरजी मुकलानिया, मैं और एक सीकरके सीताराम विहावतका, उसकी अच्छी श्रद्धा थी। वह वहाँसे गया तो सेठजीने बादमें पूछा उसे पहुँचाने कौन कौन गया था? किसीने कहा कि हम नावतक पहुँचाकर आये तो सेठजीने कहा कि उसके साथ पहुँचानेके लिये जाना चाहिये थे। रास्तेमें चर्चा होती तो आपसमें प्रेम बढ़ता, बादमें थोड़ी सावधानी बरतने लग गये।</p>
<p class="Text">बाँकुडामें पू० सेठजीके कमरेमें उनका एक चित्र टँगा हुआ है। सुना यह पू० माँजीके लिये लगा रखा है। मेरे मनमें आया कि हम भी तो उनके ही हैं, एक चित्र मुझे भी मिले। केवल मनमें ही आया किसीसे कहा नहीं। कुछ दिनों बादमें मेरे एक मित्र (श्रीबनवारीलालजी गोयन्दका) ने मुझे एक चित्र दिया जिसमें पू० सेठजी मेरा हाथ पकड़े हुए हैं और उनके हाथकी अंगुलियोंके बीचमें मेरी अंगुलियाँ हैं, वह चित्र कब उतरा, कैसे उतरा मुझे कुछ पता नहीं, परन्तु बड़ा ही सुन्दर है। ऐसा अनुमान होता है कि रमाके विवाहपर विवाहके बाद पू० श्रीसेठजी ऊपर रमाको मुँह दिखाईका रुपया देने गये, उस समयका लगता है, वह हमारे कमरेमें कलकत्तामें टाँगा हुआ था। एक बार पू०स्वामीजी महाराज, श्रीरामनिवासजी महाराज आदि हमारे यहाँ जब प्रथम ‘अन्नकूट’ महोत्सव हुआ तो पधारे थे तो वह चित्र टँगा हुआ था। बादमें रामनिवासजीने कहा कि तुम्हारी एक चोरी पकड़ी गयी। स्वामीजी महाराजको जब मालूम हुआ तो उन्होंने रामप्रसादजी मून्दड़ासे कहलवाया कि उस चित्रको हटा दो। रामप्रसादजीने तो कहा नष्ट कर दो, मैंने कहा कि नष्ट तो नहीं करूँगा, वहाँसे हटाकर आलमारीके भीतर रख दूँगा, क्योंकि मुझे अपने आप मिला है, मैंने कोई लिया नहीं। मेरी इस बातका श्रीमोतीबाबूने समर्थन किया, तबसे उसे अलमारीमें ही रखता हूँ।</p>
<p class="Text">यह बात उस समयकी है जब बाँकुडा जानेकी टिकट III क्लासका ५/- लगता था एवं स्लीपर रीजर्वेशनका ३/- लगता था। मैं एक बार बाँकुडा जैसे जाया करते थे वैसे ही गया हुआ था और रात्रिकी गाड़ीसे वापस आनेवाला था। उसी दिन माधवकी बहू कलकत्ता आनेवाली थी। सेठजीके यहाँ ऐसा ही नियम था कि बहू, बेटी कोईको भी अकेली नहीं भेजना, साथमें आदमी देते जो पहुँचाकर वापस आता। उनके यहाँ कोई शर्माजी रहते थे, उन्हें साथ भेजनेका विचार था। सेठजीको जब मालूम हुआ तो उन्होंने कहा कि गोपाल जा ही रहा है, फिर शर्माजीको भेजनेकी जरूरत नहीं है। इस प्रकार दो टिकट फर्स्ट क्लासकी मँगवा ली। मैंने माधवकी माँसे पूछा कि कितना दाम लगा है तो उन्होंने बताया १६/- लगा है। मैं यदि उस वक्त उन्हें दाम देता तो शायद वे ले लेतीं, पर मैंने पू० श्रीसेठजीको दाम दिये तो उन्होंने ५/- लिया। मैंने कहा कि १६/- लगा है, आप १६/- ले लें तो उन्होंने कहा कि तुम तो III क्लासमें ही जाते, मैंने कहा कि क्या हुआ भाभीजीके साथ फर्स्टमें चला जाऊँगा तो कोई हर्ज थोड़े ही है, पर उन्होंने नामंजूर किया तो मैंने कहा कि III क्लासमें जानेपर भी रिजर्वेशन तो कराता, वह ३/- ले लीजिये। उन्होंने कहा कि तुम्हारा यह ५/- लेना भी हमारे लिये कलंक है, पर तुम्हारी प्रसन्नताके लिये ले लिया, हमारा आदमी जाता तो दोनों तरफका भाड़ा लगता। तुम घरके आदमी हो, इसलिये उसे नहीं भेजा, फिर मैं चुप हो गया।</p>
<p class="Text">पू० माँजी (पू० सेठजी धर्मपत्नी) के खर्चपर मैं भी गया था और भी उनके सम्बन्धी लोग आये थे। कुछ लोग राँचीसे मोटरद्वारा आये थे, उनका ड्राइवर मुसलमान था। अब उसे भी आदरपूर्वक भोजन करवाना था एवं यहाँकी मर्यादा भी रखनी थी। हमारे भाई रामेश्वरजी मून्दड़ाने यह काम अपने जिम्मे ले लिया। एक थाली गिलास कटोरी अलग रख ली। उसे बाकायदा आसन पाटा आदि देकर अलग हॉलमें बैठाकर बड़े प्रेमसे भोजन करवा दिया और उसके बर्तनोंको रामेश्वरजी स्वयं उठाकर अपने हाथोंसे मलकर अलग रख दिये। जितने दिन वे लोग रहे यह क्रम चलता रहा, किसीको कुछ भी मालूम नहीं पड़ा। न तो खानेवालेको न घरवालोंको। यह पू० श्रीसेठजीके ही संस्कारोंकी बात थी। </p>
<p class="Text">वंशीधरजी केडिया कहते थे, वे एक बार पू० श्रीसेठजीके साथ कहीं पैदल जा रहे थे, पू० सेठजीने कहा कि जिस मार्गमें कंकड़, पत्थर, केलाका छिलका आदि पड़ा हो उस मार्गसे कोई अच्छा आदमी निकला ही नहीं, अच्छे आदमी (यानि संत पुरुष) जिधरसे निकलते हैं, उधरका मार्ग सुखमय बना देते हैं। रास्ता साफ कर देते हैं।</p>
<p class="Text">सम्वत् २०२२ के वैशाख बदी २ को पू० श्रीसेठजीके देहावसान होनेपर १ तिथि अधिक होनेपर द्वादशीको उनका द्वादशा पड़ा। उसी दिन सुबह सुखसज्जा आदि दान हुआ और गीताभवनमें रहनेवाले प्राय: सभी लोगोंने प्रसाद पाया। स्वामीजी महाराज आदिने कह दिया, हमारे लिये रख देना, हमलोग कल भिक्षा यहीं करेंगे। कोठार घरमें मेरी और भाई पूनमकी ड्यूटी थी। उस दिन भाई पूनमको स्वप्न आया कि पू० सेठजी बैठे हैं और वह उन्हें मिठाईके टेनिया भर भरके दे रहा है और वे लोगोंको दे रहे थे और लोग परस रहे थे। दूसरे दिन १० नं० कमरेके आगे पू० स्वामीजी महाराज और दूसरे संतोंने भिक्षा की। तेरसको मैं वहाँसे रवाना होकर अमावस्याको कलकत्ता पहुँच गया। कलकत्तेमें आषाढ़ सुदीमें मैं बीमार पड़ गया, बुखार १०३-४ डिग्री थी एवं पतले दस्त लगने लगे। मैं डाक्टरी दवा नहीं लेता था, आयुर्वेदिक इलाजसे कोई लाभ नहीं हुआ, कमजोरी ज्यादा बढ़ने लगी, क्योंकि बुखारके कारण वैद्यने खानेको मना कर रखा था। बारलीका पानी वगैरह चल रहा था। घरवाले ससुरालवाले सभी आग्रह कर रहे थे कि डॉक्टरी दवा ले लो, परन्तु मन नहीं करता था। दो बार पू० स्वामीजी महाराज भी घरपर पधारे, उन्होंने पूछा कि क्या तुम्हें सेठजी डाक्टरी दवा लेनेको मना कर गये हैं। मैंने कहा मना तो नहीं कर गये, परन्तु वे नहीं लेते थे और लेना ठीक नहीं समझते थे, इसीलिये मैं भी नहीं लेता। उस समय मेरी धर्मपत्नीने बहुत सेवा की, शौच आदि कमरेमें ही होता था। वह सेवा भी करती और अपने चेहरेपर कभी उदासी परेशानी नहीं लायी। यहाँतक कि एक दिन उसने अपनी माँसे कहा कि बाबूसे कह देना कि इनसे दवाके लिये ज्यादा आग्रह न करें, कारण उनको ना कहनेमें भी इन्हें कष्ट होता है तो इन्हें जैसे कष्ट नहीं पहुँचे, वही करना चाहिये। मैं उसकी बात एवं व्यवहारसे काफी प्रभावित हुआ और उसकी तरफ आकर्षण बढ़ा। जब बीमारी और बढ़ने लगी, कमजोरी ज्यादा बढ़ने लगी ऐसा लगने लगा शरीर रहेगा कि नहीं, सभी व्याकुल हो रहे थे। मेरेको भाईजीके समर्पणके पद बहुत अच्छे लगते। प्रिय भाई श्यामजी दुजारी कभी मिलने आते तो वे सुनता तो प्रसन्नता होती। जब लोगोंमें ज्यादा व्याकुलता हुई तो मनमें आया कि पिताजी जैसा कहेंगे वैसा कर लूँगा। पिताजीने मुझे तबतक डॉ०की दवाई लेनेको नहीं कहा। मेरे मनमें पू० सेठजीके लेख ‘रामायणमें आदर्श भातृप्रेम’ में भगवान् श्रीरामजी माता कैकेयीसे कहते हैं कि मैं पिताजी कि आज्ञासे आगमें, समुद्रमें कूद सकता हूँ, तीक्ष्ण विष खा सकता हूँ, यह बात याद आने लगी तो मैंने यह निर्णय लिया कि जैसा पिताजी कहेंगे वैसा करूँगा। मेरा शरीरपर क्या अधिकार है, मैंने पू० पिताजीसे कहा कि आप डॉ० दवा दे सकते हैं, परन्तु दो बार पू० स्वामीजी महाराज यहाँ पधार चुके हैं तो कमसे कम उनके कानमेंसे तो निकाल लेवें। मेरे श्वसुरजी एवं मेरे पिताजी दोनों ही पू० स्वामीजी महाराजके पास गये तो महाराजजीने कहा कि जिसमें हिंसा एवं मदिरा न हो वैसी दवा दे सकते हैं। इन लोगोंने कहा कि बिना हिंसाकी औषधि तो हो सकती है, परन्तु बिना मदिराके संसर्गकी तो होनी मुश्किल है। मेरेसे आकर सभी बात कही तो मैंने कहा कि डाक्टरको बुलाकर परीक्षा तो करा लें। उन लोगोंने डाक्टर गौरमोहन राय जो उस समय बड़े डाक्टर थे और हमारे परिचित थे, उन्हें बुलाया, इस बीच मेरे बड़ी निश्चिन्तता रही एवं पू० श्रीसेठजीकी स्मृति काफी रही, वैसी स्मृति और कभी हुई है मुझे तो याद नहीं। डाक्टर आया, देखकर कहा कि ये वैद्य लोग तो इसे बिना कुछ खिलाये ही मार देंगे, इसलिये अभी इसे गला हुआ भात और दही दे दो। तो पिताजीने कहा गौड़ बाबू इसे १०४ डिग्री बुखार है और आप दही भातकी कह रहे हैं तो डाक्टरने कहा कि गौड़ बाबू कहीं मर थोड़े गया है और दवा देनेको पिताजीने कहा तो कहा कि दवा अभी नहीं दूँगा। सभी टेस्टिंग करके तब मैं दवा दूँगा। बहुत जोर देनेपर भी उसने दवा नहीं दी, टट्टी, पेसाब, खूनका टेस्ट, छातीका एक्सरे सभी करानेको कह गया। सभी चीजें हुई, एक्सरेमें मालूम पड़ा कि मेरा हृदय दाहिनी तरफ है। एक्सरे पूरा साफ नहीं आया था, इसलिये पुन: दिखानेको कहा और वह दही, भातकी पहली खुराक पहुँचते ही बुखार उतर गया और दस्त बन्द हो गये और टेस्टिंगमें टाइम लगनेसे खुराक भोजन पहुँचता रहा तो शरीरमें ताकत भी आने लगी। सभी टेस्टिंग होनेपर वह डाक्टर साहब फिर देखने आये तो दवा लिखने लगे। पिताजीने कहा कि अब मैं इसे दवा देनेपर जोर नहीं दे सकता। इसकी मर्जी हो तो ले। मैंने ना कह दी। इस प्रकार उस समय डाक्टरी दवासे बच गया, बादमें पूषारामजी व्यासके बेटे राधेश्यामजी जो उस समय गोविन्द भवनमें चिकित्सकका काम करते थे, उन्होंने दिनमें ४ बार दूधके साथ दवा दी, उससे काफी ठीक रहा एवं १५ दिनमें लगभग ७ किलो वजन बढ़ गया। उस समय पू० सेठजीकी स्मृति रहती।</p>
<p class="Text">एक बार मदनलालजी चूड़ीवाला बता रहे थे कि सेठजीने कमेटीमें एक बार कहा कि जैसे भाईजी कल्याणका काम देखते हैं, घनश्याम प्रेसका काम देखता है, स्वामीजी महाराज सत्संगका काम देखते हैं, मदनजी चूरू ऋषिकेशका काम देखते हैं, लुगायाँ म्हारे शरीरको काम देखे है। ये सभीके सभी मेरे एकदम विरुद्ध हो जायँ और म्हारे मनमें कोई विकार न होकर सबके साथ वैसो ही प्रेमको बर्ताव होवे और प्रेम बनीयो रहवे, जब मानो जावे म्हारे सच्चो प्रेम है।</p>
<p class="Text">पू०श्रीसेठजीकी श्रद्धाञ्जलि सभा परमार्थ निकेतनमें हुई, जिसमें स्वामी शुकदेवानन्दजीने कहा कि जब मैं छोटा था तो मुझे गीता पढ़नेकी मनमें आयी, परन्तु बहुत खोजनेपर भी गीताकी पुस्तक नहीं मिली, आखिर कहीं पर केवल दसवाँ अध्याय मिला और हमारे पिताजी भी मना करते थे, उनकी ऐसी धारणा थी कि गीता तो केवल संन्यासी लोगोंके लिये हैं और भी बहुत गलतफहमियाँ फैली हुई थीं। किसीको बीमार अवस्थामें गीता सुनाते तो लोग यही अन्दाज लगाते कि यह मरनेवाला है। ऐसे अवसरपर सेठजीने गीताप्रेसके माध्यमसे कितना गीताका प्रचार किया। आज छोटे-छोटे बच्चोंको गीता कण्ठस्थ याद है और कितने सस्तेमें पुस्तक मिलती है। लगभग पाँच हजार वर्ष पूर्व भगवान् श्रीकृष्णद्वारा श्रीमद्भगवद्गीता कही गयी, परन्तु उसका जितना प्रचार अभी हुआ है, वैसा पहले कभी नहीं हुआ। ब्रदीदासजी कहते थे कि किसी व्यक्तिने विदेशमें अपने मित्रको गीताकी एक पुस्तक भेजी, उससे वह बहुत प्रभावित हुआ। उसने लिखा कि इसके जोड़की और कोई पुस्तक हो तो भेजो तो जवाब दिया कि इसके जोड़की और कोई पुस्तक नहीं है, यह अद्वितीय पुस्तक है। इसी प्रकार श्रीरामचरितमानस जो गोस्वामीजीद्वारा लगभग ४२८ वर्ष पूर्व लिखी गयी, परन्तु उसका भी जितना प्रचार अभी गीताप्रेसके माध्यमसे हुआ, पहले नहीं हुआ। सेठजी कहते थे मैं तो प्रचार तब समझूँ जब बच्चा जन्मते ही गीताजीके श्लोक बोले।</p>
<p class="Text">सेठजीने गीता अध्याय १८ श्लोक ६८,६९ जब पढ़ा तो उसीके कारण गीताप्रेसकी स्थापना एवं गीता प्रचारका कार्य हुआ एवं गीता अध्याय ८ श्लोक ५ जब पढ़ा तो उसके आधारपर परम सेवा समितिकी स्थापना हुई।</p>
<p class="Text">चक्रधरपुरमें सत्संग होता था। एक बार सत्संगी अधिक आ गये, रसोई कम बनी थी। पू०सेठजीने रसोई कपड़ेसे ढकवा दी और स्वयं परोसने बैठ गये। आये हुए सभी व्यक्तियोंने पूरे प्रेमसे प्रसाद पा लिया। एक बार वहाँ नदी किनारे शिवजीकी पूजा कर रहे थे। नदी कुछ दूर पड़ती थी। सेठजी जब पूजा करने बैठे तो नदी पासमें आ गयी। सेठजीने नदीमेंसे लोटा भरकर भगवान् शंकरपर चढ़ाया और अन्य लोगोंने भी चढ़ाया।</p>
<p class="Text">एक बार हमलोग मुजफ्फरपुर किसी सत्संगके कार्यक्रममें सेठजीके साथमें गये थे। एकादशीका दिन था, मेरेको कुछ बनाना तो पूरा आता नहीं था, भाई रामेश्वरजी मून्दड़ा एवं हरीरामजी लुहारीवाला भी साथ थे। हमलोगोंकी रसोई तो जहाँ ठहरे थे, उन्हींके यहाँ बन गयी थी। पू० सेठजीके लिये हमें ही बनानी थी। किसी तरह काम चलाया तो मनमें आया कि मैं भी रसगुल्ला बनाना सीख लूँ तो कभी काम आ सकता है। इसके लिये बाँकुडामें गायत्री भाभीजी (माधवकी स्त्री) से कुछ सीखा भी। कलकत्तेमें घरपर भी कई बार बनाया। बादमें पू० सेठजी कलकत्ता पधारे तो पहलेसे ही उनके हिसाबसे पवित्रतापूर्वक बनाया। दूध फाड़नेमें फिटकरीसे फाड़ा, वह कुछ ज्यादा पड़ गयी, परन्तु रसगुल्ले बन गये। उधर नारायणजी विरोध कर रहे थे कि किसीकी कोई चीज नहीं लाने दूँगा तो मैंने सेठजीके आनेपर अकेलेमें वहाँ हरीरामजी भी थे कहा कि एक बात कहता हूँ आप ना मत कहियेगा और रसगुल्ला वाली बात कह दी तो उन्होंने स्वीकृति दे दी। हरीरामजी हँसने लगे, कहा कि यार तू तो शत्रुघ्न वाली बात कह गया। बादमें पू० सेठजीको जलपानमें दिया तो उन्होंने खा लिया। मैंने पूछा कि कैसा बना है? सेठजीने कहा कि तुम्हारे प्रेमके हिसाबसे तो बहुत अच्छा बना है, परन्तु दूध फाड़नेमें कमी रह गयी, इसलिये जो मुलायमित होनी चाहिये वह नहीं है, कुछ कड़ापन है। फिर बचा हुआ मैं अपने घर ले गया और बाँकुडासे जो साथमें आया था, वही देने लगा। सेठजी कहा करते मनुष्यमें लगन एक पूँजी है और उनमें लगन जोरकी थी, किसी भी कामको करते तो उसमें एक नम्बर बनते। जैसे उन्होंने लोगोंके सामने एक बार एक शर्त रखी कि मैं किसीको हिसाब पूछूँ और वह अमुक टाइममें बता दे तो मैं २/- इनाम दूँगा और कोई मुझे हिसाब पूछे वह मैं नहीं बता सकूँ तो १/- दण्डका देऊँ। वह कहते थे कि सैकड़ों ही लोग आये, उसमें मैंने जिनको हिसाब पूछा उसमें मुझे २ या ३ व्यक्तियोंको इनाम देना पड़ा, परन्तु मुझे किसीने हिसाब पूछा उसे मैं नहीं बता सका, ऐसा कोई अवसर नहीं आया। </p>
<p class="Text">वंशीधरजी केडिया कहा करते कि एक बार गीताभवनमें हम लोग २-४ आदमी बैठे आपसमें खानेके सम्बन्धमें कचौड़ी पकौड़ीकी बात कर रहे थे, इतनेमें पू० सेठजी वहाँ आ गये और टोकते हुए कहा कि यहाँपर भी कचौड़ी पकौड़ीकी बात करने आये हो क्या? हमने कहा कि हमें क्या मालूम कि आप यहाँ अभी आनेवाले हैं? सेठजीने कहा कि मुझे सभी जगह व्यापक समझा करो।</p>
<p class="Text">एक बार सत्संगमें किसी भाईने पू० सेठजीसे कहा कि ये काम क्रोध बहुत तंग करते हैं। इसपर पू० सेठजीके मुँहसे निकल गया कि कह दिया करो कि हम जयदयालके सत्संगी हैं, फिर नहीं तंग कर सकता। ऐसा वे प्राय: नहीं कहा करते थे। </p>


<p class="Page-Break"> </p>
<p class="Sub-Heading" id="toc_marker-33-26" xml:lang="en-US">श्रीरामेश्वरलालजी जालान</p>
<p class="Text">श्रीरामेश्वरलालजी जालानका निवास साहबगंज गोरखपुरमें था। इनकी सेठजीमें विशेष श्रद्धा थी। इनका सेठजीके प्रति सखीभाव था। सेठजी अपने श्रद्धालुओंको बहुत ही ऊँची स्थितिमें देखना चाहते थे। </p>
<p class="Text">पू० सेठजी श्रीरामेश्वरलालजीको बराबर कमकस और हरामी<span class="char-style-override-9">* </span>बोला करते थे। एक बार श्रीरामेश्वरलालजीने पू० श्रीसेठजीसे कहा बहुत दिन हो गया सुनते सुनते। म थारो नाम कमकस उद्धारक, हरामी उद्धारक कढ़वाकर रहूँगो। भगताँका उद्धार करता-करता भोत दिन हो गया। (मैं आपका नाम कमकस उद्धारक, हरामी उद्धारक कढ़वाकर रहूँगा। भगतोंका उद्धार करते-करते बहुत दिन हो गये)।</p>
<p class="Footnotes">* मारवाड़ी भाषामें आलसीको हरामी कहते हैं।</p>
<p class="Text">पू० सेठजी चित्रकूट गये हुए थे। रामशय्यापर गये। श्रीरामेश्वरजी जालानने सेठजीसे कहा कि आप लेट जाइये। सेठजी लेट गये। रामशय्यापर भगवान् के लेटनेसे पत्थरपर गड्ढ़े बने हुए थे। पू० सेठजीका शरीर पूरा-पूरा उन गड्ढ़ोंमें समा गया। न छोटा रहा न बड़ा।</p>
<p class="Text">एक बार परलोकवासी होनेके बाद श्रीरामेश्वरलालजी जालान गीताभवन आये और २२ नं० कमरा खटखटाया। उनकी पुत्रवधू द्रौपदी बाईने दरवाजा खोला और उन्हें देखकर सोचने लगीं कि ये तो मर गये थे। श्रीरामेश्वरलालजी वापस चले गये। उन्हें वापस जाते देखकर द्रौपदी बाई पीछे-पीछे गयीं और देखा कि वे १९ नम्बर (व्यवस्थापक कक्ष) कमरेमें बैठे हुए बही पलट रहे हैं। द्रौपदी बाईने किसी बच्चेसे कहलाया कि आपको २२ नम्बर कमरेमें बुलाते हैं। वे बही देखते रहे। तीन बार कहलवानेपर उत्तर दिया कि अभी आता हूँ। थोड़ी देर बाद बाईस नम्बर कमरेमें आकर बैठ गये। कोई वार्तालाप नहीं हुआ, थोड़ी देरमें जाने लगे तो द्रौपदी बाईने कहा कि आया हो तो २-४ दिन रुककर स्वामीजीको सत्संग कर ल्यो। वे बोले म्हें जिन्दगी भर जिनकी सत्संग की, उनके साग ही रहू हूँ। अभी मन गीताभवनका तलपट ल्याने वास्त भेज्यो है। यह बोलकर चले गये। द्रौपदी बाई पीछे-पीछे गयीं। वे बोटमें जाकर बैठ गये। उसके बाद नहीं दीखे।</p>
<p class="Text">श्वसुरजीका शरीर शान्त होनेके बाद द्रौपदी बाईका बाँकुड़ा जानेका मन था। पू० भाईजी वृन्दावन जा रहे थे, उन्होंने कहा वृन्दावन चलो मैं वहाँसे कोई व्यवस्था करवा दूँगा। श्रीरामेश्वरलालजी जब बीमार पड़े थे, तो उन्होंने विचार किया था कि ठीक हो जाऊँगा तो गोवर्धनकी परिक्रमा करूँगा। द्रौपदी बाईने सोचा उनकी सोची हुई परिक्रमा भी हो जायेगी। वहाँसे साथ लगनेपर वे कलकत्ता होते हुए बाँकुड़ा चली गयीं। पू० सेठजीने पूछा वृन्दावन के लेन गयी थी। द्रोपदी बाईने सारी बात बतायी। पू० सेठजीने कहा तुम्हें रामेश्वरके लिये कुछ भी करनेकी आवश्यकता नहीं है। जो मेरी गति सो उसकी गति। वह हमारा मित्र था, सत्संगी था।</p>
<p class="Text">एक बार चन्डीप्रसादजी एवं श्रीरामेश्वरलालजी जालानमें खटपट हो गयी। चन्डीप्रसादजीके व्यवहारसे क्षुब्ध होकर रामेश्वरलालजीने पू० श्रीसेठजीसे कहा कि अब मैं यहाँ नहीं रहूँगा। मुझे आपकी सत्संग करनी होगी तो मैं या तो ऋषिकेशमें रह लूँगा या परमार्थमें रह लूँगा। पू० श्रीसेठजीने कहा कि लोग युधिष्ठिरजीको अच्छा आदमी मानते थे। उसी प्रकार लोग मुझे अच्छा आदमी मानते हैं। मेरी अच्छाई इसीमें है कि सिंह और बकरीको एक ही नादमें खिलाऊँ। मैं आपको भी नहीं जाने दूँगा और उसे भी नहीं जाने दूँगा।</p>
<p class="Text">रामेश्वरलालजीके साले भागलपुर रहते थे। उनके परिवारमें किसी बहूको जिन्नने पकड़ रखा था। काफी दिनोंसे तंग कर रखा था। सेठजी भागलपुर गये हुए थे। रामेश्वरलालजीने पू० सेठजीको उनके घर बुलवाया। सेठजीने समय दिया। आनेमें विलम्ब हो गया। उनके घरमें कोई स्त्री बोली अठे भूत प्रेत रव ह, सेठजी अठे क्याँका आव। इतनेमें सेठजी घरमें प्रवेश करते दीखे और कहा समझ ल्यो आज थार घर म भगवान् आग्या ओर भूत प्रेत भाग ग्या। पू० सेठजीने कहा बुलाओ किसपर जिन्न है। आनेपर गंगाजल हाथमें लेकर कोई मन्त्र पढ़कर उसपर छिड़का। उस जिन्नने कहा मेरा उद्धार हो गया, मैं जा रहा हूँ। बादमें रामेश्वरलालजीने सोचा कि भूल हो गयी, उससे पूछते कि वह कौन था और कैसे आया। फिर उस स्त्रीसे बात की तो उस जिन्नने आकर बताया, वह वैष्णव था। मन्दिरमें पुजारी था, मन्दिरमें चोरी करता था, इसलिये जिन्न बनना पड़ा। वह स्त्री देवरिया मायकेसे मेंहदी मँड़वाकर गीली मेंहदी लगे हाथोंसे भागलपुर जा रही थी, इसलिये वह रास्तेमें उसके साथ लग गया। अब मेरी मुक्ति हो गयी है। मुझे न बुलाया करें। आनेमें कष्ट होता है। मैंने इससे सात भागवतके लिये कहा था, उसकी स्वयं आयोजन करनेकी हैसियत नहीं थी, फिर भी इसने कथायें सुनीं, फिर भी मेरी मुक्ति नहीं हुई थी।</p>
<p class="Text">रामेश्वरलालजी जालानसे सेठजीने कहा तुम साधन नहीं करते हो। उन्होंने कहा मेरेसे होता है उतना करता हूँ। मेरा मन वशमें नहीं है। आपके पास बैठनेपर भी मन चंचल क्यों है। इस प्रकार कई बातें कहीं। पू० सेठजीने कहा कि तेरो मन भर बठे चल जा। भाईजी हैं, शरणानन्दजी हैं। रामेश्वरलालजीने कहा म जीवनभर जिन चरणाँ न सेयो हूँ, उनान ही सेस्यूँ और उनास ही लेस्यूँ।</p>
<p class="Text">रामेश्वरलालजीने वटवृक्षपर सत्संगमें पू० सेठजीसे पूछा—भगवान् ने चिटली अंगुलीपर पहाड़ उठा लिया, द्रौपदीका चीर बढ़ा दिया, फिर भी लोगोंके समझमें क्यों नहीं आयी? सेठजीने कहा—तू तो या बोल ह, म कहूँ थार समझ म क्यों कोनी आयी।</p>
<p class="Text">रामेश्वरलालजीकी स्त्रीका गोरखपुरमें शरीर शान्त हो गया। रामेश्वरलालजी ऋषीकेश गये हुए थे। सेठजी गोरखपुर थे, उनके बीची हो रखी थी। वे घाट जाने लगे तो रामदासजीने कहा कि ताऊजी म्हे सब जावाँ हाँ, थे मत चालो, थारो स्वास्थ्य ठीक कोनी। पू० सेठजीने कहा आज रामेश्वर नहीं है, उसकी जगह मैं हूँ, मैं जाऊँगा। श्रीरामदासजीने कहा फेर गाड़ी म चालो। सेठजी बोले नहीं म आगे आगे चालूँगो। घाटपर सेठजी बैठे थे, उधर ताव आ रहा था तो श्रीमोहनलालजी पटवारीने कहा थे थोड़ा सरक जाओ, ताव आ रह्यो है। पू० सेठजी बोले ताव नहीं आ रहा है मेरी स्पर्शकी हुई हवा उधर जा रही है। थोड़ी देर बाद श्रीमोहनलालजी बोले यहाँ १४ लाशें जल रही हैं, आप उठकर एक बार दृष्टि डाल दें। पद्मपुराणमें लिखा हुआ है कि महापुरुष चिताका धूआँ देख ले तो कल्याण हो जाय, भस्म देख ले तो कल्याण हो जाय। पू० सेठजी डाँटकर बोले महात्मा बनकर उठूँ के। थोड़ी देरमें आँच तेज होनेपर पू० सेठजी उठे और चारों ओर देखकर बोले हाँ लाश तो चौदह ही जल रही है। श्रीमोहनलालजी बोले म्हारो काम तो होग्यो।</p>
<p class="Text">श्रीरामेश्वरलालजीने श्रीसेठजीके प्रति काफी पद बनाये थे। उनमेंसे कुछ पद यहाँ प्रस्तुत हैं—</p>
<p class="Shlok-Color-2">(१)</p>
<p class="Shlok-Color-2">दयालु तुमरो मेरे सहारो।</p>
<p class="Shlok-Color-2">पापनमें उमर सारी बीती,</p>
<p class="Shlok-Color-2">रट्यो न नाम तिहारो॥ १॥</p>
<p class="Shlok-Color-2">भवसागरमें डूबि रही हूँ,</p>
<p class="Shlok-Color-2">दीखे नाहिं किनारो॥ २॥</p>
<p class="Shlok-Color-2">माता पिता पुत्र भाई सम्बन्धी,</p>
<p class="Shlok-Color-2">कोई नहीं हमारो॥ ३॥</p>
<p class="Shlok-Color-2">शरन लई है तव चरननकी,</p>
<p class="Shlok-Color-2">प्यारे मोहि उबारो॥ ४॥</p>
<p class="Shlok-Color-2">भजन ध्यान लागे मोहि फीको,</p>
<p class="Shlok-Color-2">पाप लगे अति प्यारो॥ ५॥</p>
<p class="Shlok-Color-2">अधम उधारन तुम हो दयालु,</p>
<p class="Shlok-Color-2">अभागिनि हूँ मोहि तारो॥ ६॥</p>
<p class="Shlok-Color-2">दासी सरन आयी प्रियाजूकी,</p>
<p class="Shlok-Color-2">नहिं कोई रखवारो॥ ७॥</p>
<p class="Shlok-Color-2">स्वयं संभारो प्यारे दयालु</p>
<p class="Shlok-Color-2">अभागी नाहिं बिसारो॥ ८॥</p>
<p class="Shlok-Color-2">(२)</p>
<p class="Shlok-Color-2">दयालु तनिक सुतंत्र होती।</p>
<p class="Shlok-Color-2">घरको जाल छाँड़ि कर सारो</p>
<p class="Shlok-Color-2">नाम तुमारो ही लेती॥ १॥</p>
<p class="Shlok-Color-2">गौर रूपकी देखि मधुरिमा,</p>
<p class="Shlok-Color-2">आनन्द नाहिं अघाती।</p>
<p class="Shlok-Color-2">मगन होय लीला अनुभवमें,</p>
<p class="Shlok-Color-2">प्रेमके अश्रु बहाती॥ २॥</p>
<p class="Shlok-Color-2">तोरे संगमें रहकर प्यारे,</p>
<p class="Shlok-Color-2">जगके दु:ख विसराती।</p>
<p class="Shlok-Color-2">बातें तत्त्व रहस्यकी सुनके,</p>
<p class="Shlok-Color-2">उमंग हियेमें होती॥ ३॥</p>
<p class="Shlok-Color-2">भजन ध्यानमें लगके प्यारे</p>
<p class="Shlok-Color-2">प्रीतम प्रभुको पाती।</p>
<p class="Shlok-Color-2">अभागी सरन प्रिया प्यारेकी,</p>
<p class="Shlok-Color-2">करो कृपा मन भाँती॥ ४॥</p>
<p class="Shlok-Color-2">(३)</p>
<p class="Shlok-Color-2">दयालु परीक्षा लायक नाहीं।</p>
<p class="Shlok-Color-2">मोहि परखो कबहुँ न प्यारे,</p>
<p class="Shlok-Color-2">जान लेहु मन माहीं॥ १॥</p>
<p class="Shlok-Color-2">जबसे उपज्यो पापन माहीं,</p>
<p class="Shlok-Color-2">जीवन सारो गमायो।</p>
<p class="Shlok-Color-2">सनमुख होनमें लज्जा आवे,</p>
<p class="Shlok-Color-2">साथी मोहि बिसरायो॥ २॥</p>
<p class="Shlok-Color-2">दयानिधान कृपालु प्रीतम,</p>
<p class="Shlok-Color-2">अरजी मोरी सुनियो।</p>
<p class="Shlok-Color-2">दासी सरन है प्रिया प्यारेकी</p>
<p class="Shlok-Color-2">सत्संग मोहि सुनैयो॥ ३॥</p>
<p class="Shlok-Color-2">(४)</p>
<p class="Shlok-Color-2">प्रीतम सदानंद सुखरासी।</p>
<p class="Shlok-Color-2">नेति नेति कहि वेद पुकारे।</p>
<p class="Shlok-Color-2">घट घटके हो बासी॥ १॥</p>
<p class="Shlok-Color-2">अभिमानी तुम कूँ पावै नाहीं</p>
<p class="Shlok-Color-2">पावे प्रेमी विश्वासी॥ २॥</p>
<p class="Shlok-Color-2">आपन रूप छिपायेसे प्यारे,</p>
<p class="Shlok-Color-2">होय मेरे निरासी॥ ३॥</p>
<p class="Shlok-Color-2">कृपा करिके रहस्य जतावो,</p>
<p class="Shlok-Color-2">मेरे हिये निवासी॥ ४॥</p>
<p class="Shlok-Color-2">अभागी पै कृपा करो दयालु,</p>
<p class="Shlok-Color-2">जान तिहारी दासी॥ ५॥</p>
<p class="Shlok-Color-2">(५)</p>
<p class="Shlok-Color-2">दयालु प्रिया तोहि दया न आवे।</p>
<p class="Shlok-Color-2">बातोंमें चित बस करि मेरो</p>
<p class="Shlok-Color-2">गुप्त रहस्य छिपावे॥</p>
<p class="Shlok-Color-2">कब सौं परी द्वार पर तेरे,</p>
<p class="Shlok-Color-2">काहे न तत्त्व जतावे।</p>
<p class="Shlok-Color-2">अभागीके मनचोर दयालु</p>
<p class="Shlok-Color-2">प्रियतम देख्यो चावे॥</p>
<p class="Shlok-Color-2">(६)</p>
<p class="Shlok-Color-2">दयालु प्यारे हिय कैसे लगाऊँ।</p>
<p class="Shlok-Color-2">देखूँ दृगनसे पकरूँ मनसे,</p>
<p class="Shlok-Color-2">चरन छुआ मैं चाऊँ॥ १॥</p>
<p class="Shlok-Color-2">छिप्यो रहत प्रेमिनके घरमें,</p>
<p class="Shlok-Color-2">सनमुख कैसे पाऊँ॥ २॥</p>
<p class="Shlok-Color-2">अभागी सरन दयालु प्रियाकी,</p>
<p class="Shlok-Color-2">प्रीतम मोहि मिलाऊँ॥ ३॥</p>
<p class="Shlok-Color-2">(७)</p>
<p class="Shlok-Color-2">जो सुख लेत बटवृक्ष निवासी।</p>
<p class="Shlok-Color-2">सो सुख सपनेहूँ नहिं पावत,</p>
<p class="Shlok-Color-2">यद्यपि हैं वैकुण्ठ निवासी॥ १॥</p>
<p class="Shlok-Color-2">सतसंगिनमें होय रह्यो खिलोना,</p>
<p class="Shlok-Color-2">वेद कहे जाको अबिनासी॥ २॥</p>
<p class="Shlok-Color-2">अभागेके प्रभु दुनियासे न्यारे,</p>
<p class="Shlok-Color-2">लगे हाथ आनन्दकी रासी॥ ३॥</p>
<p class="Shlok-Color-2">(८)</p>
<p class="Shlok-Color-2">दयालु प्रभुका करो गुन गान॥</p>
<p class="Shlok-Color-2">ऐसो अवसर फिर न मिलेगो,</p>
<p class="Shlok-Color-2">देवो कहे पर ध्यान॥ १॥</p>
<p class="Shlok-Color-2">समता विरक्ति मुख पै झलके,</p>
<p class="Shlok-Color-2">मुरकी पहिरे कान॥ २॥</p>
<p class="Shlok-Color-2">अभागी प्यारेके रतनारे नैना,</p>
<p class="Shlok-Color-2">चितवै कृपानिधान॥ ३॥</p>
<p class="Shlok-Color-2">(९)</p>
<p class="Shlok-Color-2">मनवा राम नाम रस पीजे।</p>
<p class="Shlok-Color-2">कुसंग त्यागि सतसंगमें बैठो,</p>
<p class="Shlok-Color-2">गीता ग्यान गहि लीजे॥ १॥</p>
<p class="Shlok-Color-2">काम क्रोध दुरगुनको छोड़ो,</p>
<p class="Shlok-Color-2">चरनोंमें चित दीजे॥ २॥</p>
<p class="Shlok-Color-2">अभागीके मनमोहन प्यारे</p>
<p class="Shlok-Color-2">प्रिया प्रेम रंग भीजे॥ ३॥</p>
<p class="Shlok-Color-2">(१०)</p>
<p class="Shlok-Color-2">कठिन है दयालु संग निभवो।</p>
<p class="Shlok-Color-2">मेरो मन माधुरी रूप ही चाहे,</p>
<p class="Shlok-Color-2">प्यारे चाहें कर्मयोगको॥ १॥</p>
<p class="Shlok-Color-2">रसिक ग्रन्थन देख्यो मैं चाहूँ,</p>
<p class="Shlok-Color-2">प्यारे सुनावें गीताजीको॥ २॥</p>
<p class="Shlok-Color-2">मैं चाहूँ थारो सत्संग सुनबो,</p>
<p class="Shlok-Color-2">थे चाहो भजन ध्यानको॥ ३॥</p>
<p class="Shlok-Color-2">मैं देखत हूँ तुमरे रूपको,</p>
<p class="Shlok-Color-2">आप कहें राम श्यामको॥ ४॥</p>
<p class="Shlok-Color-2">मैं चाहत हूँ कुँज लीला देख्यो,</p>
<p class="Shlok-Color-2">थे दिखावो विश्वरूपको॥ ५॥</p>
<p class="Shlok-Color-2">अभागो सरन दयालु प्यारे,</p>
<p class="Shlok-Color-2">रहस्य न जान्यो तुमरो॥ ६॥</p>
<p class="Shlok-Color-2">(११)</p>
<p class="Shlok-Color-2">सखी है बिसाल नैना जाके, </p>
<p class="Shlok-Color-2">ऋषिभूमिमें बैठे आके।</p>
<p class="Shlok-Color-2">मैं तने पूछूँ सुन सखि मेरी</p>
<p class="Shlok-Color-2">गौर वरन वारे कहाँके।</p>
<p class="Shlok-Color-2">कौन देशमें जनम लियो है,</p>
<p class="Shlok-Color-2">क्या है नाम इनाके॥ १॥</p>
<p class="Shlok-Color-2">भाल बिसाल कानमें मुरकी,</p>
<p class="Shlok-Color-2">हँसि हँसिके बतरावें।</p>
<p class="Shlok-Color-2">ओढ़े कामर पहरे अँगरखी,</p>
<p class="Shlok-Color-2">लकुटी हाथ सुहावे॥ २॥</p>
<p class="Shlok-Color-2">कर्मयोगको मार्ग जतावें,</p>
<p class="Shlok-Color-2">तत्त्वविवेचनि भाखें।</p>
<p class="Shlok-Color-2">सुन सुनके मोहे नर नारी,</p>
<p class="Shlok-Color-2">अधिक प्रेम रस छाकें॥ ३॥</p>
<p class="Shlok-Color-2">मारवाड़में जनम लियो सखी,</p>
<p class="Shlok-Color-2">बंग देशके बासी।</p>
<p class="Shlok-Color-2">नाम दयालु सबन चित चोरे,</p>
<p class="Shlok-Color-2">विष्णु रूप उपासी॥ ४॥</p>
<p class="Shlok-Color-2">गंगातट पर गीताभवन है,</p>
<p class="Shlok-Color-2">वहाँ सतसंग करावें।</p>
<p class="Shlok-Color-2">गीताप्रेस गोरखपुर माहीं,</p>
<p class="Shlok-Color-2">जहाँ कल्यान छपावें॥ ५॥</p>
<p class="Shlok-Color-2">पढ़ सुन जाने सारी दुनिया,</p>
<p class="Shlok-Color-2">साधन पथ पर जावें।</p>
<p class="Shlok-Color-2">मैं हूँ सरन प्रिया प्रीतम की,</p>
<p class="Shlok-Color-2">अभागली कहि बतरावें॥ ६॥</p>
<p class="Shlok-Color-2">(१२)</p>
<p class="Shlok-Color-2">कीर्तन करें प्यारे नटराई।</p>
<p class="Shlok-Color-2">डमरू लेकर शङ्करजी आये</p>
<p class="Shlok-Color-2">वीणा ले शारदा धाई है।</p>
<p class="Shlok-Color-2">ताण्डव निरत करें भोले शम्भु</p>
<p class="Shlok-Color-2">नारद ताल बजाई है॥ १॥</p>
<p class="Shlok-Color-2">बंसीवारो गोपियन संग आयो,</p>
<p class="Shlok-Color-2">लीला रास रचवायी है।</p>
<p class="Shlok-Color-2">रामके संग पवनसुत आये,</p>
<p class="Shlok-Color-2">सीताराम धुनि गाई है॥ २॥</p>
<p class="Shlok-Color-2">मुरकीवारो सखन संग आयो,</p>
<p class="Shlok-Color-2">हरे राम जपवायो है।</p>
<p class="Shlok-Color-2">दयालु प्रिया सखियन ले आई,</p>
<p class="Shlok-Color-2">प्यारे संग ले नचायो है॥ ३॥</p>
<p class="Shlok-Color-2">अन्तरिक्षके प्रेमी सब आये,</p>
<p class="Shlok-Color-2">निरत देखि भुलाये है।</p>
<p class="Shlok-Color-2">देवलोकके रसिकजन आये,</p>
<p class="Shlok-Color-2">दयालु नाम सुनाये है॥ ४॥</p>
<p class="Shlok-Color-2">पागल साधु लेके भाईजी आये,</p>
<p class="Shlok-Color-2">राधा कीर्तन गाये है।</p>
<p class="Shlok-Color-2">भक्तजनोंके संग स्वामीजी आये,</p>
<p class="Shlok-Color-2">नाम धुनि करवाये है॥ ५॥</p>
<p class="Shlok-Color-2">अभागी सरन प्रिया प्रीतमकी,</p>
<p class="Shlok-Color-2">प्यारे पूरो मनकी आस।</p>
<p class="Shlok-Color-2">स्वप्नेमें देखूँ माधुरी लीला</p>
<p class="Shlok-Color-2">मेरे हियेमें करियो बास॥ ६॥</p>
<p class="Shlok-Color-2">(१३)</p>
<p class="Shlok-Color-2">मन पंक्षी तब लगि डटे,</p>
<p class="Shlok-Color-2">विषय वासना माय।</p>
<p class="Shlok-Color-2">दयालु प्रेमकी झपटमें,</p>
<p class="Shlok-Color-2">जब लगि आयो नाय॥ १॥</p>
<p class="Shlok-Color-2">(१४)</p>
<p class="Shlok-Color-2">राजत चित्रकूट मतिधीर।</p>
<p class="Shlok-Color-2">संग लिये बैठे हैं वनमें,</p>
<p class="Shlok-Color-2">सतसंगिनकी भीड़॥ १॥</p>
<p class="Shlok-Color-2">गंगा छोड़ी यमुना छोड़ी,</p>
<p class="Shlok-Color-2">छोड्यो सरजू तीर।</p>
<p class="Shlok-Color-2">मंदाकिनके तीर बिराजे,</p>
<p class="Shlok-Color-2">ले सखा सखिनकी भीड़॥ २॥</p>
<p class="Shlok-Color-2">प्रेम भक्तिकी बातें सुनावे,</p>
<p class="Shlok-Color-2">दयालु मनमें हरसात॥</p>
<p class="Shlok-Color-2">सुन सुनके मन अति सुख पावे</p>
<p class="Shlok-Color-2">पुलक सखिनके गात॥ ३॥</p>
<p class="Shlok-Color-2">भगवाधारी सुनत ही मोहे,</p>
<p class="Shlok-Color-2">दयालु रहस्यकी बात।</p>
<p class="Shlok-Color-2">ग्यान योग साधन सब भूले।</p>
<p class="Shlok-Color-2">प्रिया प्रेम उरझात॥ ४॥</p>
<p class="Shlok-Color-2">साधु साधन पलट्यो देखिके,</p>
<p class="Shlok-Color-2">अभागो अति हरषात।</p>
<p class="Shlok-Color-2">दयालु प्रिया मैं सरन तिहारी,</p>
<p class="Shlok-Color-2">प्यारे देखूँ हिये लगात॥ ५॥</p>
<p class="Shlok-Color-2">(१५)</p>
<p class="Shlok-Color-2">सखी सतसंग करि प्यारे आत।</p>
<p class="Shlok-Color-2">संग लिये प्रेमिनकी टोली,</p>
<p class="Shlok-Color-2">सबके हरष बढ़ात॥ १॥</p>
<p class="Shlok-Color-2">सीस उघारे काननमें मुरकी,</p>
<p class="Shlok-Color-2">अति उन्नत है भाल।</p>
<p class="Shlok-Color-2">पीत कमल बदनके ऊपर,</p>
<p class="Shlok-Color-2">नैना अरुण बिसाल॥ २॥</p>
<p class="Shlok-Color-2">मंद मंद मुसकात हैं प्यारे,</p>
<p class="Shlok-Color-2">लकुटी लीने हाथ।</p>
<p class="Shlok-Color-2">दूज्यो हाथ सखाके काँधे,</p>
<p class="Shlok-Color-2">कामरि ओढ़े गात॥ ३॥</p>
<p class="Shlok-Color-2">मार्गमें सखी माँगनेवारे,</p>
<p class="Shlok-Color-2">दयालुसे बतरात।</p>
<p class="Shlok-Color-2">प्यारे देत वस्तु मन चाही,</p>
<p class="Shlok-Color-2">प्रेम भक्ति बढ़ जात॥ ४॥</p>
<p class="Shlok-Color-2">खादीकी धोती पहरत है,</p>
<p class="Shlok-Color-2">तन पर जाकेट न्यारी।</p>
<p class="Shlok-Color-2">या छबि देख अभागली मोहे</p>
<p class="Shlok-Color-2">प्रियाजी कृपा तिहारी॥ ५॥</p>
<p class="Shlok-Color-2">(१६)</p>
<p class="Shlok-Color-2">दयालु चित्रकूटमें आये।</p>
<p class="Shlok-Color-2">संग लिये साधक जन टोली</p>
<p class="Shlok-Color-2">ध्यान योग करवाये॥ १॥</p>
<p class="Shlok-Color-2">कामदगिरिकी दी परिक्रमा,</p>
<p class="Shlok-Color-2">सतसंगिन संग प्यारे।</p>
<p class="Shlok-Color-2">राम सैय्या पर जाकर बैठे,</p>
<p class="Shlok-Color-2">कानन मुरकीवारे॥ २॥</p>
<p class="Shlok-Color-2">गुप्त गोदावरी अनुसूयाके</p>
<p class="Shlok-Color-2">प्रेमिन संग ले जावे।</p>
<p class="Shlok-Color-2">जानकी कुण्ड फटिक सिला पै,</p>
<p class="Shlok-Color-2">चरन चिन्ह दिखावें॥ ३॥</p>
<p class="Shlok-Color-2">सीता रसोई हनुमत धारा</p>
<p class="Shlok-Color-2">कोटि तीर्थ पर आये।</p>
<p class="Shlok-Color-2">भरत कूप मंदाकिनि माहीं,</p>
<p class="Shlok-Color-2">दयालु संग नहाये॥ ४॥</p>
<p class="Shlok-Color-2">सूरज कुण्डके कीर्तन माहीं,</p>
<p class="Shlok-Color-2">साथ गये सब भाई।</p>
<p class="Shlok-Color-2">बात सुनाई सरनागतिकी</p>
<p class="Shlok-Color-2">नटखट लीलाराई॥ ५॥</p>
<p class="Shlok-Color-2">रामधाममें सतसंग कीनो,</p>
<p class="Shlok-Color-2">साधुन कम्बल बाँटे।</p>
<p class="Shlok-Color-2">मनोकामना पुरवे सबकी</p>
<p class="Shlok-Color-2">काहुनको नहिं नाटे॥ ६॥</p>
<p class="Shlok-Color-2">सपनेमें बतराओ दयालु,</p>
<p class="Shlok-Color-2">है या अरज हमारी।</p>
<p class="Shlok-Color-2">अभागली दासी है प्रियाजीकी</p>
<p class="Shlok-Color-2">प्रीतम सरन तिहारी॥ ७॥</p>
<p class="Shlok-Color-2">(१७)</p>
<p class="Shlok-Color-2">मन मेरो राजी बिरक्ती में।</p>
<p class="Shlok-Color-2">जो सुख लख्यो दयालु संगमें</p>
<p class="Shlok-Color-2">सो सुख नाहिं गृहस्थीमें॥ १॥</p>
<p class="Shlok-Color-2">हाथनमें माला वाणीमें गीता</p>
<p class="Shlok-Color-2">वनमें विचरूँ मस्तीमें॥ २॥</p>
<p class="Shlok-Color-2">भली बुरी मनको सम लागे,</p>
<p class="Shlok-Color-2">चित राजी उपरत्तीमें॥ ३॥</p>
<p class="Shlok-Color-2">अभागो कहे सुनो सतसंगी,</p>
<p class="Shlok-Color-2">दयालु मिलसी भक्तीमें॥ ४॥</p>
<p class="Shlok-Color-2">(१८)</p>
<p class="Shlok-Color-2">जगतके भोग बड़े बलवान।</p>
<p class="Shlok-Color-2">दूर रहियो सदा ही इनसे,</p>
<p class="Shlok-Color-2">जो तू चाहत है कल्यान॥ १॥</p>
<p class="Shlok-Color-2">भोगी बात विषयनकी चलावे,</p>
<p class="Shlok-Color-2">करें वाहीके गुनगान।</p>
<p class="Shlok-Color-2">याते संग तजियो पामरनकी</p>
<p class="Shlok-Color-2">बिघन रूप याही जान॥ २॥</p>
<p class="Shlok-Color-2">मन कर्मनसे दूरि हटावे,</p>
<p class="Shlok-Color-2">जानिके रिपु बलवान।</p>
<p class="Shlok-Color-2">अभागी सरन भली ही करेंगे,</p>
<p class="Shlok-Color-2">दयालु मेरे भगवान्॥ ३॥</p>
<p class="Shlok-Color-2">(१९)</p>
<p class="Shlok-Color-2">दयालु देखो मेरी ओर।</p>
<p class="Shlok-Color-2">हम सत्संगमें नित ही आवत,</p>
<p class="Shlok-Color-2">फिर भी हैं कमजोर॥१॥</p>
<p class="Shlok-Color-2">मनमें बसे रहत हो प्यारे,</p>
<p class="Shlok-Color-2">प्रेमिनके चितचोर।</p>
<p class="Shlok-Color-2">मैं मतिमंद कछु जानत नाहीं,</p>
<p class="Shlok-Color-2">प्यारे कैसे भये कठोर॥२॥</p>
<p class="Shlok-Color-2">प्रीतम प्यारे सरन तिहारी</p>
<p class="Shlok-Color-2">सुनियो बिनती मोर।</p>
<p class="Shlok-Color-2">अभागी दासी प्रिया प्यारेकी,</p>
<p class="Shlok-Color-2">करो कृपाकी कोर॥३॥</p>
<p class="Shlok-Color-2">(२०)</p>
<p class="Shlok-Color-2">सत्संगकी बतियाँ लिखि दीजे।</p>
<p class="Shlok-Color-2">बार बार मैं बिनय करत हूँ,</p>
<p class="Shlok-Color-2">कृपा हमपर कीजे॥ १॥</p>
<p class="Shlok-Color-2">जिन बातोंको ब्रह्मादिक तरसें,</p>
<p class="Shlok-Color-2">नारदादि मुनि ग्यानी॥ २॥</p>
<p class="Shlok-Color-2">वे बातें प्रिया पत्रीमें लिखि देवो,</p>
<p class="Shlok-Color-2">दासी अपनी जानी॥ ३॥</p>
<p class="Shlok-Color-2">गीताभवनमें बैठिके मूरख,</p>
<p class="Shlok-Color-2">घरकी बातें बिचारे॥ ४॥</p>
<p class="Shlok-Color-2">कर्महीनके मनमें नहिं आवे,</p>
<p class="Shlok-Color-2">सिर पै दयालु प्यारे॥ ५॥</p>
<p class="Shlok-Color-2">(२१)</p>
<p class="Shlok-Color-2">दयालु प्यारेकी अद्भुत बानी।</p>
<p class="Shlok-Color-2">जाके सुनत हियेमें आवत,</p>
<p class="Shlok-Color-2">प्रीतम प्यारे राधा रानी॥ १॥</p>
<p class="Shlok-Color-2">अनुभव होत गुप्त लीलाको,</p>
<p class="Shlok-Color-2">मौज करूँ मैं मनमानी॥ २॥</p>
<p class="Shlok-Color-2">अभागी दासी कुँज महलकी,</p>
<p class="Shlok-Color-2">मैं चाहूँ टहल स्वामिनी॥ ३॥</p>
<p class="Shlok-Color-2">(२२)</p>
<p class="Shlok-Color-2">दयालु प्यारे मिले जिनको री।</p>
<p class="Shlok-Color-2">ते क्यों भटके औरके संगमें</p>
<p class="Shlok-Color-2">मर्मकी बातें सुन री॥ १॥</p>
<p class="Shlok-Color-2">प्रिया कृपा बिन कोई न समझे,</p>
<p class="Shlok-Color-2">दयालु प्यारेकी लीला री॥ २॥</p>
<p class="Shlok-Color-2">अभागी सरन प्रियाजी थारी,</p>
<p class="Shlok-Color-2">प्यारे देखों हिये लगे री॥ ३॥</p>
<p class="Shlok-Color-2">(२३)</p>
<p class="Shlok-Color-2">ऋषीकेश बसि साधन कीजै।</p>
<p class="Shlok-Color-2">तत्त्वविवेचनी गीता पढ़िके,</p>
<p class="Shlok-Color-2">कर्मयोगको पा लीजै॥ १॥</p>
<p class="Shlok-Color-2">प्रेमकी मूरति दयालु प्यारे,</p>
<p class="Shlok-Color-2">तिनको संग करीजै॥ २॥</p>
<p class="Shlok-Color-2">महापुरुषोंकी वाणी सुनिके,</p>
<p class="Shlok-Color-2">भजन ध्यान कर लीजै॥ ३॥</p>
<p class="Shlok-Color-2">गौर माधुरी छबि निरखके,</p>
<p class="Shlok-Color-2">रूप सुधा रस पीजै॥ ४॥</p>
<p class="Shlok-Color-2">प्रीतम प्यारेको देखि देखिके,</p>
<p class="Shlok-Color-2">मन आनन्द हुईजै॥ ५॥</p>
<p class="Shlok-Color-2">रसिक जनोंकी सेवा करिके</p>
<p class="Shlok-Color-2">लीला रहस्य सुनीजै॥ ६॥</p>
<p class="Shlok-Color-2">दासी सरन दयालु प्रियाकी,</p>
<p class="Shlok-Color-2">मोहि दर्शन दीजै॥ ७॥</p>
<p class="Shlok-Color-2">(२४)</p>
<p class="Shlok-Color-2">ऋषीकेश रहि साधन कीजे।</p>
<p class="Shlok-Color-2">नौ दिनमें रामायन पढ़िके,</p>
<p class="Shlok-Color-2">भक्तियोगको पा लीजे॥ १॥</p>
<p class="Shlok-Color-2">ग्यानी संतसे गीता सुनके,</p>
<p class="Shlok-Color-2">तत्त्व रहस्य जानीजे॥ २॥</p>
<p class="Shlok-Color-2">प्रेमकी मूर्ति साधु सिरोमणि,</p>
<p class="Shlok-Color-2">तिनको संग करीजे॥ ३॥</p>
<p class="Shlok-Color-2">वैराग उपरति देखके वाँकी,</p>
<p class="Shlok-Color-2">मन आनन्द हुईजे॥ ४॥</p>
<p class="Shlok-Color-2">दयालु साधुकी वाणी सुनके,</p>
<p class="Shlok-Color-2">भजन ध्यान मन दीजे॥ ५॥</p>
<p class="Shlok-Color-2">दिव्य माधुरी देखिके उनकी,</p>
<p class="Shlok-Color-2">प्रेम सुधा रस पीजे॥ ६॥</p>
<p class="Shlok-Color-2">राम स्यामके दर्शन करिके,</p>
<p class="Shlok-Color-2">बाललीला रस लीजे॥ ७॥</p>
<p class="Shlok-Color-2">अभागे दास दयालु संतको,</p>
<p class="Shlok-Color-2">प्यारे मोहि मिला दीजे॥ ८॥</p>
<p class="Shlok-Color-2">(२५)</p>
<p class="Shlok-Color-2">दयालु ऐसिहि करनि रही।</p>
<p class="Shlok-Color-2">प्रियतम नेह बढ़ाई काहे</p>
<p class="Shlok-Color-2">जो न सके निभही॥ १॥</p>
<p class="Shlok-Color-2">मधुरी बानी बोलके प्यारे,</p>
<p class="Shlok-Color-2">करायी क्यों प्रतीति।</p>
<p class="Shlok-Color-2">हमें छाँडि गोरक्षपुर बैठे</p>
<p class="Shlok-Color-2">कहो कहाँकी नीति॥ २॥</p>
<p class="Shlok-Color-2">मोसे दूर रहनकी कृपालु</p>
<p class="Shlok-Color-2">कीनी जो मन माई।</p>
<p class="Shlok-Color-2">तो काहे वटवृक्षके नीचे,</p>
<p class="Shlok-Color-2">कुँजलीला सुनाई॥ ३॥</p>
<p class="Shlok-Color-2">कहाँ गयी वह कृपा तुम्हारी,</p>
<p class="Shlok-Color-2">कहाँ गया वो प्यार।</p>
<p class="Shlok-Color-2">स्नेहभरी चितवनिके देखे,</p>
<p class="Shlok-Color-2">छनमें भाजे मार॥ ४॥</p>
<p class="Shlok-Color-2">हमको पहिले जनाते पिय,</p>
<p class="Shlok-Color-2">नहीं निभेगो प्रेम।</p>
<p class="Shlok-Color-2">प्रीतमसी अभागी दगेसे,</p>
<p class="Shlok-Color-2">सुना प्रीतिके नेम॥ ५॥</p>
<p class="Shlok-Color-2">(२६)</p>
<p class="Shlok-Color-2">मैं काहूको जानूँ नहीं</p>
<p class="Shlok-Color-2">ना मोहि जाने कोय।</p>
<p class="Shlok-Color-2">तुम सौं प्रीति लगी रहै,</p>
<p class="Shlok-Color-2">हम तुम जानें दोय॥ १॥</p>
<p class="Shlok-Color-2">दयालु मेरो गुप्त धन,</p>
<p class="Shlok-Color-2">परम अमोलक सोय।</p>
<p class="Shlok-Color-2">ताहि जतन सों राखिये,</p>
<p class="Shlok-Color-2">अपने हियेमें गोय॥ २॥</p>
<p class="Shlok-Color-2">गोपन ही गती प्रेमकी,</p>
<p class="Shlok-Color-2">हियेमें रहै सुभाय।</p>
<p class="Shlok-Color-2">ज्यों व्यापक सर्बत हरी,</p>
<p class="Shlok-Color-2">बाहर नाहिं लखाय॥ ३॥</p>
<p class="Shlok-Color-2">दयालु प्रेम समुद्रमें,</p>
<p class="Shlok-Color-2">जे जन पहुँचे जाय।</p>
<p class="Shlok-Color-2">वे कबहूँ निकसे नहीं,</p>
<p class="Shlok-Color-2">रहत अनंद सदाय॥ ४॥</p>
<p class="Shlok-Color-2">मोसे तुमको बहुत हैं, तुमसे हमको नाय।</p>
<p class="Shlok-Color-2">अभागेको जनि तजो, रहो नैनके माँय॥</p>
<p class="Shlok-Color-2">तुम स्वामी मैं दास तिहारो, तो बिन कहीं न जाऊँ।</p>
<p class="Shlok-Color-2">अभागेको जो स्वामी निकालो, कहीं ठौर ना पाऊँ॥</p>
<p class="Shlok-Color-2">(२७)</p>
<p class="Shlok-Color-2">उपदेसक हैं दयालु प्यारे,</p>
<p class="Shlok-Color-2">सत्संगी मेरी छाप,</p>
<p class="Shlok-Color-2">करूँ उपासना पिय प्यारीकी,</p>
<p class="Shlok-Color-2">हरे रामको जाप॥ १॥</p>
<p class="Shlok-Color-2">धरूँ ध्यान मैं निकुँज लीलाको,</p>
<p class="Shlok-Color-2">पढ़ूँ रसिकोंकी बानी।</p>
<p class="Shlok-Color-2">ऋषीकेशके गीताभवनमें,</p>
<p class="Shlok-Color-2">मिली कृपालु रानी॥ २॥</p>
<p class="Shlok-Color-2">प्रेमी चितचोर मिलो स्वप्नमें,</p>
<p class="Shlok-Color-2">मनसा पूरी होय।</p>
<p class="Shlok-Color-2">अभागी दासीको जान प्रियाकी,</p>
<p class="Shlok-Color-2">हियमें बसियो मोय॥ ३॥</p>
<p class="Shlok-Color-2">(२८)</p>
<p class="Shlok-Color-2">देखनमें लागे अति सुन्दर,</p>
<p class="Shlok-Color-2">गंगा तटको गीता आगार।</p>
<p class="Shlok-Color-2">मधु मासकी रैन उजाली,</p>
<p class="Shlok-Color-2">शीतल मंद चले बयार॥ १॥</p>
<p class="Shlok-Color-2">तत्त्व विवेचनी गावे साधु,</p>
<p class="Shlok-Color-2">है भक्ती ग्यान योग भंडार।</p>
<p class="Shlok-Color-2">लीलाधारीकी बानी अद्भुत,</p>
<p class="Shlok-Color-2">है वेद पुरानोंको ही सार॥ २॥</p>
<p class="Shlok-Color-2">भक्त दयालु लीला सुनावे,</p>
<p class="Shlok-Color-2">सुनि होवे रसको संचार।</p>
<p class="Shlok-Color-2">माधुरी प्रेम हियेमें जागे</p>
<p class="Shlok-Color-2">प्यारेमें बाढे प्रीति हमार॥ ३॥</p>
<p class="Shlok-Color-2">प्रेमी सत्संगी लक्ष करावे,</p>
<p class="Shlok-Color-2">दयालु लीला दिव्य तुमार।</p>
<p class="Shlok-Color-2">बिन कृपा समझ ना पावे,</p>
<p class="Shlok-Color-2">प्रिये बनिक लीलाको सार॥ ४॥</p>
<p class="Shlok-Color-2">सखी मरम जतायो मोकूँ,</p>
<p class="Shlok-Color-2">तब मैं जान्यो प्रानाधार।</p>
<p class="Shlok-Color-2">मुख पंकज पे नैना लागे,</p>
<p class="Shlok-Color-2">हिये उमगी रसकी धार॥ ५॥</p>
<p class="Shlok-Color-2">अभागी दासी प्रीतम थारी,</p>
<p class="Shlok-Color-2">स्वामी देखो मोहि निहार।</p>
<p class="Shlok-Color-2">हिये कंजमें आय बिराजो,</p>
<p class="Shlok-Color-2">मोपे है प्रिया कृपा अपार॥ ६॥</p>
<p class="Shlok-Color-2">(२९)</p>
<p class="Shlok-Color-2">सुनहु दयालु नीति निरंजन,</p>
<p class="Shlok-Color-2">मन अनीति रत मेरो।</p>
<p class="Shlok-Color-2">चरन कमल बिसारि तिहारे,</p>
<p class="Shlok-Color-2">निसि दिन फिरे अनेरो॥ १॥</p>
<p class="Shlok-Color-2">माने नाहिं तुमरो अनुसासन,</p>
<p class="Shlok-Color-2">डरत नहीं काहु केरो।</p>
<p class="Shlok-Color-2">भूल्यो फिरत करमाँको प्रेर्यो,</p>
<p class="Shlok-Color-2">ज्यों कोल्हू फिरे तिल गेर्यो॥ २॥</p>
<p class="Shlok-Color-2">महापुरुषोंकी सतसंग माहीं,</p>
<p class="Shlok-Color-2">मो आलस्य आवे घनेरो।</p>
<p class="Shlok-Color-2">काम क्रोध मद लोभ भोगन में,</p>
<p class="Shlok-Color-2">मन फँसियो बहुतेरो॥ ३॥</p>
<p class="Shlok-Color-2">पर गुन सुनि दाह मन माहीं,</p>
<p class="Shlok-Color-2">निज महिमा चाहे मन मेरो।</p>
<p class="Shlok-Color-2">आप पापको नगर बसावत,</p>
<p class="Shlok-Color-2">सह न सके परखेरो॥ ४॥</p>
<p class="Shlok-Color-2">सब साधन फल नाम आपको,</p>
<p class="Shlok-Color-2">भव सागरको है बेरो।</p>
<p class="Shlok-Color-2">ताहि छाँडि फँसत मन जगमें,</p>
<p class="Shlok-Color-2">होकर मायाको चेरो॥ ५॥</p>
<p class="Shlok-Color-2">संग प्रभावसे कबहुँक जाऊँ,</p>
<p class="Shlok-Color-2">दयानिधि प्रभुके नेरो।</p>
<p class="Shlok-Color-2">बिषय बासना कुपित होयके,</p>
<p class="Shlok-Color-2">तुमसे फेरे मन मेरो॥ ६॥</p>
<p class="Shlok-Color-2">मैं हूँ दीन मलीन हीन मति,</p>
<p class="Shlok-Color-2">गृहस्थ जाल मोहि घेरो।</p>
<p class="Shlok-Color-2">मो पै सहि न जाय करुनानिधि,</p>
<p class="Shlok-Color-2">प्यारेको दुसह दरे रो॥ ७॥</p>
<p class="Shlok-Color-2">हारि सरन ली कृपालु पियेकी,</p>
<p class="Shlok-Color-2">अब दयादृष्टिसे हेरो।</p>
<p class="Shlok-Color-2">अभागी सरन त्रास मिटे जब</p>
<p class="Shlok-Color-2">करो मेरे हियेमें डेरो॥ ८॥</p>
<p class="Shlok-Color-2">(३०)</p>
<p class="Shlok-Color-2">महापुरुषोंके प्यारे सतसंगी,</p>
<p class="Shlok-Color-2">करो सदा लीलाधारी गुन गान।</p>
<p class="Shlok-Color-2">दिखावटपन आलसको छोड़ो,</p>
<p class="Shlok-Color-2">त्यागो व्यर्थ कपट अभिमान॥ १॥</p>
<p class="Shlok-Color-2">प्रेमसे पढ़ियो गीता निसि-दिन,</p>
<p class="Shlok-Color-2">तत्त्वविवेचनी पर द्यो ध्यान।</p>
<p class="Shlok-Color-2">राम भजन करि निर्मल होके,</p>
<p class="Shlok-Color-2">बनो साधक भक्त महान॥ २॥</p>
<p class="Shlok-Color-2">स्वारथ छाड़ि परमारथ साधो,</p>
<p class="Shlok-Color-2">करो गरीबनका सम्मान।</p>
<p class="Shlok-Color-2">साधन करि प्यारे प्रभुको पावो,</p>
<p class="Shlok-Color-2">बढ़ावो सेवा जप और ध्यान॥ ३॥</p>
<p class="Shlok-Color-2">अपनावो बिछडे़ साथिनको,</p>
<p class="Shlok-Color-2">द्यो सबको सत्  शिक्षा महान्।</p>
<p class="Shlok-Color-2">छाड़ो अविद्या आलस दुर्गुन,</p>
<p class="Shlok-Color-2">धरो सनेही प्रभुका ध्यान॥ ४॥</p>
<p class="Shlok-Color-2">त्यागके हंकार झूठ कपट,</p>
<p class="Shlok-Color-2">सत्  न्यायका करो सम्मान।</p>
<p class="Shlok-Color-2">मधुर सत्य प्रिय बानी बोलो,</p>
<p class="Shlok-Color-2">खुश होंगे दयालु महान्॥ ५॥</p>
<p class="Shlok-Color-2">रोकर नित कहो कृपालुसे,</p>
<p class="Shlok-Color-2">दया करो हे दयानिधान।</p>
<p class="Shlok-Color-2">अभागेको देवो मुरकीधारी,</p>
<p class="Shlok-Color-2">सरधा स्मृति प्रेमका दान॥ ६॥</p>
<p class="Shlok-Color-2">(३१)</p>
<p class="Shlok-Color-2">सखी मैं दयालु रूप लुभानी।</p>
<p class="Shlok-Color-2">उन्नत भाल कानमें मुरकी</p>
<p class="Shlok-Color-2">माधुरी देख भुलानी॥ १॥</p>
<p class="Shlok-Color-2">मुखकी मुद्रा देखि मन मोह्यो,</p>
<p class="Shlok-Color-2">आनंद माहिं समानी॥ २॥</p>
<p class="Shlok-Color-2">गौर रूप आजानुबाहु पर</p>
<p class="Shlok-Color-2">मेरी दृष्टि ठहरानी॥ ३॥</p>
<p class="Shlok-Color-2">कीर्तन देखि कृपालु प्रभुको,</p>
<p class="Shlok-Color-2">तन मनसे बिकानी॥ ४॥</p>
<p class="Shlok-Color-2">अभागी सरन प्यारे प्रीतमकी,</p>
<p class="Shlok-Color-2">सूरत हिये समानी॥ ५॥</p>
<p class="Shlok-Color-2">(३२)</p>
<p class="Shlok-Color-2">दयालु प्रभुका करो गुन गान।</p>
<p class="Shlok-Color-2">ऐसो अवसर फिर न मिलेगो</p>
<p class="Shlok-Color-2">देवो कहे पर ध्यान॥ १॥</p>
<p class="Shlok-Color-2">समता बिरक्ति मुख पै झलके</p>
<p class="Shlok-Color-2">मुरकी पहिरे कान॥ २॥</p>
<p class="Shlok-Color-2">अभागी प्यारेके रतनारे नैना</p>
<p class="Shlok-Color-2">चितवो कृपानिधान॥ ३॥</p>
<p class="Shlok-Color-2">(३३)</p>
<p class="Shlok-Color-2">दयालु अपनायो जब मैं जानूँ,</p>
<p class="Shlok-Color-2">मन मेरो फिरि जइहै।</p>
<p class="Shlok-Color-2">बिषयभोगमें लग्यो सुभाविक,</p>
<p class="Shlok-Color-2">ज्यों प्रभुमें जुटि जइहै॥ १॥</p>
<p class="Shlok-Color-2">घर घरनीकी प्रीति छाँडि करि,</p>
<p class="Shlok-Color-2">तुमही सों लग जइहै।</p>
<p class="Shlok-Color-2">अपनो स्वारथ तज प्रीतम सों,</p>
<p class="Shlok-Color-2">चातक ज्यों न टरइहै॥ २॥</p>
<p class="Shlok-Color-2">आदरसे मन हरष न होवे,</p>
<p class="Shlok-Color-2">निदरे न कुमलइहै।</p>
<p class="Shlok-Color-2">हानि लाभ दु:ख सुखमें समता,</p>
<p class="Shlok-Color-2">कलि कुचाल बचइहै॥ ३॥</p>
<p class="Shlok-Color-2">सुनि प्रभाव चितचोर पियको,</p>
<p class="Shlok-Color-2">नैनन नीर ढरइहै।</p>
<p class="Shlok-Color-2">अभागीके चित आनन्द जब ही</p>
<p class="Shlok-Color-2">दयालु हिये लगइहै॥ ४॥</p>
<p class="Shlok-Color-2">(३४)</p>
<p class="Shlok-Color-2">जाकी कृपासे स्वामीजी भये,</p>
<p class="Shlok-Color-2">गीता उपदेसक भारी री॥ १॥</p>
<p class="Shlok-Color-2">जाकी कृपासे हनुमान भये,</p>
<p class="Shlok-Color-2">कल्यान सम्पादनकारी री॥ २॥</p>
<p class="Shlok-Color-2">जाकी कृपासे घनश्याम भये,</p>
<p class="Shlok-Color-2">श्रीगीताजीके परचारी री॥ ३॥</p>
<p class="Shlok-Color-2">जाकी कृपासे वैकुण्ठ निवासी</p>
<p class="Shlok-Color-2">मनुष्य भये लीलाधारी री॥ ४॥</p>
<p class="Shlok-Color-2">लोक घटीसे अभागी बचावो,</p>
<p class="Shlok-Color-2 para-style-override-3">कृपा करि दयालु प्यारी री॥ ५॥<span></span></p>


<p class="Page-Break"> </p>
<p class="Sub-Heading" id="toc_marker-33-27" xml:lang="en-US">द्रौपदी बाई जालान</p>
<p class="Text">द्रौपदी बाई जालान श्रीरामेश्वरलालजी जालानकी पुत्रवधू थीं। विवाहके बाद ये शीघ्र ही विधवा हो गयी थीं। पू० सेठजीमें इनकी विशेष श्रद्धा थी। ये अपने श्वसुरजीके साथ प्राय: सेठजीके सत्संगमें जाती रहती थीं।</p>
<p class="Text">एक बार द्रौपदी बाई बाँकुड़ा जानेके लिये कलकत्ता गयीं। उन्होंने गीता भालोटियाकी माँको अंगूर लानेके लिये कहा। वे कई जगह देखकर थोड़े अंगूर अपनी तरफसे तथा थोड़े द्रौपदी बाईकी तरफसे बाँकुडा सेठजीके पास ले जानेके लिये ले आयीं। बाँकुड़ामें पू० सेठजीके समधी श्रीमोहनलालजी झुनझुनवाला सेठजीसे बोले द्रौपदी बड़ी सारी अंगूरकी डलिया लायी है। सेठजी द्रौपदी बाईको बुलाकर बोले तू हमारा घर फलोंसे सड़ाना चाहती है, हम दाम दिये बिना नहीं लेंगे। द्रौपदी बाई डर गयी और बोली दाम तो मेरेको मालूम नहीं है, गीताकी माँ लेकर आयी है। द्रौपदी बाई अपना कमरा बन्द करके रोने लगीं। सेठजीने कहा देखें तो सही कितनी बड़ी डलिया लेकर आयी है। डलिया लायी गयी, छोटी-सी थी। सेठजीने मोहनलालजीको बुलवाया और कहा इसी डलियाको आप बड़ी बोल रहे थे। फिर कुछ अंगूर धुलवाकर खाने लगे और कहा द्रौपदीको बुलाओ, द्रौपदी बाई और डर गयीं। जब वे आयीं तो सेठजीने कहा इसकी भूरि-भूरि प्रशंसा करो। जैसे स्वादिष्ट अंगूर मैंने आज खाये हैं, पहले नहीं खाये थे। सीताराम नौकरसे सेठजीने कहा जबतक ये अंगूर रहें, मुझे ये ही अंगूर देना।</p>
<p class="Text">द्रौपदी बाईकी दादस बीमार थीं। उन्हें काशी ले जानेकी बात थी। द्रौपदी बाईके मनमें आयी कि पू० सेठजी, भाईजी, स्वामीजी एवं बाबा चारों गोरखपुरमें हैं, फिर इन्हें काशी क्यों ले जा रहे हैं। उन्होंने अपने श्वसुरजीसे कहलाया। उन्होंने कहा हम चार भाई हैं, हमारे जँचेगी वो करेंगे, वह बोलनेवाली कौन है? पू० सेठजी पधारे। द्रौपदी बाईने उन्हें भी कहलाया। पू० सेठजीने कहा कि माँजीकी इच्छा जान लें। माँजीने काशी जानेकी इच्छा जतायी। स्टेशनपर सेठजी पहुँचाने आये और कहा कि जब स्थिति गड़बड़ हो तो मुझे समाचार दे देना। छठे दिन स्वास्थ्य कुछ ढीला था। द्रौपदी बाई अपनी दादसका सिर दबा रही थीं। उन्होंने दादीजीसे कहा कि सेठजीको समाचार दिलवा दें। उन्होंने मना कर दिया। द्रौपदी बाईने उन्हें कहा कि सेठजीने आते समय स्टेशनपर समाचार देनेको कहा था। दादीजीने पुन: मना कर दिया। द्रौपदी बाईके आँसू निकल पड़े। आँसू दादीजीके ऊपर गिरे। दादीजीने आँख खोलकर देखा और उन्हें रोते हुए देखकर बिगड़ीं। बोलीं कि मैं बुलाऊँ तब वह आये तो वह क्या आया और मैं क्या बुलायी। उसे सात बार गर्ज होगी तो आयेगा। थोड़ी देर बाद उन्होंने रेणुकाकी शय्या बनवायी। श्रीज्वाला प्रसादजी कानोडिया उनके भतीजे थे। उन्होंने नब्ज देखकर कहा अभी तो ऐसी कोई बात नहीं लगती। दादीजीने कहा मुझे बालुकाकी शय्यापर लिटा दो। शिवजीके मन्दिरमें जब आरती होगी तब मेरे प्राण जायेंगे। गीतापाठ एवं कीर्तन दोनों चल रहा था। किसीने कहा कि एक चीज चलाओ, दोनोंसे ध्यान बँटता है। दादीजीने कहा दोनों चलने दो मुझे कोई दिक्कत नहीं है। समयपर प्राण चले गये। प्रात: सेठजी आये तथा पूछा कि क्या स्थिति है, बताया गया कि प्राण चले गये शरीर है। पू० सेठजीने कहा मैं मामाजीके यहाँ जाकर कपड़े बदलकर आता हूँ, आपलोग तबतक तैयारी करें। सेठजी मामाजीके यहाँ गये तो उन्होंने पूछा कैसे आये। सेठजीने बात बतायी। मामाजी बोले आजकल विश्वनाथजी तो मुक्ति दे नहीं सकते तू मुक्ति बाँटता घूमता है। सेठजी बोले ऐसी बात नहीं है मैं तो प्रेमके नाते आ गया। सेठजीने बाल दिये। अर्थी तैयार करवायी। घाटपर पहुँचनेपर बोले चिता तैयार करो मैं तबतक सत्संग करवाता हूँ, तैयार होनेपर समाचार दे देना। पहले लापा मैं लगाऊँगा। चिता तैयार होनेपर समाचार मिलनेसे सेठजी आये, मुखाग्नि दी।</p>
<p class="Text">एक बार स्वामीजी महाराज द्रौपदी बाईसे नाराज हो गये और बोलना बन्द कर दिया। द्रौपदी बाई उदास थी। सेठजीने पूछा उदास क्यों है। वे बोलीं विद्यावती एवं स्वामीजी मेरेसे बात नहीं करते। सेठजी बोले विद्यावती पैसे वाली है तो अपने घर रहे, अपने उससे क्या मतलब। तुम्हें जो पूछना हो मेरेसे पूछ लो। स्वामीजी महाराज जो कुछ भी कहें, जो कुछ भी करें, उसमें दोषदृष्टि नहीं रखनी चाहिये।</p>
<p class="Text">द्रौपदी बाईसे उनके परिवारवाले उनके देवरको गोद लेनेके लिये बहुत पीछे पड़े हुए थे। एक दिन उनकी पित्तस (चाची सास) समझाने लगी। द्रौपदी बाईने कहा कि माँ-बापने एकका हाथ पकड़ाया था, अभी तो उन्हें रोती हूँ। फिर किसीको गोद लेऊँ, यह कौन जानता है कि पहले वह मरेगा या मैं मरूँगी। यदि वह पहले मर जाय तो फिर रोऊँ। पित्तस नाराज होकर बोली—तुम्हें पिण्ड पानी कौन देगा? द्रौपदी बाई सेठजीसे बोली मेरी पित्तस बोलती है तुम्हें पिण्ड पानी कौन देगा? सेठजी बोले तुम उन्हें बोल दो कि मैं सीधी परमधाम जाऊँगी, मुझे आपका पिण्ड पानी नहीं चाहिये। (उनके उस देवरका शरीर द्रौपदी बाईके शरीरसे कई वर्ष पहले शान्त हुआ)।</p>
<p class="Text">द्रौपदी बाई जालानके हिस्सेमें एक बगीचा था, वे इसे गीताप्रेसको देना चाहती थीं, परिवारके लोग परिवारमें रखना चाहते थे। परिवारके लोगोंने भाईजीसे कहा। भाईजीने द्रौपदी बाईको बुलाया और कहा मैं जो मागूँगा मुझे दोगी क्या? द्रौपदी बाई समझ गयीं कि मुझसे बगीचा माँगकर घरवालोंको दे देंगे। द्रौपदी बाईने कहा बगीचा छोड़कर जो कहेंगे दे सकती हूँ। भाईजीने कहा हमें बगीचेकी कोई आवश्यकता नहीं है। कौन सँभालेगा। हमारे बसका नहीं है, हम नहीं लेंगे। द्रौपदी बाईने कहा मैंने सेठजीसे बात कर ली है। भाईजी बोले कि देवी तू क्या चाहती है। द्रौपदी बाईने कहा कि आप मेरे काममें बाधा न डालें। भाईजीने कान पकड़कर कहा ठीक है, मैं बाधा नहीं डालूँगा। एक दिन पू० सेठजीने बगीचेकी जमीन नपवाई और रातको लगभग नौ बजे द्रौपदी बाईके पास गये, कहा तन बधाई ह, बधाई ह, बधाई ह, म्हें थारो बगीचो स्वीकार कर लियो। द्रोपदी बाईके परिवार वालोंका कुछ सामान बगीचेमें पड़ा था। गीताप्रेसके एक अधिकारीने एक दो बार उन्हें सामान हटानेको कहा, नहीं हटानेपर सामान उठवाकर उनके घरके सामने तथा सड़कपर फिंकवा दिया। द्रौपदी बाईके श्वरसुरजी पू० सेठजीके पास गये और खूब बिगड़ने लगे। सेठजी चुपचाप सुनते रहे। जब वे चुप हो गये तो परम श्रद्धेय सेठजीने कहा कभी आपको क्रोध आये तो मेरी इस मुखमुद्राका स्मरण कर लेना।</p>
<p class="Text">भाईजीकी तीर्थयात्रा ट्रेनमें द्रौपदी बाई भी जा रही थीं। ट्रेन वाराणसीसे रवाना हो रही थी, सेठजी स्टेशनपर विदा करने आये थे एवं प्राय: सभीसे मिल रहे थे। द्रौपदी बाईके मिलनेपर पूछा तू क्या लेने जा रही है। उन्होंने कहा मेरा मन है, तब सेठजीने कहा ठीक है जाओ।</p>
<p class="Text">एक बार परम श्रद्धेय सेठजी गीताभवनमें अपने कमरेके पिछवाड़े कानपर जनेऊ टाँग रहे थे। द्रौपदी बाई १३ या १४ नं० कमरेके पीछे खड़ी थी। सेठजीने पूछा क्या बात है, उन्होंने कहा टेम (समय चाहिये)। सेठजी बिगड़े ये लड़कियाँ हमारा पिण्ड नहीं छोड़तीं, शौचका अवकाश भी नहीं देतीं। खबरदार आजसे मेरे पास आनेकी जरूरत नहीं है। हरिकिशनदासजी आये, भाईजी क्या बात है, सेठजी बोले ये लड़कियाँ जब देखो तब पीछे पड़ी रहती हैं। पू० माँजी भी आयी बोलीं के बात ह। सेठजीने पुन: इसी प्रकार कहा। द्रौपदी बाई सत्संगमें तो जाती, किन्तु सेठजीके पास नहीं जाती, अपने कमरेमें रोती रहतीं। लगभग डेढ़ माह बाद सेठजीने रामेश्वरलालजीसे पूछा आजकल द्रौपदी कहाँ है? दीखती नहीं। उन्होंने कहा सत्संगमें तो रोज जाती है। सेठजीने उन्हें अपने पास भेजनेके लिये कहा। द्रौपदी बाई आयी तो सेठजीने पूछा क्यों तबियत खराब थी क्या? द्रौपदी बाईने कहा कि आपने ही तो डाँटा था कि खबरदार जो मेरे पास आयी। सेठजी बोले मैं डाँट दिया तो तुम्हारे क्या फोड़ा निकल आया जो तू नहीं आयी। तुम्हें डाँटनेसे हमारे स्त्रियाँ राजी हो गयीं, भाई हरिकिशन राजी हो गया। (ऋषिकेशमें सत्संगी भाई बहन प्राय: सेठजीको घेरे रहते थे, जिसके कारण उन्हें बिलकुल भी अवकाश नहीं मिलता था। घरवालोंको अखरता था कि ये सेठजीको विश्राम भी नहीं करने देते)।</p>
<p class="Text">एक बार द्रौपदी बाईकी बहन गीताभवन लगभग एक माहके लिये आयी। जानेके २-४ दिन पहले उसने कहा या द्रौपदी झूठ्याँ ही सपनोंका महल दिखाती रहती है। मुझे तो कुछ मिला नहीं। उस दिन वटवृक्षके नीचे कीर्तन हो रहा था। उसे दीखा कि चारों भैया घोड़ेपर आये और कीर्तनके बीचमें कूद गये।</p>
<p class="Text">जब द्रौपदी बाईकी सासका शरीर शान्त हुआ, उस समय वे पीहर गयी हुई थीं। जब वे वापस आयीं, उस समय श्रीदुर्गादत्तजी जालानकी माताजी उनके घर आयी हुई थीं। ५-७ मिनट बाद जब वे जाने लगीं तो द्रौपदी बाई बोलीं कि थोड़ी देर बैठें। माताजीने कहा मेरा सेठजीसे समय किया हुआ है। द्रौपदी बाई बोलीं दोनों मकानोंके बीचमें केवल एक ही दीवाल है, लेकिन मैं जा नहीं सकती। (रामेश्वरजी एवं घनश्यामदासजीका मकान अगल बगलमें था। सेठजी घनश्यामदासजीके यहाँ ठहरते थे) आप सेठजीसे मेरा प्रणाम बोल दीजियेगा। मेरा मिलनेका मन है। उनके बतानेके बाद सेठजीने बुलावा भेज दिया। द्रौपदी बाई बोलीं मैं कैसे जाऊँ। इतनेमें उनकी जेठानी आ गयी पूछा क्या बात है? द्रौपदी बाई बोलीं सेठजी बुलाते हैं। जेठानी बोली—तुमने कहलवाया होगा, जाओ, जाओ, सास तुम्हारी क्या लगती है। इतनेमें उनके देवर दीनदयालजी आ गये। उन्होंने पूछा क्या बात है? बतानेपर उन्होंने कहा माँका शोक करनेवाले हमलोग बहुत हैं, आप जाइये, आपको कोई नहीं रोकता। जेठानी बोली—जाकर बोल देना कि हमारी सास मर गयी, इसलिये बारह दिन हम सत्संगमें नहीं आ सकते, आप बारह दिन हमारे यहाँ सत्संग करायें। द्रौपदी बाईने सेठजीसे कहा तब सेठजी बोले—आज तो सास मर गयी, जीवित थी, तब कितने दिन सत्संगमें आयी। तू सत्संगमें आ जाया करो। वे बोली—अभी कैसे आ सकती हूँ? सेठजी बोले—बोलो जिससे कहलवा दूँ, चेतरामजी, छोटेलालजी (ये लोग परिवारके मुखिया थे)। जब द्रौपदी बाई आने लगी, तब सेठजीने कहा ऐसे मत बोलना। यह कह देना कि किसी दिन आकर सत्संग कर देंगे, आपके यहाँ जगहकी कमी है। जेठानीके पूछनेपर द्रौपदी बाईने कहा कि सेठजीने कहा है कि तुम्हारे यहाँ जगहकी कमी है, किसी दिन आकर सत्संग कर देंगे। जेठानी बोली बहुत जगह है, सब जगह बिछायत कर देंगे। फिर पूछा—और क्या बोले। द्रौपदी बाई चुप रही। पुन: पूछनेपर सारी बात बता दी। जेठानी बोली बुलाओ सेठको। किस दिन सत्संग नहीं की। माँके पेटमें पड़ी तबसे सत्संग की है। पीछे सेठने ब्याह करवा दिया। फिर बच्चे पीछे लग गये। इन्हें सँभालूँ या सत्संग करूँ। अब बच्चोंको सेठ सँभालें, मैं सत्संग करूँगी। फिर जेठानीने सेठजीके पास कोई पत्र भेजा। सेठजी अगले दिन सुबह-सुबह आ गये और नित्य सत्संग कराया।</p>
<p class="Text">एक बार सेठजी द्रौपदी बाईके कमरेमें बैठे थे। उनकी माला लेकर हाथ फेरकर बोले माला किसकी है। श्रीरामेश्वरलालजी बोले बीननीकी है। पसन्द आ गयी क्या? पहन लें। सेठजीने गलेमें डाल ली। फिर पूछा—माला फेरती हो तब तुम्हें भगवान् याद रहते हैं? द्रौपदी बाई कुछ बोली नहीं। फिर सेठजीने माला उनकी तरफ फेंककर कहा—ले या माला तू फेरेगी तो तुम्हें भगवान् भोत याद रहेंगे। </p>
<p class="Text"><span>एक बार द्रौपदी बाईने पूछा आप कौन हैं। सेठजीने कहा—ठग हूँ, ठग। द्रौपदी बाई बोलीं—मैं समझी नहीं, ठग कैसे हुए? सेठजी बोले—बीस रुपयेकी ढेरी पड़ी हो, उसमेंसे पाँच रुपया उठानेवाला भी ठग है, दस रुपया उठानेवाला भी ठग है और बीस रुपया उठानेवाला भी ठग है। लोग मेरे पास आते हैं। मैं उनकी घंटा-दो घंटा ले लेता हूँ तो ठग ही हुआ। द्रौपदी बा</span>ई<span> बोलीं—पूरी टाइम क्यों नहीं ले लेते। सेठजी बोले—मैं तो तैयार हूँ, कोई देता नहीं। द्रौपदी बाई बोली—मेरी तो पूरी टाइम आप ले लें। सेठजी बहुत हँसे।</span></p>
<p class="Text">द्रौपदी बाई जालान एवं उनकी कुछ सखियाँ रात्रिमें १२-१ बजेतक बैठकर आपसमें सत्संग एवं सेठजीकी चर्चा किया करती थीं। एक बार सेठजीने उनसे कहा कि तुमलोग खुद भी सोया करो और मुझे भी सोने दिया करो।</p>
<p class="Text">एक बार सेठजीने द्रौपदी बाईसे पूछा—बहुत संत हैं, तुम्हें मेरेमें ही क्या विशेषता समझमें आयी। द्रौपदी बाई बोली—शंकराचार्यजीके ज्ञानमार्ग था, तुलसीदासजीके भक्तिमार्ग था, आपके तीनों ही मार्ग हैं। बात सेठजीको पसन्द नहीं आयी। सेठजीके जाते ही भाव आया कि आपमें विशेषता ही विशेषता है। आपकी क्रियामात्रसे लोगोंका कल्याण है। लिखकर पन्ना रख लिया। जब सेठजीके पास गयी, तब उन्हें वह पन्ना दिया। सेठजीने वह पन्ना पढ़कर पाना बाईकी ओर फेंक दिया और कहा—तू श्रद्धा बढ़ानेके लिये पूछा करती है, श्रद्धा बढ़ानेके लिये इस पन्नेको रोज बाँच लिया कर।</p>
<p class="Text">एक बार प्रवचन टेप करनेके लिये द्रौपदी बाईकी मशीन लगी हुई थी। पू० सेठजी प्रवचन देने बैठे तो कहा मशीनकी धनियाणीसे पूछ लो, क्या सुनायें। द्रौपदी बाईने कहा थार जँच जो सुनाओ। सेठजीने निराकारका ध्यान सुनाया। द्रौपदी बाईको सगुण साकारका ध्यान अच्छा लगता था। किसीने कहा थे तो निराकारको ध्यान सुना दिया। पू० सेठजी बोले—इसका निराकारसे बैर है क्या?</p>
<p class="Text">द्रौपदी बाई, उनके श्वसुरजी, पाना बाई, एक नौकर एवं पण्डाके साथ वृन्दावनकी परिक्रमा कर रहे थे। रमण रेतीपर शिवकिशनजी डागा मिल गये। वे उनके श्वसुरजीको संतोंके दर्शन करवाने ले गये। पाना बाई एवं नौकर सामने मकानके बरामदेमें सो गये। द्रौपदी बाई एक पेड़के नीचे चबूतरेपर बैठी थी। एक बूढ़ा कन्धेपर लाठी लिये हुए आया। लाठीके सिरेपर एक गठरी लटक रही थी। द्रौपदी बाईसे पूछा—कहाँ ते आयी है। द्रौपदी बाईने कहा—गोरखपुरसे।</p>
<p class="Text">गोरखपुरसे आयी है। जयदयाल गोयन्दकाको जानती है। </p>
<p class="Text">जानती हूँ।</p>
<p class="Text">हनुमानप्रसाद पोद्दारको जानती है?</p>
<p class="Text">जानती हूँ। </p>
<p class="Text">वे तेरे कहा लगते हैं?</p>
<p class="Text">सब कुछ लगते हैं। आपको क्या मतलब, आप जाइये यहाँसे। </p>
<p class="Text">मैं इस धरतीपर इन दोनको ही जानूँ हूँ। कछु लेगी? </p>
<p class="Text">मुझे कुछ नहीं चाहिये। आप जाइये, जाओ जाओ।</p>
<p class="Text">कछु देगी?</p>
<p class="Text">हम परदेशी हैं, हमारे पास क्या है?, आप जाइये। </p>
<p class="Text">कुछ देगी भी ना कछु लेगी भी ना, टेढ़ी टेढ़ी बातें करे है। </p>
<p class="Text">आपके पास क्या है? आप क्या देंगे। </p>
<p class="Text">मेरी गठरीमें सब कुछ है, जो चाहो मिल जायेगा। </p>
<p class="Text">जाइये, मुझे कुछ नहीं चाहिये, काफी देरतक बहस होती रही। </p>
<p class="Text">आप क्या करते हैं?</p>
<p class="Text">मैं यहाँ वृन्दावनमें गैया चरातो डोलूँ हूँ। </p>
<p class="Text">आपका क्या नाम है?</p>
<p class="Text">जो जा नामसे बुलावे वाही नामसे आ जाऊँ। </p>
<p class="Text">हमारे घरवाले आनेवाले हैं आप जाइये। </p>
<p class="Text">जाऊँ? झुककर देखते हुए पूछा। </p>
<p class="Text">हाँ जाइये, जाओ जाओ।</p>
<p class="Text">सामने एक दरवाजा सा था। दरवाजेतक दीखे उसके बाद पता नहीं।</p>


<p class="Page-Break"> </p>
<p class="Sub-Heading" id="toc_marker-33-28" xml:lang="en-US">गंगा बाई</p>
<p class="Text">गंगा बाई श्रीरामेश्वरजी जालानकी भानजी थीं। ये छोटी आयुमें ही विधवा हो गयी थीं। इन्हें किशोरीजी (सीताजी) का इष्ट था। ये प्राय: श्रीरामेश्वरलालजीके साथ तीर्थों एवं सत्संगमें जाती रहती थीं। स्वामीजी श्रीरामसुखदासजी महाराज इन्हें अपनी बहन मानते थे।</p>
<p class="Text">एक दिन वटवृक्षके नीचे गुफामें सेठजी गीता भालोटिया एवं गंगा बाईसे बात कर रहे थे। फिर उनसे ध्यान लगानेको बोलकर सेठजी चले गये। गीता बाई सो गयीं तथा गंगा बाई विरहमें रोने लगीं। गीता बाईको किसीने जगाया, उन्होंने देखा कि रामजी आये हैं तथा कहा कि गंगाको बता दो मैं आया हूँ। गीता बाईने कहा मैं क्यों बताऊँ आप बताइये। भगवान् ने कहा तुम बता दो। गीता बाईने गंगा बाईको कहा रामजी आये हैं। गंगा बाईने उनकी ओर देखे बिना ही कहा तो मैं क्या करूँ तुम्हारे पास आये हैं। गीता बाई बोली तुम्हारे लिये आये हैं। तब गंगा बाईने मुँह घुमाकर देखा और बोली अकेले आ गये। माँको नहीं लाये। बोलने भरकी देर थी, माँ भी दिखायी पड़ गयीं। उधर द्रौपदी बाई जालानके बुखार थी। सेठजी गीताभवन नं० १ में उनके कमरेमें गये और पूछा गंगा कहाँ है। द्रौपदी बाई बोलीं कि गंगा वटवृक्षपर है। पू० सेठजी जाने लगे तो द्रौपदी बाईने कहा कि आये हैं तो थोड़ी देर बैठ जायँ। पू० सेठजी बोले म्हे जावाँ, छोरी रो रही है। द्रौपदी बाई बोली वह थान थोड़े ही रोव, वह तो धनुषधारीके लिये रो रही है। पू० सेठजी हाथसे धनुष खींचनेकी मुद्रा दिखाते हुए बोले तो म्हें धनुष बाण धारण कर लेवाँगा।</p>
<p class="Text">एक बार गंगा बाई गीताभवनसे अयोध्या जाने लगी कि यहाँ भजन नहीं होता है। द्रौपदी बाईने पू० सेठजीको बताया। सेठजीने कहा कि उससे कह दो, यहाँ जैसा भजन होगा, वैसा कहीं नहीं होगा। गंगा बाई रुक गयीं। एक दिन सेठजीने सत्संगमें कहा कि या तो कर मिटे या मर मिटे। गंगा बाईने द्रौपदी बाईसे कहा कि मैं दो नम्बर गीताभवनकी सीढ़ीकी कोठरीमें रहूँगी। या तो कर मिटना है या मर मिटना है, किसीको मत बताना। अगर कमरेकी बत्ती बन्द हो जाय तो समझ लेना मैं मर गयी। दूसरे दिन सबेरे पू० सेठजीको पता लगा। उन्होंने किसीको भेजा मेरा नाम लेकर दरवाजा खोलनेके लिये कहो। दरवाजा नहीं खुला। शामको फिर भेजा, किन्तु दरवाजा नहीं खुला। सेठजीने कहा मैं सबेरे वटवृक्ष जाऊँगा तो मुझे याद दिलाना। तीसरे दिन सबेरे वटवृक्ष जाते समय सेठजीको याद दिलाया गया तो उन्होंने कहा कि अब तो सत्संगका समय हो गया। सायंकाल सेठजीने किसीको भेजा कि उसे बुलाकर लाओ। जानेवालेने आवाज दी, गेट खटखटाया कोई उत्तर नहीं मिला। तब सेठजी स्वयं गये एवं धक्का देते ही दरवाजा खुल गया। सेठजीने उससे बातचीत की तथा दूध मँगवाया। द्रौपदी बाई एवं रामेश्वरजी मूंदड़ा दूध लाने चले गये। सेठजीने द्रौपदी बाईसे दूध पिलानेके लिये कहा; किन्तु गंगा बाईने मुँह फेर लिया। तब पू० सेठजीने स्वयं अपने हाथसे दूध पिलाया। रातको गंगा बाईने द्रौपदी बाईसे कहा कि भाभी! तेरेको नींद आ रही है क्या। मेरे तो रोम-रोममें सेठजी व्याप्त हो रहे हैं तथा हाथसे बताया कि किशोरीजीकी नथ इतनी बड़ी थी। (उन्हें सीताजीका इष्ट था एवं दूध भी सीताजीने ही पिलाया था)।</p>
<p class="Text">गंगाबाई बाल विधवा थीं। एक बार किसीने गंगा बाईको लक्ष्य करके कहा कि छोरियाँको ब्याह कर देनो चाहिये। सत्संगमें गंगा बाईने सेठजीसे कहा कि लोग कहते हैं, छोरियाँको ब्याह कर देनो चाहिये। पू० सेठजीने कहा कौन कहता है। गंगा बाईने कहा लोग कहते हैं। सेठजीने कहा कह दो ठीक है, पहले अपनी माँका ब्याह करो, अपनी बहनका ब्याह करो।</p>
<p class="Text">गंगा बाई मानस भवन अयोध्यामें अपने कमरेके गेटपर खड़ी थी। एक महिला कहीं जा रही थी। उसने जाते समय कलश आदि सगुन सामग्रीकी रास्तेमें व्यवस्था कर रखी थी। गंगा बाईको देखकर बोली ये डाकिना (विधवा) हर जगह मिल जाव। गंगा बाई कमरेमें भगवान् के पास आकर रोनी लगी। थोड़ी देरमें लगभग तीन फुटकी एक बालिका कमरेमें आकर दरवाजेपर खड़ी हो गयी। गंगा बाईकी दृष्टि उधर पड़ी तो उन्होंने पूछा कि आप कौन हैं? उन्होंने कहा कि मैं जनकपुरसे आयी हूँ, तुम्हारी माँ हूँ, तुमने मुझे पहचाना नहीं क्या? गंगाबाईने कमरेकी चिटकनी लगा दी। एक चादर बिछायी जिसपर किशोरीजी बैठ गयीं। गंगा बाई उनकी गोदमें रोने लगीं। किशोरीजी बोलीं मैं कई दिनोंसे आनेकी सोच रही थी, किन्तु तुम्हारे पिताजीको फुरसत नहीं मिल रही थी, इसलिये आज अकेली ही आयी हूँ। तुम बोलो मैं उसका वह अनिष्ट कर दूँ। गंगा बाईने अनिष्ट करनेके लिये मना कर दिया। किशोरीजीने गंगा बाईको माला पहनायी तथा ओढ़नी ओढ़ायी। वे मिठाईका डिब्बा लेकर आयी थीं, उन्होंने गंगा बाईको मिठाई खानेको कहा, गंगा बाईने कहा पहले आप खाइये। किशोरीजी मिठाई खाती गयीं और उन्हें खिलाती गयीं। लगभग आधा घण्टा रहीं फिर चली गयीं। गंगा बाईने देखा कि उनकी चप्पल छूट गयी है। गंगा बाईने आवाज दी तो वे आयीं और चप्पल पहनकर चली गयीं।</p>
<p class="Text">गंगा बाई, द्रौपदी बाई, उनकी ननद पानाबाई वृन्दावन पुरुषोत्तममासमें गये हुए थे। राधावल्लभजीके मन्दिरमें नित्य शृंगार होता। पानाबाई चली जातीं और प्रसाद लेकर आतीं। गंगा बाईके मनमें आयी कि मुझे भी प्रसाद मिलता। एक सिपाही जैसा व्यक्ति चार लड्डू लेकर रामेश्वरदासजी जालानका कमरा खोजते हुए आया। रामेश्वरदासजी कमरेसे बाहर आये तो उसने कहा बिहारीजीने प्रसाद भिजवाया है। वे कमरेमें न्यौछावरके लिये कुछ रुपये लेने गये। बाहर आकर देखा तो कोई नहीं था। काफी खोजनेपर भी वह नहीं मिला।</p>
<p class="Text">गंगा बाई द्रौपदी बाई होली मेलेपर मथुरा गयी थीं। गंगा बाई वहाँ बिछुड़ गयीं। काफी खोजनेपर नहीं मिलीं तो लोग रात्रिमें वापस आये। वहाँ पता किया तो वे आ चुकी थीं। गंगा बाईने बताया कि आपलोगोंसे बिछुड़नेके बाद मैंने आपलोगोंको बहुत खोजा किन्तु आपलोग नहीं मिले। एक लड़का रिक्सा लेकर आया और कहा भजनाश्रम जाना है क्या? मैं रिक्सेपर बैठकर यहाँ आ गयी। उसे देनेके लिये रुपया निकालने लगी तो रिक्सावाला अन्तर्धान हो गया।</p>
<p class="Text">गंगा बाई प्रात: ३ बजे उठकर यमुना स्नानके लिये जाती थी। एक दिन १॥ बजे नींद खुल गयी। नीचे आयी तो पता चला अभी १॥ बजी है। थोड़ी देर वहाँ (भजनाश्रममें) कीर्तनमें बैठ गयी। लगभग २-२॥ बजे निकल पड़ीं। बाहर निकलते ही एक बालिका लालटेन लिये हुए मिली। बोली जमनाजी जायेंगी क्या? गंगा बाईने कहा हाँ। वह भी साथ चल दी। गंगा बाई काफी देरतक नहाती थीं। वह बालिका खड़ी रही। फिर कुछ प्रकाशसा दीखने लगा। गंगा बाईने सोचा अब तो प्रकाश सा हो रहा है, मैं अकेली जा सकती हूँ। यह मनमें आते ही बालिका अदृश्य हो गयी।</p>
<p class="Text">एक दिन गंगा बाई एवं द्रौपदी बाई वृन्दावनमें यमुनाजीमें स्नान कर रही थीं। दो बच्चे आये और पेड़पर चढ़-चढ़कर उनपर कूदने लगे। गंगा बाई क्रोधित होतीं, वे जैसे-जैसे क्रोधित होतीं, वे और शीघ्रतासे कूदते। द्रौपदी बाई हँस रही थीं। उन्होंने बताया कि वे बालक ऊपर कूदते तो ऐसा लगता जैसे कोई फूल ऊपर आकर गिरा हो।</p>


<p class="Page-Break"> </p>
<p class="Sub-Heading" id="toc_marker-33-29" xml:lang="en-US">श्रीबद्रीदासजी गोयनका</p>
<p class="Text">श्रीबद्रीदासजी सेठजीके चाचा लगते थे। समवयस्क होनेके कारण उनमें मित्रताका सम्बन्ध ही प्रधान था। सेठजी उन्हें बद्रू तथा बद्रीदासजी सेठजीको जैदा सम्बोधनसे पुकारते थे।</p>
<p class="Text">श्रीबद्रीदासजीके सौतेली माँ थी। सेठजीने कहा कि रामायणमें आया है—<span class="char-style-override-6">जो पितु मातु कहेउ बन जाना। तो कानन सत अवध समाना॥</span> अपनी माँसे सौतेली माँका सौ गुना अधिक आदर करना चाहिये। बद्रीदासजीने पूछा कैसे करें तो सेठजीने कहा कि माँजीका हुकम पालो। एक बार पू०श्रीको कहीं जाना था। बद्रीदासजीको साथमें चलनेको कहा तो उन्होंने कहा माँजीसे पूछो। माँजीसे कहा तो उन्होंने कहा कि बद्रूको नहीं भेजती। कहीं मैं मर जाऊँ तो बद्रू पासमें चाहिये। सेठजीने कहा कि कन्हैया (उनका अपना पुत्र) तो है आपके पास। माताजीने कहा कि कन्हैयाको ले जा सकते हैं। तब आपने कहा कि हमलोग वापस आवेंगे, तबतक आपके कुछ नहीं बिगडे़गा। यह गारन्टी लेनेपर कहा कि अब ले जा सकते हो, तब आपने बादमें बद्रीदासजीसे कहा—यह हुआ <span class="char-style-override-6">तो कानन सत अवध समाना।</span> अपने सगे बेटेको नहीं रखना चाहती, तुम्हारे पर ज्यादा भरोसा करती है।</p>
<p class="Text">एक बार गोविन्द भवनमें प्रात: कोई आदमी आकर द्वार खटखटाया। बद्रीदासजीने फाटक खोलते ही सरपर हाथ मारा कि सुबह सुबह कैसे आदमीका मुँह देखा। वह आदमी दुश्चरित्र पापी समझा जाता था। इसपर पू० श्रीसेठजीने कहा बद्रू तुम मेरा साथ करते हो और अभीतक इतना ज्ञान नहीं है कि जो मेरेसे मिलनेको आ गया, क्या अब भी वह पापी रह गया। बद्रीदासजीको अपनी गलती समझमें आ गयी।</p>
<p class="Text">एक बार गीताभवन नं० १के १२ नं० कमरेमें बद्रीदासजीकी धर्मपत्नीको भगवान् के दर्शन हो रहे थे। भाईजीने यह बात सत्संगमें कह दी। बद्रीदासजीने सेठजीसे कहा कि भाईजीने भावुकतामें कह दी होगी। सेठजीने कहा—भावुकतासे नहीं कही, वास्तविकता है, परन्तु भाईजीको कहना नहीं चाहिये था। भाईजी उधरसे आये तो उन्हें उलाहना दिया कि क्यों कहा। भाईजीने कहा कि मेरेसे रहा नहीं गया। बादमें वहाँ बहुत भीड़ लग गयी, बद्रीदासजीकी पत्नीने भाईजीसे कहा कि कल तो वह काली कम्बल ओढ़कर आया था, वह गड़ती थी, इसलिये मैंने पीताम्बर ओढ़कर आनेको कहा, आज पीताम्बर ओढ़कर आये थे। बद्रीदासजीने कहा उसके बादमें उसके जीवनमें बड़ी शान्ति दीखी। </p>
<p class="Text">एक बार बद्रीदासजीके साथ सेठजी यात्रा कर रहे थे। ऊपरकी सीटपर बद्रीदासजीको सीटकी चैनमें श्रीविष्णु भगवान् के दर्शन कराये। वे आनन्दमें विह्वल हो रहे थे, रोमांच एवं अश्रुपात होने लगा, बीचकी सीटमें एक बंगाली सज्जन थे, वे कहने लगे ये बूढ़ो कैनो कांदचे (यह बूढ़ा क्यों रो रहा है)।</p>
<p class="Text">बद्रीदासजी सुना रहे थे। एक बार मैं कलकत्तेसे चूरू गया। वहाँ एक प्रह्लादजी धानुका थे। उन्होंने सेठजीसे कह रखा था कि अबकी बार ऋषिकेश जाओ तो मेरेको भी साथ ले चलना। वे ऋषिकेश होकर फिर कलकत्ता जानेवाले थे। बद्रीदासजीने कहा मैं तो थारी खातिर अठे आया हूँ और आप जल्दी जानेकी सोच रहे हैं, सेठजीने कहा देखते रहो। उसके बादमें सेठजीकी कनिष्ठिका अंगुलीमें एक फुंसी हो गयी। कुछ पीड़ा हो रही थी। प्रह्लादजीको जानेकी कुछ जल्दी थी, सेठजीने कहा कि आँगली ब्याई लोक तमाशा लाई, ऐसा कहकर उस फुंशीको फोड़ दिया। अब तो और विस्तार हो गया, सेप्टिक हो गयी। बद्रीदासजीको मनमें हँसी आ रही थी, इससे प्रह्लादजी थोड़ा चिढ़से गये। बद्रीदासजीने कहा कि आपका जाना नहीं हो सकता, इसलिये मेरेको कोई हँसी नहीं आयी, मुझे तो इसकी लीला देखकर हँसी आ गयी। बादमें उसका आपरेशन करवाना पड़ा। आपने बिना सुन्न करनेका इन्जेक्शन लिये ही आपरेशन करनेको कहा। डॉ० जब आपरेशन करने लगा तो ये चुपचाप कराते रहे। जब मवाद निकालनेके बाद आगे चक्कू बढ़ाने लगा तो आपने उफ कहा। डॉ०ने पूछा कि क्या आपके पीड़ा होती है? सेठजीने कहा कि पीड़ा तो पहले भी होती थी, परन्तु जब आप मवादसे आगे चक्कू बढ़ाने लगे तो उफ किया। डाक्टरने वहीं रोक दिया एवं पट्टी कर दी। रातमें आपके पिताजीने बद्रीदासजीसे कहा कि इसके पीड़ा है सो आज रातमें तुम इसके पास रह जाना। बद्रीदासजी वहीं रुक गये। आपने माँजीकी (अपनी पत्नी) तरफ संकेत करके कहा कि ये तो अभी सो जायगी, अपने सत्संगकी बात चला लो, रातभर सत्संगकी चर्चा चलती रही। प्रात:काल पिताजीने धीरेसे फाटक खोलकर देखा तो दोनों बैठे बात कर रहे थे। पूछा कि दर्द कैसे रहा तो कहा कि आपने पूछा है, तब उधर ध्यान गया, नहीं तो रातभर हमलोगोंके बातचीत चलती रही। पिताजीने कहा कि एक तो इश्ककी बातमें पता नहीं चलता या भगवच्चर्चामें वह खुराक मिलती है कि पता नहीं चलता। फिर जब यह लोग औषधालयमें पट्टी बदलवाने जाते, लोग तो वहाँ जल्दी करते, ये लोग अपने एक तरफ बैठकर चर्चा करते रहते, आखिर कम्पाउण्डर आकर इन्हें कहता अब तो औषधालय बन्द करनेका समय हो रहा है, इसलिये आप भी अपनी पट्टी करवा लीजिये, तब यह करवाते। बादमें ये लोग ऋषिकेश गये तो बद्रीदासजी कहते थे कि मेरा ऐसा भाव था कि पू०श्रीसेठजी, माँजी (पू० सेठजीकी पत्नी) एवं शिवदयालजी (सेठजीके अनुज) यह तो राम, सीता, लक्ष्मण हैं और मैं साथमें निषाद गुह हूँ।</p>
<p class="Text">एक बार बद्रीदासजी अपने आफिसमें बैठे पत्र लिख रहे थे और उनके आँखोंमेंसे अश्रु टपक रहे थे। सामने सीटपर उनके मालिक सर बद्रीदासजी गोयन्दका या सर हरिरामजी गोयन्दका बैठे थे, उन्होंने देख लिया। उन्होंने समझा कि अपनी पत्नीको पत्र लिख रहा होगा। बादमें उनसे पूछा भैया बुरा मत मानना, यह पत्र तुम किसे लिख रहे थे। उन्होंने कहा कि मैं जयदयालजी गोयन्दकाको लिख रहा था, उनसे मिलनेका मन था। उन्होंने कहा कि चले जाओ। बद्रीदासजीने कहा कि अभी यहाँ काम है, कल सेल आनेवाला है। उन्होंने कहा कि मैं सम्हाल लूँगा, फिर शामको आफिससे निकल गये। पहले गंगाजीपर पीपेका पुल था। बद्रीदासजी स्टेशन जानेके लिये उसपर जा रहे थे। इतनेमें ही पू० सेठजीने आकर उनका हाथ पकड़ लिया और कहा कि ऐसे कोई पत्र लिखा जाता है। उन्होंने कहा मैंने तो पत्र अभी छोड़ा है। इसपर पू०श्रीने कहा कि तुम जिस समय लिख रहे थे, मुझे उसी समय मिल गया, अमुक-अमुक जगह वह आँसुओंसे भीगा हुआ है। फिर दोनों गंगा किनारे घाटपर आ गये। </p>
<p class="Text">एक बार बद्रीदासजीको जोरका बुखार आ गया, वे नाड़ीसे जप किया करते थे। बुखारमें नाड़ीकी गति तेज हो जाती है, अत: उनसे जप तेजीसे होने लगा तो उनको बहुत प्रसन्नता हुई, फिर बुखार उतर गया। उन्होंने सेठजीसे कहा कि बुखार उतर गया। सेठजीने कहा कि बुखार तो तुम्हें कष्ट देने आया था और तुम उसमें सुख लेने लगे तो क्या करता, अपना माँगना लेकर चला गया।</p>
<p class="Text">सेठजी कहा करते कि तीन आदमियोंको लाकर सत्संगमें बैठा दो तो उसकी दलालीमें आपका कल्याण है और कहते कि भगवान् की तरफ लोगोंको लगानेके समान पुण्य नहीं है। इसी सम्बन्धमें श्रीबद्रीदासजी एक घटना सुना रहे थे। उनके कोई सम्बन्धी थे, उनकी स्त्रीमें बड़ी आसक्ति थी, सत्संगमें नहीं आते थे। बद्रीदासजीके मनमें आया इनका कैसे उद्धार हो। वे उन्हें प्रेरणा करके सत्संगमें लानेकी चेष्टा करते। कभी जबरदस्ती लाते तो गोविन्द भवनके पास आते आते कुछ बहाना बनाकर वापस चले जाते। आखिर एक दिन उन्हें सत्संगमें लाकर बैठा ही दिया। बादमें आने लगे, फिर घरमें शिवजीकी पूजा भी करने लगे, कहते मुझे कचौड़ी, पकौड़ीका बहुत शौक है। सेठजीने कहा कि भगवान् के भोग लगाकर खाया करो। एक बार वे बीमार पड़े तो उन्हें काशीजी ले गये, साथमें अपनी पूजा भी ले गये। काशीजीमें उतरे तो भूलसे पूजा रेलमें ही रह गयी। अब वे बोले मेरे तो भगवान् आवेंगे तो पूजा करके ही खाऊँगा। लोगोंने कहा दूसरे शिवजी यहाँसे ला देवें तो नहीं कह दिया। दिनभर भूखे रहे, शामको एक बूढ़ा-सा आदमी उनका नाम पता खोजते आया और वहाँ पूजा की पेटी देकर बोला, यह अपनी पूजा लो। लोग पूजा पेटी ले गये और विचार किया कि जो लाया है उसे कुछ इनाम देवें। बाहर गये तो वह आदमी नहीं मिला, यह भगवान् की विशेष कृपा हुई, एक बार सत्संगमें जानेपर इतना जीवन बदल गया।</p>
<p class="Text">एक बार श्रीबद्रीदासजी गोयन्दकाने सेठजीकी खड़ाऊँ धोकर उस जलको पी लिया। यह बात सेठजीके छोटे भाई श्रीहरिकृष्णदासजीने देख ली। उन्होंने सेठजीसे इसकी शिकायत की। सेठजीने उनको बुलाकर कहा कि आपको ऐसी बातें नहीं करनी चाहिये। मैं जिस बातको बुरी बताता हूँ, वह आपलोगोंको नहीं करनी चाहिये। यदि चोरी करनेसे धन मिलता हो तब भी चोरी नहीं करनी चाहिये। </p>


<p class="Page-Break"> </p>
<p class="Sub-Heading" id="toc_marker-33-30" xml:lang="en-US">मोहनलालजी पटवारी</p>
<p class="Text">श्रीमोहनलालजी पटवारीका जन्म राजस्थानके झुन्झुनू जनपदके अन्तर्गत रघुनाथपुरा ग्राममें हुआ था। चार भाइयोंमें ये सबसे बड़े थे। जब ये ११ वर्षके थे, गाँवमें प्लेगका प्रकोप हुआ। ३६ घंटेके अन्दर इनके माता, पिता तथा चाचाजीका शरीर शान्त हो गया। घरमें केवल ये चार भाई ५-११ वर्षके तथा इनकी चाचीजी जिनकी आयु १४ वर्षकी थी, रह गये। बचपन काफी अभावमें तथा कष्टमय बीता। बड़े होनेपर ये कलकत्ता आ गये। वहाँ इन्होंने नौकरी प्रारम्भ की। गाँवमें पढ़नेका अवसर नहीं मिल पाया; किन्तु पढ़नेकी ललक मनमें थी, अब अवकाश नहीं था। प्रात: गंगास्नान हेतु जाया करते थे। गुरुजीका घर रास्तेमें ही पड़ता था। गंगास्नान हेतु दौड़ते हुए जाते थे। दौड़नेके कारण जो समय बचता था, उसमें गुरुजीके यहाँ पढ़ाई करते थे।</p>
<p class="Text">एक दिन इनके मालिकने देखा कि रोकड़ बही दो महीनेकी लिखी हुई नहीं है। उन्होंने किसी दूसरे कर्मचारीसे कहा कि बेचारे मोहनको समय नहीं मिलता। दो महीनेकी रोकड़ लिखनी बाकी है, इसे तुम कल लिख देना। अगले दिन उस कर्मचारीने देखा कि रोकड़ तो पूरी लिखी हुई है। उसने मालिकको यह बात बतायी। उन्होंने बही देखकर पूछा कि तुमने रातमें लिखी है क्या? मोहनलालजीने उत्तर दिया कि मेरे जिम्मेका काम कोई दूसरा कैसे कर सकता है। बादमें इन्होंने अपना व्यवसाय प्रारम्भ कर लिया।</p>
<p class="Text">ये आर्यसमाजसे प्रभावित थे। सेठजीके बारेमें सुना। उनके प्रवचनमें इस उद्देश्यसे गये थे कि मैं इनका खण्डन करूँगा। किन्तु सेठजीका जादू चल गया। ये उनके रंगमें रंग गये। सेठजी जब भी कलकत्ता आते, ये नियमित रूपसे सत्संगमें जाते एवं सत्संगके समय दुकान बंद करके अपने कर्मचारियोंको भी सत्संगमें ले जाते।</p>
<p class="Text">इनकी दुकानमें काफी भीड़ होती। दुकान खुलनेके समयसे ही लाइन लगी रहती। दुकान खोलते समय ये ग्राहकोंको बोलते कि जिसे फिरती या बदली करना हो वह लाइन छोड़कर आगे आ जाय। कोई ग्राहक यदि आपत्ति करता कि हम तो खरीदनेके लिये लाइनमें लगे हैं और आप पहले वापसी/बदलीका काम कर रहे हैं। मोहनलालजीका उत्तर होता कि आप तो स्वतन्त्र हैं, कहींसे भी खरीद सकते हैं। ये और कहाँ जायेंगे। एक बार खरीदनेके लिये लाइनमें लगे, अब बदलने/वापसीके लिये लाइनमें लगें, यह ठीक नहीं। पहले उनका काम करते। </p>
<p class="Text">ये इस वर्षकी आयको ही अगले वर्षकी पूँजीके रूपमें काममें लेते थे तथा पिछली पूँजी धर्मादेके कार्यमें खर्च कर देते थे। इनका सूत्र था—<span class="char-style-override-6">निज खर्चेमें कंजूस रहे परहितमें रहे उदार।</span> एक बार राजस्थानमें भीषण अकाल पड़ा। कलकत्तामें एक समिति बनी, जिसमें गणमान्य धनी-मानी लोग शामिल थे। चन्दा इकट्ठा करनेके लिये वे लोग निकले। समितिके अध्यक्ष जो काफी सम्पन्न थे ने अन्य लोगोंसे कहा कि अपने बहुत जगह नहीं घूम सकते, जहाँ मोटी रकम मिले वहीं चलना चाहिये। एक सज्जन जो मोहनलालजीसे परिचित थे, उनके पास समितिके सदस्योंको लेकर आये। मोहनलालजी घुटनोंतककी धोती तथा टायरकी चप्पल पहनते थे। उन्हें देखकर अध्यक्ष महोदयने कहा कहाँ ले आये, यहाँ क्या मिलेगा। आनेका उद्देश्य बतानेपर मोहनलालजीने अपने छोटे भाईको आवाज दी—भानूलाल! देखो, रोकड़में कितना रुपया है। उन्होंने आठ सौ कुछ रुपये बताये। मोहनलालजीने वे मँगवाकर दे दिये। अभीतक समितिके अध्यक्ष महोदयका अधिकतम योगदान ५०१ रुपये था।</p>
<p class="Text">सेठजी कलकत्ता आये हुए थे। नारायणदासजी सरावगीकी माँने सेठजीसे कहा कि मेरे पास पचीस हजार रुपये थे, वे सीताके विवाहमें खर्च हो गये, अब गीताका विवाह कैसे होगा? उस समय मोहनलालजी वहींपर थे। सेठजीने कहा—मोहन! अपने विष्णु है न, उसका विवाह नारायणकी लड़की गीतासे करना है। मोहनलालजीने कहा—मेरी एक शर्त है। ये विवाहमें दो हजार रुपयेसे अधिक नहीं खर्च कर सकते। सेठजीने कहा—हमें मंजूर है और हाथोंहाथ अपने पाससे तिलकका रुपया मोहनलालजीको दे दिया।</p>
<p class="Text">मोहनलालजीने काफी बच्चोंको गीताजी एवं गणित पढ़ाई है। इनकी दुकानमें बच्चे आ जाते। उन्हें दुकानके अन्दर बैठाकर गीताजी पढ़ाते तथा श्लोक याद करनेपर उन्हें किसमिस देते, इस प्रकार बच्चोंमें भी उत्साह बना रहता।</p>
<p class="Text">सन् १९४० के लगभग ८-१० वर्षोंतक कपड़ेपर कन्ट्रोल था। देशमें कपड़ोंकी काफी दिक्कत थी। इनकी दुकानपर काफी भीड़ होती। कोई भी आये, चाहे वह मित्र या सम्बन्धी ही क्यों न हो, कपड़ा उसे नियमानुसार ही मिलता था। इससे मिलनेवाले लोग नाराज भी हो जाते। उस समय यदि ब्लैकमें कपड़ा बेचते तो लाखों रुपया मासिककी आमदनी कर सकते थे; किन्तु कपड़ा नियमानुसार ही बेचा। कलकत्तामें उनकी फर्मकी इतनी प्रतिष्ठा थी कि यदि ग्राहकके पास मोहनलाल भानुलाल फर्मका बिल होता तो पुलिस उसे नहीं रोकती थी।</p>
<p class="Text">इन्होंने अपनी पुत्रीके विवाहमें दस हजार रुपये खर्च किये थे। आयकर अधिकारीने आपत्ति की कि जिस आदमीका मासिक खर्च तीस रुपये महीना है वह बेटीके विवाहमें दस हजार रुपये कैसे खर्च कर सकता है?</p>
<p class="Text">एक बार सेठजीने मोहनलालजीसे पूछा—तुम्हें किसका व्याख्यान अच्छा लगता है। मोहनलालजीने कहा—मुझे स्वामीजीका व्याख्यान अच्छा लगता है। सेठजीने कहा हमारे व्याख्यानमें क्या कमी है? मोहनलालजी बोले—आप भगवान् की बात करते हैं और स्वामीजी आपकी बात करते हैं। मुझे तो आपकी चर्चा अच्छी लगती है।</p>
<p class="Text">पहले गीताप्रेसका आर्थिक हिसाब-किताब दीपावलीपर होता था। सेठजीके महाप्रयाणके बाद दीपावली १९६५ में गीताप्रेसमें घाटा रहा। इसी प्रकार १९६६ में भी घाटा रहा। मार्च १९६७ में गोरखपुरमें ट्रस्टबोर्डकी मीटिंग थी। स्वामीजी श्रीरामसुखदासजी महाराजने ट्रस्टियोंसे कहा कि आप सभी लोग कोई न कोई व्यापार करते ही हैं। संस्थामें भी कोई व्यापार कर लिया जाय ताकि उसकी आयसे घाटेकी पूर्ति हो जाय एवं पुस्तकोंके मूल्य न बढ़ाने पड़ें। मोहनलालजीने कहा कि मैं हैण्डलूम कपड़ोंका व्यापार कर सकता हूँ; किन्तु निश्चित उत्तर कल दूँगा। घर आकर उन्होंने अपने भतीजे विष्णु प्रसादजीसे चर्चा की। उन्होंने कहा कि व्यक्तिगत व्यवसाय भी करनेपर संस्थाके कार्यसे न्याय करना संभव नहीं होगा। मेरी राय यही है कि अपना व्यवसाय बन्द करके संस्थाकी सेवा की जाय। अपना खर्च तो पूँजीके ब्याजसे चल जायगा। मोहनलालजीकी इच्छा भी यही थी। उसी दिन यह प्रस्ताव मीटिंगमें पास हो गया एवं उसी दिन दिनांक २९-३-१९६७ को गीताप्रेसके वस्त्र विभागका प्रारम्भ हो गया। सेठजीने एक बार विनोदमें कहा था—<span class="char-style-override-6">ननदोई स प्यारी लागे म्हाने नणदूली, भानूलाल स प्यारो लागे म्हाने विष्णु।</span></p>
<p class="Text">मोहनलालजीके दौहित्र अशोक कानोड़ियाने परम श्रद्धेय स्वामीजीकी प्रेरणासे कि संस्थाका साहित्य दक्षिण भारतकी भाषामें भी उपलब्ध होना चाहिये, सन् १९८७ के लगभग गोसेवाके चमत्कार नामक पुस्तक तमिलमें अनूदित करवायी। ट्रस्ट बोर्डकी मीटिंगमें यह प्रश्न उठा कि इस भाषाको अपने यहाँ कोई जानता नहीं है। जबतक कोई अपना व्यक्ति इसे देखकर सन्तुष्ट न हो ले, छापना उचित नहीं है। श्रीविष्णु प्रसादजीने यह भार अपने ऊपर ले लिया। उनके निर्देशन एवं सम्पादनमें शनै: शनै: तमिल, तेलगू, कन्नड़, मलयालम भाषामें अनूदित होकर काफी पुस्तकें प्रकाशित हुईं। गुजराती, मराठी, एवं उड़िया भाषाकी भी अधिकांश पुस्तकें उनके निर्देशन/संपादनमें प्रकाशित हुईं। ६०० से अधिक अनूदित पुस्तकोंका प्रकाशन विष्णु प्रसादजीके अथक परिश्रमसे सम्भव हो सका।</p>
<p class="Text">एक बार स्वामीजी महाराज गोरखपुर पधारे थे। उनके साथ महन्तजी श्रीक्षमारामजी महाराज पधारे थे। वे वस्त्र विभागमें आये। उन्होंने पूछा कि क्या वस्त्र विभाग सेठजीके सामने प्रारम्भ हो गया था? उन्हें बताया गया कि वस्त्र विभाग सेठजीके शान्त होनेके लगभग दो वर्ष बाद १९६७ में प्रारम्भ हुआ था। महाराजजीने पूछा—फिर सेठजीने मोहनलालजीको दानवीर कर्णकी उपाधि कैसे दी। वहाँ उपस्थित किसीको इस बातकी जानकारी नहीं थी। यही निश्चित हुआ कि स्वामीजी महाराजसे पूछा जाय। स्वामीजी महाराजने बताया कि मोहनलालजीके पास लगभग एक लाख रुपये थे। अपनी पूरी राशि लगाकर उन्होंने सत्यनारायण पार्कके पास एक जमीन गोविन्द भवनके लिये ली थी। वह जमीन कई वर्षोंतक खाली पड़ी रही। फिर वह जमीन लगभग तीन लाखमें बेचकर वर्तमान गोविन्द भवनकी जमीन ली गयी। मोहनलालजीने अपनी पूरी पूँजी इस कार्यमें लगा दी थी, इसलिये सेठजीने इन्हें दानवीर कर्णकी उपाधि दी थी।</p>
<p class="Text">एक बार मोहनलालजीने अपने एक ट्रस्टका लगभग लाख रुपयेसे ज्यादाका जमा खर्च गोविन्द भवनमें देनेका करके पूज्य सेठजीसे स्वीकार करनेकी प्रार्थना की। पूज्य सेठजीके मना करनेपर उन्होंने जमाखर्च करनेकी बात बतायी। घनश्यामजी बिगड़कर बोले थारा बहीखाता न बालद्यो (जला दो)। पूज्य सेठजीने वह राशि स्वीकार नहीं की। एक बार सत्संगमें बोले कि मोहनलालजी बार-बार रुपया देना चाहते हैं, किन्तु मैं नहीं लेता, क्योंकि उनके रुपयोंकी पकड़ है। सेठजीकी कसौटी बड़ी कड़ी थी।</p>
<p class="Text">जीतमलजी सुरेकाका शरीर पूज्य सेठजीके समक्ष बहुत ही प्रसन्नताकी मुद्रामें शान्त हुआ। उनके भाई उमादत्तजीने कहा कि सेठजी मेरा नम्बर इस तरह कब आयेगा। पूज्य सेठजीने कहा कि अगले वर्ष आपका नम्बर है। सुना गया है कि पूज्य घनश्यामदासजी जालानने कहा कि ऐसी मौत मिले तो रामदासके लिये मैं तैयार हूँ। मोहनलालजीने कहा कि ऐसी मौत मिले तो मैं भी तैयार हूँ।</p>
<p class="Text">एक बार घनश्यामदासजी जालानके मकानमें रातभर सत्संग चली। प्रात:काल जब उठने लगे तो पूज्य सेठजी बोले आपाँ यहाँ भी साथमें हैं तथा परलोकमें भी साथ रहेंगे। पटवारीजी, मुकलानियाजी भी उस सत्संगमें थे।</p>
<p class="Text">सन् १९७५के लगभग मोहनलालजीका स्वास्थ्य काफी ढ़ीला हो गया। बिस्तरपर ही सभी क्रियायें होती थीं। सेठजीके नियमानुसार वे ऐलोपैथी औषधियोंका सेवन नहीं करते थे। आयुर्वेदिक औषधियोंमें भी केवल गीताभवन एवं गोविन्द भवनकी बनी हुई उन्हीं औषधियोंका सेवन करते थे, जिसमें कोई अपवित्र वस्तु न पड़ी हो। कोई स्वजन निदान हेतु एक प्रतिष्ठित डॉक्टरको लेकर आये। उन्होंने कहा कि कैल्सियमकी कमी है, कैल्सियमकी गोली जो कि केवल चूना है, देना हितकर होगा। डॉक्टर एवं उन्हें लानेवाले स्वजनने काफी आग्रहपूर्वक उनसे औषधि सेवनकी स्वीकृति ले ली। उनके जानेके बाद मोहनलालजीने अपने पौत्रसे पूछा—मरना एक दिनका अच्छा है या रोज रोजका? उसने कहा कि मरना तो एक दिनका ही ठीक है। फिर दवा मत मँगाना, मैं दवा नहीं लूँगा। उसके बाद ऋषिकेश जाना हुआ। वहाँ स्वामीजी महाराजने कोई दवा दी एवं रामाधारजीके जिम्मे लगाया कि आप दवा देकर आया कीजिये, उससे सुधार हुआ।</p>
<p class="Text">मोहनलालजी पटवारी वाराणसीमें सिल्क साड़ीका काम करते थे। वाराणसीमें पूज्य सेठजीने कहा कि सिल्ककी साड़ियोंका काम नहीं करना चाहिये, क्योंकि इसमें जीवहिंसा होती है। प्रवचन समाप्त होनेपर मोहनलालजीने पूज्य सेठजीसे पूछा मुझे क्या करना चाहिये। सेठजीने कहा घनश्यामसे पूछो। घनश्यामदासजीने कहा कि यह काम नहीं करना चाहिये। पटवारीजीने अपनी भुआजीसे पूछा। उन्होंने कहा कि पूज्य सेठजी मना करें वह काम अपने नहीं करना है। तुम ५०/- महीना भी कमाकर ले आओगे तो अपना काम चल जायगा। उन्होंने सिल्क साड़ीका काम बंद कर दिया।</p>
<p class="Text">मोहनलालजी गोरखपुरके अपने मकानमें एक तल्लेसे गिर गये, उनकी हड्डी टूट गयी। उस समय द्रौपदी बाईकी पित्तसको दीखा कि सेठजी प्रेसकी तरफ भागते हुए जा रहे हैं। उन्होंने लोगोंसे कहा कि पूज्य सेठजी प्रेसकी तरफ भागते हुए दीखे, देखो क्या बात है? तब इस बातका पता लगा। उस समय पूज्य सेठजी शरीरसे गोरखपुर नहीं थे। उनके मकानसे मोहनलालजीका मकान गीताप्रेसकी दिशामें था।</p>
<p class="Text">इनके भतीजेका विवाह था। वहाँ बारातियोंको कुछ सामग्री बर्तन आदि देनेकी प्रथा थी। समधीके पास इसकी व्यवस्था नहीं थी, वे बड़े चिन्तित थे। उनके किसी सम्बन्धीने कहा कि वरके ताऊसे बात की जाय, ये ठीक व्यक्ति लगते हैं। उन्होंने आकर मोहनलालजीसे अपनी परिस्थिति बतायी। मोहनलालजीने कहा—आपको बर्तन उधार मिल सकते हैं क्या? उन्होंने कहा मिल जायेंगे। मोहनलालजीने कहा—आप बर्तन ले आयें। मेरे सामने आग्रहपूर्वक बाँटना शुरू करें। आपके बर्तन नहीं लगेंगे, यह मेरी जिम्मेदारी है। उन्होंने मोहनलालजीके सामने बर्तन बाँटने शुरू किये। मोहनलालजीने अपने अनुजसे कहा—रामदेव! मैंने तुम्हें कहा था कि तुम समधीसे कुछ माँगोगे तो मैं विवाहमें नहीं आऊँगा। तुमने इनसे बर्तन माँगे हैं। रामदेवजीने कहा—मैंने नहीं माँगे। समधीने कहा—यह तो हमारे यहाँ प्रथा है, हम अपने मनसे दे रहे हैं। समधीजीने नहीं माँगे हैं। मोहनलालजीने कहा—तुमने बर्तन माँगे हैं, मैं जा रहा हूँ। कहकर उठ खड़े हुए। रामदेवजी नाराज होकर समधीको बोले—हटाइये अपना बर्तन। समधीकी प्रतिष्ठा रह गयी। बाराती नाराज हों तो ताऊपर हों। </p>
<p class="Text">मोहनलालजी बहुत ही परिश्रमी थे। दिनमें कभी लेटते नहीं थे। यदि वे दिनमें लेटे हैं, इसका मतलब उनका स्वास्थ्य ठीक नहीं है। बाढ़ आनेपर तथा गाँवोंमें आग लगनेपर सहायताके लिये लगभग ८५ वर्षकी आयुतक स्वयं जाते। रात्रिमें जब वापस आते तो एकदम थक जाते तथा कहते अब शायद कल जाना न हो, किन्तु प्रात:काल पुन: तैयार रहते। रात्रिमें आकर स्नान संध्या करके ही भोजन करते, यदि कभी अधिक विलम्ब हो जाता तो भोजनकी टाल कर देते। एक बार वे दुकानमें काम कर रहे थे। उन्हें ज्वर हो रखा था। कोई मिलने आया। उसने कहा कि आप बुखारमें काम कर रहे हैं? उन्होंने कहा पहले तो मैं अकेला था, अब दो हो गये मैं और मेरा बुखार तथा भोजनकी छुट्टी हो गयी, अब तो डबल काम होना चाहिये।</p>
<p class="Text">उनके फुफेरे भाई श्रीमातादीनजी शाह जो मोहनलालजीके साथ ही रहते थे के दो विवाह हुए थे। एक स्त्री तो द्विरागमनके पूर्व ही शान्त हो गयी थी, दूसरी स्त्री भी कुछ ही दिनोंमें शान्त हो गयी थी। उनकी विवाहसे विरक्ति हो गयी। सेठजीने कहा कि घनश्यामकी लड़की नारायणीसे तुम्हें विवाह करना है। परिवारवाले नहीं चाहते थे कि यह विवाह हो; किन्तु सेठजीका आदेश था, अत: मातादीनजीने यह विवाह किया। आजतक गीताभवनमें यह एक ही विवाह सेठजीके सांनिध्यमें हुआ। विवाहमें एक प्रथा है कि वरसे कन्यापक्षकी महिलायें श्लोक पूछा करती हैं। मोहनलालजीने इस प्रसंगके लिये श्लोक बनाकर उन्हें याद कराये थे। उनमेंसे कुछ श्लोक इस प्रकार हैं—</p>
<p class="Shlok-Color-2">यस्यानुभूतौ सततं समक्षं परात्परं ब्रह्म रमापतिश्च।</p>
<p class="Shlok-Color-2">गीतामयो रामपथानुगामी गंगातटे नैमिषसत्रदृश्यन्॥</p>
<p class="Shlok-Color-2">यस्यांघ्रिरेणुं मुनयो: महीन्द्रा: वांछन्ति नित्यं भगवान् मुरारि:।</p>
<p class="Shlok-Color-2">निसर्गसिद्धा खलु तस्य सेवा मातस्त्वयाप्ता ननु धन्यभागे॥</p>
<p class="Shlok-Color-2">मातस्त्वदीयो खलु पुत्ररूपो वात्सल्यभावो मयि वर्तते ते।</p>
<p class="Shlok-Color-2">प्रदेहि मातर्विमलं वरं स्वं श्रद्धाचला मे वचनं पितु:स्यात्॥</p>
<p class="Shlok-Color-2">आनीयमानो महनीयकीर्ति: मत्सदृशा नास्तिकतानपायिन:।</p>
<p class="Shlok-Color-2">उद्धारयद्यो महत: कृपात वन्दे महत्ते चरणारविन्दम्॥</p>
<p class="Text">जिनके अनुभवमें परात्पर ब्रह्म निरन्तर रहते हैं एवं भगवान् विष्णु दृष्टिगोचर रहते हैं, जो गीतामय एवं भगवान् रामके पथपर चलनेवाले हैं, उन्होंने गंगातटपर नैमिषारण्यकी सभाका-सा दृश्य उपस्थित कर दिया। </p>
<p class="Text">जिनकी चरणरज मुनिगण, राजालोग यहाँतक कि भगवान् कृष्ण भी नित्य चाहते हैं, माँ! तुम्हें उन चरणोंकी सेवा स्वाभाविक ही प्राप्त हुई है। आप निश्चय ही धन्यभागा हैं।</p>
<p class="Text">माँ! मैं निश्चय ही आपके पुत्रकी तरह हूँ, आपका मुझमें वात्सल्य भाव है। हे माता! मुझे पिताजीके वचनोंमें अचल श्रद्धा हो—यह विमल वर दो।</p>
<p class="Text">मेरे जैसे नास्तिकको प्रयत्नपूर्वक अपनी महान् कृपासे उद्धार करनेवाले महान् कीर्तिशाली महापुरुष, मैं आपके चरणकमलोंकी वन्दना करता हूँ।</p>
<p class="Text">सेठजीने एक बार सभामें कहा कि जैसी गीता घनश्यामकी लड़की नारायणीको याद है, वैसी यहाँ किसीको नहीं याद है। जिस प्रकार एकलव्यने गुरुजीकी मूर्तिसे धनुर्विद्या सीखी थी, उसी प्रकार इसने भगवान् से गीता सीखी है। वह भगवान् का चित्र रख लेती तथा उन्हें याद कर-करके सुनाती। कोई भी शब्द, चरण बोल दिया जाय, वे संख्यासहित वह श्लोक बता दिया करतीं।</p>
<p class="Text">अनुमानत: १९८८/८९ दिसम्बरमें मोहनलालजीको आधे शरीरमें लकवा हो गया। उन दिनों वे अपने घरकी छतपर झोपड़ी बनाकर पूरे दिन छतपर ही रहा करते थे। उन्होंने वहाँ चार पुस्तकें रख रखी थीं—गीतातत्त्वविवेचनी, साधक संजीवनी, शुकसुधासागर तथा रामचरितमानस। दिनभर निरन्तर इन पुस्तकोंका स्वाध्याय करते रहते थे। लकवा आनेपर दो व्यक्ति उन्हें सहारा देकर दो तल्ला ऊपर छतपर लेकर जाते। दिनमें यदि कभी शौचकी इच्छा होती तो पुन: नीचे आते। उन्हें छतपर शौचालय बनानेके लिये पूछा गया, उन्होंने कहा इसी बहाने चढ़ना उतरना हो जाता है। वे बहुत ही शीघ्र ठीक हो गये।</p>
<p class="Text">शरीर शान्त होनेके लगभग एक सप्ताह पूर्व श्रीनारायण प्रसादजी गोयनका उनसे मिलने आये थे। उन्होंने पूछा अब आगे क्या करनेका विचार है। उन्होंने उत्तर दिया कि मन करता है फिर जन्म लें और फिर यही कार्य करें।</p>
<p class="Text">शरीर शान्त होनेके २-३ दिन पूर्व स्थिति विशेष ढीली हो गयी थी। स्वामीजी महाराज पधारे। स्वामीजीने कहा—सेठको याद रखो, अपने सेठके धाममें बैठे हैं। मोहनलालजीके मुँहसे बोली नहीं निकल रही थी। लगभग १-१॥ घंटे बाद महन्तजी श्रीक्षमारामजी पधारे। उन्होंने कहा—सेठजीको याद रखिये, अपने सेठजीके धाममें बैठे हैं। मोहनलालजीने कहा—<span class="char-style-override-6">सेठ याद राखसी, म भूल सकू हूँ। अब मन भगवान् क ही धाम म जानो ह। मेर लिये ओर कठे ही जगह कोनी। महाराजजी बोल्या तब म बोल कोनी पायो।</span></p>
<p class="Text">उनकी संध्यावंदनमें विशेष निष्ठा थी। मृत्युके दिन भी प्रात:काल उन्होंने संध्या की। हाथ काँप रहे थे, हाथसे जल गिर जाता था, माला छूट जाती थी, किन्तु उन्होंने अपना नियम पूरा किया। </p>
<p class="Text">६ मई १९९८ एकादशीको दोपहरमें लगभग १ बजे नेत्र द्वारसे उनके प्राण गये। उस समय वहाँ बिजली चमकने जैसे प्रकाशका अनुभव कई लोगोंने किया। स्वामीजी महाराज लगभग दस बजे मिलकर गये थे। स्वर्गाश्रममें शवयात्रापर खिड़कीसे स्वामीजी महाराज जलांजलि दिया करते थे। स्वामीजी महाराजके यहाँ सूचना भेजी गयी। परिकरोंने कहा—महाराजजी मिल ही आये थे, अब सत्संगका समय हो रहा है। स्वामी महाराजको सूचना मिली। परिकरोंने कहा—महाराजजी सत्संगका समय हो गया। महाराजजीका समयसे पूर्व सत्संगमें पहुँचनेका स्वभाव था। महाराजजीने कहा—अद्वितीय पुरुष थे। उस दिन स्वामीजी महाराज जलांजलि देनेके बाद ही सत्संगमें गये। ७ मई १९९८ के सत्संगमें स्वामीजी महाराजने मोहनलालजीके बारेमें इस प्रकार बताया—</p>
<p class="Text">महन्तजी श्रीक्षमारामजी—किसीने पूछा है कि मोहनलालजी पटवारीका शरीर नहीं रहा है, सबकी इच्छा है कि मोहनलालजी पटवारीके विषयमें आपसे कुछ सुनना चाहते हैं। </p>
<p class="Text">स्वामीजी—मोहनलालजी पटवारीके विषयमें बहुत विशेष बात है, सेठजीके मुखसे मैंने बात सुनी है कि ये दानवीर हैं, ऐसी बात सेठजीके मुँहसे किसीके विषयमें सुनी नहीं मैंने। अपने पास है उस पूँजीमेंसे थोड़ी पूँजी लगा दें, अधिक पूँजी रख लें, ऐसे दानी तो बहुत मिलेंगे, पर पूँजी बहुत कम रखना, ज्यादा लगा देना, ऐसे आदमी कम मिलेंगे। अपने पास जितनी पूँजी है, ज्यादा भाग अच्छे काममें लगा दिया और संकोच नहीं है, जरूरत है तो और लगा देंगे, ये बात मोहनलालजीमें देखी है। सेठजीने यह बात कही थी। अभी जो गीताप्रेसमें सस्ती पुस्तकें मिल रही हैं, वह केवल मोहनलालजीका ही उद्योग है, बारह महीनोंमें करोड़ रुपयोंसे अधिक कमा करके देते हैं, उससे यह सस्ती पुस्तकें मिलती हैं। लोग कहते हैं कि कोरे कागज इतनेमें नहीं आते, जिसमें छपी हुयी, जिल्द बँधी हुयी पुस्तक आती है। इधरमें इन्होंने ट्रस्टीपद छोड़ दिया था, ट्रस्टी रहते हुये उन्होंने एक बात कही थी कि मैं अपनी सम्मति दूँगा कि ऐसा होना चाहिये, परन्तु मेरा आग्रह नहीं है, सबकी सम्मतिमें मेरी सम्मति है। गोविन्द भवनमें परम सेवा समिति है। जो कोई भी कहीं बीमार हो तो सूचना आ जाती, वहाँ कीर्तन करनेके लिये लोग जाते। वहाँपर खाना-पीना कुछ नहीं, कीर्तन सुनाना। कीर्तनमें रात्रिमें ग्यारह बजेसे दो-तीन बजेतकका समय मोहनलालजी कहते कि उसमें मेरेको समय दो। दूजेको आरामका समय दे करके उस समयमें हम जायेंगे। ये लेटें उस समय मैं सुनाऊँगा कीर्तन, यह विशेषता थी। उस विशेषता पर ये बात भी हुयी कि वो प्राणी अगर शरीर छोड़ता तो प्राय: इनकी पारीमें प्राण छोड़ता। ऐसी बात कई बार आयी। जिसका हृदयसे भाव हो कि दूसरोंका उद्धार हो, दूसरोंका कल्याण हो तो उसे दूसरोंका कल्याण करनेका मौका मिलता है, सच्चे हृदयसे जिसका भाव होता है उसे दूसरोंका कल्याण करनेका मौका मिलता है, ये बात उनमें देखी है और भी ऐसी कई बातें थीं, सज्जन थे, अच्छे काममें अगाड़ी रहते थे, उत्साहसे रहते थे और बड़ी शूरवीरतासे काम करते थे। </p>
<p class="Text">शरीर काम न देनेपर भी, बाढ़पीड़ितोंके लिये, अकालपीड़ितोंके लिये स्वयं जाते। मेहनत करते, खूब पैसा खर्च करते, बड़े उत्साहसे तत्परतासे काम करते। पैसोंकी अपेक्षा भी, खट करके परिश्रम करनेका मूल्य ज्यादा है। लोगोंने भी पैसोंका मूल्य ज्यादा समझा है, पर उनमें दोनों ही बातें थी, पैसे भी खर्च करते थे और शरीर अस्वस्थ होने पर भी, दीन दु:खी आये तो शरीर असमर्थ होनेपर भी जाते। खटते, परिश्रम करते थे। <span class="char-style-override-5">‘परोपकाराय सतां विभूतय:’</span> ऐसे परोपकार करनेवाले थे। सबको जाना है भाई, ये दिन सबके लिये आनेवाला है, ये मृत्युलोक है, इसमें मरनेवाले लोग रहते हैं। चाहे स्थावर हो, चाहे जंगम हो, सब मरनेवाले इकट्ठे होते हैं, इसलिये मरना तो सबको पड़ेगा ही, पर जीते-जी कोई अपना उपकार कर ले, भगवान् की प्राप्ति कर ले, भगवान् में लग जाय, दीन-दु:खियोंकी, गरीबोंकी सेवामें लग जाय, उसका जीवन सफल हो जायगा। मरना तो पड़ेगा ही, वह दिन तो आयेगा ही, पर उससे पहले-पहले अपना काम कर ले—</p>
<p class="Shlok-Color-2">तुलसी सोइ नर चतुर है, राम भजन लवलीन।</p>
<p class="Shlok-Color-2">पर धन पर मन हरणको, वेश्या भी परवीन॥</p>
<p class="Text">दूसरोंका धन हर लेना, दूसरोंका मन अपनी तरफ खींच लेना, इतना तो वेश्या भी कर लेती है, इसमें कोई नयी बात नहीं है, नई बात इसमें है—<span class="char-style-override-6"></span></p>
<p class="Shlok-Color-2">यस्मिन् जीवति जीवंति बहव: सो तु जीवतु। </p>
<p class="Text">जिसके जीनेसे बहुत लोग जीते हैं, उसका जीना जीना है।<span class="char-style-override-6"></span></p>
<p class="Shlok-Color-2">वयान्सि किं न कुर्वन्ति चंच्व: सोदरपूरणम्।</p>
<p class="Text">पक्षी भी अपने चोंचसे अपनी उदरपूर्ति कर लेते हैं। अपनी पूर्ति कर लेना कोई बड़ी बात थोड़ी ही है। जिसके जीनेसे बहुतोंको जीवन मिलता है, बहुतोंको सहायता मिलती है, बहुतोंको सहारा मिलता है, उसका जीना जीना है। ऐसे भी कहते थे कि अच्छे ब्राह्मण हों, शुद्ध ब्राह्मण हों, उनको मेरा पैसा शुद्ध नहीं है, मैं कैसे दूँ? कृपा करके लेते हैं तो ठीक है, मैं लायक नहीं हूँ, मेरा पैसा ऐसा शुद्ध नहीं है। पैसोंको शुद्ध बनानेका उनके बड़ा विचार रहता था, धुन रहती थी कि मेरा पैसा शुद्ध बने। एक सज्जनने कहा कि सरकारमें इन्कमटैक्सके विषयमें बात चली, उस समयमें इतने लोग टैक्स नहीं देते थे, लोगोंने कहा—देशमें एक दुकान है, जिनमें पैसेकी कभी चोरी नहीं होती, पूरा-पूरा टैक्स देते हैं, ऐसी बात मैंने सुनी। इस प्रकार पूरा अपना खरा पैसा बनाना, पक्का पैसा बनाना, पराया हक अपनेमें नहीं लेना, ऐसे काम करनेवाले थे, ऐसे तो आदमी बहुत कम होते हैं। नारायण नारायण नारायण नारायण नारायण।</p>


<p class="Page-Break"> </p>
<p class="Sub-Heading" id="toc_marker-33-31" xml:lang="en-US">सावित्री बाई</p>
<p class="Text">सावित्री बाई सेठजीकी छोटी बहन मणी बाईके जेठकी पौत्री थीं। ये छोटी आयुमें विधवा हो गयी थीं। उसके बाद ये प्राय: अपनी दादी मणी बाईके संरक्षणमें ही रहती थीं, तथा उनके साथ बाँकुड़ा एवं ऋषीकेश आदि स्थानोंपर जाया करती थीं।</p>
<p class="Text">सावित्री बाईके दादाजी बीमार थे। इसलिये वे अन्तिम समयमें सेठजीके पास नहीं आ पायीं। उन्हें जब पू० सेठजीका समाचार मिला तो उन्होंने बहुत विलाप किया। उन्हें दादाजीकी जगह सेठजी दीखे तथा कहा कि इनकी सेवा मेरी ही सेवा है।</p>
<p class="Text">सावित्री बाईकी फूफसके पेटमें भयंकर दर्द हो गया। पू० सेठजी वटवृक्षके नीचे थे। वहाँसे टीबड़ी चले गये। दर्द काफी बढ़ गया। मणी बाई अपनी समझमें कई प्रकारके चूर्ण एवं दवाइयाँ दे रही थीं किन्तु कोई लाभ नहीं हुआ। दर्द बढ़ता जा रहा था। टीबड़ीसे वापस आनेके समय सावित्री बाई पू० सेठजीके कमरेके बाहर खड़ी हो गयीं। सेठजी आये, पूछा यहाँ कैसे खड़ी है। उन्होंने बात बतायी। पू० सेठजीने कहा कि मुझे समाचार दे देना चाहिये था मैं पहले आ जाता और उनके कमरेकी तरफ चल पड़े। सेठजीने संचरपाक माँगा। मणी बाईने कहा कई गोलियाँ दे दीं, कोई लाभ नहीं हुआ। सेठजीने कहा मुझे दो। अपने हाथसे एक-एक करके दो गोलियाँ दीं। दर्द शनै: शनै: समाप्त हो गया। अपेन्डिक्सके कारण यह दर्द उन्हें कई बार होता था। डाक्टरोंने आपरेशन बता रखा था; किन्तु जीवनमें फिर कभी दर्द नहीं हुआ। उनका शरीर ३१ जनवरी २०१८ को ९९ वर्षकी आयुमें शान्त हुआ। वे बोलीं—सेठजी सामने खड़े हैं, चतुर्भुज विष्णु भगवान् खड़े हैं, पुष्पक विमान आया है। राम राम राम राम बोलते हुए गयीं। उन्हें मधुमेह, रक्तचाप आदि कोई भी बीमारी नहीं हुई। यदि कभी उन्हें डॉक्टरको दिखाने ले जाते तो वे बोलतीं मुझे सेठजीकी गोली दी हुई है, मुझे कुछ नहीं होगा। पैरोंसे कमजोरीके कारण कई बार चलते हुए गिर जातीं, उनकी बहू बोलती कि आपके चोट लग जायगी तो कष्ट होगा, आप चला फिरा न करें। वे उत्तर देतीं मुझे सेठ गिरने नहीं देते, अपने हाथोंमें थाम लेते हैं। बहूने कहा आप सीढ़ीसे गिर जायेंगी तो? उन्होंने उत्तर दिया—सेठ जानें।</p>
<p class="Text"><span>एक बार हालके सामने छतपर पू० सेठजी कीर्तन करा रहे थे। सावित्री बा</span>ई<span>को लगा कि उनकी फूफसको झपकी आ रही है।</span> <span>उन्होंने उन्हें जगा दिया। फूफस बोली अरे मुझे क्यों छेड़ा। इतना बढ़िया नृत्य चल रहा था। राम, लक्ष्मण, सीता सभी नृत्य कर रहे थे।</span></p>
<p class="Text">सावित्री बाईको अगस्त २००० द्वितीय/तृतीय सप्ताहमें स्वप्न आया कि सेठजी खड़े हैं। सावित्री बाईने कहा मुझे बात करनी है। सेठजीने कहा अभी मुझे फुर्सत नहीं है। सावित्री बाईने सोचा द्रौपदीको खबर कर दूँ तो नजर पड़ी की द्रौपदी बाई तो चरणोंमें बैठी है।</p>
<p class="Text">सावित्री बाईको घरवाले साबू बाई बोला करते थे। एक बार सेठजीने कहा—अपने इसका नाम सती सावित्री रखा है। साबूदाना तो खानेकी वस्तु है।</p>


<p class="Page-Break"> </p>
<p class="Sub-Heading" id="toc_marker-33-32" xml:lang="en-US">नारायणदासजी सरावगी</p>
<p class="Text">श्रीनारायणदासजी सरावगी गोविन्द भवन कार्यालय कलकत्ताके प्रबन्धक थे। सेठजीमें विशेष श्रद्धा थी। ये बड़े ही कर्मठ थे। इन्हें एक बार काफी तेज बुखार हो गयी थी। कमजोरीके कारण पेन अंगुलियोंसे पकड़ नहीं पा रहे थे, इसलिये पेन अँगुलीसे बाँध लिया। </p>
<p class="Text">गोविन्द भवनके कुछ भागका गृहकर कार्पोरेशनसे माफकरवाना था। ये सभी पार्षदोंसे मिले। प्राय: सबने यही कहा कि यह सम्भव नहीं लगता। इन्होंने निवेदन किया कि कार्यसमितिमें जब यह प्रस्ताव रखा जाय तो आप इसका समर्थन कीजियेगा। इस प्रकार प्राय: सभी पार्षदोंसे हामी भरवा ली एवं गृहकरकी छूट प्राप्त हो गयी। </p>
<p class="Text">एक बार सेठजीने कहा नारायण! कुछ घाटा करके दिखा। उस वर्ष गोविन्द भवनमें मामूली घाटा हो गया। घनश्यामदासजीने उलाहना दिया। नारायणदासजीने कहा—बाबू हमारे घाटा नहीं हुआ है। गीताप्रेसका जो काम यहाँके कर्मचारियोंने किया है, उसका वेतन यदि गीताप्रेसके नाम लिख दें तो हमारे घाटा नहीं रहेगा।</p>
<p class="Text">एक बार नारायणजीने सेठजीको गोविन्द भवनकी चाभी पकड़ा दी कि मैं काम नहीं करूँगा। सेठजीने स्वामीजीसे कहा—अपने नारायणको समझाइये। फोगलाजीके यहाँ पैसे अधिक मिल सकते हैं। मुक्ति तो यहीं मिलेगी। उन्होंने आजीवन संस्थाकी सेवा की। उनका शरीर गोविन्द भवनमें ही शान्त हुआ।</p>
<p class="Text">कर्णवासमें श्रीनारायणजी सरावगीने कुछ चमत्कार दिखानेको कहा तो सेठजीने उनकी जंघाको अगूंठेसे रगड़ दिया। वे कहते कि दो दिनतक आनन्दकी जैसी मस्ती चढ़ी रही, कह नहीं सकता। फिर एक दिन कहा कि छोरा तन उस दिन दिखाया था न।</p>
<p class="Text">एक बार किसी बाईको पू० श्रीसेठजीने राखी बाँधनेको कहा। वह जैसे ही राखी बाँधने लगी तो नारायणजीने रोक दिया, कारण पू० श्रीसेठजी स्त्रियोंको छूते नहीं थे। उन्होंने फिर कहा, परन्तु जैसे वह बाई हाथ बढ़ाती नारायणजी रोक देते। आखिर पू० श्रीसेठजीने कहा कि यार तूं तो भस्मासुर हो गया, देख भाईजीके हाथमें कितनी राखी बँधी है। तेरी माँ, तेरी स्त्री, तेरी बेटी सभी बाँधकर आयी है, तब वे चुप हो गये और उन बाईयोंने पू० श्रीसेठजीके राखी बाँधी। उन्होंने बादमें पू०सेठजीसे पूछा कि आप तो कहते थे नारायणकी बड़ी श्रद्धा है, फिर ऐसा कैसे किया तो सेठजीने कहा कि हर विषयमें नहीं है।</p>
<p class="Text">एक बार नारायणजीसे सेठजीने कहा कि नारायण अभी तो तुम्हें लगता है कि इनके संगसे कल्याण हो जायगा, जब मालूम पड़े कि इनके संगसे नरक हो सकता है, फिर भी प्रेम बना रहे तब जानो कि प्रेम सच्चा है।</p>
<p class="Text">सेठजी निराश्रितों, जरूरतमन्दों इत्यादिकी सेवा आर्थिक रूपसे भी करवाते रहते थे। गोविन्द भवन, कोलकाताके व्यवस्थापक नारायणजी सरावगी आये दिन माँगनेवालोंको देखकर अपनेको तंग होना अनुभव करते थे एवं कभी-कभी उन्हें झिड़क दिया करते थे। यह बात सेठजीतक पहुँची। सेठजीने उन्हें बुलाकर समझाया कि लोगोंसे प्रेमपूर्वक व्यवहार करना चाहिये। नारायणजीने कहा कि लोग ठग बनकर रुपये लेने चले आते हैं। सेठजी बोले कि इस तरहका जब कोई आवे तो मेरे पास ले आना मैं तुम्हें सिखा दूँगा कि व्यवहार कैसे किया जाता है। एक व्यक्ति अपनी स्त्रीकी बीमारीका बहाना करके सहायताके लिये आया। उन्होंने उसे सेठजीके पास पहुँचा दिया। सेठजी उससे बड़े प्रेमसे बोले—तुम अपने घरका पता हमें दे दो, हम तार भेजकर समाचार मँगाते हैं; दूरसे आये हो जाकर भोजन कर लो। वह आदमी वहाँसे भोजन करनेके लिये चला लेकिन पुन: वापस नहीं आया। सेठजीने धोखेबाजोंसे बचनेका उपाय तथा उचित कर्तव्य-पालनका रास्ता दोनों एक साथ दिखा दिया।</p>
<p class="Text">एक बार कलकत्तामें अग्रसेन भवनमें दोपहरमें सेठजीका प्रवचन हुआ, अन्तमें सेठजीने खड़े होकर कीर्तन करवाया। वे जब खड़े होकर कीर्तन करवाते तो इतने भाव विभोर हो जाते कि घूमते घूमते जब चक्कर आने लग जाता तो गिरने लग जाते, इसलिये चार पाँच भाई साथमें घूमते रहते और उन्हें पकड़कर बैठा देते। उस दिन वहाँ शायद कोई कोर्टका जज भी आया हुआ था, वह बहुत ही प्रभावित हुआ। दूसरे दिन माहेश्वरीभवनमें भी कीर्तन होनेकी बात थी, परन्तु श्रीमगनजी कोठारी एवं श्रीनारायणजी सरावगीने वहाँपर खड़े होकर कीर्तन करानेकी मनाही कर दी, क्योंकि वहाँ माहेश्वरी बालिका विद्यालयमें लड़कियोंको नृत्यकला सिखानेकी क्लास लगती थी, इसका गोविन्द भवनमें जानेवाले और भी भाईलोग बहुत विरोध करते थे, जिसमें मगनजी कोठारी भी थे। सेठजीके घूमकर कीर्तन करानेसे कोई इनकी आलोचना न करें, इसलिये उन्होंने मना किया था, नारायणजी कुछ उत्तेजित हो रहे थे, कह रहे थे आप यदि मुझे अश्रद्धालु समझेंगे और उसके लिये मुझे यदि नरकमें भी जाना पड़ेगा तो आपको झक मारके मेरे पास नरकमें आना होगा। बादमें गोविन्द भवन आनेपर सेठजीने कहा कि नारायण तुम हमारे आदमी हो और तुम्हारे मनमें दु:ख नहीं हो जाय, इसीलिये मैंने खड़े होकर कीर्तन नहीं कराया, नहीं तो कोई आपत्ति नहीं थी। वैसे नारायणजीकी काफी श्रद्धा थी। पू०श्रीसेठजी जब कलकत्ता पधारते तो वह बराबर उनके साथ ही रहते, यहाँतक भोजन भी घरसे वहीं मँगाकर करते। एक बार वे भोजन कर रहे थे, इतनेमें सेठजीने कोई फाइल माँगी तो जो ग्रास उनके हाथमें था, उसे तो वैसे ही छोड़ दिया एवं जो मुँहमें था उसे पानीसे निगलकर हाथ धोकर तुरन्त वह फाइल देकर फिर भोजन किया।</p>


<p class="Page-Break"> </p>
<p class="Sub-Heading" id="toc_marker-33-33" xml:lang="en-US">श्रीवासुदेवजी काबरा</p>
<p class="Text">श्रीवासुदेवजी काबरा सेठजीके प्रवचनोंको संशोधन करके लेखबद्ध किया करते थे। आज पू० सेठजीका जो भी वाङ्मय उपलब्ध है, उसमेंसे अधिकांश वासुदेवजी काबराकी ही देन है।</p>
<p class="Text">श्रीवासुदेवजी काबरा चूरूमें पढ़ा करते थे। एक दिन पूज्य सेठजीने उनसे रसोई बनानेके लिये कहा। उन्होंने कहा कि मुझे तो रसोई बनानी नहीं आती। पूज्य सेठजी बोले कि तू टेढ़ी-बाँकी जैसी बना देवेगा, वैसी ही काम आ जायेगी। जीमनेके बाद आचमन करते समय पूज्य सेठजी बोले कि आज रसोई बहुत ही बढ़िया बनी। श्रीवासुदेवजी बोले कि और ले लें। पूज्य सेठजीने पुन: थोड़ा भोजन और किया।</p>
<p class="Text">श्रीवासुदेवजी काबराको सेठजीने गीताप्रेसका ट्रस्टी बनाया। उन्होंने पहले तो स्वीकार नहीं किया, बादमें सेठजीके बहुत जोर देनेपर स्वीकार कर लिया। बादमें एक समय सेठजी मोहनलालजी पटवारीको ट्रस्टी बनाना चाहते थे, पर जगह खाली नहीं थी। वासुदेवजीको जरा सा आभास मिला तो उन्होंने अपना इस्तीफा लिखकर भेज दिया, बादमें मोहनलालजी पटवारी ट्रस्टी बना लिये गये।</p>
<p class="Text">एक बार सेठजीने कहा कि यदि मेरा शरीर बर्त जाये तो मेरे लेख बन्द हो जायँ या वासुदेव काबराका शरीर बर्त जाये तो मेरे लेख बन्द हो जायँ। सेठजीके लेखोंको श्रीवासुदेवजी काबरा ही तैयार करते थे। श्रीसेठजी जब बनारस जाते तो वे ही अपने यहाँसे रसोई बनाकर लाते थे। गोपालजी मोहताने बताया कि मेरेपर उनका बहुत स्नेह था। मैं जब भी बनारस जाता तो एक बार उनके यहाँ भोजन करने जाता। उनके यहाँका प्रसाद ऐसा अमृत तुल्य होता वैसा प्राय: कहीं नहीं मिला। वे कहते थे भैया महापुरुषोंके पास रहनेके तो कोई बिरले ही पात्र होते हैं। उनसे मिलते रहो और जैसा वे कहें वैसा साधन जोरसे करो, कारण पासमें रहनेपर अपनी बुद्धि उनकी क्रियामें लग जाती है तो श्रद्धामें ठेस पहुँचनेकी गुंजाइश रहती है। वैसे किसी किसीके प्रति दुर्भाव पैदा होता तो वे इस प्रकार समझाकर उसे ठीक करके सद्भावमें बदल देते थे। एक बारकी घटना है श्रीबैजनाथजी नौगछिया वाले बाँकुड़ासे कलकत्ता आये थे, गोविन्द भवनमें मिले। उन्होंने बताया कि सेठजीके कमरमें अचानक जोरका दर्द आ गया तो मैंने मोहनलालजीसे कहा तो उन्होंने कहा, अच्छा हुआ आराम करेंगे। मुझे यह व्यवहार, बात बुरी लगी। हमलोगोंने सुनी तो हमलोगोंको भी बुरी लगी, उनके प्रति दुर्भावना पैदा हुई। जब बनारस गये तो प्रसंगवश श्रीवासुदेवजीके सामने भी यह बात चली तो उन्होंने कहा कि मोहनलालजीका कोई दुर्भाव नहीं था, उन्होंने तो इसलिये कहा कि पू० सेठजी कहनेपर आराम तो करते नहीं और उन्हें आरामकी आवश्यकता है, ऐसा वैद्योंका कहना है। जैसे किसीके पेटमें दर्द हो और दूध पीनेसे दर्द बढ़नेकी आशंका हो तो कोई उसे दूध पीनेसे मना करे तो वह तो उसके हितके लिये ही कहता है, इसी प्रकार उन्होंने भी उनके हितकी दृष्टिसे ही कहा है। उनकी बात सुनते ही मेरी दुर्भावना मिट गयी। </p>


<p class="Page-Break"> </p>
<p class="Sub-Heading" id="toc_marker-33-34" xml:lang="en-US">श्रीगंगा प्रसादजी अग्रवाल</p>
<p class="Text">श्रीगंगा प्रसादजी अग्रवाल गीताप्रेसमें फैक्ट्री मैनेजर थे। ये प्रेसमें केवल भोजन एवं वस्त्र आदि खर्च लेते थे। उस समय प्रेसमें रातको भी छपाई होती थी। ये रात्रिमें भी कार्यालयमें ही सोते थे ताकि रात्रिमें भी काम सँभाल सकें एवं आवश्यकतानुसार कर्मचारी उनसे सम्पर्क कर सकें। ये गंगा बाबूके नामसे प्रसिद्ध थे।</p>
<p class="Text">एक बार गंगा बाबू एवं श्रीसुखदेवजी नदी नहाने जा रहे थे। रास्तेमें दो पुलिसवाले मिले। उन्होंने पूछा क्यों, रातमें प्रेस चलाते हो। गंगा बाबूने कहा कि नहीं। पुलिसवाले बोले अच्छा ठीक है, हम चेक करेंगे। इतना सुनकर गंगा बाबू आगे जाने लगे। श्रीसुखदेवजीने कहा कि कौन है इतना पूछ लीजिये। गंगा बाबू बोले होंगे कोई। फिर पीछे मुड़कर देखा तो कोई नहीं था। बात पूज्य सेठजीके आगे आयी। उन्होंने कहा कि कृष्ण-अर्जुन थे। अपना काम सम्भालने आये थे।</p>
<p class="Text">जब स्वामीजी महाराज कल्याण सम्पादन कर रहे थे, उस समय रामाधारजी महाराजको इनसे बार-बार काम पड़ता था। वे जाते तो गंगा बाबू खड़े हो जाते। वृद्ध शरीर था, इससे रामाधारजी महाराजको संकोच होता। एक बार रामाधारजीने कहा—बाबू! आप हमें दास मान लो, सेवक मान लो, नौकर मान लो, आप खड़े मत हुआ करो, मुझे संकोच होता है। गंगा बाबूने कहा—आ हा हा हा, आप दास बन गये, सेवक बन गये, नौकर भी बन गये, मैं तो कुछ भी नहीं बन पाया।</p>
<p class="Text">प्रेसके कर्मचारी उन्हें अपना अभिभावक मानते थे। वे आजीवन सेवारत रहे। प्रेसमें ही उनका शरीर शान्त हुआ।</p>
<p class="Text">स्वामी श्रीअखण्डानन्दजी महाराजने एक बार अपने प्रवचनमें बताया था—एक बार मैंने गीताप्रेसके कार्यालयमें देखा था, एक थे गंगा बाबू, एक थे कोई और सज्जन। दोनोंमें बातचीत हो रही थी। बातचीत होते-होते दोनोंकी आँखें जरा लाल हुई, आवाज जरा तेज हो गयी। गंगा बाबूने कहा—‘अरे आ गया भाई।’ दूसरेने पूछा क्या आ गया? बोले—‘आ गया, आ गया’ क्या आ गया? गंगा बाबू बोले—‘जो नहीं आना चाहिये था।’ और वे दोनों हँस दिये। दोनों हँस गये और रसान्तर हो गया और नारायण क्रोध काफूर हो गया, उड़ गया क्रोध।</p>


<p class="Page-Break"> </p>
<p class="Sub-Heading" id="toc_marker-33-36" xml:lang="en-US">श्रीपूनमचन्दजी कोठारी</p>
<p class="Text">श्रीपूनमचन्दजी कोठारीके सामने सेठजीकी चर्चा होनेपर उनके अश्रुपात होने लगता था। एक बार गीताभवनसे प्रात: दूध जलपान करनेके बाद सेठजी वटवृक्षपर जानेकी तैयारीमें थे, इतनेमें ही पूनमजीने कहा आज तो आपके ओष्ठ मणिकी तरह चमक रहे हैं, सेठजीने कोई उत्तर नहीं दिया, मुस्कराकर चल दिये। एक हाथसे गोपालजी मोहताका हाथ पकड़े थे, एक हाथमें लाठी थी, गोपालजीके दूसरे हाथमें आपका लोटा एवं गमछा था। वटवृक्षपर पहुँचनेपर ज्यों ही व्याख्यान देने बैठे, पूछा क्या सुनावें तो रामेश्वरजी नूँवालाने कहा कि महापुरुषोंके प्रभावकी बात सुनाइये तो कहा कि प्रभाव तो जितना मान ले और कहा कि पूनम कहाँ है? वह कुछ पीछे रह गये थे, जब अपना नाम सुने तो भागते भागते आये। सेठजीने कहा कि तुम क्या कह रहे थे? वह सकपकासे गये, कहा कि मुझे तो आपमें विलक्षणता मालूम पड़ी।</p>
<p class="Text">कलकत्तामें एक बार सेठजी गीता भालोटियाके घर गये, साथमें पूनमजी भी थे, गीता एवं उनकी माँ भी थीं। उन दोनोंको तो पीछेकी सीटपर बैठा दिया एवं श्रीसेठजी एवं पूनमजी आगे ड्राइवरके पास बैठ गये। वापस जब आये तो नारायणजी सरावगीने पूनमजीको बहुत डाँटा कि दूसरी गाड़ी और ले जाते। स्वामीजी महाराजने भी उलाहना दिया। पूनमजीने कहा कि सेठजीकी किसी भी क्रियामें मेरी बुद्धि नहीं लगती, मैं उन्हें कैसे कहता कि आप ऐसा नहीं ऐसा करें, उनकी यह बात बहुत ही अच्छी लगी, यह बात बड़े-बड़े लोगोंमें नहीं पायी जाती।</p>
<p class="Text">श्रीपूनमजी कोठारी प्राय: ट्रेनमें अपनी स्त्रीकी सँभाल अन्य सत्संगियोंके जिम्मे करके सेठजीके पास जाकर बैठ जाया करते थे। एक बार गोपालजी मोहताने कहा कि हम तुम्हारी लुगाईको नहीं सँभालेंगे। सेठजीके पास हम जायेंगे। पूनमजीके सेठजीके पास बैठनेकी मनमें थी, इसलिये सेठजी खुद उनके पास आकर बैठ गये।</p>
<p class="Text">उनका शरीर शान्त होनेके पूर्व वे गीताभवनसे कलकत्ता जा रहे थे। लखनऊमें उतरकर गोरखपुर आ गये। गोरखपुरमें उनका स्वास्थ्य बिगड़ गया। वैद्यने बारली देनेको कहा। उस दिन एकादशी थी। उन्होंने बारलीके लिये मना कर दिया कि आज एकादशी है तथा कहा कि मैं ऐलोपैथी दवा नहीं लेता, मुझे ऐलोपैथी दवा मत दे देना। गीताप्रेसके अन्दर ही उनका शरीर शान्त हुआ।</p>
<p class="Text">एक सत्संगी भाईके परिवारमें भोजनमें कुछ गड़बड़ीके कारण कई लोगोंको हाथ पैरमें शून्यता सी आ गयी। सबसे अधिक प्रभाव उनके ज्येष्ठ पुत्रपर हुआ था। उनके हाथ पैर काम नहीं कर रहे थे। पूनमजी ऋषीकेश जा रहे थे, अत: मिलनेके लिये आये। पूनमजीने कहा—भैया! सेठजी प्रकट होते हैं। उन्होंने निराशपूर्ण भावसे उत्तर दिया प्रकट होते होंगे। कुछ तेजीसे पूनमजीने कहा—मैं कहता हूँ न, सेठजी प्रकट होते हैं। उन्होंने उसी प्रकार उत्तर दिया, प्रकट होते होंगे। पूनमजी एकदम तमक गये और काफी तेज आवाजमें बोले—मैं बोलता हूँ न, सेठजी प्रकट होते हैं। उन्होंने पिण्ड छुड़ानेके लिये कह दिया—हाँ सँभालते हैं। उस दिन उनका सी टी स्कैन होना था। मशीनमें उन्हें लिटाकर डाला गया। उन्हें दीखा सिरहाने सेठजी खड़े हैं एवं उनके बालोंमें अँगुली फेर रहे हैं। थोड़ी देर बाद स्वामीजी महाराज पैरोंकी ओर दीखे। सेठजी जाने लगे। उन्होंने कहा—आप कहाँ चले। सेठजीने कहा स्वामीजी आ गये न। उन्होंने कहा आपसे ही तो स्वामीजी हैं। सेठजी हँसते हुए रुक गये। पूरी प्रक्रियाके बीच सेठजी उनके बालोंमें अँगुली फेरते रहे तथा स्वामीजी भी खड़े रहे। मशीनसे निकालने पर उनके बाल एकदम बिखरे हुए थे, जबकि मशीनमें बालोंको स्पर्श करनेकी कोई व्यवस्था नहीं थी। कुछ ही दिनोंमें वे एकदम ठीक हो गये। श्रीमद्भागवतमें नरसिंह भगवान् के प्रकट होनेपर महर्षि वेदव्यासजीने लिखा है—<span class="char-style-override-5">सत्यं विधातुं निजभृत्यभाषितम्</span> अपने सेवककी बात सत्य करनेके लिये भगवान् प्रकट हुए। इसी प्रकार श्रीपूनमचन्दजीकी बात सत्य करनेके लिये सेठजीको प्रकट होना पड़ा।</p>


<p class="Page-Break"> </p>
<p class="Sub-Heading" id="toc_marker-33-38" xml:lang="en-US">श्रीरामेश्वरजी मुकलानिया</p>
<p class="Text">श्रीरामेश्वरजी मुकलानिया कलकत्ता रहा करते थे। ये घरसे बाँकुड़ा सेठजीके पास चले आते। पीछेसे इनके ताऊजी इन्हें लेनेके लिये आ जाते थे। सेठजी इन्हें ताऊजीके साथ जानेके लिये आज्ञा दे देते थे, इन्हें वापस जाना पड़ता था।</p>
<p class="Text">एक बार सेठजीने श्रीमुकलानियाजीकी पत्नीको स्वप्नमें दर्शन दिया और कहा कि मुकलानियाजीको गोरखपुर जानेसे मत रोको, इससे कल्याण होगा। श्रीमुकलानियाजी पूज्य सेठजीके पास आते तो उनके ताऊजी आकर उन्हें वापस ले जाते। श्रीमुकलानियाजीसे एक बार पूज्य सेठजीने कलकत्ता जानेको कहा। श्रीमुकलानियाजीने कहा कि आप स्त्रियोंको तो कहते हैं कि उन्हें रोको मत और मुझे वापस भेज रहे हैं। तब सेठजी हँसकर बोले कि अच्छा ऐसी बात है, फिर उन्हें गीताभवन भेज दिया।</p>
<p class="Text">ये गीताप्रेसमें प्रधान लेखाकार थे। प्रेससे केवल खर्चमात्र ही लेते थे। इनका स्वास्थ्य ढ़ीला चलता था। इन्हें बार-बार लघुशंकाके लिये जाना पड़ता था तथा इसमें समय भी पर्याप्त लगता था। एक बार एक कार्यकर्ताने सेठजीसे इनकी शिकायत की कि ये काफी कम समय देते हैं। सेठजीने कहा—भैया इसका मन काम करता है।</p>
<p class="Text">एक बार मुकलानियाजी पू० सेठजीको पाठ सुना रहे थे। <span class="char-style-override-5">लोके सज्जन षट्पदैरहरह:।</span> पूज्य सेठजीने यहाँ षट्पदैका भाव बतलाया कि जैसे भौंरा अपने छ: पैरोंसे किसी चीजको कसकर पकड़ लेता है। ऐसे ही सज्जन भी कसकर ही पकड़ते हैं।</p>
<p class="Text">मुकलानियाजीकी पत्नी बीमार थी, गोरखपुरमें अस्पतालमें भरती थी। एक दिन उन्होंने मुकलानियाजीसे कहा कि आज पूज्य सेठजी भगवान् के साथ आये थे। श्रीमुकलानियाजीने सोचा बाकी बात बादमें पूछ लेंगे। श्रीबाबूलालजी अजीतसरियाने कहा कि अब इनका शरीर बचनेका ढंग नहीं है; किन्तु मुकलानियाजीने ध्यान नहीं दिया। बादमें उनका शरीर शान्त हो गया। कई दिन बाद कलकत्तामें पूज्य सेठजी उनके यहाँ बैठनेके लिये आये। तब मुकलानियाजी बतलाने लगे कि गोरखपुरमें भाईजीने यह व्यवस्था कर रखी थी, तब सेठजी बोले कि मेरा भी उससे प्रेम था। तब मुकलानियाजीको अपनी पत्नीकी कही बात ध्यानमें आयी।</p>
<p class="Text">मुकलानियाजीकी बहन बीमार थी। सेठजी मिलने गये। मुकलानियाजीने पूछा कितोक टाइम निकालसी (कितना समय निकालेगी)। उनके पिताजीने कहा इनान के पूछ (इनसे क्या पूछते हो)। सेठजीने नब्ज देखकर कहा ५-७ दिनको के बेरो चाल। ५-७ दिनमें शरीर चला गया।</p>
<p class="Text">मुकलानियाजी पू० सेठजीके पास आते। उनके ताऊजीके आनेपर सेठजी उन्हें वापस भेज देते। कई बार ऐसा होनेपर उन्होंने सेठजीसे कहा म तो थार कन आऊँ ओर थे मन पाछो भेज द्यो। सेठजीने कहा तू मेरी सारी बात मान ह के। तात्पर्य यह था कि ताऊजी बुलाने आयेंगे तो मुझे तो तुम्हें वापस जानेके लिये कहना ही पड़ेगा। मानो न मानो तुम्हारी मर्जी।</p>
<p class="Text">रामेश्वरजी अपनी बातें शंकाएँ सेठजीसे पत्रके द्वारा पूछते थे एवं सेठजी उनका समाधान भी करते थे। सेठजीके पत्र वे बहुत ही सँभालकर रखते थे एवं प्रत्येक रविवारको उनका पाठ किया करते थे। एक पत्रमें लिखा था—</p>
<p class="Text">‘‘तुम्हारे कामसे हमें संतोष है, भगवान् को संतोष है। मैं भगवान् से रूबकार नहीं करवा सकता। तुम्हें हमारी बातपर विश्वास करना चाहिये।’’ रामेश्वरजी गीताप्रेसमें ही रहते थे एवं जबतक स्वस्थ रहे नियमित रूपसे प्रात: ७ से ८ बजेतक इनके यहाँ सत्संग होता था, जिसमें सेठजीकी कैसेट या उनके नोट किये हुए प्रवचन सुनाये जाते थे। श्रीमोहनलालजी पटवारी, श्रीरामनिवासजी सराफ, श्रीलालचंदजी खरकिया उस सत्संगके नियमित श्रोता थे।</p>
<p class="Text">सेठजीके एक पत्रमें लिखा हुआ था कोई धक्का दे तो भी गीताप्रेससे नहीं निकलना चाहिये। गीताप्रेससे तुम्हारी लाश ही निकलनी चाहिये। हुआ भी ऐसा ही। उनकी लाश ही गीताप्रेससे निकली।</p>


<p class="Page-Break"> </p>
<p class="Sub-Heading" id="toc_marker-33-40" xml:lang="en-US">महाराजा श्रीरामसिंहजी सीतामऊ स्टेट</p>
<p class="Text">सीतामऊ स्टेट मध्यप्रदेशमें स्थित है। महाराजा साहब सीतामऊने देवीका अनुष्ठान करवाया था। स्वप्नमें देवीने गीताप्रेससे सम्पर्क करनेको कहा तब महाराजा साहब परम श्रद्धेय सेठजीके सम्पर्कमें आये। महाराजा श्रीरामसिंहजी सेठजीके परम श्रद्धालुओंमें थे। आपकी दिनचर्या बड़ी नियमित थी। प्रात: जागरणसे शयनपर्यन्त प्रत्येक मिनटकी दिनचर्या नियत थी। आपकी उपस्थितिमें सत्संगमें विशेष गूढ़ रहस्यकी बातें सुननेको मिलती थीं। पार्वतीजीने कहा है—</p>
<p class="Shlok-Color-2">गूढ़उ तत्त्व न साधु दुरावहिं। </p>
<p class="Shlok-Color-2">आरत अधिकारी जहँ पावहिं॥</p>
<p class="Text">राजा साहबके आनेकी सूचना मिलनेपर काफी श्रद्धालु पू० सेठजीके सत्संगमें पहुँच जाते थे कि उनकी उपस्थितिमें विशेष बातें प्राप्त होंगी।</p>
<p class="Text">रानीजीका शरीर शान्त होनेपर स्नान करवाकर दासियोंने शृङ्गार किया। प्रथा अनुसार राजा साहबको दर्शनके लिये बुलाया गया। राजा साहब सेठजीसे बोले—हूँ (मैं) तो रोज देखूँ, आज थे देखो। पू० सेठजीने दर्शन किये, फिर पालकीको कन्धा भी दिया। सत्संगके समय राजा साहब सत्संगमें पहुँच गये। </p>
<p class="Text">सेठजीको राजा साहबने सीतामऊ बुलवाया था। वहाँ सेठजीकी सुरक्षाके लिये पहरा लगा हुआ था। सेठजीने पहरा हटवा दिया।</p>
<p class="Text para-style-override-3">राजाजी जब गोरखपुर पधारे तब सेठजीने कन्हैयालालजी जालानका पलंग उनके लिये मँगवाया। उनके जानेपर जब कन्हैयालालजी उस पलंगपर सोये तो उन्हें स्वप्नमें भगवान् रामके दर्शन हुए। राजाजीके भगवान् रामका इष्ट था। उनके परमाणुओंका यह प्रभाव था। इससे उनकी महिमाकी कल्पना की जा सकती है।<span></span></p>


<p class="Page-Break"> </p>
<p class="Sub-Heading" id="toc_marker-33-41" xml:lang="en-US">महिला संघ भागलपुर</p>
<p class="Text">भागलपुरकी प्रमुख संस्था श्रीमहिला संघका भी एक संक्षिप्त इतिहास है। इस संस्थाकी स्थापनाका श्रेय संत सेवी और सर्वप्रिय श्रीलोकनाथ प्रसादजी ढाँढनियाको है। अपनी अत्यन्त लाडिली पुत्रवधू श्रीमती चन्दा देवी ढाँढनियाके प्रति आपका अपार वात्सल्य था। नख-शिख सात्त्विक स्वभाव वाली चन्दा बाईके मनमें सत्संग करनेकी बहुत चाह रहा करती थी। सम्भ्रान्त कुलकी परम्परागत श्रेष्ठ मर्यादाओंकी परिधिमें रहनेके कारण उनका कहीं भी सत्संगमें जाना सम्भव नहीं हो पाता था। अपनी लाड़िली पुत्रवधूकी प्रबल इच्छा जानकर श्रीलोकनाथजी एक ऐसी संस्थाका निर्माण चाहते थे, जहाँ केवल महिलायें ही बैठकर सत्संग किया करें। पूज्य श्रीसेठजीसे श्रीलोकनाथजीका घनिष्ठ सम्बन्ध था और इस घनिष्ठताके नाते वे प्राय: सत्संगके लिये भागलपुर आया करते थे। श्रीसेठजीके मनमें चन्दा बाईके लिये भी बहुत स्थान था।</p>
<p class="Text">सेठजी भागलपुरमें लोकनाथजी ढांढनियाके यहाँ रुका करते थे। एक बार सेठजीने लोकनाथजीसे कहा कि स्त्रियोंके सत्संग करनेके लिये एक सत्संग भवनकी व्यवस्था कर दें ताकि वे वहाँ शनिवार और मंगलवारको बैठकर सत्संग कर लिया करें। अगली बार जब सेठजी भागलपुर गये तब लोकनाथजी उन्हें सत्संग भवनके लिये ली गयी भूमि दिखाने ले गये। उन्होंने बताया कि जितने धनकी व्यवस्था थी उतनेसे यह भूमि खरीदी है। बगलकी भूमि एक व्यासजीने ले ली है। मेरे पास जब पैसेकी व्यवस्था हुई तब मैंने व्यासजीसे कहा—यह भूमि आप हमें सत्संग भवन बनाने हेतु दे दें, इसके बदलेमें हम उतनी भूमि आपको दूसरी जगह दिला देंगे; किन्तु उन्होंने यह कहकर देनेसे मना कर दिया कि मुझे यहाँ रहनेके लिये मकान बनवाना है। सेठजीने झुककर एक कंकड़ उठाया और उछाल दिया। वह कंकड़ व्यासजीकी भूमिपर गिरा। सेठजी बोले छ: महीनेमें यह भूमि आपको मिल सकती है। छ: महीना पूरा होनेमें एक सप्ताह बाकी था, तब लोकनाथजीने अपनी पुत्रवधू चन्दा बाईसे कहा बेटा छ: महीना पूरा होनेको आ गया, भूमि तो नहीं मिली। चन्दा बाईने कहा—बाबूजी! अभी तो एक सप्ताह बाकी है। जिस दिन छ: महीने पूरे हो रहे थे, प्रात: लगभग नौ बजे लोकनाथजीने चन्दा बाईसे कहा—बिटिया! अब तो छ: महीने पूरे हो गये। चन्दा बाईने कहा—बाबूजी! अभी कहाँ पूरे हुए, अभी तो दिन बाकी है। सेठजीकी बातमें फरक नहीं पड़ सकता। रात्रिमें सात बजे लोकनाथजीने कहा—बिटिया! अब तो दिन भी पूरा हो गया। चन्दा बाईने कहा अभी तो पाँच घंटे बाकी हैं। लगभग साढ़े सात बजे एक व्यक्ति आया और बोला कि व्यासजीको किसीने काशीमें मकान दे दिया है, वे काशीवास हेतु प्रात:काल जानेवाले हैं। वे अपनी भूमि सत्संग भवन हेतु आपको बेचना चाहते हैं; किन्तु संकोचवश नहीं आ रहे हैं। लोकनाथजीने कहा—वे मेरे मित्र हैं, उन्हें मुझसे संकोच नहीं करना चाहिये। लगभग आठ बजे व्यासजी आ गये। उसी समय उनका भुगतान करके रजिस्ट्रारको बुलाकर उस भूमिकी रजिस्ट्री करवा ली। सारा कार्य रात्रि बारह बजेके पूर्व ही हो गया।</p>
<p class="Text">वसंतपंचमी संवत् २०१५ के पवित्र दिन वर्तमान भवनका विधिवत् उद्घाटन पूज्य सेठजी श्रीजयदयालजी गोयन्दकाके हाथों हुआ।</p>
<p class="Text">पूज्य श्रीसेठजी द्वारा पूजित कर पधराये गये श्रीराधा-कृष्णके युगल विग्रह श्रीमहिला संघमें आज भी विराजित हैं। माताओं-बहिनोंके कल्याणार्थ यह श्रीमहिला संघ आज भागलपुरकी एक विख्यात संस्था है।</p>


<p class="Page-Break"> </p>
<p class="Sub-Heading" id="toc_marker-33-42" xml:lang="en-US">श्रीरुक्मिणी बाईपर अनुग्रह</p>
<p class="Text">बिहार प्रान्तके भागलपुर जिलेमें नाथनगर नामक एक ग्राम है। इस नगरमें श्रीछेदी प्रसादजी शुक्ल नामक पण्डित निवास करते थे। आपकी धर्मपत्नी श्रीमती हिमाञ्चला देवीने शनिवार, २ सितम्बर, १९३९ के शुभ दिन एक कन्याको जन्म दिया। उसका नाम रखा गया श्रीरुक्मिणी बाई।</p>
<p class="Text">अपने मानव-शरीर धारणके कारण पर प्रकाश डालते हुए एक दिन भावावेशमें श्रीरुक्मिणी बाईने अपने नित्य साथ रहनेवाली चन्दा बाई एवं नर्मदा बाईको बतलाया था—निकुञ्जमें युगल सरकार बैठे हुए थे। मैं उनके समीपमें थी। सखियाँ और मञ्जरियाँ सेवामें संलग्न थीं। श्री प्रिया-प्रियतमके मध्य पृथ्वी लोकके कुछ ऐसे विशेष संतोंकी चर्चा चल पड़ी, जिनके द्वारा जन-जनमें भक्ति भावको प्रतिष्ठित करनेका महान भगवदीय कार्य हो रहा है। उस संत-चर्चामें पूज्य श्रीसेठजी (श्रद्धेय श्रीजयदयालजी गोयन्दका), पूज्य श्रीभाईजी (श्रद्धेय श्रीहनुमानप्रसादजी पोद्दार) एवं पूज्य श्रीबाबा (श्रद्धेय श्रीराधा बाबा) का विशेष रूपसे गुणगान हो रहा था। उस सरस चर्चाको सुनकर मेरे हृदयमें उन संतोंके दर्शनकी उत्कट लालसा जाग्रत् हो गयी। इसीका यह मंगलमय परिणाम था कि मुझे यह मानव शरीर मिला।</p>
<p class="Text">महिला संघसे आदरणीया श्रीनर्मदा बाई खेतान बहुत जुड़ी हुई थीं। श्रीनर्मदा बाईका ससुराल नाथनगरमें था। सत्संगके प्रति उनका अत्यन्त अनुराग था। वे पूज्य श्रीसेठजी और भाईजीके सत्संगमें आया-जाया करती थीं। वे भगवत्प्रेरित होकर एक दिन बाईके पास आयीं। प्रथम मिलनमें ही नर्मदा बाईको ऐसा लगा कि यह तो मेरी बेटी है और उनके हृदयमें बाईके प्रति सहज वात्सल्यका एक प्रबल प्रवाह बहने लगा। इधर ऐसा हुआ तो उधर बाईको भी ऐसा लगा कि ये तो मेरी माँ हैं। बाई अपने भावप्रवाहको रोक न सकीं और नर्मदा बाईको माँ कहकर सम्बोधित करने लगीं। इस सम्बन्धका निर्वाह जीवनके अन्तिम क्षण तक होता रहा।</p>
<p class="Text">अगले दिन नर्मदा बाई स्वर्गाश्रम स्थित गीताभवन पूज्य श्रीसेठजी और पूज्य श्रीभाईजीके सत्संगके लिये नाथनगरसे जाने वाली थीं। गीताभवन ऋषिकेशसे लगभग तीन मील दूर गंगाजीके उस पार स्वर्गाश्रममें स्थित है। यह भवन भगवती गंगाजीके तटपर एक अत्यन्त रमणीय स्थान है, जहाँ सत्संगकी बड़ी सुन्दर व्यवस्था है। यह गीताभवन गोरखपुरके गीताप्रेसकी एक सह-संस्था है और पूज्य श्रीसेठजी और पूज्य श्रीभाईजीका प्रतिवर्ष ग्रीष्म ऋतुमें यहाँ सत्संग हुआ करता था। नर्मदा बाईकी आन्तरिक इच्छा थी कि मैं बाईको भी अपने साथ गीताभवन ले जाऊँ और वहाँ श्रीसेठजी तथा श्रीभाईजीसे मिला दूँ, परन्तु बाईके पिताजी वैद्यराज श्रीशुक्लजीने वहाँ जानेके लिये आज्ञा नहीं दी। नर्मदा बाई जब गीताभवनके लिये जाने लगीं, तब बाईने अपने दिवंगत पति श्रीयदुनन्दनजीका चित्र उनको दे दिया। यह चित्र बाई अपने साथ लेती आयी थीं। नर्मदा बाईने वह चित्र अपने पास रख लिया और गीताभवन जाकर एक दिन सेठजीको दे दिया। चित्र देकर उन्होंने श्रीरुक्मिणी बाईका सारा वृत्त भी सुनाया। श्रीसेठजीने वह चित्र तो अपने पास रख लिया और भगवान् श्रीकृष्णका एक चित्र देकर नर्मदा बाईसे कहा—रुक्मिणीको यह चित्र दे देना और कह देना कि ये भगवान् श्रीकृष्ण ही उसके वास्तविक पति हैं।</p>
<p class="Text">गीताभवनसे नाथनगर आकर नर्मदा बाईने वह चित्र बाईको देकर पूज्य श्रीसेठजीका कथन भी सुना दिया। इस कथनने भी उनके उस निकुञ्जात्मक आत्मस्वरूपकी स्मृति करा दी, जो प्रिया-प्रियतम श्रीराधा-कृष्णके निकुञ्ज विहारसे सम्बन्धित है। बाईको सतत यही लगने लगा कि मैं प्रिया-प्रियतम श्रीराधा-कृष्णकी एक प्राण प्यारी सेवा परायणा अनुचरी हूँ। इसके पश्चात्  बाई मञ्जरी भावसे भावित रहते हुए साधन-भजनमें संलग्न रहने लगीं। वे नित्य प्रति प्रात:काल चार बजे उठकर और स्नान आदिसे निवृत्त होकर पूजा-पाठ, जप-ध्यानमें तल्लीन हो जातीं।</p>
<p class="Text">पूज्य श्रीसेठजीने भगवान् श्रीकृष्णका जो चित्र भिजवाया था, वह चित्रात्मक श्रीविग्रह पूजाघरमें पधरा दिया गया। वैद्यराज श्रीछेदी प्रसादजी शुक्ल इसे अपना जँवाई मानकर दुल्हा बाबू सम्बोधित करने लगे। ये दुल्हा बाबू आजतक शुक्ल परिवारमें विराजित हैं और भली प्रकार सुपूजित हो रहे हैं।<span class="char-style-override-5"></span></p>
<p class="Text">सं० २०१५ वि०की चैत्र शुक्ल नवमी, तदनुसार २९ मार्च१९५८ के दिन जगह-जगह भगवान् श्रीरामका जन्मोत्सव मनाया जा रहा था। इसी दिन श्रीरुक्मिणी बाईका श्रीमहिला संघमें सर्वप्रथम शुभागमन हुआ, जिससे वे आजीवन संबद्ध रहीं। नर्मदा बाई पूज्य श्रीसेठजी और पूज्य श्रीभाईजीके सत्संग-लाभके लिये नाथनगरसे गीताभवन जा चुकी थीं। उनकी अनुपस्थितिमें इसी रामनवमीके दिन भागलपुर स्थित श्रीमहिला संघकी मंत्रिणी आदरणीया फूल बाई नाथनगरसे श्रीरुक्मिणी बाईको साथ लेकर श्रीमहिला संघ आयीं। उदारमना फूलबाईके मनमें भी रुक्मिणी बाईके प्रति बहुत सहानुभूति थी। वे रुक्मिणी बाईको साथ लेकर चन्दा बाईसे मिलीं। चन्दा बाई ढाँढनिया श्रीमहिला संघमें भाभीजीके नामसे विख्यात हैं। चन्दा बाईसे मिलकर फूल बाई बोलीं—यह बाई नाथनगरके वैद्यराज श्रीशुक्लजीकी होनहार लड़की है। इससे तुम थोड़ी देर बात करो।</p>
<p class="Text">बातचीत करनेके पश्चात् भाभीजीको दृढ़ विश्वास हो गया कि यह तो किसी दिव्यलोककी असाधारण विभूति है। कुछ दिनों बाद नर्मदा बाई गीताभवनसे लौट आयीं। </p>
<p class="Text">भाभीजीके श्वसुर श्रीलोकनाथ प्रसादजी ढाँढनियाकी पूज्य श्रीसेठजीके प्रति बहुत श्रद्धा थी। उनके आग्रहसे श्रीसेठजी प्रवचन करनेके लिये कभी-कभी भागलपुर आया करते थे। इस बार जब श्रीसेठजी भागलपुर पधारे, तब नर्मदा बाई रुक्मिणी बाईको पूज्य श्रीसेठजीका दर्शन करानेके लिये अपने साथ लेती आयीं। एकान्तमें श्रीसेठजीने एक डेढ़ घण्टे तक बाईसे बात की। इसी बातचीतके प्रवाहमें बाईने सेठजीको कुएँमें गिरनेवाली घटना सुनायी। इस घटनाको सुन चुकनेके बाद श्रीसेठजी बाईको कुएँ वाली बाईके नामसे पुकारने लगे। बाईसे मिलकर पूज्य श्रीसेठजी बहुत प्रसन्न और प्रभावित हुए। वे प्रभावित हुए मात्र उस अनोखी घटनासे नहीं, अपितु उस अनोखी घटनाके साथ बाईके अनोखे व्यक्तित्वसे। बाईके मुखमण्डलपर एक दैवी आभा छायी हुई थी। उन्होंने भाभीजीसे कहा—<span class="char-style-override-6">या बाई तो एक प्रकार स आपनी</span><span class="char-style-override-6"> ही है। तू इन महिला संघ म राख्या कर ओर इक्की बाताँ सुन्या कर।</span></p>
<p class="Text">भाभीजीसे ऐसा कहकर तुरन्त उसी समय उन्होंने नर्मदाबाईसे कहा—तू भी महिला संघमें रहा कर ओर इन्न भी साथ रख।</p>
<p class="Text">इसपर नर्मदा बाई बोली—सेठजी! यह तो नाथनगरके वैद्यराज श्रीशुक्लजीकी लड़की है। उनकी आज्ञाके बिना यह महिला संघमें कैसे रह सकती है?</p>
<p class="Text">श्रीसेठजी तुरन्त हँसते हुए बोले—वैद्यजी स तो म्हें माँग लावाँगा। </p>
<p class="Text">श्रीसेठजी उसी दिन नाथनगर श्रीवैद्यजीके घर पर गये। पूज्य श्रीसेठजीको अपने घर पर आया हुआ देखकर श्रीशुक्लजीको अपार आनन्द हुआ। वे मन-ही-मन अपने भाग्यकी रह-रह करके सराहना कर रहे थे कि यह कितना शुभ दिवस है, जो श्रीसेठजी जैसे सिद्ध संतकी पावन पगधूलिसे यह घर पवित्र हो गया। कुशल समाचार पूछनेके बाद श्रीवैद्यजीके सामने अपनी चादर फैलाकर श्रीसेठजी बोले—वैद्यजी! ई बाई न म्हान दे दो।</p>
<p class="Text">श्रीवैद्यजी इस याचनाको सुनकर गद्गद हो गये और अपने हाथमें अपनी जनेऊ लेकर वे खड़े-खड़े बोले—यह तो आपकी ही बेटी है। आप नि:संकोच भावसे इसे सहर्ष ले जाइये।</p>
<p class="Text">कुछ देर बातचीत करनेके पश्चात् जब श्रीसेठजी जाने लगे तो रुक्मिणी बाई भी उनके पीछे-पीछे चलने लगीं। बेटीको जाते हुए देखकर श्रीशुक्लजीने उससे कहा—बेटी! तुम कहाँ जा रही हो?</p>
<p class="Text">बाईने विनम्र स्वरमें अपने पिताजीसे कहा—बाबूजी! आपने ही तो अभी-अभी मुझे श्रीसेठजीके हाथमें सौंप दिया है और सौंप देनेकी बात कही है हाथमें जनेऊ लेकर।</p>
<p class="Text">यह सुनकर श्रीशुक्लजी फूट पड़े। वे रोने लगे और विकल स्वरमें कहने लगे—बेटी! ऐसा तो सम्मानमें स्वाभाविक ही बोला जाता है। मेरे कहनेका तात्पर्य यह थोड़े ही था कि मैंने सदाके लिये तुमको दे दिया है।</p>
<p class="Text para-style-override-3">कथनका तात्पर्य क्या था, शब्दोंका अर्थ क्या था, इस ओर बाईका ध्यान था ही नहीं। अपने पिताजीके शब्दोंका सीधा-सादा अर्थ लगाने और समझने वाली बाई भला अब कब रुकने वाली थीं? आँखोंमें आँसू, अधरोंपर आह और अन्तरमें कराह लिये हुए विकल और विवश वैद्यजी अपनी बेटीको रोक नहीं पाये। अपने माता-पिताको सादर प्रणाम करके बाई उसी दिन उसी समय पूज्य श्रीसेठजीके साथ चल पड़ीं। बाई श्रीमहिला संघमें आ गयीं और उसी दिनसे श्रीमहिला संघमें रहने लगीं।<span></span></p>


<p class="Page-Break"> </p>
<p class="Sub-Heading" id="toc_marker-33-43" xml:lang="en-US">नर्मदाबाई खेतान</p>
<p class="Text">नर्मदाबाई खेतानका जन्म बेगूसराय नगरमें श्रीमतीसरस्वती देवी-श्रीपालीरामजी मैंगोतियाके घर हुआ था। विवाह तेरह वर्षकी आयुमें हो गया था। उनके पति श्रीछेदीलालजी खेतान नाथनगरमें रहते थे। पतिकी मृत्युके बाद बाई अपने पीहर बेगूसरायमें रहने लगी। उनकी दोनों लड़कियोंकी भी मृत्यु हो गयी। इसके बाद वे अपनी दादी-दादाके संग चारों धामकी यात्राके लिये चली गयीं। तीर्थयात्राके बाद जब बनारस आयीं, तब बाईने अपने दादी-दादाजीसे कहा कि मैं बनारसमें रहूँगी। अब वे बनारसके मारवाड़ी-सेवा-संघमें रहने लगीं।</p>
<p class="Text">कुछ दिनों बाद पूज्य श्रीसेठजी बनारस आये। सत्संगके बाद उनसे एकान्तमें मिलीं और कहने लगी—मेरे पीहर और ससुरालमें कोई नहीं है। मैं आपकी शरणमें हूँ।</p>
<p class="Text">अब सेठजी जहाँ भी जाते, बाईको अपने साथ ले जाते। एक बार सेठजीको सत्संगके लिये भागलपुर जाना था। भागलपुरका नाम सुनते ही बाईने कहा कि मैं भागलपुर नहीं जाऊँगी, किन्तु सेठजीके आग्रहपर उसे भागलपुर जाना पड़ा। सेठजीके सत्संगमें बेगूसरायसे बाईके पीहरवाले आये थे। उन्होंने सेठजीसे कहा—यह कुलपुत्री हो करके इधर-उधर घूमती है। इससे हमारी इज्जत जाती है। इसे घरपर रहना चाहिये।</p>
<p class="Text">सेठजीने बाईसे कहा—तुमने झूठ क्यों कहा कि मेरे पीहर और ससुरालमें कोई नहीं है। अब तुमको इनके साथ रहना चाहिये।</p>
<p class="Text">सेठजीके आदेशानुसार बाई अपने ससुराल नाथनगरमें रहने लगी। नाथनगरमें इनके घरके पास ही पूज्य पण्डित श्रीछेदीलाल शुक्लका घर था। श्रीशुक्लजीकी ही सुपुत्री दिव्यभावस्वरूपा श्रीरुक्मिणीबाई थी, नर्मदीबाई श्रीशुक्लजीके घरपर आदरणीया बाईसे मिलनके लिये आयी। प्रथम मिलनमें ही रुक्मिणीबाईको ऐसा लगा यह मेरी माँ है और नर्मदीबाईको ऐसा लगा कि यह मेरी पुत्री है।</p>
<p class="Text">चैत्र शुक्ल नवमीकी रात्रिमें नर्मदीबाई प्रथम बार श्रीरुक्मिणी-बाईको लेकर महिला संघमें आयीं। इसके कुछ ही दिन बाद श्रीसेठजी सत्संगके लिये भागलपुर आये और नर्मदीबाईने पूज्य श्रीसेठजीसे आदरणीया बाईको मिलाया। बाईके वृत्त और प्रकृतिको देखकर सेठजीका बाईके प्रति आकर्षण हुआ। सेठजीने बाईके पिता श्रीशुक्लजीसे आदरणीया बाईको सदाके लिये माँग लिया और आदरणीया बाई महिला संघमें आकर रहने लगी। आदरणीया बाई महिला संघमें रह रही थीं और श्रीनर्मदीबाई नाथनगरसे आदरणीया बाईके पास महिला संघमें आयीं। महिला संघ भागलपुरमें था। जब रात्रिके समय श्रीनर्मदीबाई अपने घर नाथनगर जा रही थीं, तब आदरणीया बाईने उनसे कहा—माँ! आप कहाँ जा रही हैं? आप तो सदा अब मेरे साथ रहिये।</p>
<p class="Text para-style-override-3">इसी क्षणसे श्रीनर्मदी बाईका महिला संघमें स्थायी निवास हो गया। श्रीनर्मदीबाईका जीवन त्यागमय था। उन्होंने अपने जीवनका उद्देश्य बना लिया कि आदरणीया बाईकी सँभाल करना ही मेरा एकमात्र कार्य है और इस दायित्वका निर्वाह उन्होंने आजीवन किया।<span></span></p>


<p class="Page-Break"> </p>
<p class="Content" id="toc_marker-34" xml:lang="en-US">सेठजीकी आत्माभिव्यक्ति</p>
<p class="Text">मैंने प्रारम्भमें श्रीहनुमानजीकी उपासना की थी। इसके पश्चात्  शिवजीकी, फिर रामचन्द्रकी और अंतमें भगवान् विष्णुकी, बीचमें सूर्यकी भी उपासनाकी थी। मुझे स्वप्नमें हनुमानजीके बंदर रूपमें दर्शन हुए। मैं डरने लगा। वे बोले—तुमने प्रसाद बाँटनेका संकल्प किया था, क्यों नहीं बाँटा? मैंने कहा—अब बाँट दूँगा। मेरे यह कहते ही वे अन्तर्धान हो गये।</p>
<p class="Text">मैंने महाभारतमें सूर्य उपासनाकी कथा पढ़ी थी। उसीके अनुसार सं० १९५६ से १९६६ तक सूर्यकी उपासना भी की। दस वर्षतक मेरा यह नियम था कि सूर्यका दर्शन करके ही भोजन करना। कई बार मुझे भूखा रहना पड़ा। मैं भगवान् सूर्यसे प्रार्थना करता—हे भगवन्! परस्त्रीसे यदि मेरा किसी प्रकार भी संसर्ग हो जाय तो मेरा शरीर भस्म हो जाय। जब मैं नेत्र बंद करके सूर्यकी ओर देखता तो एक प्रकाशमय आनन्दका पुंज सा दीखता। इससे मुझे प्रकाशमय निराकार भगवान् के ध्यानमें सहायता मिली।</p>
<p class="Text">उस समय मुझे सत्य बोलनेकी आदत पड़ गयी थी, इसमें पिताजीका सत्संग तथा उनका भय ही हेतु था। पिताजी सत्यपर बड़ा जोर देते थे तथा बचपनमें कभी भी मुझे झूठ बोलते देखकर बड़े नाराज होते थे। यही कारण था कि मेरा झूठ सर्वथा छूट गया। महाभारतका स्वाध्याय भी मैं बहुत प्रेमसे किया करता था। उसमें पतिव्रताकी महिमा पढ़कर मनमें आता, यदि मैं स्त्री होता तो पतिव्रता होता। जब मैं जीवन्मुक्तकी प्रशंसा सुनता, तब जीवन्मुक्त बननेकी इच्छा होती। </p>
<p class="Text">शिवजीकी उपासनाकी महिमा सुननेसे शिव-उपासनामें प्रवृत्ति हुई। इसके साथ दो तीन देवताओंकी उपासना चलती। शिवजीकी उपासना मैं विधिपूर्वक करना नहीं जानता था; पर उनमें भक्ति अवश्य थी। शिवजीके मन्दिरमें जाया करता था। शिव, विष्णुमें भेद नहीं मानता था। एक दिन स्वप्नमें मुझे शिवजीके दर्शन हुए। स्वप्न इस प्रकार था।</p>
<p class="Text">मैंने नित्यप्रति शिव मन्दिर जानेका दृढ़ नियम कर लिया। तबसे कई साल बीत गये, उस नियमका बराबर पालन करता रहा। एक दिन मन्दिरमें जानेमें विलम्ब हो गया, मन्दिरका द्वार बन्द हो गया था, पर मेरा तो दर्शनका नियम था। इसलिये मैं मन्दिरके ऊपरके तरफवाली एक खिड़कीकी राहसे भीतर चला गया। भीतर जाकर देखता हूँ—शिवजी महाराज एक पलंगपर सोये हुए हैं। मुझे देखकर शिवजीने पूछा—तू कैसे आया? </p>
<p class="Text">मैं—मोरीकी राहसे।</p>
<p class="Text">शिवजी—भीतर क्यों आया?</p>
<p class="Text">मैं—आपका दर्शन करनेके लिये।</p>
<p class="Text">शिवजी—अच्छा तो तुम अपनी माता पार्वतीके साथ जाकर सो जाओ।</p>
<p class="Text">शिवजीकी आज्ञानुसार मैं माता पार्वतीके पास जाकर सो गया, पर मुझे नींद नहीं आयी, क्योंकि शिवजीके दर्शनसे मेरा हृदय उल्लाससे पूर्ण था। थोड़ी देर बाद मैं पुन: शिवजीके पास जाकर खड़ा हो गया। </p>
<p class="Text">शिवजी बोले—यहाँ क्यों आया, सोया नहीं?</p>
<p class="Text">मैं—आपकी आज्ञा मानकर गया तो था, पर जब मुझे नींद नहीं आयी तो लौट आया।</p>
<p class="Text">शिवजी—अच्छा तो वरदान माँग।</p>
<p class="Text">मैं—आपके दर्शन मुझे हो गये। बस, अब मेरी कुछ भी इच्छा नहीं है।</p>
<p class="Text">मेरी बात सुनकर शिवजीने दो तीन बार आग्रह किया। उनके आग्रह करनेपर मैंने पूछा कि इस शरीरसे सुख अधिक होगा या दु:ख? शिवजी बोले—अरे मूर्ख! जबतक शरीर रहेगा, तबतक सुख दु:ख दोनों हुआ ही करते हैं। वे यह कह ही रहे थे कि मेरी आँखें खुल गयीं। शिवजीकी आकृति मनुष्य जैसी थी। सिरपर जटा थी, ओढ़नेको एक काला कम्बल था, अवस्था ४०-५० वर्षकी सी प्रतीत हुई। पार्वतीजीका मुख मैंने नहीं देखा।</p>
<p class="Text">मैं रामायण पढ़ता था उसमें शिवजी एवं हनुमानजी भगवान् रामके सेवक थे, यह बात मिलती। अब भगवान् रामके प्रति विशेष स्नेह होने लगा। ये साक्षात् परमेश्वर हैं। ऐसा जानकर रामनामका जप एवं श्रीरामचन्द्रजीके स्वरूपका ध्यान करता था। मेरे ध्यानकी स्थिति बड़ी अच्छी हो गयी थी। एक दिन घरपर मैं आँखें बंद किये हुए भगवान् रामका ध्यान कर रहा था। मुझे दृढ़ विश्वास था कि भगवान् श्रीराम मेरे सामने खड़े हैं, मनकी आँखसे वे मुझे दीख रहे थे। सायंकालका समय था। माँजीने भोजनके लिये आवाज दी। पहले तो मैं बोला नहीं, पर माँजीका अधिक आग्रह देखकर उनकी बार-बार आवाज सुनकर भोजन करने जा बैठा। भोजन करते समय धीरे-धीरे मेरे ध्यानकी गाढ़ता कम हो गयी। इसके बादमें रास्ते चलते हुए रामनामका जप एवं भगवान् के स्वरूपका ध्यान करने लगा। लोग मुझे पागल हो जानेका भय दिखाते थे। पर मैं उनकी बातकी ओर ध्यान नहीं देता था। फिर मुझे योगवाशिष्ठ पढ़नेका अवसर प्राप्त हुआ। उसमें निराकार ब्रह्मकी महिमा अधिक पाता। </p>
<p class="Text">इसी बीचमें मुझे एक दिन स्वप्नमें श्रीरामचन्द्रजीके दर्शन हुए। स्वप्नमें मुझे अनुभव हुआ कि मैं सो रहा हूँ। किसीने मुझे बाहरसे आवाज दी। मैंने उठकर द्वार खोल दिया। एक आदमी बाहर खड़ा था। मैंने पूछा—क्यों? उसने कहा—भगवान् रामचन्द्रजी यहाँ आये हुए हैं, तुम्हें बुला रहे हैं। मैं तुरन्त उसी आदमीके साथ चल पड़ा, धानुकोंकी धर्मशालाके पास जा पहुँचा। वहाँ देखा भगवान् राम एक उत्तम महलमें विराजमान हैं। पीछे ऐसा प्रतीत हुआ, यह महलके समान विमान है। वह हीरे पन्नोंसे चमचम कर रहा था। मैं जिस व्यक्तिके साथ यहाँ आया था, उसीके साथ ऊपर गया। ऊपर जानेपर पहले पहल मुझे लक्ष्मणजीके दर्शन हुए। वे उत्तरकी ओर मुँह किये हुए बैठे थे। भगवान् रामका मुखारविन्द दक्षिणकी ओर था। मुझे देखकर लक्ष्मणजीने पूछा कि यह कौन है? भगवान् रामने उत्तर दिया—यह जयदयाल गोयनका है, अपना भक्त है, इसीके लिये हमलोग यहाँ ठहरे हुए हैं। भगवान् रामने फिर मुझसे कहा कि तू अपनी माता सीताजीके पास जाकर सो जा। उनकी आज्ञानुसार मैं वहाँ जाकर सो गया, पर भगवान् के दर्शनोंसे मुग्ध होनेके कारण मुझे नींद नहीं आयी। मैं वहाँसे उठा और भगवान् के चरणोंमें जाकर बैठ गया। भगवान् बोले—तू क्या चाहता है?</p>
<p class="Text">मैं—आपके दर्शन हो गये, अब मुझे कुछ नहीं चाहिये। </p>
<p class="Text">भगवान्—अब चले जाओ।</p>
<p class="Text">मैं—महाराज आपको छोड़कर नहीं जाऊँगा।</p>
<p class="Text">भगवान्—तुम्हें जाना पड़ेगा (भगवान् के वचनोंमें कुछ कड़ापन था)।</p>
<p class="Text">मैं—कितने दिन मुझे खरड़े घीसना पड़ेगा। अर्थात् संसारके पचड़ेमें रहना पड़ेगा।</p>
<p class="Text">भगवान्—जन्मसे लेकर ७८ वर्षतक</p>
<p class="Text">मैं—महाराज मैं तो नहीं जाऊँगा।</p>
<p class="Text">भगवान्—तुमने जाना स्वीकार क्यों किया? अब तो जाना पड़ेगा।</p>
<p class="Text">मैं—इतने वर्षके लिये तो मैं नहीं जाऊँगा।</p>
<p class="Text">भगवान्—फिर तुम हमसे आकर मिलोगे।</p>
<p class="Text">भगवान् के दर्शनसे, वार्तालापसे बड़ा आनन्द हुआ पर उसी समय स्वप्न टूट गया। मैं प्रात:काल उसी धानुकाकी बगीचीकी तरफ गया। पर वहाँ तो कुछ भी नहीं दीखा।</p>
<p class="Text para-style-override-3">इसके पश्चात् मैं भगवान् रामकी भक्ति करता। एवं वेदान्तकी पुस्तकें देखा करता। इससे निराकार सर्वव्यापी ब्रह्मकी ओर टान होने लगी। मैं ऋषिकेश चला आया। वहाँसे देश गया। फिर किसी कारण विशेषसे निराकारके साथ विष्णु भगवान् के साकार रूपका ध्यान करने लगा। साकार निराकारमें भेद नहीं मानता था। यह बात सम्वत् १९६३-६४ की है। तबसे आज पच्चीस वर्षतक एक ही क्रम रहा है। इन २५-२६ वर्षोंमें क्या-क्या बातें मेरे अनुभवमें आयीं यह मेरा बतानेका विचार नहीं है। आजकल निराकारकी स्थिति अधिक रहती है; साकारकी इच्छा करनेपर होती है। बीचमें मुझे एक बार ऐसा भान हुआ था कि मुझे ब्रह्मकी प्राप्ति हो गयी। क्योंकि उस समय मेरी बड़ी अच्छी स्थिति थी। पर मेरा यह भ्रम निकल गया, क्योंकि मेरे मनमें यह विचार आया कि जिसे ब्रह्मकी प्राप्ति होती है, उसे तो यह अनुभूति हो ही नहीं सकती कि मैं ब्रह्म प्राप्त हूँ।<span></span></p>


<p class="Page-Break"> </p>
<p class="Content" id="toc_marker-35" xml:lang="en-US">जीवनके अन्तिम क्षण</p>
<p class="Text">सेठजीका पाँचभौतिक शरीर धीरे-धीरे कमजोर पड़ता जा रहा था। उन दिनोंमें भी सेठजी पूर्वकी तरह ही कार्य करते थे। एक समय वे पत्रोत्तर लिखवा रहे थे। एक सत्संगी भाईने कहा कि अब आपको पत्रोत्तर नहीं लिखवाना चाहिये। सेठजीने कहा कि यदि मुझे काफी बीमार करना हो तो ये सब कार्य मुझसे बंद करवा दो।</p>
<p class="Text">ऐसे कर्मनिष्ठ, परमभागवत जयदयालजी गोयन्दकाकी नेत्र-ज्योति तो कई वर्ष पूर्व ही मोतियाबिन्दके ऑपरेशनके बाद नहींके बराबर ही रह गयी थी। पित्ताशयमें भी पथरी हो गयी थी, जिससे पाँच-छ: दिनके अन्तरालपर ज्वर आने लगा था और पेटमें भी दर्द रहा करता था। शरीर निरन्तर क्षीण हो रहा था। उन दिनों सेठजी बाँकुड़ामें थे। सभी लोगोंको लगा कि सेठजीका शरीर अब ज्यादा दिन नहीं रहेगा। अत: ३१ मार्च १९६५ को सेठजीको गीताभवन, स्वर्गाश्रम ले आया गया।</p>
<p class="Text">शरीरकी स्थिति उत्तरोत्तर गिरने लगी। पर देहावसानके पाँच दिन पहलेतक वे पत्र सुनते तथा उनके उत्तर लिखवाते रहे। गीताप्रेसकी व्यवस्था/सँभाल सम्बन्धी पत्र उन्होंने शरीर शान्त होनेके पहले दिनतक यानि १६ अप्रैलको भी लिखवाया था। बोलनेकी शक्ति कम हो गयी थी, तथापि वे धीरे-धीरे बोलते और उपदेशकी बात कहते थे। प्रतिदिन—यहाँतक कि देहावसानके दिनतक उन्होंने संध्या की, सूर्यार्घ्य दिया। </p>
<p class="Text">गीताभवनमें आनेवाले श्रद्धालु-भक्तोंकी भीड़ बढ़ने लगी। सेठजीकी रुग्णताका समाचार एक नगरसे दो नगर, एक घरसे दो घर और एक मुँहसे दो मुँह फैलने लगा। सेठजीने न जाने कितनोंको आध्यात्मिक प्रेरणा दी है, न जाने कितनोंको साधनमें प्रवृत्त किया है, न जाने कितनोंकी उलझनोंको सुलझाया है, न जाने कितनोंको आर्थिक सहायता दी है और न जाने कितने दु:खियोंको सच्चा वात्सल्य दिया है? सेठजीका व्यक्तित्व अनोखा है। साधारण गृहस्थ होकर भी परम ज्ञाननिष्ठ हैं। साधारण व्यापारी होकर भी गहरे दार्शनिक हैं। भावुक होकर भी बड़े विवेकशील हैं। साधु या संन्यासी, सत्संगी या साधक, अभावग्रस्त या कष्टपीड़ित, परिचित या अपरिचित, सबके हितचिन्तनमें और हितार्थ सेवामें उन्होंने अपना सारा जीवन लगा दिया। श्रद्धालु भक्तोंकी, आत्मीय स्वजनोंकी, सहयोगी कार्यकर्ताओंकी, प्रिय सत्संगियोंकी, इनके अतिरिक्त जो जैसे भी सेठजीसे जुड़ा था, उनकी भीड़ बढ़ने लगी। सेठजीके दर्शनार्थ सभी उमड़ने लगे। सेठजीको जब आनेवालोंकी जानकारी दी गयी, बदलेमें राम-राम कहकर उन्होंने परिवारके व्यक्तियोंको यह भी आदेश दिया कि सबका पूर्ण सत्कार किया जाय।</p>
<p class="Text">हालत बिगड़ती गयी। १५ अप्रैलको ज्वर ज्यादा हो गया। ताप प्राय: १०२ रहने लगा। नाड़ीकी गति ११५-१२० रहने लगी। एक बार तो १४० तक भी हो गयी थी। श्वासकी गति भी बढ़ने लगी और २८ से ५० तक पहुँच गयी। आहार बिलकुल छूट गया। केवल अनारका रस, मौसमीका रस या थोड़ा गंगाजल ले पाते थे। शुक्रवार १६ अप्रैलका दिन बड़े कष्ट और कठिनाईमें बीता। आसपास खड़े हुए सभीके मुखपर उदासी थी। हृदयमें व्यथा थी। साथ ही मनमें एक बड़ा भारी प्रश्न था—सेठजीके बाद कौन धर्मके प्रचारकी ध्वजाको सँभालेगा? इस कष्टकी स्थितिमें भी सेठजीका नामजप निरन्तर चल रहा था। अधरोंका हिलना तथा अँगुलियोंकी पोरोंपर अँगूठेका फिरना इसका प्रमाण था। चेतना भी निरन्तर बनी रही। विगत कई दिवसोंसे जो भी आते थे, वे अपना प्रणाम सेठजीके चरणोंमें निवेदन करते। सेठजी बदलेमें सबको संकेतसे राम-राम कहते। जीवनके अन्तिम क्षणोंमें भी व्यावहारिकताके निर्वाहका एक विचित्र प्रसंग है—एक वरिष्ठ व्यक्तिका राम-राम निवेदन किया गया। तुरन्त सेठजीने अपने काँपते हाथोंसे दोनों हथेली जोड़कर उनको प्रणाम किया। लोग देखकर दंग रह गये कि ऐसी अशक्तावस्थाके क्षणमें भी पदके अनुसार यथायोग्य व्यवहार हो रहा है। इतना ही नहीं, अशक्तावस्थामें भी उनकी मानसिक संध्या और सूर्य भगवान् को जलसे अर्घ्य हमेशा चलता रहा। उनको गीता-पाठ और विष्णुसहस्रनाम सुनाया जाता था। यदि कहीं भी बीचमें अशुद्धि होती तो अँगुलीसे संकेत करते थे।</p>
<p class="Text">रात्रिको उन्होंने भाईजी श्रीहनुमानप्रसादजीसे ध्यान करानेको कहा। पहले तो वे नहीं समझे, परन्तु पुन: संकेत प्राप्त करनेपर उन्होंने सेठजीके प्रिय ‘आनन्द’ तत्त्वका विशेषणोंसहित उच्चारण किया। उन्होंने उसे बार-बार सुना। बड़े प्रसन्न हुए। तदनन्तर पुन: वैसा ही संकेत मिला, तब भाईजीने उन्हें आनन्द-तत्त्वके शब्द कई बार सुनाये, फिर अद्वैत ब्रह्मकी बोधक कुछ श्रुतियाँ सुनायीं और उन्हें उनके अपने नित्य सत्य ब्रह्म-स्वरूपका वर्णन सुनाया। जो कुछ सुनाया उसमेंसे कुछ यहाँ दिया जा रहा है—</p>
<p class="Text"><span class="char-style-override-5">आनन्दतत्त्वके उद्गार—</span>आनन्द, आनन्द, सत् आनन्द, चित्  आनन्द, पूर्ण आनन्द, अचल आनन्द, ध्रुव आनन्द, शान्त आनन्द, घन आनन्द, बोधस्वरूप आनन्द, ज्ञानस्वरूप आनन्द, अमृतस्वरूप आनन्द, स्वरूपानन्द, आत्मानन्द, ब्रह्मानन्द, विज्ञान आनन्द, कैवल्यानन्द, महदानन्द, अजरानन्द, अक्षरानन्द, नित्य आनन्द, अव्यय आनन्द, अनन्त आनन्द, अपार आनन्द, परात्परानन्द, असीम आनन्द, परमानन्द, अनिर्वचनीय आनन्द, अचिन्त्य आनन्द, अपरिमेय आनन्द, निरतिशय आनन्द, आनन्दमय आनन्द, आनन्दमें आनन्द, आनन्दसे ही आनन्द, आनन्दको ही आनन्द, आनन्द-ही-आनन्द, आनन्द-ही-आनन्द, आनन्द, आनन्द।</p>
<p class="Text">तदनन्तर कहा—</p>
<p class="Text">‘आपमें न जन्म है, न मृत्यु है, न जरा है, न रोग है, न वृद्धि है, न ह्रास है, न विकास है, न विनाश है। न मन है, न चित्त है, न प्राण है, न अप्राण है, न इन्द्रिय है, न इन्द्रियोंके विषय हैं।</p>
<p class="Text">आप सर्वप्रकाशरूप हैं, चिन्मात्र ज्योति हैं, तीनों कालोंसे मुक्त हैं, कामादि विकारोंसे रहित हैं, आप समस्त दैहिक दोषोंसे मुक्त, सदा निर्दोष हैं, आप निर्गुण हैं। </p>
<p class="Text">आप नित्यमुक्त हैं, अतएव मुक्तिसे रहित हैं, आप सदा समरूप हैं, शान्त हैं, पुरुषोत्तम हैं, यही आपका स्वरूप है। केवल एक ब्रह्म ही ब्रह्म है और वही आप हैं।</p>
<p class="Text">आप भूमा हैं, अल्प नहीं हैं। जो भूमा है, वही सुख है, अल्पमें सुख नहीं है। जहाँ अन्यको नहीं देखता, अन्यको नहीं सुनता, अन्यको नहीं जानता, वह भूमा है और जहाँ अन्यको देखता है, अन्यको सुनता है, अन्यको जानता है, वह अल्प है। जो भूमा है, वह अमृत है और जो अल्प है वह मरणशील है। वह भूमा अपनी महिमामें ही स्थित है। भूमाके सिवा अन्य कुछ है ही नहीं। वह भूमा आपका स्वरूप है।</p>
<p class="Text">आत्मा पापरहित है, जरा-मरणरहित है, शोक-विषादरहित है, क्षुधा-पिपासारहित है, सत्यकाम और सत्यसंकल्प है। वह आत्मा आप हैं। आप नित्य विशुद्ध चिन्मय परमतत्त्व हैं।</p>
<p class="Text">आप नित्यमुक्त हैं, आप जीवन्मुक्त हैं; ब्रह्म आपका स्वरूप है और आप नित्य ब्रह्ममें ही अभिन्न प्रतिष्ठित हैं। एक ब्रह्म ही ब्रह्म है। ब्रह्म ही है। </p>
<p class="Text"><span class="char-style-override-5">‘अयमात्मा ब्रह्म’, ‘सर्वं खल्विदं ब्रह्म’, ‘सत्यं ब्रह्मेति सत्यं ह्येव ब्रह्म’, ‘तत्त्वमसि’, ॐ ॐ ॐ ॐ ॐ</span></p>
<p class="Text">जिस समय भाईजी उन्हें यह सब सुना रहे थे, उस समय सेठजीके चेहरेपर आनन्दकी लहरें-सी उठ रही थीं। वे अत्यन्त प्रसन्न थे। सोये-सोये ही बारंबार भाईजीको हाथोंसे खींचकर उनके गलेमें दोनों हाथ डालकर उन्हें हृदयसे लगाना चाहते थे। बार-बार सुनानेके संकेत करते थे और इससे उन्हें बार-बार सुनाया भी जाता था। सब सुननेके बाद वे आनन्द-गद्गद वाणीसे धीमे स्वरमें बोले—‘ठीक है-ठीक है। सब ब्रह्म ही है, ब्रह्म ही है, और कुछ भी नहीं है, आनन्द आनन्द।’</p>
<p class="Text">शुक्रवारके दिनके समान ही रात भी बड़ी वेदना और कष्टमें व्यतीत हुई। १७ अप्रैल, १९६५ के शनिवारकी सुबह भी आयी। किसे ज्ञात था कि यही अन्तिम सुबह है? माना, वे ज्ञाननिष्ठ थे, उनका मन भगवान् में और भगवान् के नाममें लीन था, उनकी आत्माका शारीरिक कष्ट स्पर्श नहीं कर पाता था, पर उनके कष्टको देखकर स्वजनोंका मन तो रो ही रहा था। इस कष्टकी स्थितिमें भी सेठजीने श्रीभाईजीसे उपनिषद्के मन्त्र सुने और मन्त्रोंकी व्याख्या सुनी। हर एक स्वजन उनके दर्शन करना चाहता था, धर्मज्योतिकी इस शिखाको निरन्तर अपनी आँखोंके सामने रखना चाहता था। कमरा छोटा था, अत: दिनके ११ बजे सेठजीको कमरेके बाहर बरामदेमें लाया गया। सेठजीसे कहा गया कि दर्शनार्थियोंकी सुविधाके लिये आपको कमरेसे बाहर लाया गया है, आपके चारों ओर दर्शनार्थी खड़े हैं। सेठजीने सोये-सोये अपने काँपते हाथोंसे हाथ जोड़कर सबका अभिवादन किया। चारों ओर दर्शनार्थी थे, अधिकांश बैठे हुए और कुछ खड़े हुए। उनके मुखसे नि:सृत भगवन्नाम कीर्तनकी मधुर ध्वनिसे वातावरण मधुर और मुखरित था। इस वातावरणमें एक गम्भीरता थी, एक सात्त्विकता संतके हृदयकी, व्यथा आत्मीयके वियोगकी, समस्या कार्य संचालनकी, भय पथ-प्रदर्शकके हटनेका और आतंक जीवनके कटु सत्य मृत्युका। सेठजीके समीपस्थ लोगोंके अधरोंपर भगवन्नामकी ध्वनि है, चेहरेपर लाचार उदासी है, आँखोंमें छिपा हुआ अश्रुजल है और हृदयमें चुभने वाली टीस है। सभी मूक भावसे देख रहे हैं। सेठजीने खाटपर लेटे-लेटे ॐ का घोष प्रारम्भ कर दिया। सम्पूर्ण वातावरणमें एक विचित्र शान्ति व्याप्त हो गयी। भाईजी, राधा बाबा, स्वामी रामसुखदासजी, स्वामी भजनानन्दजी तथा शरणानन्दजी भी वहीं थे। सभीके सामने अपराह्न ३ बजे उनको खाटसे उतारकर नीचे बालुकाकी शय्यापर सुला दिया गया। मुखमें गंगाजल, तुलसी दी गयी। सभी लोग मौन होकर यह दृश्य देख रहे थे। रोते हुए मौन बाबाने देखा—अद्वैत सिद्धान्तका सूर्य अस्ताचलको आज जा रहा है। मौन संन्यासीने देखा—हमारे साथ ज्ञानचर्चा करनेवाला आज जा रहा है। मौन साधकोंने देखा—हमारा पथ-प्रदर्शक आज जा रहा है। मौन सत्संगियोंने देखा—हमसे सच्चर्चा करनेवाला आज जा रहा है। मौन विधवा-बहिनोंने देखा—हमारा सच्चा अभिभावक आज जा रहा है। मौन ब्राह्मणोंने देखा—हमारा रक्षक आज जा रहा है। और तो और, गीताभवनकी दीवारोंने देखा—मेरा संस्थापक आज जा रहा है। मौन वाटिकाने देखा—मेरा माली आज जा रहा है, और सचमुच वह चला गया। क्या विश्वास कर लिया जाय? मन नहीं मानता। नेत्रोंके मार्गसे हंस अकेला सायं ४ बजे अपने देश चला गया।</p>
<p class="Text">सेठजीके अन्तिम समयपर कुछ लोगोंको दो-तीन चमत्कारकी अनुभूति भी हुई। उनकी मृत्युके पूर्व कुछ लोगोंको ऐसा अनुभव हुआ कि उनके नेत्रोंसे एक ऐसा प्रकाश विकीर्ण हुआ है जैसे कैमरेका बटन दबाते ही अचानक फ्लैश लाइटका प्रकाश होता है। फ्लैश लाइटके प्रकाशसे भी कई गुना अधिक। उनकी मृत्युके कुछ पूर्व कुछ लोगोंको ऐसा अनुभव हुआ कि उनके शरीरके चारों ओर एक ऐसा सौरभ विकीर्ण हो गया है जो अनोखा और अद्वितीय है। अनुभव करनेवाले सज्जनोंके लिये ऐसा सौरभ अनुभूत था। उनकी मृत्युके पूर्व कुछ लोगोंको ऐसा अनुभव हुआ कि उनके मुख-मण्डलपर एक चिर-परिचित मुस्कान विकीर्ण हो गयी मानों प्रवचनके समयकी वही हास्यपूर्ण मुद्रा हो। अपनी-अपनी भावनाके अनुसार भिन्न-भिन्न व्यक्तियोंको चमत्कारिक अनुभूतियाँ हुईं, पर वह ‘हंस’ चला गया और पार्थिव-शरीर रह गया। अब भले ही पार्थिव-शरीरका फोटो लो, पार्थिव-शरीरको फूलोंकी माला पहनाओ और पार्थिव-शरीरको बार-बार श्रद्धाके फूल चढ़ाओ, उस पार्थिव-शरीरके आवरणको, उस ‘हंस’ को धर्मकी ध्वजा फहरानेका जो महान् कार्य करना था, वह करके चला गया। </p>
<p class="Text">यह निश्चित हो गया कि सेठजीकी अन्त्येष्टि-क्रिया अभी सम्पन्न हो। शवको गंगाजलसे स्नान कराया गया। दुर्वाके मैदानमें अर्थीको रखा गया। लोगोंने परिक्रमा दी, पुष्प चढ़ाये, नारियल चढ़ाये और प्रणाम किया। शामको साढ़े छ: बजे शव-यात्रा आरम्भ हुई। गीताभवनके मुख्य द्वारसे आज उसीका निर्माता सदाके लिये विदा हो रहा है। पहले ‘हंस’ विदा हुआ, अब पार्थिव-शरीर भी विदा हो रहा है। राम-नाम सत्य है की ध्वनिके बीच वह पार्थिव-शरीर विदा हुआ। पहले भवनके द्वारसे, फिर द्वारकी वाटिकासे और फिर वाटिकाकी दीवालोंसे। भवनका द्वार, द्वारकी वाटिका और वाटिकाकी दीवालोंने—सभीने मौन और मूक मनसे विदाई दी। शव-यात्रामें बालक-वृद्ध, मालिक-नौकर, गृहस्थ-संन्यासी, मूर्ख-पण्डित, छोटे-बड़े सभी थे। लोग चढ़ा रहे थे बार-बार फूलोंको, लोग कर रहे थे बार-बार वन्दना और लोग बोल रहे थे बार-बार सत्यध्वनि। अर्थी परमार्थ निकेतनके सामनेसे होती हुई तथा गंगातटीय रोड़ोंको पार करती हुई वट-वृक्षके समीप पहुँची। वट-वृक्षकी यही स्थली है जहाँ सेठजीने लगभग ४० वर्ष सत्संग-प्रवचन और भजन-कीर्तनमें व्यतीत किया। वट-वृक्षकी परिक्रमाके उपरान्त शवको चितातक लाया गया।</p>
<p class="Text para-style-override-3">चिता ठीक वट-वृक्षके सामने और ठीक गंगा तटपर बनायी गयी। लोग चन्दनकी चिता बनाना चाहते थे परन्तु सेठजी फालतू खर्चके विरोधी तथा सादगी प्रिय थे। अत: उनके अनुयायियोंने स्पष्ट मना कर दिया। चिताके जलनेपर प्राय: दुर्गन्ध फैला करती है, पर यहाँ विपरीत ही हुआ। अनेकोंने ऐसा अनुभव किया कि सारा नभ-मण्डल सौरभसे सुवासित हो गया है। यह एक अन्य चमत्कारिक अनुभूति थी। कई लोगोंने कहा कि सेठजीके कपड़ोंसे भी प्राय: चन्दनकी सुगन्ध आती थी। यदि चन्दनकी लकड़ीकी चिता बनती तो यह रहस्य छिप जाता। एक विचित्रता और भी घटित हुई। लोगोंने देखा कि किस प्रकार चिताकी लपटें ऊर्ध्वमुखी उठकर बार-बार माँ गंगाकी गोदमें समा रही हैं और झुक-झुककर माँ गंगाको प्रणाम कर रही हैं। यह क्रम तबतक चलता रहा, जबतक चिता आधी जल नहीं गयी। न चाहते हुए भी सबने देखा कि वह जिसने गीताके प्रवाहका, धर्मके उत्थानका, आस्तिकताकी प्रतिष्ठाका, साधकोंके उन्नयनका, समाजके जागरणका, ब्राह्मणोंकी सेवाका, गौओंकी रक्षाका, विधवाओंको पुचकारनेका और दुखियोंको दुलारनेका महान् कार्य किया, उस महापुरुषका अन्तिम निशान, वह पार्थिव-शरीर भी चिताकी लपटोंसे लिपटकर सदाके लिये सभीकी आँखोंसे ओझल हो गया।<span></span></p>


<p class="Page-Break"> </p>
<p class="Content" id="toc_marker-36" xml:lang="en-US">सेठजीके अन्तिम अमृतोपदेश</p>
<p class="Text">बाँकुड़ासे गीताभवन (स्वर्गाश्रम-ऋषीकेश) जाते समय लखनऊमें दर्शनार्थ आये हुए लोगोंसे उन्होंने कहा—</p>
<p class="Text">‘नित्य नियमपूर्वक अपनेसे बड़ोंको प्रणाम करना, उनकी सेवा करना और उनका आज्ञापालन करना।’</p>
<p class="Text">‘नित्य निरन्तर भगवान् के नामका श्रद्धासहित निष्काम भावसे प्रेमपूर्वक जाप करना और भगवान् के स्वरूपका ध्यान करना।’</p>
<p class="Text">‘एक क्षणके लिये भी भगवान् के नामको कभी न भूलना।’</p>
<p class="Text">‘खूब मनसे ये सब करना और जरा भी कमी रहे तो उसके लिये एकान्तमें श्रद्धा-विश्वासपूर्वक करुण भावसे गद्गद होकर रोते हुए भगवान् से प्रार्थना करना।’</p>
<p class="Text">‘सबको भगवान् का स्वरूप समझना, सब वस्तुओंको भगवान् की समझना, सब कार्य भगवान् के समझना और भगवान् के लिये ही सब काम करना।’</p>
<p class="Text">‘नित्य श्रद्धा-विश्वासपूर्वक निष्काम प्रेमके साथ यह सब करनेपर बारह महीनेमें भगवान् की प्राप्ति हो सकती है।’</p>
<p class="Text"><span class="char-style-override-5">देहावसानसे कुछ ही दिन पूर्व गीता-भवनमें कहे और लिखवाये हुए अमूल्य वाक्य—</span></p>
<p class="Text">‘दुर्गुण, दुराचार, दुर्विचार, दुर्व्यसन, दंभ, मद, अभिमान, अधिक निद्रा, आलस्य, प्रमाद, विषयभोगोंका तथा भोगियोंका संग—इनको विषके समान समझना, इनका सर्वथा त्याग कर देना चाहिये। ये सब आसुरी सम्पत्ति हैं।’</p>
<p class="Text">‘सद्गुण, सदाचार, सद्विचार, सत्संग, सरलता, साधुता, नम्रता, ज्ञान, वैराग्य एवं ईश्वरकी भक्ति—इनको अमृतके समान समझकर इनका नित्य निरन्तर सेवन करना चाहिये। यह दैवी सम्पत्ति है। यही सार तत्त्व है।’</p>
<p class="Text para-style-override-3">‘आसुरी सम्पदा नरकके लिये है और दैवी सम्पदा कल्याण करनेवाली है।’<span></span></p>


<p class="Page-Break"> </p>
<p class="Content" id="toc_marker-37" xml:lang="en-US">जयदयालजी गोयन्दकाके बारेमें विभिन्न लोगोंके उद्गार</p>
<p class="Text"><span class="char-style-override-5">पू० स्वामी शुकदेवानन्दजी—</span>सेठजीकी श्रद्धांजलि सभा परमार्थ निकेतनमें हुई, जिसमें शुकदेवानन्दजीने कहा कि जब मैं छोटा था तो मुझे गीता पढ़नेकी मनमें आयी, परन्तु बहुत खोजनेपर भी गीताकी पुस्तक नहीं मिली, आखिर कहींपर केवल दसवाँ अध्याय मिला। हमारे पिताजी भी मना करते थे, उनकी ऐसी धारणा थी कि गीता तो केवल संन्यासी लोगोंके लिये है और भी बहुत गलतफहमियाँ फैली हुई थीं। किसीको बीमार अवस्थामें गीता सुनाते तो लोग यही अन्दाज लगाते कि यह मरनेवाला है। ऐसे समयपर श्रीसेठजीने गीताप्रेसके माध्यमसे कितना गीताका प्रचार किया। आज छोटे-छोटे बच्चोंको गीता कण्ठस्थ (याद) है और कितने सस्तेमें पुस्तक मिलती है। लगभग पाँच हजार वर्ष पूर्व भगवान् श्रीकृष्णद्वारा श्रीमद्भगवद्गीता कही गयी, परन्तु उसका जितना प्रचार अभी हुआ है, वैसा पहले कभी नहीं हुआ।</p>
<p class="Text"><span class="char-style-override-5">श्रीगंगेश्वरानन्दजीने </span>मुम्बईमें साधुओंकी एक बहुत बड़ी सभामें कहा—हमलोग साधु-संन्यासी सब मिल करके भी भारतीय संस्कृतिकी रक्षाके लिये वह काम नहीं कर सकते, जो काम श्रीजयदयालजीने बनिया हो करके भी कर दिया।</p>
<p class="Text"><span class="char-style-override-5">स्वामी श्रीशिवानन्दजीके शब्दोंमें</span>—‘श्रीसेठजीने हिन्दू-धर्मके पुनरुद्धारके निमित्त जितना भी कुछ किया है, उसकी तुलना महर्षि वेदव्याससे की जाय तो इसमें कोई अत्युक्ति नहीं।’ (योग-वेदान्त, मई सन् १९६५)।</p>
<p class="Text"><span class="char-style-override-5">डॉ० श्रीभुवनेश्वरनाथजी मिश्र ‘माधव’ बिहार राष्ट्रभाषा परिषद् पटनाके लेख ‘गीतामूर्ति श्रीजयदयालजी’ का अंश</span>—<span class="char-style-override-17"></span></p>
<p class="Text">विगत वैशाख कृष्ण २ (१७ अप्रैल) शनिवारको अपराह्नमें अपने प्रिय धर्मक्षेत्र-कर्मक्षेत्र ऋषीकेश स्वर्गाश्रमके गीताभवनमें गीतामूर्ति श्रीमन्त सेठ श्रीजयदयालजी गोयन्दकाने शरीर त्याग कर परम प्रयाण किया लगभग अस्सी वर्षका एक आदर्श कर्मयोगीका जीवन बिताकर। श्रीगोयन्दकाजीके निधनसे भारतीय संस्कृति और साधनाकी अखण्ड परम्पराका एक सुयोग्यतम लोकसंग्रही गृहस्थ संत चला गया, जिसके जीवनका एक-एक श्वास, शरीरका एक-एक रक्तकण भगवान् वासुदेवके गीतामृतसे सुवासित एवं आलोकित था। गोयन्दकाजीका सम्पूर्ण जीवन गीताके प्रकाशसे प्रकाशित था, गीताके अमृतसे ओत-प्रोत था। एक शब्दमें कहा जाय तो वे साक्षात्  ‘गीतामूर्ति’ थे, गीताके सशरीर अवतार ही थे। गीतानुसारी जीवनका ऐसा उदाहरण भारतीय संस्कृति और साधनाके इतिहासमें विरला ही है।</p>
<p class="Text">राजस्थानके बीकानेर राज्यके चूरू नगरमें सामान्य वैश्यकुलमें जन्म, बंगालके बाँकुड़ामें व्यापारक्षेत्र, परन्तु गोरखपुरका गीताप्रेस, कलकत्तेका गोविन्दभवन, चूरूका ऋषिकुल ब्रह्मचर्याश्रम, ऋषीकेश स्वर्गाश्रमका गीताभवन जिसका कर्मक्षेत्र-धर्मक्षेत्र अखण्ड गंगाके प्रवाहकी तरह, सूर्यनारायणकी तरह जिसका कर्मयोगी जीवन, लोक-सेवामें, लोक-कल्याणमें जीवनका एक-एक क्षण—ऐसे थे श्रीमन्त सेठ श्रीजयदयालजी—</p>
<p class="Shlok-Color-2"><span class="char-style-override-12">वन्दे महापुरुष ते चरणारविन्दम्।</span></p>
<p class="Text">बहुत बचपनमें ही गीता हाथ लगी, एक सूत्र मिल गया जिसके सहारे सारे शास्त्र-पुराणोंको अधिगत कर लिया। भारतीय संस्कृति और साधनाके व्यापक क्षेत्रमें जो कुछ भी, जितना कुछ भी सत्यं शिवं सुन्दरं है, उसे आत्मसात् कर जीवनमें चरितार्थ कर लिया। शास्त्र-चिन्तन चिन्तनमात्र ही नहीं रह गया, वह जीवनका अविभेद्य अंग बन गया। गीता केवल कण्ठस्थ नहीं हृदयस्थ, जीवनस्थ। साँस-साँसमें वे गीता ही जिये, गीतामें ही जिये, गीताके लिये ही जिये। गीताका इतना महान् अनन्य अनुरागी अब कहाँ मिलेगा?</p>
<p class="Text"><span class="char-style-override-5">श्रीहनुमानप्रसाद पोद्दार (भाईजी) के उद्गार—</span>गीताप्रेसके मूल संस्थापक, संचालक, प्राणदाता श्रीजयदयालजी गोयन्दका मुक्त महापुरुष थे, संत थे; अतएव भौतिक देहके अवसानसे उनकी कोई हानि नहीं हुई। वे तो अपने स्वरूपमें ही स्थित थे और अब भी हैं ही, पर उनके प्रत्यक्ष उपदेशसे, उनके आचरणसे, उनके व्यापार-बर्तावसे असंख्य लोगोंको जो परम लाभ अनवरत चिर-कालसे प्राप्त हो रहा था, वह अब नहीं होगा। उनके लिये शोक या दु:ख प्रकट करनेकी जरा भी बात न होनेपर भी हमलोग जो उनके प्रत्यक्ष उपेदशोंसे वंचित हो गये, यह हमारे लिये बहुत बड़ी हानि है और इसका भयानक दु:ख भी है ही। उन्होंने भयानक-से-भयानक पीड़ामें कभी ऐलोपैथिक दवा तो ली ही नहीं, आयुर्वेदिक औषधियोंमें भी उनका सेवन नहीं किया, जिनमें कुछ भी अपवित्र वस्तुका संयोग रहा हो। खान-पानमें उनका नियम ज्यों-का-त्यों ही बना रहा। आदर्श सदाचारी थे। अपनी अस्सी वर्षकी दीर्घ आयुमें उन्होंने आजन्म भारतीय-संस्कृति, ऋषिप्रणीत सनातन-धर्म, अध्यात्मतत्त्व, ईश्वरभक्ति, गीतोक्त निष्काम कर्मयोग, ज्ञान, दीन-सेवा, गो-सेवा एवं प्राणिहित आदिके सेवन तथा प्रचार-प्रसारके द्वारा भगवान् की जो अवर्णनीय सेवा की, वह सर्वथा आदर्श और चिरस्मरणीय है। साधनामें भक्तिकी प्रधानता, सिद्धान्तमें निष्काम कर्मयोग और स्वरूपतत्त्वमें अद्वैत ब्रह्मनिष्ठा आपके जीवनमें प्रतिष्ठित थी। उन्होंने इनका केवल प्रचार ही नहीं किया, अपितु स्वयं साधन किया और अनुभव किया। वे जीवन्मुक्त महापुरुष थे।</p>
<p class="Text">अब तो हम सभीको उनके जीवनमें आचरित व्यवहारोंके द्वारा और वे जो धार्मिक और आध्यात्मिक अमूल्य साहित्य दे गये हैं, उसको अपने जीवनमें उतारने और उसके प्रचार-प्रसारके द्वारा ही लाभ उठाना चाहिये। यही उनकी परम सेवा होगी, उनका वास्तविक स्मारक होगा और उनके अनन्त उपकारोंके बदलेमें कुछ निवेदन करनेयोग्य सम्पत्ति होगी।</p>
<p class="Text">गोविन्द भवन कार्यालयके ट्रस्टियोंद्वारा पारित प्रस्ताव—‘गोविन्द भवन कार्यालयके मूल संस्थापक, संचालक, अध्यक्ष और प्राणस्वरूप श्रद्धेय श्रीजयदयालजी गोयन्दकाका गत १७ अप्रैल, शनिवार सन् १९६५, मिति वैशाख कृष्ण द्वितीया, संवत्  २०२२ को दिनके ४ बजे गीताभवनमें ही देहावसान हो गया। अतएव सर्वसम्मतिसे यह सभा उनके भौतिक देहका और उनके द्वारा प्राप्त होनेवाली सहायताका भयानक अभाव अनुभव करती है। यद्यपि वे नित्य ही अपने आत्मस्वरूपमें प्रतिष्ठित थे। भौतिक देहके अवसानसे उनकी स्वरूप-लीलामें किसी प्रकारकी भी हानि-लाभकी कल्पना नहीं की जा सकती, तथापि उनके द्वारा प्राप्त होनेवाले बाह्य सहयोगसे वंचित हो जानेका बड़ा भारी आघात लगा है और इसके लिये सभाके सभी ट्रस्टी अत्यन्त दु:खित हैं। उन्होंने अन्तिम समयतक इस ट्रस्टके साथ ही उनके अपने द्वारा संस्थापित अनेक संस्थाओंको एवं लाखों-लाखों व्यक्तियोंको अपने पवित्र उपदेश, आदर्श आचरण, सत् सिद्धान्तकी दृढ़ता, आचारके पालन, सत्परामर्श एवं विविध प्रकारसे जो सहायता दी है उसका कोई भी बदला नहीं है। यह सभा इसके द्वारा संचालित सभी संस्थाओंसे, उनके कार्यकर्ताओंसे एवं श्रीजयदयालजी गोयन्दकाद्वारा लाभ उठानेवाले संख्यातीत नर-नारियोंसे सादर सविनय अनुरोध करती है कि वे सब लोग उनके भौतिक देहके अवसानपर शोक न मनाकर उनके दिव्य उपदेशोंको और आदर्श आचरणोंको अपने जीवनमें उतारकर उनके प्रति सच्ची श्रद्धाका परिचय दें और उनके उपदेशोंका, उनके सिद्धान्तोंका प्रचार-प्रसार कर उनकी पवित्र स्मृतिको बनाये रखें और बढ़ाते रहें। यही उनका वास्तविक स्मारक है।’</p>
<p class="Sub-Heading" id="toc_marker-37-1" xml:lang="en-US">समर्थ स्वामी श्रीत्र्यंबकेश्वर चैतन्यजी ब्रह्मचारी रचित श्रीसेठजीपंचकम्</p>
<p class="Shlok-Color-2">श्रीगीताभवनाख्यसाधनधरारूपेण यो वर्तते</p>
<p class="Shlok-Color-2">गीताप्रेससुधासमुद्रसलिलैरासेचने तत्पर:।</p>
<p class="Shlok-Color-2">गोविंदालयनामकं सुभवनं यस्यास्ति कीर्तिध्वजो</p>
<p class="Shlok-Color-2">गोयन्केत्यभिधानवान्नरवर: श्रेष्ठो भुवौ राजते॥ १॥</p>
<p class="Text">जो श्रीगीताभवन नामक साधनभूमिके रूपमें विद्यमान हैं, तथा गीताप्रेसरूपी सुधासमुद्रके बिंदुओंसे आस्तिक जगत् को अभिषिक्त करनेमें लगे हैं। गोविन्द भवन नामक दिव्य केन्द्र जिनकी कीर्तिपताका सदृश है, वह जयदयाल गोयन्दका नामवाले नरश्रेष्ठ सेठजी आज भी धरतीपर विराजमान हैं॥ १॥</p>
<p class="Shlok-Color-2">व्यापारेपि सदैव धर्मरचना येनैव संपादिता</p>
<p class="Shlok-Color-2">सत्संगामृतसाधनासुरसिको देवोपमो भावुक:।</p>
<p class="Shlok-Color-2">संकल्पोक्तसमस्तकर्मकुशलो योगाश्रितो ज्ञानदो</p>
<p class="Shlok-Color-2">गोयन्केत्यभिधानवान्नरवर: श्रेष्ठो भुवौ राजते॥ २॥</p>
<p class="Text">व्यापारमें भी सदैव जिन्होंने धर्मरचनाको चरितार्थ किया, जो सत्संगामृतसाधनाके देवोपम सुरसिक भावुक साधन हैं। संकल्पानुरूप समस्त कर्मोंको कुशलतापूर्वक संपन्न करनेवाले योगपथानुगामी ज्ञानप्रदाता, जयदयाल गोयन्दका नामवाले नरश्रेष्ठ सेठजी आज भी धरतीपर विराजमान हैं॥ २॥</p>
<p class="Shlok-Color-2">शास्त्राचारविचारबोधनपरो विज्ञो विनम्रो बुधो</p>
<p class="Shlok-Color-2">गंगाकूलनिवासभावभरित: स्वर्गाश्रमस्थापक:।</p>
<p class="Shlok-Color-2">संध्यावंदनवंदनाविनिरतो दिव्यो मुनिर्धार्मिको</p>
<p class="Shlok-Color-2">गोयन्केत्यभिधानवान्नरवर: श्रेष्ठो भुवौ राजते॥ ३॥</p>
<p class="Text">शास्त्राचार विचारके ज्ञाता, प्रचारक, विनम्र, ज्ञानी, गंगातट-निवासप्रिय होनेसे स्वर्गाश्रमस्थ गीताभवनके संस्थापक, संन्ध्या-वंदनमें निष्ठापूर्वक निरत रहनेवाले, दिव्यधर्मनिष्ठ, मुनिसदृश, जयदयाल गोयन्दका नामवाले नरश्रेष्ठ सेठजी आज भी धरतीपर विराजमान हैं॥ ३॥</p>
<p class="Shlok-Color-2">सौभाग्याब्धिनिशेशवंशनिवहो नेता नियंता नृणां</p>
<p class="Shlok-Color-2">सन्मार्गाश्रयसाधक: सुविमल: शिक्षामति: सुव्रत:।</p>
<p class="Shlok-Color-2">संसारानलतापतप्तमनसां गीतासुधापायको</p>
<p class="Shlok-Color-2">गोयन्केत्यभिधानवान्नरवर: श्रेष्ठो भुवौ राजते॥ ४॥</p>
<p class="Text">सौभाग्यसमुद्रोत्पन्न चंद्रवंश सम आह्लादकताके निर्वाहक, मानव-समूहके नियंता, नेतृत्वकर्ता, सन्मार्गावलम्बनपूर्वक साधना करनेवाले, परम पवित्र, शिक्षाप्रसारक, उत्तम व्रतसंपन्न, संसाराग्निमें झुलसते प्राणियोंको गीतासुधा पिलानेवाले जयदयाल गोयन्दका नामवाले नरश्रेष्ठ सेठजी आज भी धरतीपर विराजमान हैं॥४॥</p>
<p class="Shlok-Color-2">सिद्धांताद्रिविभासितोतिमधुरो मोहान्तको निर्झरो</p>
<p class="Shlok-Color-2">विभ्रांताशयछुद्रजीवनिकरग्रामारिपंचानन:।</p>
<p class="Shlok-Color-2">विश्वासानलशुद्धमानसमति: ह्यानंदसिद्धो व्रती</p>
<p class="Shlok-Color-2">गोयन्केत्यभिधानवान्नरवर: श्रेष्ठो भुवौ राजते॥ ५॥</p>
<p class="Text">शास्त्रीयसिद्धान्तरूपी पर्वतशिखरपर शोभित होनेवाले, मोह-नाशक, अति मधुर, निर्झर सदृश, भ्रमित अंत:करणवाले कुतर्की मनुष्यरूपी छुद्र जीवोंके समूहोंके लिये जो सिंह सदृश हैं। विश्वासाग्निसे विशुद्ध मन और बुद्धिवाले आनंदसिद्ध व्रतपरायण जयदयाल गोयन्दका नामवाले नरश्रेष्ठ सेठजी आज भी धरतीपर विराजमान हैं॥ ५॥</p>
<p class="Shlok-Color-2">परमार्थप्रकाशाय साधुभावविवृद्धये।</p>
<p class="Shlok-Color-2">करोति त्र्यंबक: प्रीत्या गोयन्का शुभपंचकम्॥</p>
<p class="Text">परमार्थको प्रकाशित करनेके लिये एवं साधुभावकी वृद्धिके लिये श्रीत्र्यंबकेश्वर चैतन्यजी महाराजने प्रेमपूर्वक इस गोयन्कापंचककी रचना की है।</p>
<p class="Sub-Heading" id="toc_marker-37-2" xml:lang="en-US">राधाबाबाके भावोद्‍गार</p>
<p class="Shlok-Color-2">वैकुण्ठ नामकी नगरी थी, ज्ञानी थे एक वहाँ प्रियतम!</p>
<p class="Shlok-Color-2">राजा विदेहके सदृश भला प्रेमी रघुकुलमणिके प्रियतम!</p>
<p class="Shlok-Color-2">आदर्श चरित्रोंके वे थे, ‘जय सीताराम’ तथा प्रियतम!</p>
<p class="Shlok-Color-2">‘नारायण’ नाम अधिक उनको प्रिय था ऐसा लगता प्रियतम!</p>
<p class="Shlok-Color-2">जीवनमें उनके छाया थी उस तुलाधारकी भी प्रियतम!</p>
<p class="Shlok-Color-2">थे अतिशय सरल, दक्ष पर थे जगके व्यवहारोंमें प्रियतम!</p>
<p class="Shlok-Color-2">देखा था उनको मैंने जब आकाशचारिणी थी प्रियतम!</p>
<p class="Shlok-Color-2">होती थी सुनकर फुल्ल सदा प्रवचन पवित्र उनका प्रियतम!</p>
<p class="Text">सेठजी परम ज्ञानी थे और वे भावात्मक रूपसे वैकुण्ठ अर्थात्  विष्णुलोकमें नित्य निवास करते थे। भगवान् विष्णु उनके उपास्य थे। वे भगवान् विष्णुकी उपासनाके लिये प्रेरणा दिया करते थे। मिथिलापति श्रीविदेहराजके समान वे परम विरक्त और परम तत्त्वज्ञ थे। उनका चरित्र आदर्श था। वे भगवान् श्रीराघवेन्द्रके बड़े प्रेमी थे। उनको ‘जय सीताराम’ और ‘नारायण’ नाम बड़ा प्रिय था और वे इसीका कीर्तन करवाया करते थे। वैश्यकुलमें उत्पन्न श्रीसेठजीके जीवनमें परम भक्त तुलाधारके समान अति सरलता और अति दक्षता थी। जागतिक व्यवहारमें वे बड़े पटु थे। जब मैं उनके सानिध्यमें आया, तब उनके आध्यात्मिक प्रवचनोंको सुनकर बड़ा प्रफुल्ल हो उठता था।</p>
<p class="Sub-Heading" id="toc_marker-37-3" xml:lang="en-US">पण्डित नन्दलाल खेड़वाल जोशीद्वारा पद्मपुष्पांजलि—</p>
<p class="Shlok-Color-2">श्रेष्ठो गोयनका कुलाम्बुधिशशी अस्तं गतो भूतलात् </p>
<p class="Shlok-Color-2">भक्तिर्भ्राम्यति रक्षणार्थिवनितावद्यत्प्रकाशं विना।</p>
<p class="Shlok-Color-2">सारल्यं तरलान्तरं हरिकथा याता व्यथां धी: श्लथा</p>
<p class="Shlok-Color-2">लीने चापि हरौ शुचौ जयदयालो लीनमन्यत्समम्॥ १॥</p>
<p class="Text">गोयनका वंशरूपी समुद्रसे उत्पन्न चन्द्रमारूपी सेठजी पृथ्वीसे आज अस्त हो गये। रक्षाकी इच्छा वाली स्त्रीकी तरह भक्ति जिसके प्रकाशके न रह जानेसे इधर-उधर भ्रमित हो रही है। सरलताके साथ प्रवाहमान हरिकथा जिसके न रह जानेसे व्यथित हो गयी है। भगवान् के अन्तर्धान हो जानेपर भी आपके सहारे रहनेवाली बुद्धि शिथिल हो गयी है।<span class="char-style-override-5"></span></p>
<p class="Shlok-Color-2">व्याख्योद्घोषसमा तव प्रहरिण: सानातनस्याध्वन:</p>
<p class="Shlok-Color-2">लभ्याक्वाद्य च मारवीयवचसा मारादिदोषापहा।</p>
<p class="Shlok-Color-2">आधावीदिव मुक्तिमार्गविषये नेत्रे निमील्यात्मन:</p>
<p class="Shlok-Color-2">लोकानामनयमह:प्रदमभूत्  त्वद्वाक्यमुक्ताञ्जनम्॥ २॥</p>
<p class="Text">कामादि दोषोंको शान्त करनेवाली सनातन मार्गकी व्याख्या-रूपी उद्घोष मारवाड़ी बोलीमें अब कहाँ सुननेको मिलेगा। आपकी वाणी सुनकर मुक्ति मार्गकी तरफ आँख मूँदकर दौड़ा जा सकता था। आपके वाक्यामृतसे संसारमें प्रकाश प्राप्त किया जाता रहा।<span class="char-style-override-5"></span></p>
<p class="Shlok-Color-2">यद्गीताभवनं शुचांहरमपि म्लानाननं मन्दवाक्</p>
<p class="Shlok-Color-2">हाऽभूदत्र हृषीकषस्य सदने नेत्रेषु नीरप्रदम्।</p>
<p class="Shlok-Color-2">या गंगा समुदंदधार मिलिता गीताख्यया गङ्गया</p>
<p class="Shlok-Color-2">साऽस्यौघै: परिवर्धितापि सहसा जाता गती मन्थरा॥ ३॥</p>
<p class="Text">दु:खियोंके दु:ख दूर करनेवाला गीताभवन मुरझाया-सा वाणीविहीन हो गया लगता है, ऋषीकेशके गीताभवनके सभी वासियोंके नेत्र अश्रुपूरित हो गये हैं। जो गंगा नदी गीताभवनमें गीतारूपी गंगासे मिलकर धाराके साथ बहती थी वह धाराओंसे परिपूर्ण होते हुए भी मन्द गतिसे बहने लगी है।<span class="char-style-override-8"></span></p>
<p class="Shlok-Color-2">यो याऽलाभि जयोदया च जनुषा नाम्नापि वा कर्मणा</p>
<p class="Shlok-Color-2">प्राद्योतिष्ट स सा सदा हरिजनानां मानसे मन्दिरे।</p>
<p class="Shlok-Color-2">हंहो सार्थकनामधामसुयश: कांस्कान्गुणान् वृण्महे</p>
<p class="Shlok-Color-2">सत्यंकोटिपतिर्भवान् गुणधनी धन्योऽभवत् भूतले॥ ४॥</p>
<p class="Text">जो नाम एवं कर्म दोनोंसे लोगोंको जय प्रदान करनेवाला था तथा विष्णु-भक्तोंके मनोंमें हमेशा समाया रहता था; हाय! सार्थक नाम, धाम, यशवाले आपके किन-किन गुणोंका बखान करें—आप सत्यरूपी धनके एवं गुणोंके धनी थे। पृथिवी आपको पाकर धन्य हो गयी। <span class="char-style-override-8"></span></p>
<p class="Shlok-Color-2">पीतं येन कथा सहस्रसलिलं पादस्तत: पादप:</p>
<p class="Shlok-Color-2">तृप्तोनैव चकांक्ष जह्नुतनया वेगार्पिता अप्यप:।</p>
<p class="Shlok-Color-2">यं दृष्ट्वा वटवृक्षमामरगिराऽभिन्दंश्च सन्धिं बुधा:</p>
<p class="Shlok-Color-2">सोऽयं वस्तुत ऋक्षराजसदृशो जातो वटो भासते॥ ५॥</p>
<p class="Text">हजारों कथारूपी जलको जिसने पी लिया, वृक्षोंके बीचमें निवास किया, तब भी जाह्नवी जलके प्रति पीनेकी जिसकी आकांक्षा हमेशा बनी रहती है, जिस वटवृक्षके पास विद्वान् लोग आपकी वाणी सुना करते थे, वह ऋक्षराजके समान अब भी उद्भासित हो रहा है।<span class="char-style-override-8"></span></p>
<p class="Shlok-Color-2">तेने य: परित: पटेन सदृशीं स्वीयां सुपत्रावलीं</p>
<p class="Shlok-Color-2">व्याख्यानावसरे शिर:सुजनतानां सद्वट: पादप:।</p>
<p class="Shlok-Color-2">शम्भोरूपधरोऽपि सोऽद्य कुरुते किंचिन्मनोम्लानतां</p>
<p class="Shlok-Color-2">मुक्तो यस्त्वयका कृतो जयदयिन् ज्ञानेन देहेन वा॥ ६॥ </p>
<p class="Text">उस वटवृक्षने मानों अपनी टहनियोंको तंबूकी तरह फैलाकर पत्तोंसे छाया प्रदान कर आपके व्याख्यान सुननेका सज्जनोंको अवसर प्रदान कर सद्वट कहलानेकी ख्याति प्राप्त कर रखी है। वह शिवरूप होनेपर भी मानो अपनी पीड़ाको इस समय व्यक्त कर रहा है। हे जयदयालजी! यह वटवृक्ष भी आपका बनकर ज्ञानसे व देहसे मुक्त हो चुका है।<span class="char-style-override-8"></span></p>
<p class="Shlok-Color-2">नो भूमौ गृहिणां गृहं च भरते यत्प्रेषमुद्रापिता</p>
<p class="Shlok-Color-2">दीर्घाह्रस्वतमा च मध्यमवपुर्गीता न नेत्राग्रणी।</p>
<p class="Shlok-Color-2">यावच्चन्द्रदिवाकरं जयदयालो सद्यशोवर्तिका</p>
<p class="Shlok-Color-2">श्रीकृष्णस्य धनंजयस्य सुवच: सर्पि: प्रभादीपिका॥ ७॥</p>
<p class="Text">इस भरतखण्डमें गृहियोंका ऐसा कोई घर नहीं होगा जहाँ आपके प्रेससे छपी छोटी, बड़ी या मझोली गीताकी पुस्तक न हो। जबतक सूर्य एवं चन्द्र रहेंगे, तबतक हे जयदयालजी! आपके यशको फैलानेवाली श्रीकृष्ण-अर्जुनकी संवादरूपी दीपिका अपना प्रकाश फैलाती रहेगी।<span class="char-style-override-8"></span></p>
<p class="Shlok-Color-2">कलकत्तोदरगं खचुम्बि विदितं गोविन्दसद्मोत्तमं</p>
<p class="Shlok-Color-2">स्थानं वार्षिकुलं स्वजन्मपदधरा चूरूरुसंशोभितम्।</p>
<p class="Shlok-Color-2">यद् गीताभवनं कुबेरदिशि ते व्योमप्रचुम्बिस्थितं</p>
<p class="Shlok-Color-2">मुम्बायां सत्सङ्गसद्म भवतोऽपूर्वश्चतुर्दिग्जय:॥ ८॥</p>
<p class="Text">कलकत्तामें गगनचुम्बी ‘गोविन्द भवन’, अपने जन्मस्थान चूरूमें ‘ऋषिकुल’, उत्तर दिशामें आकाशको छूनेवाला ‘गीताभवन’ स्थापित करके तथा मुम्बईमें ‘सत्संग-भवन’ में सत्संगकी धारा बहाकर मानों आपने चारों दिशाओंपर विजय प्राप्त कर ली है।<span class="char-style-override-8"></span></p>
<p class="Shlok-Color-2">सोऽयं मोहनलालपुत्रतिलयुक्तोयांजलीच्छातुर</p>
<p class="Shlok-Color-2">श्रीमत्कृष्णरह:प्रकाशनपर: सद्धर्म दीक्षाव्रत।</p>
<p class="Shlok-Color-2">त्वत्सत्कार्यशतं जगद्धितकरं नानापथैर्विस्तृतं</p>
<p class="Shlok-Color-2">पूर्यात् श्रीहनुमान् भवद्रथगत: पार्थध्वजस्थो यथा॥ ९॥</p>
<p class="Text para-style-override-3">तिलयुक्त जलांजलि देनेके लिये आपके पुत्रवत् अनुज श्रीमोहनलालजी विह्वल हो रहे हैं। आपके द्वारा प्रारम्भ किये सैकड़ों जगत्  हितकारी कार्योंको श्रीकृष्णरूपी प्रकाश फैलानेके दीक्षाव्रती आपके रथपर आरूढ़ श्रीहनुमान प्रसाद उसी प्रकार पूरा करें जैसे अर्जुनकी ध्वजामें स्थित हनुमान् जी सम्पन्न करते हैं।<span></span></p>


<p class="Page-Break"> </p>
<p class="Content" id="toc_marker-38" xml:lang="en-US">ब्रह्मलीन स्वामी श्रीरामसुखदासजी महाराज के कुछ प्रवचन</p>
<p class="Sub-Heading" id="toc_marker-38-1" xml:lang="en-US">जगु जप राम रामु जप जेही</p>
<p class="Text">संत भी कई तरहके होते हैं। उन संतोंमें वे संत बहुत बड़े माने जाते हैं जिनका काम करनेके लिये स्वयं भगवान् लालायित रहते हैं। भगवान् भी चाहते हैं कि उनकी कुछ सेवा मिल जाय। ऐसे भक्त कौन होते हैं? वे होते हैं—निष्काम, जिन्हें किसी तरहकी कामना नहीं होती। कामना करनेवाले संतोंने साधन अवस्थामें जो कामना की उन कामनाओंको भगवान् पूरी कर देते हैं तो भगवान् एक तरहसे उऋण हो जाते हैं। पर जिन्होंने साधन अवस्थामें कभी कोई कामना की ही नहीं, किसी भी तरहकी कामना न करके भगवान् से निष्काम प्रेम किया, निष्काम भाव पूरा रखा, ऐसे संतोंके भगवान् सदैव आभारी होते हैं। वे सोचते रहते हैं कि क्या करूँ, ये न तो कुछ लेते हैं न कुछ चाहते हैं, न मेरेसे कुछ स्वीकार करते हैं; मैं क्या करूँ। इस प्रकार भगवान् उनकी सेवा करनेके लिये सदैव लालायित रहते हैं। हमें यदि ऐसे भक्तोंकी आज्ञा मिल जाय, ऐसे भक्तोंका संग मिल जाय, इन्हें भगवान् से भी बढ़कर हम कह दें तो कोई अत्युक्ति नहीं; क्योंकि जिनका आज्ञापालन करना, जिनका कोई काम पूरा कर देना भगवान् चाहते हैं, उनके काम-धन्धेके बीचमें हमें कहीं अवसर मिल जाय तो भगवान् की और हमारी तो सजातीयता हो गयी। यह बात खूब ध्यान देनेकी, पक्की, ठोस एवं सिद्धान्तकी बात है कि उनका काम भगवान् करना चाहते हैं। स्पष्ट बात यह है कि जो सेठजीके जीवनसे परिचित हैं, उन्हें यह मालूम है कि उन्होंने किसी तरहकी कामना नहीं की है, किसी तरहकी चाहना नहीं की है। भगवान् के आग्रह करनेपर भी कोई चीज नहीं ली है। ऐसा भाव होनेके साथ-साथ गीताका प्रचार करते हैं। भगवान् कहते हैं—</p>
<p class="Shlok-Color-2">य इमं परमं गुह्यं मद्भक्तेष्वभिधास्यति।</p>
<p class="Shlok-Color-2">भक्तिं मयि परां कृत्वा मामेवैष्यत्यसंशय:॥</p>
<p class="Shlok-Color-2">न च तस्मान्मनुष्येषु कश्चिन्मे प्रियकृत्तम:।</p>
<p class="Shlok-Color-2">भविता न च मे तस्मादन्य: प्रियतरो भुवि॥</p>
<p class="TXT-Right">(गीता १८। ६८-६९)</p>
<p class="Text">जो पुरुष मुझमें परम प्रेम करके इस परम रहस्ययुक्त गीताशास्त्रको मेरे भक्तोंमें कहेगा, वह मुझको ही प्राप्त होगा-इसमें कोई सन्देह नहीं है। उससे बढ़कर मेरा प्रिय कार्य करनेवाला मनुष्योंमें कोई भी नहीं है; तथा पृथ्वीभरमें उससे बढ़कर मेरा प्रिय दूसरा कोई भविष्यमें होगा भी नहीं।</p>
<p class="Text">ऐसा काम करनेवालेके समान कोई मेरा प्यारा नहीं है, होगा भी नहीं। उसमें भी वहाँपर निष्कामभाव भगवान् ने नहीं जोड़ा है। गीताके प्रचारकके विषयमें सकाम या निष्काम भगवान् ने नहीं कहा है।</p>
<p class="Text">निष्कामभाव गीतामें होनेसे पेटमें बात आ जाती है, परन्तु स्पष्ट ऐसा नहीं कहा कि इसका प्रचार निष्काम-भावसे करे, वह मेरा प्यारा है एवं उसके समान कोई प्यारा नहीं, उससे बढ़कर कोई प्यारा होगा भी नहीं। ऐसी बात भगवान् निष्कामभाव जोड़कर नहीं कहते। प्रचार करनेवाला इतना भगवान् का प्यारा होगा, उसके समान प्यारा कोई होगा भी नहीं, फिर भी कामना कुछ भी नहीं करना। कुछ कामना नहीं करनेवालेका कितना आदर होता है। संत-महात्माओंका, सामान्य महापुरुषोंका भी आदर होता है। उनको याद करनेवालेका कल्याण हो जाता है, उनके दर्शनसे, भाषणसे, चिन्तनसे कल्याण हो जाता है। नारदपुराणमें आया है कि किसीकी चिताका धूआँ महापुरुष देख लें तो उसका कल्याण हो जाय, उसकी राखको देख लें तो कल्याण हो जाय। यह तो सामान्य महापुरुषोंकी बात है। जो महापुरुष कुछ भी नहीं चाहते, किसी तरहकी कामना नहीं करते, ऐसे महापुरुषके जो सामने आ जाते हैं, ऐसे महापुरुषके संसर्गमें आ जाते हैं, ऐसे महापुरुषका संग कर लेते हैं, ऐसे महापुरुषकी जिन लोगोंपर दृष्टि पड़ जाती है, उन सबका कल्याण करनेके लिये भगवान् लालायित रहते हैं कि इनके सम्बन्धियोंका यदि कल्याण कर दूँ तो मैं कुछ उऋण हो जाऊँ, ये तो कुछ लेते नहीं। उनका कल्याण तो हो चुका, उन्हें तो कोई आवश्यकता रही नहीं। मैं क्या करूँ, कैसे करूँ, उऋण कैसे बनूँ। ऐसे महापुरुष जिसके लिये चेष्टा कर दें, भजन सुना दें, व्याख्यान दे दें, बात बता दें, साधन बता दें, काम बता दें, कोई बात कह दें, कोई आज्ञा दे दें, सत्संग करा दें, वे करते हैं जीवोंका कल्याण करनेके लिये। भगवान् अवसर खोजते हैं कि इन्होंने इसको आज्ञा दे दी तो इसका कल्याण हो जाय एवं उसका कल्याण करके मैं उऋण हो जाऊँ। ऐसे महापुरुष किसी बीमारके लिये विचार भी कर लें कि वह बीमार है, मैं उसके पास जाऊँ। यदि वह न पहुँचें तो भगवान् वहाँ पहुँचकर जल्दी काम करते हैं। भगवान् देखते हैं कि मेरे लिये यह मौका मिल गया। अन्यथा उन्हें अवसर कहाँ मिलता है; क्योंकि वे कभी माँगते हैं नहीं, कुछ चाहते हैं नहीं, यह बढ़िया अवसर मिल गया है। ऐसे सुहृद् भगवान् उसका काम करते हैं। </p>
<p class="Text">हमें ऐसे पुरुषोंका संग मिला है, ऐसा सत्संग मिला है, ऐसे पुरुषोंका काम मिला है, यह कोई मामूली बात नहीं है। आज ज्यादा सस्ती बात हो जानेसे हम उसका मूल्य नहीं करते। जैसे गंगाजी हैं। यहाँपर गंगाजलसे पैर धोते हैं, स्नान करते हैं, यों ही गिरा देते हैं, परवाह नहीं है। कारण यह है कि गंगाजी अपने सामने हैं। <span class="char-style-override-5">अतिपरिचयात् अवज्ञा</span> ज्यादा परिचय हो जाता है तो अवहेलना होने लगती है। गंगाजी दुर्लभ कितनी हैं। राजस्थानमें वहाँ गंगाजलका आचमन लेते हैं तो एक हाथके नीचे दूसरा हाथ दे देते हैं कि एक बूँद भी नीचे न गिर जाय, गंगाजल है, पीते हैं, उसको भी इस प्रकार लगाते हैं कि नीचे न गिरे, हमारे अंगपर लगे। ऐसा जिसका आदर है वे ही गंगाजी हैं ये, ये गंगाजी दूसरी नहीं हैं, वही गंगाजी हैं। परन्तु यहाँ परवाह नहीं है, यूँ ही गिरा देते हैं, पैर धो लेते हैं, कुल्ला करके फेंक देते हैं, कारण क्या है यहाँ गंगाजल बहुत है। गंगाजी बह रही है यहाँ, इसलिये गंगाजल बहुत मिलता है। इसी तरहसे संत-महापुरुष हैं मिल जानेसे इस तरहसे होता ही है। ये तो मिलते ही हैं, बातें कहते ही हैं। </p>
<p class="Text">पुराने जमानेमें अच्छे संत-महात्माकी बात तो दूर रही, साधुवेशमें कोई होते तो लोग विचार करते कि ये कोई आज्ञा दे दें, हमें कोई बात कह दें, हमारी कोई एक चीज स्वीकार कर लें तो अपना अहोभाग्य समझते थे कि आज हमारा बड़ा भाग्य है जो इन्होंने हमारी चीज स्वीकार कर ली, हमें आज्ञा दे दी। भगवान् ने अर्जुनको कहा <span class="char-style-override-5">इष्टोऽसि मे</span> मेरा प्यारा मित्र, मित्र नहीं मेरा इष्ट है। संत-महापुरुष भगवान् के इष्ट होते हैं। दूसरोंके इष्ट होते हैं भगवान् और भगवान् के इष्ट होते हैं भक्त। जगु जप राम रामु जप जेही। ऐसे महापुरुष जो भगवान् के भी इष्ट हैं—उन पुरुषोंकी आज्ञा मिल जाय, दर्शन मिल जाय, उनसे बातचीत हो जाय, उनका चिन्तन हो जाय, उनका कोई भी काम या प्रवचन सुनना या किसी भी प्रकारका सम्बन्ध हो जाय तो वह सम्बन्ध कितना विलक्षण है। इस बातको विचारकर हरदम प्रसन्न रहना चाहिये कि हमारा तो बड़ा भारी सम्बन्ध है, बड़ी भारी भगवान् की कृपा है, हमारा बड़ा भारी भाग्य है, जिससे ऐसा मौका मिला है। इस बातको याद रखें, जाग्रत् रखें तो हमारा बहुत बड़ा भारी अच्छा काम हो जाय। जैसे भाईजी हैं, घनश्यामजी हैं, नारायण है, ऐसी जगह यदि हरेक आदमी चाहने लग जाय, गर्ज हो जाय, इतना बड़ा पद है, इतनी बड़ी हमारी स्थिति है, इतने बड़े महापुरुष हमें आज्ञा दे रहे हैं, काम दे रहे हैं, जिम्मेवारी दे रहे हैं, हमारा भरोसा कर रहे हैं। ऐसी बढ़िया जगह है। ऐसी जगहका महत्त्व समझकर यदि लोग इस चीजको चाहें तो कितने आदमियोंको यह चीज मिले। प्रेसमें काम करनेवाले एक-एक भाई अपनी जगहका महत्त्व समझते नहीं हैं। यदि महत्त्व समझने लगें, दूसरे भाई भी इसका महत्त्व समझें और चाहें कि हमें यह जगह मिले तो कितनोंको मिले वह जगह। हरेकको ऐसी जगह कहाँ मिले। </p>
<p class="Text">आजकलके जमानेमें झूठ, कपटरहित व्यापार मिलना मुश्किल हो रहा है। जिनमें पारमार्थिक प्रचार, गीताप्रेसके द्वारा गीताका प्रचार, <span class="char-style-override-5">‘कल्याण’</span> के द्वारा लोककल्याण हो रहा है। ऐसे काममें गीताप्रेस जैसी संस्थामें यदि झाड़ू देनेका भी काम किसीको मिल जाय, तो भी उसका भाग्य कितना बड़ा है। यदि इसका महत्त्व समझमें आ जाय तो रुपया दे-देकर लोग रहें, फिर भी उनको जवाब देना पड़े कि भाई क्या करें जगह नहीं है। उनको यह कहना पड़े कि चाहे हमारा सर्वस्व ले लें, हमें एक दिन काम करने दे दें। एक दिन भी हमें कामका मौका मिल जाय, परन्तु गंगाजी वाली दशा हो रही है। गंगाजल है यूँ ही गिरा देंगे, कपड़ा धो लेंगे, कुल्ला कर लेंगे, ऐसी दुर्दशा हो रही है। एक ही बात यह याद रखे कि हम कैसी जगहपर हैं। कितनी अच्छी स्थिति पर हैं, कैसे संत हमें मिले हैं, कैसे अच्छे महात्मा पुरुष हमारे सामने हैं। </p>
<p class="Text">प्रशंसाकी झूठी बात मैं नहीं कहता हूँ। मेरी धारणा है वह कम है। यह तो मैं मानता हूँ कि मैं पहचानता नहीं हूँ, पर मैं कहता हूँ, यह ज्यादा बिलकुल नहीं है। कम है इतनी बात तो पक्की है, मैं जितनी कहता हूँ, जानता हूँ वह कुछ कम है, अत्युक्ति बिलकुल नहीं है। सेठजी जैसे कितने हैं मिलें तो ढूँढ़कर देखो। एक बार बात चली तब सेठजीने अपने कर्मचारियोंसे कहा—तुम अपना व्यवहार सुधार लो, मेरे हजारों रुपये खर्च हो जायँ तो मैं उन्हें सार्थक समझूँगा। प्रेसमें नुकसान भी लग जाय तो सार्थक समझूँगा, यदि तुम अपना जीवन सुधारो। मैंने कहा—सेठजी! मेरे भी एक बात कहनेकी मनमें आती है। सेठजीने कहा—कहो। मैंने कर्मचारियोंसे कहा—आपको जैसा मालिक मिला है, ऐसा मालिक नहीं मिलेगा। अपनी दुकानमें घाटा खाकर तुम स्वभाव सुधार लो, हम उन रुपयोंको सार्थक समझेंगे। तुम्हारा स्वभाव सुधर जाय हजारों रुपये लग जायँ तो मैं उन रुपयोंको सार्थक समझूँगा। ऐसा मालिक नहीं मिलेगा। सेठजीने कहा—मैं भी एक बात कह दूँ। मैंने कहा—कह दीजिये। सेठजी बोले—स्वामीजी ऐसे आदमी नहीं मिलते। अगर आप ऐसे आदमी ला दें तो दो हजार रुपया इनाम आपको देंगे, दूसरोंको भी देंगे। सेठजीके हृदयमें इतना भाव है और हमलोगोंके मनमें पैदा होती है कि कब छोड़ें, कब जावें। आप और हम सब एक ही पाठशालाके हैं। ध्यान देनेकी बात है, मनमें आती है हमारेसे यह नहीं होगा, हमारेसे यह नहीं होता। ये भाईजी, मैं और आप सभीका एक ही हाल है। <span class="char-style-override-8"></span></p>
<p class="Text"><span class="char-style-override-5">कल्याण</span> का सम्पादन करनेके लिये यदि केवल बाहरी ढाँचेकी दृष्टिसे भी देखा जाय तो कितना ऊँचा पद है। केवल बाहरी दृष्टिसे देखा जाय तो कहाँ मिले इतनी बात। असली बात तो निराली है। उसकी महिमा कोई कह नहीं सकता। भगवान् की हमलोगोंपर कितनी विलक्षण कृपा है, ऐसे क्षेत्रमें हमलोगोंको लाकर रख दिया है, जबकि हम इतना जोरसे चाहते नहीं है, फिर भी भगवान् कृपा करके रखते हैं, बार-बार रखते हैं। मेरे तो मनमें कई बार आयी, मैंने सेठजीसे कही भी है, सेठजी आपने ही हमको पकड़ रखा है, हम तो टिकते नहीं। मैं तो मेरी बात कह सकता हूँ कि मैं तो नहीं टिक सकता। आप अगर पकड़कर न रखें, जबरदस्ती न रखें, प्रेमका बर्ताव करके न रखें, गर्ज करके न रखें तो मेरे जैसोंका टिकना मुश्किल है। ऐसा अनुभव मुझे होता है। आपलोगोंको भी होता ही होगा। कितनी कृपा है, अन्तमें मतलब क्या है, उनको हमसे क्या लेना है किस बातकी गर्ज है जिसकी पूर्ति हम कर सकते हैं बताइये? कौन-सी हमारे पास विद्या है, बुद्धि है, बल है, ज्ञान है, कौन-सी लौकिक या अलौकिक चीज है, कौन-सी चीज हमारे पास इतनी विलक्षण है, जिसकी उनको गर्ज हो। केवल हमारे कल्याणके लिये ही तो उनका यह प्रयास है। ऐसा मौका कहाँ मिलता है। यह एक बात हरदम ही खयाल रहे कि कितनी उनकी कृपा है और कैसा सुन्दर मौका मिला है। ऐसी बात याद रहे, सदा हृदय गद्‍गद् होता रहे, हरदम प्रसन्न होता रहे। काम और करना क्या है? कोई भी क्रिया करेंगे, करेंगे तो भगवत्प्राप्तिके लिये ही। ऊँचे-से-ऊँचा और क्या काम करोगे। एकान्तमें बैठकर भजन करें, जप करें। </p>
<p class="Text">ध्यान देनेकी बात है कि भजनसे कल्याण होता है, सत्संगसे कल्याण होता है, स्वाध्यायसे कल्याण होता है। यह बात भी तो संत-महापुरुषोंने लिखी है, शास्त्रोंमें हमने पढ़ी है, उसीसे तो हमें मालूम है, अन्यथा हमें इतनी बातें कैसे पता चलतीं। राम राम राम राम करनेसे कल्याण होता है, अगर महापुरुषोंके लेख न हों, पुराण हमारे सामने न हों, स्मृतियाँ न हों और महापुरुष न कहें तो हमें क्या मालूम कि यह कल्याण करनेवाली चीज है, उद्धार करनेवाली चीज है। बिलकुल पशुकी तरह है हमारा जीवन, आज भले ही दीखे चाहे नहीं, पर सुननेसे ही पता लगता है कि महापुरुषोंकी कृपासे ही हमें यह ज्ञान मिलता है कि नामजपसे कल्याण होता है, सत्संगसे कल्याण होता है, उद्धार होता है, जीवको शान्ति मिलती है, मुक्ति मिलती है, करके अनुभव होनेपर हमें विश्वास विशेष हो जाता है। इन बातोंका ज्ञान महापुरुषोंकी वाणीसे ही है। वेदव्यासजी आदि महापुरुष हुए, महात्मा हुए, उन पुरुषोंकी वाणीसे ही तो हमें ज्ञान होता है। ऐसे महापुरुष किसी कामके लिये कह दें तो वह कौन-सा भजनसे कम दर्जेकी चीज होती है। </p>
<p class="Text">कोई आदमी काम करे, पत्थर उठा-उठाकर पटके, शामको कहे—लाओ हमें पैसे दो। किस बातके? दिनभर मैंने पत्थर ढोये-किसके कहनेसे? कहना नहीं हुआ तो क्या हमने काम किया। कुछ नहीं मिलेगा, कौड़ी एक नहीं मिलेगी। पर कोई धनी आदमी कह दे ऐसा करो तो शामको पैसे मिलते हैं। इस तरह संसारमें दिनभर भटकते रहो, काम-धन्धा करते रहो उसकी कोई कीमत नहीं है, परन्तु कोई संत-महापुरुष कह दें, उसके लिये चाहे काम कुछ भी मत हो, घूम लो, डोल लो इधर-उधर, उसकी तो मजदूरी हो गयी। उसका तो काम बन गया, उसका तो जीवन सफल हो गया। अच्छे-अच्छे महापुरुष, संत-महात्माओंके प्रति लोगोंकी यह भावना होती है कि ये हमारी रोटी स्वीकार कर लें, थोड़ा-सा कपड़ा हमसे ले लें, थोड़ी-सी सेवा स्वीकार कर लें, उन्हें जाननेवालोंके हृदयमें बड़ी लालसा रहती है। वे चीजें स्वीकार कर लें जिसमें इतना माहात्म्य मानते हैं, यदि वे हमारा जीवन स्वीकार कर लें तो। वे किसीको कह दें यह काम कर दो तो उसका जीवन ले लिया न। थोड़ी-सी चीज देनेमें अपना अहोभाग्य समझते हैं और वे जीवन स्वीकार कर लें। </p>
<p class="Text">सेठजीने कई बार कहा है कि रुपये-पैसेके लिये कहनेमें तो मुझे संकोच होता है और कामके लिये तो मैं कह सकता हूँ। वे स्वयं जोरसे पुकारकर कह रहे हैं कि रुपये-पैसे मूल्यवान् नहीं हैं जीवन मूल्यवान् है। दस हजार रुपये दान पुण्यके लिये, बाढ़-पीड़ितोंके लिये, अकाल-पीड़ितोंके लिये दे दे और एक आदमी एक दिन जाकर खटकर काम कर ले, उन रुपयोंसे वह एक दिन अच्छा है। एक दिनमें दस हजार रुपये थोड़े ही पैदा होते हैं। दस हजार रुपये धनी आदमी दे सकता है; परन्तु जीवन देना कठिन है। जीवन बहुत मूल्यवान् है, जीवनका कोई मूल्य ही नहीं है। जीवन देनेसे भगवान् मिल जायँ, जीवन इतना मूल्यवान् है। स्वयं सेठजी वह जीवन हमसे ले लेते हैं, हमसे काम करवा लेते हैं। हमारा कितना बड़ा भारी भाग्य है। थोड़ी-थोड़ी सेवा करनेमें भी लोग राजी होते हैं। माताओं एवं भाइयोंको मैंने देखा, रोटी बड़े खुश होकर देंगे, यह ले लो, यह ले लो। उनसे कहा जाय कि तुम अच्छा बर्ताव करो, यह गंगाका घाट खराब मत करो, गन्दा मत करो, उतनी बात इनसे पालन नहीं होती। साधुओंको रोटी देनेके लिये बड़े तैयार हैं, यह नहीं समझते कि कौन-सी चीज कीमती है। उनका वचन कितना कीमती है। लाखों करोड़ों रुपया खर्च करो तो वह चीज इतनी मूल्यवान् नहीं हो सकती। लाखों-करोड़ों रुपया तो हरदम खर्च कर सकते हो, किन्तु महापुरुषोंके वचन कितने मिलते हैं, कहाँ मिलते हैं। आज तो भाईजी कहें वह कर लो कोई बात नहीं। भाईजीने यह कह दिया, भाईजीसे पूछ लो। परन्तु आपका वियोग हो जाय, शरीर न रहे, आपका न रहे या भाईजीका न रहे, पता तो है नहीं किसीका, फिर वह बात कहाँ मिले, रुपयोंसे मिले कि राज्यसे मिले कि सम्पत्तिसे मिले, कि वैभवसे मिले, परन्तु हम इस बातकी दुलर्भता ही नहीं देखते। </p>
<p class="Text">यह बात याद रखे कि भगवान् की बड़ी भारी कृपा है कि हम ऐसी जगह भर्ती हो गये हैं, बड़े-बड़े त्यागी तपस्वियोंको जो जगह नहीं मिलती। बहुत बार मुझे यह बात समझमें आती है। मैं कहता भी हूँ कि आपलोग घर छोड़ते, जगह-जगह भटकते, धक्का खाते, फिर सेठजी मिलते, तब आप इनका महत्त्व समझते, परन्तु घर बैठे आरामसे मिल गये, इसलिये इतना महत्त्व नहीं देते। धनी आदमियोंके घरमें जन्मनेवाले लड़के अंगूर यूँ ही फेंक देते, खिलौने यूँ ही फेंक देते, उसकी कीमत नहीं समझते। अंगूरके दर्शन नहीं मिलते, बेर नहीं मिलते ऐसी दशा है। वे क्या समझें। ऐसी दशा हमलोगोंकी हो रही है। यह अवहेलना, उपेक्षा ही हमारी अवनतिका, उन्नतिकी कमीका कारण है। गोस्वामीजी महाराजने कहा है—प्रभुकी उपेक्षा दु:ख दोष जनेगी। भगवान् की उपेक्षा दु:ख और दोष पैदा करेगी, यह ताड़का है, यह मारीच और सुबाहु पैदा करनेवाली है। पापोंको और पापोंका फल दु:ख इन दोनोंको पैदा करनेवाली चीज है, हमारेमें उपेक्षाकी कमी नहीं है। अपने इतनी बात नहीं है कि दु:ख दोष पैदा हों, परन्तु हमारे साधनमें कमी हो रही है, स्थितिमें कमी हो रही है, इसका कारण है यह अवहेलना। यह यदि हमारे न हो और आदर विशेष हो, फिर देखो विलक्षणता। संसारमें विलक्षण लहर बदल जाय। साधारण आदमीकी कोई नहीं सुनता, परन्तु जिसके पास चपरास होती है सबको सुनना पड़ता है, लखपतियों-करोड़पतियोंको भी सुनना पड़ता है। बीस-पचीस रुपये महीना पानेवाले सिपाहीकी बात माननी पड़ती है, उसके पीछे कितना पावर है। </p>
<p class="Text">इस तरहसे हमलोग करें तो सबको मानना पड़े, काम करें तो संसारका परिवर्तन हो जाय। बात यह है कि अपने अहंकारका बल न हो, भगवान् का बल हो। यह बिजलीके बड़े-बड़े बल्व हैं, इनमें कुछ नहीं दीखता, किन्तु बिजलीका सम्बन्ध होते ही प्रकाश कर देते हैं, अन्धेरा दूर कर देते हैं। अगर उसमें ताकत है तो तार काटकर फेंक दो फिर देखो तमाशा। फिर क्या चीज है। इसी तरह भगवान् एवं महापुरुषोंके सम्बन्धसे मनुष्य क्या नहीं कर सकता। सब कुछ कर सकता है। पर कर सकता है उनके सम्बन्धसे, यदि अपनी शक्ति मान लेता है तो गलती है एवं उनकी यदि अवहेलना कर देता है तो गलती है, फिर वह काम कैसे हो? इसलिये एक ही बातका विशेष ध्यान रखे कि हम कैसी जगह हैं और कैसा हमारा भाग्य है कि हमें ऐसा मौका मिल गया। ढूँढ़नेपर नहीं मिल सकते, धनसे नहीं मिलते, पदसे नहीं मिलते, राज्यसे नहीं मिलते, बुद्धिसे नहीं मिलते, विद्वत्ता से नहीं मिलते, कितना ही आप उद्योग कर लो, यह चीज मिलनेकी है नहीं। यह भगवान् की कृपासे मिलती है तथा भगवान् की कृपासे ही मिली है। आपलोग विचार करके देखें कि कोई उद्योग हमने किया है, त्याग किया है, तपस्या की है, दान-पुण्य किया है। केवल भगवान् की कृपासे मिली है, उद्योगसे नहीं। कृपासे हरेकको मिल जाय, अपने जैसोंको मिली है, इसलिये इसमें हम भरती हो गये, भगवान् की हमारेपर कृपा है, यह याद रखे। कितने आनन्दकी बात है। हरदम मस्ती रहे। </p>
<p class="Text">मेरे दो तरहकी वृत्ति पैदा हुआ करती है। कभी-कभी तो संकोच होता है कि मैं कहनेके योग्य नहीं हूँ। आप मेरी ओर देखेंगे तो कहेंगे कि देखो यह कितनी बड़ी-बड़ी बातें कहता है। यह सोचकर संकोच होता है। मेरी तरफ न देखकर आप सिद्धान्तकी तरफ देखें। एकदम विचार न करें कि यह कह रहा है। आप पात्रकी तरफ विचार न करें। बातकी तरफ ध्यान दें। मैं कलकत्तेमें बीमार पड़ा, लोगोंने कहा कि अब मर जायगा। उस समय मनमें आयी कि मैं कम-से-कम पासमें जो आवे उसे सुना दूँ कि सेठजीको मामूली मत समझो, खुला कह दूँ कि आप विशेष लाभ ले लो। कोई भी काम करो तो इन्हें पूछकर, ये कहे ज्यों करो। मुफ्तमें लाभ हो जायगा। भगवान् अर्जुनसे कहते हैं—तू मेरी बात अहंकारसे नहीं सुनेगा तो तेरा नाश हो जायगा। तू जो मोहके कारण कहता है करूँगा नहीं, यह भी तुझे करना पड़ेगा। काम आप सब करते ही हैं, यही काम उनसे पूछकर शुद्ध बना लें, थोड़ी-सी सम्मति ले लें, थोड़ा-सा पवित्र कर लें तो कितनी बढ़िया बात हो जाय, वही काम परमात्माकी प्राप्तिका कारण बन जाय। काम करना पड़ता ही है। कौन काम नहीं करता, बताओ। अपना जीवन किसी न किसी काममें लगता ही है। उनकी देख-रेखमें लग जाय कितनी बढ़िया बात है। एकान्तमें बैठकर आप भजन ध्यान करें, जिम्मेवारी आपपर रहेगी। उनके कहनेसे चाहे पत्थर ही फोड़ो, कल्याण करनेकी जिम्मेवारी आपपर नहीं, उनपर है। क्यों फोड़ते हैं हम, किसलिये करते हैं, उनके कहनेसे करते हैं। कितना विलक्षण उत्साहका एवं शान्तिका विषय है, कितनी विलक्षण बात है यह, यदि ध्यान दें। मनुष्य कितना निश्चिन्त हो सकता है, निर्भय हो सकता है। हमें कोई भय, चिन्ता नहीं। उनके ऊपर निर्भर हैं, हमें क्या करना है। न अपनी स्थिति देखे, न विचार देखे, अपने तरफ खयाल ही नहीं करे। भरतजीके तीन विचार हुए—मनमें जब अपनी बात आती तब वे रुक जाते हैं, माँ याद आती है तब पीछे पैर पड़ते हैं। <span class="char-style-override-6">जब समुझहिं रघुबीर सुभाऊ।</span> जब रघुनाथजी महाराजका स्वभाव समझते हैं, <span class="char-style-override-6">तब</span> <span class="char-style-override-6">पथ परत उताइल पाऊ॥</span> दौड़ पड़ते हैं। मेरेको यह बात बहुत बढ़िया लगी। भाईजीने कहा कि दोषोंकी तरफ देखते हैं तो पार ही नहीं है। पर कृपा देखते हैं तो दोष कुछ चीज ही नहीं है। कृपा कितनी विलक्षण है, कितना वह बल है। कहाँ वह हमारा पापोंका बल, कहाँ वह कृपाका बल। भगवान् की, महापुरुषोंकी कृपा। भाईजीने कितनी बढ़िया बात कही। यह बात हरदम याद रखें। अपनी कमजोरीकी तरफ देखनेपर व्यक्ति हताश भी होगा, किन्तु कृपा कितनी विलक्षण है। </p>
<p class="Text">भगवान् की, महापुरुषोंकी हमपर ऐसी कृपा है। भगवान् की कृपाकी बात पुस्तकोंमें देखते हैं, पुस्तकोंकी बात माननी चाहिये, पर माननी चाहिये है न, महापुरुषोंकी कृपा तो प्रत्यक्ष देखते हैं, पूरे चेतसे देखते हैं, प्रत्यक्ष देखते हैं और अपनापन भी करते हैं। वानर और भालू कह रहे हैं हम श्रीरघुनाथजी महाराजके हैं। हम किसके हैं, यह बल तो भीतर होना चाहिये। राज्यके सिपाहीके भीतर बल होता है कि हम किसके हैं। अपने पास यह बल होना चाहिये। यमराजके दूत कुछ नहीं कर सकते, ऐसे कई संतोंकी मैंने जीवनियाँ सुनी हैं। मृत्युकी दशा हुई, साधारण आदमी है, किन्तु जब महात्माओंको याद किया, यमदूत निकट थोड़े ही आ सकते हैं। एक छोटा-सा कुत्ता है, जिसके गलेमें फीता बँधा रहता है उसको म्युनिसिपैलिटी नहीं मारती, नहीं पकड़ सकती। यह किसीका है। धर्मराजकी चाल वहाँ बन्द हो जाती है। पूरे संसारपर जिसका शासन चलता है, उसकी चाल बन्द हो जाती है किसका है यह, केवल उनके सम्बन्ध-मात्रसे। धर्मराज भी डरते हैं, अजामिल उपाख्यानमें आप देखें। धर्मराजने यमदूतोंसे कहा—जहाँ कीर्तन होता हो, जप होता हो उनको छोड़कर चलना, उनसे दूर रहकर चलना। वहाँ जाओगे तो बड़ी मुश्किल होगी, भगवान् से स्वयं धर्मराजको क्षमा माँगनी पड़ी। अजामिलने केवल पुत्रके उद्देश्यसे नारायण नामका उच्चारण किया था, तब यह बात है। यह कोई खेल थोड़े ही है, तमाशा थोड़े ही है, व्यासजी महाराजकी वाणी है, साधारण पुरुषकी कही हुई नहीं है। मामूली बात नहीं है। यह झूठी थोड़े ही है। इससे विलक्षण और ज्यादा प्रभाव भले ही हो, कम नहीं है, कहा नहीं जा सकता। </p>
<p class="Text">गीता और नामके माहात्म्यके बारेमें पहले सुनते हैं तो लगता है ज्यादा कही हुई है। पीछे कुछ अभ्यास करनेके बाद सुनते हैं तो लगता है बहुत ठीक कही गयी है। वास्तवमें गीताकी महिमा है ही ऐसी, नामकी महिमा है ही ऐसी। संत-महात्माओंकी बात सुनते हैं तब मालूम होता है, आगे सभी कह देते हैं कि कही नहीं गयी, बहुत महिमा है। गोस्वामीजी महाराज कह देते हैं—<span class="char-style-override-6">रामु न सकहिं नाम गुन गाई।</span> हद कर दी। अपने इष्टको कमजोर बता देना कोई मामूली बात नहीं है। गोस्वामीजी रामजीके अनन्य भक्त हैं, वे कहते हैं—<span class="char-style-override-6">कहौं कहाँ लगि नाम बड़ाई। रामु न सकहिं नाम गुन गाई॥</span> वे समझते हैं कि अनन्त, अपार, असीम महिमा है। कैसे कह सकते हैं, असीमकी सीमा कैसे, अनन्तका अन्त कैसे। ऐसे ही महापुरुषोंकी महिमा है, नामकी महिमा है, सत्संगकी महिमा है, शास्त्रोंकी महिमा है। इनकी महिमाका कोई पारावार नहीं है, अनन्त महिमा है। हरदम ही अपनेको ऐसा मिला हुआ समझे, भगवान् की बड़ी भारी कृपा है, ऐसे क्षेत्रमें हमें ले आये हैं, ऐसा मौका मिल गया है। </p>
<p class="Text">कभी-कभी मेरे मनमें बात आती है, भगवान् यदि ठीक तरहसे न्याय करते हों तो भगवत्सम्बन्धी बातें जहाँ होती हों, वहाँसे हमें जूता मारके निकाल देना चाहिये कि तुम इन बातोंके लायक नहीं हो, निकलो यहाँसे। भगवत्सम्बन्धी बातें जहाँ होती हों वहाँ बैठने लायक, जाने लायक हम तो नहीं है, ऐसी बात मेरे जँची है। वह केवल कृपा है जो सेठजी हमें मार्मिक एवं असली-असली भीतरकी बातें सुनाते हैं। हमारी योग्यता देखकर थोड़े ही करते हैं। केवल कृपा है। हमारी योग्यता देखें, गुण देखें, आचरण देखें तो क्या भगवान् हमें भर्ती करें। क्या हम भगवत्सम्बन्धी बातें मिलनेके लायक हैं। हम इन बातोंके लायक नहीं हैं, फिर भी भगवान् ने इतनी सम्पत्ति दी है, इतना वैभव दिया है। भगवान् ने अपने कलेजेकी चीज, अपने घरकी बड़ी कीमती चीज, बहुत बड़ी चीज हमें दी है। भगवान् कहते हैं—</p>
<p class="Shlok-Color-2"><span class="char-style-override-12">साधवो हृदयं मह्यं साधूनां हृदयं त्वहम्।</span></p>
<p class="Text">संत-महात्मा मेरे हृदय हैं, कलेजेके टुकड़े हैं, कितना भाग्य हमारा है, कितनी भगवान् की विलक्षण कृपा है। हम और क्या चाहते हैं, भगवान् की बड़ी भारी कृपा है, इन बातोंको देखकर प्रसन्न रहे, उनका नाम ले, कीर्तन करे, आज्ञापालन करे, संत-महात्माओंके आदेशके अनुसार काम करे। एक बात और ध्यान दें सन्त-महात्माओंके आज्ञापालनमें सांसारिक हानिकी ओर खयाल न करें। मान लो सेठजीने कोई बात कह दी और हमें दीखता है कि हजार-दो हजारका नुकसान हो जायगा। नुकसान चाहे हो जाय, वह तो होनेवाला ही है। नष्ट होनेवाली चीज ही नष्ट होती है, परन्तु वह वचन आनेवाला थोड़े ही है। यह बात विशेष ध्यान देनेकी है, विशेष खयाल रखनेकी है। जो काम वे कहें वह कर देना और करनेके बाद यदि वे कहें तुमने यह गलती की तो चुपचाप सुन लेना, सफाई नहीं देना, गलती हो गयी। दुबारा फिर कहें तो फिर कर दे। </p>
<p class="Text">कहाँकी कथा है यह पता नहीं, मैंने यह कहानी सुनी है—सान्दीपनिजी जब अपने गुरुजीके पास पढ़ते थे, गुरुजीकी आज्ञापालनमें बहुत तत्पर थे। एक दिन गुरुजीने कहा—हमारे घरमें आग लगा दो। उन्होंने आग लगा दी। आग लग गयी तो गुरुजीने कहा—ये आग किसने लगायी? सब विद्यार्थी दौड़े और कहा महाराज इसने आग लगायी और लगे उसे मारने। गुरुजीने कहा मारो मत और उसे छुड़ा दिया। कहने लगे—देखो मेरा विद्यार्थी है, मेरे घरको ही आग लगा दी। एक दिन गुरुजीका पुत्र खेल रहा था। गुरुजीने कहा—सान्दीपनि! इस बच्चेको कूएँमें डाल आ। तुरन्त उठाकर कूएँमें डाल दिया। विद्यार्थी कह रहे हैं— ये देखो! क्या करता है? गुरुजी कहते हैं मेरा ही विद्यार्थी होकर मेरे लड़केको कूएँमें डाल दिया, निकालो उसे। विद्यार्थी बड़े चिढ़े उसपर। सान्दीपनिजीने चूँ नहीं की कि गुरुजी आपने ही तो आज्ञा दी थी। इस तरहसे गुरुजी कई आज्ञा देते रहे एवं वे पालन करते रहे। पीछे कोई सफाई नहीं देते। गुरुजी जैसा कहें वैसे कर लेना। हानि कौन देखे जब आज्ञा दे दी। जब गुरुजीका शरीर शान्त होने लगा, तब गुरुजीने सब शिष्योंको बुलाकर सबको अलग अलग चीजें दीं, किसीको दण्ड, किसीको कमण्डलु, किसीको आसन इत्यादि। सान्दीपनिजी दूर खड़े रहे। गुरुजीने कहा—सान्दीपनि! इधर आओ बेटा। पासमें बुलाया, उन्होंने प्रणाम किया। गुरुजीने कहा—तुम्हें ये नाशवान् चीज क्या दें, तुम्हें दूसरी चीज देंगे। साक्षात् त्रिलोकीनाथ तुम्हारा चेला बनेंगे, वह आकर तुमसे विद्याध्ययन करेंगे, तुम्हें और चीज क्या दें। भगवान् कृष्णने सान्दीपनिजीसे शिक्षा ली। </p>
<p class="Text para-style-override-3">गुरुकी आज्ञापालनमें कितना तिरस्कार सहा, अपमान सहा, विद्यार्थियोंका अपमान सहा, चूँ तक नहीं किया। गुरुजी महाराज प्रसन्न होकर कृपा करके त्रिलोकीनाथको दे दिये। चाहे कुछ भी हो जाय, जो आज्ञा मिल गयी, वह बहुत ठीक है; होता रहे नुकसान, हमें ऐसे ही करना है चाहे सो हो। भाव तो रखे, पूरा पालन नहीं भी हो तो भी इतनी हानि नहीं है। गीताजीकी तत्त्वविवेचनी टीकामें मैं <span class="char-style-override-5">अथ चेत्त्वमहंकारान्न श्रोष्यसि विनङ्क्ष्यसि</span> (गीता ८। ५८) की टीका पढ़ रहा था, उसमें लिखा है कि अपनेको बुद्धिमान् मानकर अगर मेरी बात नहीं सुनेगा तो तेरा नाश होगा। अपनी बुद्धिमानी समझकर, अहंकारपूर्वक, हानि-नुकसान सोचकर, बुद्धिपर विचार रखकर मेरी बात नहीं सुनेगा तो नाश होगा। इससे सिद्ध हुआ यदि हमारेसे पालन न हो और हमारेसे आचरण न हो, उससे नाश नहीं होता। सेठजीने एक बार कहा था मैं जो बातें कहता हूँ वह पालन कम हो तो उसमें इतनी हानि नहीं है, परन्तु जो मैं निषेध कर दूँ, उस बातको करोगे तो खतरा है। अपने मान-सत्कारके लिये, चरणधूलि लेनेके लिये,पूजाके लिये उन्होंने निषेध कर दिया है, फिर उसे करना खतरेकी बात है। यह बात याद रखें एवं कहनेके अनुसार करनेकी चेष्टा करें।<span></span></p>


<p class="Page-Break"> </p>
<p class="Sub-Heading" id="toc_marker-38-2" xml:lang="en-US">सेठजीकी विलक्षण बातें</p>
<p class="subhead" xml:lang="en-US"><span class="char-style-override-18">ब्रह्मलीन स्वामी श्रीरामसुखदासजी महाराज</span> </p>
<p class="Text">सामर्थ्य भगवान् ने हमें कम नहीं दी, थोड़े समयमें बड़ा श्रेष्ठ पुरुष बन सकता है। श्रीगोयन्दकाजीने, जब कानपुर कोठीमें रहते थे, ये और कुछ नहीं बना था, यहाँ जंगल था, उस समय बालूमें बैठे थे, मुझे याद है, कहा था—हम आप जितने भी बैठे हैं, उनमेंसे बिल्कुल मूर्ख हो, पढ़ा-लिखा न हो, महान् पापी हो और थोड़ा-सा समय रहा है, अंतकाल आ रहा है, तीन बात कही, थोड़ेसे थोड़ा समय है, पापीसे पापी है और मूर्खसे मूर्ख है, वह तुम हम सबसे अधिक हो सकता है, थोड़े समयमें सबसे अधिक हो सकता है। लोग कहते हैं कि हमारे पाप हैं, हमारे दोष हैं, हम पढ़े लिखे नहीं हैं, समझदार भी नहीं हैं, हम योग्य नहीं हैं। इसमें योग्यता नहीं चलती है, योग्यता है, पढ़ाई है, सामर्थ्य है, ये चलती है संसारमें, संसारमें जितनी अधिक होगी, उतना संसारमें आदर होगा, वहाँ पद मिलेगा। परमात्मतत्त्व तो मुफ्तमें मिलता है, उसमें केवल चाहना चाहिये, भीतरकी चाहना कि उसको मैं प्राप्त करना चाहता हूँ, बस, अब इस मेरी बातको पढ़े लिखे नहीं मानते, हर एक आदमी नहीं मानता और बड़े दु:खकी बात है कि नहीं माने तो न मानो, पर कमसे कम मेरी परीक्षा ही करें कि इसके पीछे पड़ो क्या कहता है यह, यह पागल है या क्या है, ऐसे पीछे ही पड़ जाओ, क्या बाधा लगी, आपके हानि क्या हो गयी। यह तो मैं कहता ही नहीं हूँ कि मुझे कुछ दे दो, ऐसा कर दो, ठगाई आपको क्या होगी। एक संतोंकी साखी याद आ गयी। भाई बुरा मत मानना, सबसे हाथ जोड़कर करके क्षमा माँगता हूँ—</p>
<p class="Shlok-Color-2 para-style-override-8">संतदास संसारमें, कई गूगू कई डोड।</p>
<p class="Shlok-Color-2"><span class="char-style-override-12">डूबणरो साँसो नहीं, नहीं तिरणरो कोड॥</span></p>
<p class="Text">हमारी कही हुई नहीं है, संतोंकी कही हुई बात है। संत संतदासजी महाराज बड़े संत हुये हैं, दो-ढाई सौ वर्ष जीये थे। उनकी कही हुई बात है। बिल्कुल मारवाड़ी ग्रामीण शब्द है। गूगू उल्लू होता है, जो रातमें बोलता और रातमें देखता है, और कौओंमें मोटा बड़ा काग होता है, उसको डोड कहा करते हैं, कई गूगू कई डोड, डोड कागको तो रातमें नहीं दीखता, उल्लूको दिनमें नहीं दीखता, कई गूगू हैं, कई डोड हैं, न रातमें दीखता है, न दिनमें दीखता है। डूबणरो साँसों नहीं कि हम डूब जायेंगे। हमारा पतन हो जायेगा, हमारी क्या दशा होगी, इसकी तो चिन्ता नहीं हैं, और नहीं तिरणरो कोड, हमारा उद्धार हो जाय, ऐसा उत्साह नहीं। मैं फिर आपसे माफी माँगता हूँ, मैं आपको नहीं कहता हूँ, मैं आपको अधिकारी मानता हूँ, आपको योग्य मानता हूँ, आपको पात्र मानता हूँ, आप उस तत्त्वको प्राप्त कर सकते हैं, ऐसा मानता हूँ, केवल आप इस तरफ विचार नहीं करते, जिज्ञासा नहीं है, इसको प्राप्त करना नहीं चाहते। </p>
<p class="Text">सेठजीकी प्राइवेट बातें थी, वो बीमार थे, रतनगढ़में थे। उस समय कल्याण शुरू नहीं हुआ था, उसके पहलेकी बात है। वह बोलते थे, भाईजी लिख लिया करते। हनुमानप्रसादजी पोद्दारकी वह लिखी हुई कापी, उसकी नकल मेरे पासमें थी। मेरेको उनसे मिलनेसे पहले ही मिली थी, उसमें एक बहुत विचित्र बात लिखी हुयी थी, आपको पसन्द आवे न आवे पता नहीं, मुझे तो बहुत ही विचित्र बात लगी, नये ढंगकी। उसमें लिखा था कि बहुतसे संत हुये, उनकी कृपासे लोगोंका उद्धार हुआ, अलग-अलग। किसीने कितनोंका, किसीने कितनोंका किया, ऐसे उद्धार हुआ, भगवान् के अवतारसे भी बहुतोंका उद्धार हुआ, लोगोंका कल्याण हुआ, परन्तु एक कुर्सी खाली पड़ी है, उस पर कोई नहीं पहुँचा अभी तक, वह खाली है। बोले भाई कौन-सी कुर्सी खाली है? मात्र जीवका कल्याण कर दे, कोई जीव भी जन्म-मरणमें न आवे, सबका कल्याण हो जाय। किसीने पूछा यह सम्भव है क्या? सेठजीने कहा—जब एकका कल्याण सम्भव है तो दसका भी सम्भव है, सौ का भी सम्भव है, हजारका भी, लाखका भी सम्भव है तो सबका भी सम्भव है, गुंजाइश है ना। एकका कल्याण हो तो सबका भी हो तो सकता ही है, नहीं तो एकका कैसे होगा। सम्पूर्ण जीवोंका कल्याण कर दे, ऐसी एक कुर्सी बाकी है। और एक बात कही थी कि जीवका कैसे कल्याण हो, किस वर्णमें, किस आश्रममें है, किस सम्प्रदायमें है, कैसी परिस्थितिमें है, उसीमें वहाँ रहते हुये कल्याण हो जाय, यहाँतक तो हम पहुँच गये हैं, ऐसी बातें तो हम जानते हैं, जैसे वैज्ञानिक कहते हैं कि इतना तो आविष्कार हो गया, इतना और बाकी है। यहाँतक तो हम पहुँच गये हैं, कहीं भी रहे, वह भाई हो, बहिन हो, कैसी परिस्थितिमें, कहीं है, वहींसे ही वह अपना कल्याण कर सकता है। ऐसी बातें तो मुझे मिली हैं, परन्तु किसीके दर्शन, स्पर्श, भाषण और चिन्तनसे कल्याण हो जाय, कोई ऐसी योग्यतावाला मिला नहीं, ऐसी बात बाकी है, पर मैं ऐसा उपाय जानता हूँ कि मनुष्य ऐसा बन सकता है, जिसके दर्शन, भाषण, चिन्तनसे दूसरेका कल्याण हो जाय। </p>
<p class="Text">सेठजीने वहाँ ऐसी बात कही थी कि हम ऐसा चाहते हैं कि हमारे घर एक दिन भोजन कर ले तो उसका कल्याण हो जाय, ऐसा अन्न बन जाय हमारा कि एक दिन रोटी खा ले बस, फिर उसका बेड़ा पार हो जाय, पर मैं बना नहीं सका, और कहा कि मैं प्रयत्नमें हूँ, कर नहीं सका हूँ अभी, क्योंकि उसमें दूसरोंका भी हाथ रहता है। व्यवसायमें तो कई भाई, सम्बन्धी बहुतसे लोग रहते हैं, सबका भाव हो तब हो, उसमें कठिनता है, परन्तु दर्शन, भाषण, चिन्तनसे सबका कल्याण हो, ऐसा हो सकता है। कैसे हो सकता है, उन्होंने यह बात बतायी थी कि अपना जप, ध्यान, कीर्तन, सत्संग, स्वाध्याय, पठन, पूजन, तीर्थ, तपादि जो कुछ करें, उसका पुण्य हे नाथ! सबका कल्याण हो, हमारा नहीं, सबका कल्याण हो, हमारा नहीं, ऐसे रात-दिन समर्पण करें। सम्पूर्णके कल्याणके लिये, मात्र दुनियाके कल्याणके लिये, और दूसरोंके कल्याणके लिये जो मैंने समर्पण किया, इसका भी कोई पुण्य होता है, इसका भी कोई माहात्म्य हो, तो उससे भी यही चाहे कि सबका कल्याण हो, सबका कल्याण हो। ऐसे ही सबके कल्याणकी भावनासे भी कोई पुण्य होता हो तो उससे भी सबका कल्याण हो। जैसे बड़ा एका होता है, एक एकम एक, दो दुनी चार, तीन तिया नौ, चार चौका सोलह; इसी प्रकार सौ सौवें दस हजार, उसी प्रकार बढ़ाता चला जाय। ऐसे पुण्यसे भी सबका उद्धार चाहे, मनमें, हृदयमें यही चटपटी हो, सबका कल्याण हो, सबका उद्धार हो। </p>
<p class="Text">सेठजी कहते थे कि ऐसा कोई भक्त था, हमें नाम तो बताया नहीं, कौन था, कैसा था, पता नहीं, बात सेठजीकी सुनायी हुयी है। एक भक्त था, उसके सामने भगवान् प्रकट हुये। भगवान् ने कहा कि बोल भाई! क्या वरदान माँगता है? बहुत दूसरी बातें भी हुयीं, पर थोड़ी बात कहते हैं कि महाराज आप कहते हो माँग, आपको देना पड़ेगा, पहले वचन दें कि तू जो माँगेगा वही दूँगा, वचन दें। अरे वचन क्या दें तू माँग, अच्छा माँगू, हाँ तू माँग, तू चाहे जो माँग। भक्तने कहा कि महाराज आप हमें वरदान देते हैं तो यह दें कि दुनियामात्रका कल्याण कर दें, सबका उद्धार कर दें। भगवान् बोले कि सब अपना उद्धार चाहते ही नहीं हैं। भक्तने कहा कि महाराज चाहते तो वे ही माँग लेते, मैं क्यों माँगता, तभी तो मैं माँगता हूँ कि सबका कल्याण करें। सबका कल्याण कैसे करें भाई, सबका पाप कौन भोगेगा। भक्तने कहा—पाप मैं भोगूँगा, अपने दो रहेंगे, एक आप एक मैं, सबका पाप मैं भोगूँगा। आप मुझे भुगतायें और सबको छुट्टी दें, सबका कल्याण कर दें। ऐसा कैसे हो सकता है, तू भजन करता है, तेरेको सबका पाप कैसे भोगायें? भक्त— माफ कर दें। भगवान् ने कहा—भइया तू जीता, मैं हार गया। भक्तने कहा—मेरी जीतसे फायदा क्या हुआ? बात तो आपने अपनी रखी, कोरा राजी करते हो कि तू जीत गया, मेरी जीत कहाँ हुई। सम्पूर्णका कल्याण हो जाता तो मेरी जीत होती, राजी कर दिया कि तू जीत गया, मैं हार गया। इस जीतसे क्या फायदा, मैं ऐसी जीत नहीं चाहता हूँ। मैं तो यही चाहता हूँ कि सबका कल्याण हो जाय। भगवान् ने कहा—सबका कल्याण तो नहीं पर तू जिससे बात करेगा, जिसको बात सुनायेगा, जिससे मिलेगा, उसका कल्याण हो जायगा। भक्तने कहा—अच्छी बात है। सेठजी कहते वह भक्त उस दिन राजी नहीं होता, तो काम बन जाता, पर इतनेमें ही वह राजी हो गया कि दर्शन, भाषण, चिन्तनसे कल्याण हो जाय, याद करनेसे कल्याण हो जाय, ऐसी बात है।<span class="char-style-override-9">*</span></p>
<p class="Footnotes">* पंडित हरिप्रसादजी नापासरवाले एक बार सेठजीके पीछे पड़ गये कि आप जो एक भक्तकी कथा सुनाते हैं, यह आपकी बात लगती है। सेठजी केवल मुस्कराकर रह गये, उन्होंने मना नहीं किया।</p>
<p class="Text">सेठजीकी ऐसी बातें थीं, विलक्षण बातें उपजती थीं सेठजीको। आपका भजन गुप्त रहना चाहिये, भगवान् की भक्ति प्रसिद्ध नहीं होनी चाहिये, बड़ी सावधानीसे भीतर-भीतर रखें। सिर्फ सेठजीका यह बगीचा है सब, इनकी बात मैंने सुनी है। ये भजन करते थे तो किसीको भी अपना भजन एकाएक पता नहीं लगने देते। इनके पिताजीका नाम था—खूबचन्दजी, लोग कहते खूबेरो बावलो, खूबेका पागल लड़का, यह नाम रख दिया। भजन हरदम करते। इनके मित्र थे हनुमानदासजी गोयन्दका, वे बचपनसे इनके मित्र थे। वैसे पदमें वह काका लगते थे, पिता खूबचन्दजीके भाई होते, परन्तु सेठजीके समान ही अवस्था होनेसे, इनके आपसमें मित्रता थी, सेठजी हनुमान कहते, वह जैदा कहते, ऐसा आपसमें बोलते थे। सेठजी कहते हनुमान, मैं तेरे कंधेपर हाथ रखता हूँ, तू मेरी निगाह रखना। बच्चे ही तो ठहरे, एक दिन अच्छे भले आदरणीय सज्जन थे, उनसे टकरा गये। वे बोले—ऐ छोरा देखके नहीं चलता। सेठजीने कहा—हनुमान तैंने निगह नहीं रखी। हनुमानप्रसादजीने कहा—तू देख लिया होता, तेरेको रामजीने आँखें दी हैं, तू क्यों मीचता है? सेठजी—अरे भाई मेरे आँखें मीचनेका शौक है।</p>
<p class="Text">आँखें मींचनेसे भगवान् का ध्यान होता था, खुली आँखोंसे होता नहीं था। इस तरहसे उन्होंने गुप्त भजन किया, भजनके द्वारा उसकी सिद्धि हो गयी। इसके बाद मनमें आयी कि मेरी कई बातें हैं, इनके सिद्धान्त बड़े मार्मिक, खूब मँजे हुये सिद्धान्त हैं, ये किसीको बतायें तो वह उसका लाभ ले सकेगा, पर मेरी बात सुनेगा कौन, घरवाले माता-पिता, दोनों भाई तो सुनेंगे नहीं, खूबेरो बावलो, बावलेकी बात कौन सुने? हनुमान सुनेगा, इसलिये हनुमानजीको पत्र लिखा कि तेरेसे मुझे बात करनी है, तेरे सिवाय मेरी स्त्री, मेरे भाई, माँ-बाप कोई मुझे उतना प्यारा नहीं है, जितना तू मुझे प्यारा है जो मेरी हृदयकी बात सुनेगा। इनके भी चटपटी लगी, आते ही मिले, फिर कहा क्या बात है? एकान्तमें बताऊँगा, तू भगवान् का भजन कर, हनुमान अपनी मित्रता है तू भजन कर। फिर कई गुप्त बातें बतायीं। पहले किसी जन्ममें, तू राजा था और मैं तेरा मंत्री थी। मैं वैराग्यके कारण साधु हो गया, मेरी बड़ी प्रतिष्ठा हो गयी, बहुत लोग मेरे पास आने लगे, उनको प्रवचन सुनाने लगा। इसके बाद मैंने तुम्हें भी प्रेरणा की कि तू भी भजनमें लग। कई दिनतक तो राजाने आनाकानी की, किन्तु बादमें अपने पुत्रोंको राज्य देकर राजा भी भजनमें लग गये। ऐसे लगने पर मेरा तो शरीर शान्त हो गया, और मेरी प्रतिष्ठा थी, उसी पदपर वह बैठ गया। अब मान, आदर, सत्कार पाकर प्रसन्न होने लगा, इसलिये तू तो गया निम्न लोकोंमें, और मैं गया ऊपरके लोकोंमें, मैंने तुझे साधु बनाया तो तेरा मेरेपर कर्ज हो गया कि मैंने तुझे साधु बनाया, तो तेरा उद्धार कैसे हो? मेरा केवल तेरे लिये आना हुआ है, नहीं तो मैं आता नहीं। तेरे लिये मैं आया हूँ, तू मेरा कहना माने तो अपना उद्धार कर ले। </p>
<p class="Text">चूरुमें हनुमानदासजीका मकान बनता था, सेठजी कई बार उनके मकानको देखने जाते थे, जिसके कारण कई बार सत्संगमें विलम्ब हो जाता। एक बार किसीने कह दिया कि आप सत्संगके समय भी हनुमानके यहाँ चले जाते हैं, सेठजीने कहा हनुमानकी कृपासे आपको सत्संग मिल रहा है, आप हनुमानको क्या समझते हैं। हनुमानजी बड़ी शौकीनी करते, इत्र, फुलेल लगाना, बढ़िया कपड़ा पहनना, क्योंकि पहले राजा थे, आदत थी ऐसी, इसलिये करते थे। सेठजी कहते थे कि हनुमान तो मुझे मूर्ख समझता था और मैं उसको मूर्ख समझता कि ये शृंगार करता है और हनुमानजी समझते ये कैसा जैदा है, जो आज दीवालीके दिन भी शृंगार नहीं करता। न तेल लगाता है, न फुलेल लगाता है, न इत्र लगाता है, न बढ़िया कपड़े पहनता है, ये मूर्ख ही है। पीछे बातें हुयी तब उसको चेत हुआ, सेठजीने कहा—तू भजनमें लग जा, फिर उनको भजनमें ही लगाये। </p>
<p class="Text">हनुमानदासजी खुद कहते थे कि हमलोग प्राय: साथ-साथमें रहते, जब भी मुझे विस्मृति होती, सेठजी चट चेताते थे, अरे तू क्या करता है, राम राम राम राम भजन कर, भगवानका नाम ले, ऐसे मेरेको वह सचेत करते, करते-करते मेरी भी भजनमें रुचि हो गयी, माँ कहती आ जावो छोरो जीम लो। यह बात बड़ी बुरी लगती कि भजनमें बड़ी बाधा होती है। इसलिये हनुमानजीने कहा—जैदा, अपने साधु हो जाओ। जैदाने कहा ठीक है। इसके बाद सेठजी बोले—देख हनुमान, मेरे द्वारा बहुत काम होनेवाला है और मैं साधु बन जाऊँगा तो बस दो कपड़ा रखूँगा, ये सब मैं रखूँगा ही नहीं, और असली साधु बनूँगा तो काम नहीं होगा। तुमने कह दिया साधु हो जा तो मैंने स्वीकार कर लिया, अब तू कहे तो साधु नहीं होऊँगा, नहीं तो मैं तो साधु होऊँगा ही, स्वीकार कर लिया। सत्य बोलने पर इनकी बड़ी प्रतिष्ठा थी, जयदयालजी सच्चा बोलते। हरिप्रसादजी कहते थे कि गाँवोंमें लोग कहा करते थे कि बड़ा आया जयदयाल कहींका जो सच्चा बोलता है, सत्यवादी पुरुषके रूपमें इनकी इतनी प्रसिद्धि थी। </p>
<p class="Text">मंगलनाथजी महाराजको सेठजी गुरु मानते थे। सेठजीके भीतर निष्काम भाव बड़ा विचित्र था। वे बीमार हुये, उस समय किसीने कहा कि—सेठजी मंत्र अनुष्ठान करें, कुछ पाठ करें। सेठजीने कहा—मेरे लिये जो अनुष्ठान करेगा, वह मेरा वैरी है। मैं उसको वैरी मानता हूँ, क्योंकि वह हमारे प्रभुके विधानको बदलना चाहता है, मेरे प्रभुने जो विधान किया है, जो उसको बदलना चाहते हैं, वह मेरे शत्रु हैं। उनकी बात कितनी विचित्र है। मैं उनको निष्काम भावका आचार्य मानता हूँ, हर एकको पता नहीं है। मेरी बात सुन करके लोग हँसते हैं कि स्वामीजी यूँ ही बात करते हैं। वास्तवमें भक्तिके आचार्य रामानुजाचार्य हुये, ज्ञानके आचार्य शंकराचार्य हुये और निष्काम भावोंके आचार्य सेठजी ही हुये हैं, बहुत विचित्र निष्काम भाव है इनका और निष्काम भावका इन्होंने प्रचार किया, गीताका प्रचार किया। इस तरहसे आप लोगोंको सबको ही चाहिये कि भगवान् के भजनमें तत्परतासे लग जायँ, समय जाने न दें। </p>
<p class="Text">एक बात और कहनी है, मैंने शरणानन्दजीकी एक पुस्तकमें पढ़ा कि जो अपने लिये जप, ध्यान, तपस्या करता है, वह तो आसुरी सम्पत्तिवाला है, हिरण्याक्ष है। मैं जीता रहूँ इसके लिये तप किया, सब कुछ अपने लिये ही किया। भगवान् की प्रसन्नताके लिये ही करो, अपने सुखके लिये, अपने लाभके लिये, भजन, ध्यान, जप आदि करते हैं, पर कल्याणके लिये करो, इसमें कोई दोष नहीं हैं, अपने कल्याणके लिये, उद्धारके लिये ही किया जाय। सेठजीने कहा कि अपने कल्याणके लिये किया जाय, वह भी निष्कामके तुल्य ही है, निष्काम तो नहीं हैं, परन्तु उद्धारके लिये किया जाय भजन, पाठ, सत्संग आदि तो यह भी ठीक है। </p>
<p class="Text">हिरण्यकश्यप जैसा कोई तपस्वी हुआ भी नहीं। ब्रह्माजीने कहा कि ऐसा तप किसीने किया नहीं और कोई करेगा भी नहीं। ऐसा विलक्षण है, खड़ा रहनेसे शरीरमें दीमक लग गयी, खाना-पीना कुछ नहीं और भजन करना है, जिससे शरीरके दीमक लग गयी, ऐसा घोर तप किया, पर मैं मरुँ नहीं इसलिये किया। अपने लिये नहीं करके भगवान् की प्रसन्नताके लिये करो। भगवान् की प्रसन्नताके लिये किया जाय, वह भक्ति है, दुनियाके हितके लिये किया जाय, वह कर्मयोग है, और केवल प्रकृतिमें कार्य हो रहा है, हमारा कोई सम्बन्ध नहीं है, हित-अहित कुछ नहीं, सब प्रकृतिका ही कार्य है, मन, बुद्धि, इन्द्रियाँ, शरीरके द्वारा जो क्रिया हो रही है यह प्रकृतिमें हो रही है, हमारा इनके साथ कोई सम्बन्ध नहीं, कोई लेन-देन नहीं है, वह प्रकृतिमें त्याग दे। भक्त भगवान् में अर्पण कर दें और कर्मयोगी जनताके अर्पण कर दें। सबका उद्धार हो, ऐसा जिसका भाव हो जाता है, उसके दर्शन, स्पर्श, भाषण, चिन्तनसे दुनियाका कल्याण हो जाय, दुनियाका उद्धार हो, ऐसा पुरुष बन सकता है। ऐसा एक स्थान भगवान् का खाली है, अभीतक उस कुर्सीपर कोई नहीं पहुँचा है। हम इतने बैठे हैं, यह प्रत्यक्ष प्रमाण है, किन्तु मात्र दुनियाका कल्याण हो जाय तो कौन बाकी रहता। </p>
<p class="Text">सेठजीका विचार अपने लिये न करके दुनियामात्रका हित करनेके लिये था अथवा भगवान् की ही प्रसन्नता है, अपना कोई सुख नहीं, अपना कोई आराम नहीं, अपने लिये कुछ भी नहीं चाहिये, केवल भगवान् की ही प्रसन्नता, हमारेको दु:ख हो, सुख हो, हमारेको संताप आवे, आफत आवे, दु:ख आवे, कुछ भी आवे, हमारे लिये हमें करना ही नहीं है। भगवान् की ही प्रसन्नता है, भगवान् का विधान है, हमारे साथ जो हो, उसमें ही हम प्रसन्न रहें। ऐसे भाव सेठजीके थे, मैंने बहुत बार कहा है, मनुष्योंके लिये दो ही बात है, भगवान् को तो याद करना और संसारकी सेवा करना, संसारसे चाहना कुछ भी नहीं, भगवान् से भी कुछ नहीं चाहना है। सम्पूर्ण दुनियाका कल्याण हो उसके लिये कार्य करना है, यह सर्वोपरि है। </p>
<p class="Text">बात है बहुत पुरानी, गंगादास मूँदड़ा गीता कमेटीमें<span class="char-style-override-9">*</span> आया। </p>
<p class="Footnotes">* गोविन्द भवन कलकत्तामें सेठजीकी बनायी हुई गीता कमेटी है; जिसमें प्रतिदिन सत्संगी भाई मिलकर सत्संग किया करते हैं।</p>
<p class="Text">गीता कमेटीमें आनेके बाद, गदगद हो रहा था, आँसू आ रहे थे कि मैं आज गीता कमेटीमें भर्ती हो गया। मेरी देखी हुई बात है, प्रसन्न हो रहा था कि मैं गीता कमेटीमें आ गया। सज्जनों! आप महत्त्व नहीं देते हैं और हम इतना महत्त्व बताते भी नहीं हैं, परन्तु आप सत्संगमें आये हैं, यह बहुत ही विलक्षण बात है। सिंथलमें ऐसी बातें मैंने कही थी और मेरे मनमें जँची थी। हम जंगलमें जा रहे थे, किशनजीसे मैंने कहा, किशनजी आज जो बातें मैंने कही हैं, इसको काममें लानेवालेका पुनर्जन्म नहीं हो सकता। अब आप कहते हो कि नहीं हुआ, अब ये बिल्कुल निषेध करते हो, इससे वंचित रहते हो। बिल्कुल सीधी बात है, सही बात है, इसमें संदेह नहीं है। आप जान लो तो सही, और मान लो तो सही है। अधिक क्या कहूँ, कह भी देता हूँ कई बार, फिर भी आप ध्यान नहीं देते, फिर कह देता हूँ—मैं बहुत भटका हूँ, पढ़ा भी हूँ, मैंने पढ़ाया भी है, सुना भी है, सुनाया भी है, विचार भी करता हूँ, किया भी है, ऐसी सरलतासे विशेष बात मेरेको नहीं मिली। यह बहुत महत्त्वकी बात मैं कहता हूँ और इस बातको बहुत हदतक आप मानते हैं, मेरी बातमें आप संदेह नहीं करते हैं और आपका यह विश्वास है कि यह हमारेसे ठगाई नहीं करता है। हमारी ऐसी भी नीयत नहीं है कि हम अपने सत्संगियोंको अपना बना लें, अपने पक्षमें कर लें। आप भी मानते हैं कि जो बात सही है, वही यह कहता है। जब ऐसी नि:संदिग्ध बात है तो आप कृपा करके मान क्यों नहीं लेते, और संदेह हो तो, आप चौड़े कह दो, आप डरो मत, कह दो कि तुम धोखा देते हो, विश्वासघात करते हो, आप चौड़े कह दो। हम किसी सांसारिक लाभके लिये इकट्ठे हुए और बात करते हों, ऐसी बात नहीं है। हमारी नीयत केवल पारमार्थिक उन्नतिकी है कि आप हम सब मिलकर इस परमात्मतत्त्वको प्राप्त करें। आपसमें चर्चा करें, उस तत्त्वका ठीक-ठीक आपको भी अनुभव हो, हमें भी हो, उसमें हम आगे बढ़ें, ऐसी सच्ची नीयतसे करते हैं, फिर हमें संदेह क्यों है। कोई चीज बनानी पड़ती है, उसमें उद्योग होता है, उसमें परिश्रम होता है, उसमें समय लगता है, परन्तु जो खोई हुई चीज है, जो भूली हुई चीज है, इस तरफ खयाल नहीं है, उस चीजका केवल खयाल ही करना है, भूल ही मिटाना है, अब वह भूल मिटानेके लिये उद्योग करते हैं, परिश्रम करते हैं। यह मान रखा है कि मामूली चीज भी जल्दीसे सिद्ध नहीं हो तो वह कैसे सिद्ध हो जायेगी, इतनी बड़ी चीज कैसे सिद्ध हो जायेगी?</p>
<p class="Shlok-Color-2">धीरे-धीरे ठाकराँ, धीरे सब कुछ होय।</p>
<p class="Shlok-Color-2">माली सींचे सौ घड़ा, रुत आयाँ फल होय॥</p>
<p class="Text">उसमें पानी सींचनेमें फल कैसे हो जायगा अभी, वह तो ऋतु आयेगी तब होगा, ऐसी बात ही मान रखी है परमात्माकी प्राप्ति। ग्रंथ पढ़ेंगे, फिर श्रवण करेंगे, फिर मनन करेंगे, फिर निदिध्यासन करेंगे, फिर तत्त्व पदार्थका शोधन करेंगे, फिर परमात्माका लक्ष्य करेंगे, फिर उसकी प्राप्ति होगी, मार्ग ऐसा लम्बा कर दिया है। स्वत: सिद्ध है उसकी तरफ दृष्टि नहीं है। अब गंगाजीको हमें देखना है तो गंगाजीकी तरफ केवल दृष्टि डालनेकी आवश्यकता है कि यह गंगाजी हैं, इसमें बनाना क्या पड़ेगा, बनी बनाई हुई है। उसकी ओर दृष्टि नहीं थी। इसी प्रकार उस तत्त्वको बतानेवाला मनुष्य यदि बता दे तो देरी क्या लगे, चट काम हो जाय। </p>
<p class="Text">आप परिश्रम करते हो, अभ्यास करते हो, अभ्याससे एक नई अवस्था निर्मित होती है, तत्त्व नहीं मिलता है। मैंने कई बार कही है कि संसारमें, परमात्मतत्त्वकी प्राप्तिके समान कोई सुगम काम है ही नहीं, हुआ नहीं, होगा नहीं, हो सकता ही नहीं, इतना सुगम काम है, अब वह कठिन मान रखा है। सेठजीने कहा था कि मैंने देखी यह तो बहुत सुगम बात है, सीधी बात है, कही, सुनी, मानी तो काम बना, लेकिन लोग कठिन कहते थे कि मेरे समझमें नहीं आयी, परन्तु जब मैंने लोगोंपर आजमाइश की, लोग जल्दी नहीं चेत सके, तब मैंने माना भाई कठिन है। सेठजीकी कही हुई बात है।</p>
<p class="Text">केशोरामजी—महाराजजी उस समय मैं भी था।</p>
<p class="Text">स्वामीजी—सेठजीके सामने बात चली तब सेठजीने कहा कि मैं अब कैसे कहूँ, उसमें क्या परिश्रम है। बड़ी सुगम है, बड़ी सुगम, ऐसा सुगम काम कोई है नहीं, होगा नहीं, था नहीं, हो सकता ही नहीं, इतना सुगम काम है, तो कहे कि तब तो बतायें। कैसे बताऊँ, तुम्हारे भूख नहीं है। अभी यह जितनी मातायें बैठीं हैं, इनको यदि मैं कहूँ कि अमुक रसोई बना दो, तो ये बना देंगी, भोजन करा देंगी, परन्तु भूख दे देंगी क्या? आप इतने बैठे हो भाई-बहिन, आप सब कुछ ही दे सकते हो, बना सकते हो, कीमती से कीमती लाकर दे दो, स्वामीजी खायें तो अच्छी बात है, बड़े उत्साहसे दे दोगे, पर भूख भी दे दोगे क्या? हमारे भूख नहीं है दे दोगे, भूख तो घरकी चाहिये। वह कितनी सुगम है, परन्तु आपके गरज तो है नहीं, उसे कैसे बतावें, आप उसे पकड़ नहीं पाओगे। बिना भूखके रुचेगा नहीं, जचेगा नहीं, पचेगा नहीं, मुश्किल यह हो रही है, बेपरवाह हो रही है, बेपरवाहसे काम बिगड़ रहा है, चीज कठिन मान ली और आपके भूख नहीं है, कहाँ बीमारी है, कहाँ आपने माना है, उस बातकी गरज ही नहीं है। </p>
<p class="Text">मेरे कई-कई बातें आती हैं, वह कहनेमें संकोच होता है कि मैं अपनेमें अच्छेपनका अभिमान करता हूँ। मैं विचार करता हूँ कि मेरी बातें सुन करके, आदमी और दूसरे सत्संगमें कैसे चला जाय? मैं चाहता हूँ, सच्ची बात है, पर क्यों चाहता हूँ, क्या आपसे कपड़ा लेना चाहता हूँ, रोटी लेना चाहता हूँ, रुपया लेना चाहता हूँ, सोना-चाँदी लेना चाहता हूँ, क्या लेना चाहता हूँ? एक बहिन थी अब उसका शरीर नहीं है। उसने कहा कि स्वामीजी आप धनी आदमियोंका आदर करते हैं। निर्धनियोंका आदर आप नहीं करते। मैंने उसको पूछा तू सच्ची बात कह दे कि धनी आदमियोंसे क्या मैं पैसा-रुपया, सोना-चाँदी लेता हूँ। तेरेको खुली छूट है। उसने कहा कि ऐसी बात तो नहीं है, फिर मैं धनी आदमियोंकी गरज क्यों करता हूँ बताओ, अब तुम्हारे जँची हुयी है कि धनियोंका आदर करते हैं। ये गरीबोंका आदर नहीं करते, मैं क्यों करता हूँ धनी आदमियोंका आदर, धनी आदमियोंकी गरज क्यों करते हैं।</p>
<p class="Text">सेठजीके विषयमें मेरेसे आदमियोंने पूछा कि सेठजी धनी आदमियोंकी गरज करते हैं। मैंने पूछा—क्यों करते हैं? उन्होंने कहा—सेठजीको मकान बनाना है, रुपया लेना है, इसलिये करते हैं। यह गरज सेठजीके मनमें नहीं थी। सेठजीने स्वयं कहा कि स्वामीजीको तो बड़ नीचे एक टेंटमें ठहरा दें, पर सीतामऊ दरबार आवे तो टेंटमें कैसे ठहर जायँगे। उनके रहन-सहनके अनुसार जगह दी जाय तो वे सत्संग कर सकेंगे, नहीं तो सत्संग नहीं कर सकेंगे, इसलिये उनको कुछ सुविधा दी जाती है। क्यों दी जाती है? क्योंकि उनकी आदत पड़ी हुई है, इसलिये आदतके अनुसार उनको करना पड़ता है। यह थोड़ा ही है। वैश्य फण्डसे लोगोंके दान-पुण्य आदिके काम करते हैं, उसमें राजाजीने कहा कि हमारा भी योगदान होना चाहिये, हम वैश्यसे ही कर लेते हैं, और से नहीं लेते हैं। राजाजीने कह दिया, पर सेठजीने नहीं लिया, कहा आप स्वयं दान करें, हम इस फण्डमें नहीं लेंगे, इस तरह कोई अधिकारी आ जाय, आइये साहब, आदर करो, क्योंकि सब जगह उन्हें आदर मिलता है, वे इसके भूखे हैं। जिसकी जैसी भूख है, उसको भोजन वैसा देना चाहिये, उनसे कुछ लेनेके लिये करते हैं तो वह दोष आता है। जिसकी जैसी भूख हो, जैसी रुचि हो, वैसा भोजन देना, यह मनुष्योंका कर्तव्य है। उनके उसका व्यसन है, अब उनको वैसा ही देना पड़ेगा, देना चाहिये। </p>
<p class="Text">सरदार शहरके एक रतीरामजी नामके छीपा थे, अब उनका शरीर नहीं है। ना तो कोई धनी थे, न ऊँची जातिके थे, वे कहते थे वर्षा आई, तो जिस कोठरीमें हम ठहरे थे, उसमें पानी पड़ा, रातमें सेठजी आये वहाँ, कहे उनकी कोठरी ऐसी है उसमें पानी पड़ता ही है। पानी पड़ रहा था तो वे रातमें आये। छीपाजीने स्वयं मेरेको कहा। केशोरामजी—यही बात पंडित हरिप्रसादजीने कही कि मेरी कोठरीमें रातको पानी पड़ रहा था, सेठजी लालटेन लेकर मेरे पास आये, कहा पंडितजी यहाँ आओ, दूसरी जगह। अब रतीरामजीसे कौन-सा धन मिल जाय, हरिप्रसादजी पंडितजीसे क्या मिल जायेगा सेठजीको। लोग कहते धनी आदमियोंको अच्छी-अच्छी जगह देते हैं। </p>
<p class="Text">मेरेसे कोई कहे तो मैं तो उत्तर दूसरा देता कि वह तो पक्षपात रखा है रामजीने, उनको धन दिया, आपको नहीं दिया। अब रामजीने रखा है तो इसमें पाप क्या है? अब कैसे समझावें उनको, रामजीने पक्षपात किया है। भगवान् ने पक्षपात किया है तो भक्त भी करें पक्षपात। पक्षपात है नहीं, परन्तु उनको समझावें कैसे? बिल्कुल पक्षपात है, उनको बढ़िया जगह देते हैं, आदर करते हैं, हमारा कोई आदर नहीं करते। नाराज होना चाहूँ तो मैं नाराज हो सकता हूँ, हमारेको वहाँ वृक्षके नीचे एक टेंट दिया, एक आदमी ही इसमें सो सके जितनी ही जगह इस टेंटमें है। मैं वक्ता हूँ, व्याख्यान देता हूँ, सेठजी यह भी खयाल नहीं करते कि मुझे मकान दें, बढ़िया कमरा दें, पंखा दें, सभी तरहसे आरामसे रहेंगे उसमें, कभी आई ही नहीं मनमें। कभी बरसात आती तभी टेंटमें रहता, नहीं तो मैं तो बाहर रेतमें सोता, गंगाजीके रेतेमें मच्छर नहीं हैं, नींद बड़ी अच्छी आती है, थोड़ी नींदमें तृप्ति हो जाती है, टेंटमें ज्यादा नींद आती है, मकानोंमें और ज्यादा नींद आती है, करके देख लो, मैंने करके देखा है। इसमें ज्यादा नींद लेनेसे तृप्ति होती है और गंगाके किनारे रेतेमें सो जाओ, थोड़ी नींदसे तृप्ति हो जाती है, ज्यादा नींद नहीं आती, सात्विकता है वहाँ, और मकानोंके भीतर नींद ज्यादा आवेगी। रात्रिमें एक बार काम पड़ा, चौकसरामजी महाराज आये थे यहाँ, उनके पेटमें दर्द हुआ तो मुझको खोजने लगे, अब मुझे कहाँ खोजें, गंगाजीके किनारे रेतेमें पड़ा था। रात भर खोजते ही रहे, उसमें जो आनंद है, आपके महलोंमें नहीं है। ये पंखा लगा है, इसमें वह आनन्द नहीं है, जो आनंद रेतेमें है। आजकल शरीर कुछ कम मानता है, आजकल सर्दी सह लें तो वह सर्दी असर कर देती है। पहले शक्ति थी, सर्दी असर नहीं करती थी। अब हम यदि जबरदस्ती करें, शरीर बीमार हो जाता है। पुरानी लकड़ी हो जाय, पुराना कपड़ा हो जाय, तो वह नहीं सह सकता है, ऐसी बात है। पुराना शरीर हो गया, ज्यादा नहीं सह सकता। उसमें कोई कह दे कि आजकल वैराग्य कम हो गया, ठीक है। कम हो गया भाई, इलाज क्या है, कोई पाप तो है नहीं। </p>
<p class="Text">एक पंडितजीके कहनेसे जन्म भरके लिये पति-पत्नी मान लेते हैं, मरने पर भी मने हुये ही रहते हैं, अमुककी बहू कहते हैं, वह मान लेंगे, अब मैंने कही भगवान् को मान लो कि भगवान् अपने हैं। इस चीजकी प्राप्ति बहुत सुलभ है, आपकी केवल चाहना हो जाय। मैंने कहा कि मेरेमें दोष आता है अभिमानका, कई साधु हैं, जिन साधुओंको मैं जानता हूँ, उनके ना रुपया पैसा इकट्ठा करना है, न उन्हें बाल-बच्चोंका पालन पोषण करना है, न मकान बनाना है, साधन करना चाहते हैं केवल, वे साधक भी यदि मेरी सत्संग छोड़कर और जगह जाते हैं तो उससे मुझे आश्चर्य आता है। इनको कुछ भी करना नहीं है, कोई कमाना नहीं है, पैसा इकट्ठा करना नहीं है, मकान बनाना नहीं है, प्रतिष्ठा प्राप्त करना नहीं है, फिर सत्संग कैसे छोड़ते हैं ये, बड़ा भारी आश्चर्य आता है मनमें, मैं नहीं छोड़ सकता। मेरेको ऐसा पता लग जाय कि यहाँ लाभ होगा तो दु:ख पाकर, कष्ट पाकर भी मैं नहीं छोड़ूँगा, जबतक चीज न मिल जाय और मिलने पर भी नहीं छोड़ूँगा, हमारेसे छूटेगा नहीं, छोड़ सकता ही नहीं। <span class="char-style-override-6">‘पाएहुँ ज्ञान भगति नहिं तजहीं।’</span> ज्ञान प्राप्त होनेपर भी भक्तिका त्याग नहीं करते, अपने नित्यकर्मका, भजनका त्याग नहीं करते, उनको क्या करना बाकी रह गया, कौन-सा काम अब बाकी रहा उनका, पूर्ण हो गये वह, कृतकृत्य हो गये, प्राप्त प्राप्तव्य हो गये, ज्ञात ज्ञातव्य हो गये, न जानना, न पाना, न करना कुछ बाकी रहा, तीन ही शक्ति है, करनेकी शक्ति है, जाननेकी शक्ति है और माननेकी शक्ति है, तीनों शक्ति पूरी हो गयी। वे क्या करते हैं? जो पाया सो इसीमें ही पाया, इसलिये उम्र भर वही करते हैं। </p>
<p class="Text">सेठजीकी एक प्राइवेट बात बताता हूँ। सेठजी नित्यकर्म करनेके बाद ऐसे घुटने मोड़कर, एक दो मिनट बैठते। उन्होंने कहा कि इससे मेरेको बहुत लाभ हुआ था, इसलिये मैं इस बातको नित्यप्रति करता हूँ। इस प्रकार बैठनेसे नाड़ीके द्वारा जप होने लगा, अब कृतज्ञता ज्ञापन करनेके लिये नित्यकर्म करनेके बाद ऐसे बैठते थे, क्योंकि वह जप इसमें मिला। अब क्या जरूरत उसे करनेकी, परन्तु जिससे मिला उसका कारण मान उसका आदर करना चाहिये, कृतज्ञ बनना चाहिये। सत्संगमें चीज मिली है तो वह सत्संग नहीं छोड़ते। जिन गुरुजीसे, जिन संतोंसे जो कुछ मिला है, उस उसका कृतज्ञ होना चाहिये, इसलिये संत महात्मा लोग उम्रभर सत्संग करते हैं, क्योंकि सत्संगमें पाया है, अब सत्संगको कैसे छोड़ दें, कृतज्ञ हैं, कृतघ्न नहीं।</p>
<p class="Text">मैं छ: महिना, आठ महिना कलकत्ते रहता। वहाँ एक भाई मेरी कुटियामें आया, जहाँ मैं रहता था। वह मेरेको बोला कि मैंने कई महात्माओंका संग किया है, कई देखे हैं। आप कुछ बात बतायें। मैंने कहा—तेरेको कई महात्मा मिले। हाँ कई मिले हैं। कई मिलकर क्या करेंगे? हमारेको एक मिलता है, कई मिलते ही नहीं हैं। कई मिले तो उसको कोई मिला ही नहीं, एक भी नहीं मिला है। एक मिले तो कई कैसे मिलेंगे? सेठजीने कहा था तत्त्वज्ञ तो एक ही हजारोंको तत्त्वज्ञान करा सकता है, बहुतसे मिलकर कोई मुर्दा उठाना है? ऐसे एकसे तो कइयोंको ज्ञान हो जाय। मैंने यही कहा, आप कहते हैं कई महात्मा मिले, मैं कहता हूँ एक भी नहीं मिला है। एक मिलता तो कई कैसे मिलते? वहीं अटक जाते, वहीं ठहर जाते, दूसरा कैसे मिलता। मेरेको जरूरत नहीं दूसरेकी, मेरे गरज ही नहीं रहती।</p>
<p class="Text">वटवृक्षपर तंबू लगा हुआ था, उसमें एक सज्जन आये, बहुत वर्षों पुरानी बात है। उसने एक दिन मेरेसे प्रश्न किया, एकान्तमें बात पूछी कि महाराज आप कोई अच्छे महात्माका ठिकाना बताओ, आप यहाँ रहते हो, यहाँ संत महात्मा आते हैं, आप भी मिलते हैं, किसी अच्छे महात्माको बतायें, तो हम सत्संग करें उनका, लाभ लें। मैंने कहा आपकी बात मेरे समझमें नहीं आयी, मेरी अकलमें नहीं बैठी। उन्होंने दो-तीन बार कही, मैंने कहा आपके शब्द तो समझमें आ गये हैं, परन्तु आपकी बात समझमें नहीं आयी। क्यों नहीं आई? मैं तो सीधी बात कहता हूँ, कोई महात्मा बतायें आप। तब मैंने कहा—जब मेरे कहनेसे आप महात्मा मान लोगे, तो महात्मा न महात्मा इनकी परीक्षा करनेवाला मैं हूँ, जब मैं मिल गया तो दूसरे महात्माकी खोज क्यों करते हैं आप, अगर मेरेको ऐसा परीक्षक महात्मा मानते हो तो उन महात्मासे ऊँचा मैं हुआ ना, तो मेरा दर्जा कितना ऊँचा होना चाहिये। इतना ऊँचा दर्जा आप मेरा मानते हो और पूछते हो महात्माको, मेरे समझमें नहीं आती यह बात, अक्लमें नहीं बैठी। आप क्यों पूछते हैं, इतनी मेरी योग्यता समझते हैं कि मेरे कहनेसे महात्मा मान लोगे, तो मेरेको क्या मानोगे, कम पढ़े लिखे हुएकी परीक्षा ज्यादा पढ़ा हुआ कर सकता है।</p>
<p class="Text">शरणानन्दजी बड़े खुले थे। उनको एक दिन कोई पूछा कि सबसे अच्छा महात्मा बतायें। हम ही हैं बोलो, हम अच्छा महात्मा हैं, तुम्हें क्या चाहिये अच्छे महात्मासे, मेरेसे अच्छे महात्मा मिलेंगे नहीं, आप ढ़ूँढ लेना।</p>
<p class="Text">केशोरामजी—सेठजीसे पूछा महाराजजी मदनलालजी चूड़ीवालाने कि आपसे श्रेष्ठ पुरुष कोई है क्या?</p>
<p class="Text">सेठजी बोले—मेरेसे श्रेष्ठ कोई होता तो मैं थारेसे क्यों माथा लगाता, अच्छा श्रेष्ठ हो तो वहीं जाता। </p>
<p class="Text">स्वामीजी—वटवृक्षके नीचे शरणानन्दजी महाराजसे कोई पूछा कि आपने भगवान् को देखा हे, हाँ जी देखा है। वे कैसे होते हैं? हमारे जैसे, मैं भी वहाँपर बैठा था। महात्मा कैसे हैं? मेरे जैसे, ऐसा मत समझना कि ये सूरदास हैं, दाढ़ी बड़ी हुयी है, ऐसा महात्मा हैं, परमात्मा हैं, ऐसा मत समझना हमको। कहनेकी भाषा समझ लेना कि परमात्मा कैसे हैं? मेरे जैसे। पंढरपुरकी बात है, पहले दिन साढे नौ बजे रातको एक संत आये मिलने, उम्मेदारामजी महाराजने ‘राम राम’ दो बार आवाज की, मैं नींदमें था, अत: मुझे जगाया नहीं, वे संत चले गये। अगले दिन मुझे बताया तो मैंने कहा—मुझे जगा देते। दूसरे दिन एक कोई पैसेवाले सेठ आये, रातके साढे नौ बजे, उस हिसाबसे मुझे जगा दिया, मैंने पूछा—कौन है? उत्तर मिला कोई सेठ मिलने आये हैं। मैंने उलाहना दिया। उन्होंने कहा—महाराजजी आपने कल मुझे कहा था कि जगा देना। वे तो संत थे। पैसेवालोंसे हमें क्या लेना-देना। कोई संत आयें तो जगा दिया करो—<span class="char-style-override-19"></span></p>
<p class="Shlok-Color-2">सूता साधु जगाइये, उठ जपे हरि जाप।</p>
<p class="Shlok-Color-2">सूते इन्हें न छेड़िये, सिंह सांसारिक साँप॥</p>
<p class="Text">सिंह सोया हो तो सोया ही रहने देना, छेड़ना नहीं, सांसारिक आदमीको छेड़ना नहीं और साँपको नहीं छेड़ना, साधु जागेगा तो भगवान् का नाम लेगा, नींदसे तो ठीक ही होगा। इसलिये मुझे जगानेमें कोई संकोच मत करो।</p>
<p class="Text">जब हमारे सत्संगी और हम रामायणका पाठ कर रहे हैं, इस सिंथलमें, उस समय रामायणका पाठ सुननेके लिये एक सज्जन कुरुक्षेत्र गये तो उसका आश्चर्य आया कि भाई रामायणका पाठ यहाँ हो रहा है, रामायणका वहाँ। वहाँ क्या दिव्यता है मेरेको बताओ, मेरेको आश्चर्य होता है कि रामायण सुनने गये और रामायणके सिवाय सत्संग वे भी कराते हैं, हम भी कराते हैं, क्या विलक्षणता है वहाँ। इसका असर लोगोंपर पड़ा कि स्वामीजी अपना ही संग चाहते हैं, औरोंका नहीं चाहते। ये उल्टा होकर यहाँ पड़ा। इसलिये मैं ऐसे कहता नहीं हूँ, कभी-कभी कह देता हूँ, मनमें आती है तब, परन्तु उनका असर उल्टा पड़ता है कि यह चाहते हैं कि मेरा ही चेला बने रहे, मेरा ही सत्संगी हो जाय, मेरे पास भीड़ रहे, और कहीं न जाय। आश्चर्य आता है, कई साधु जिनको कुछ नहीं चाहिये वह भी हमारे सत्संगको छोड़कर और जगह भी जाते हैं तो आश्चर्य आता है हमें। उसमें सच्ची लगन नहीं है, तत्त्वकी सच्ची चाहना होगी, वह छोड़ नहीं सकता, मेरेमें आफत आई है, मैंने भोगा है, विचार यहाँतक आया कि रात्रिमें उठकर अभी चल दूँ, अभी यहाँसे निकल जाऊँ, पर विचार आया कि सेठ नहीं मिलेगा, कहीं जाओ सेठ नहीं मिलेगा।</p>
<p class="Text">मैंने संतोंकी बातें देखी हैं; गोयन्दकाजीको पूछा गया कि आप इतनी मेहनत क्यों करते हैं, एक, दो दिन, तीन दिन बरात रहे तो घरवाले तंग आ जाते हैं, और आप हजारों आदमी इकट्ठा करके दो-दो, तीन-तीन महिनातक यह काम करते हैं, सब सामग्री इकट्ठी करते हो आप, क्यों करते हो? ये पूछा गया, ये बैठे केशोरामजीके सामने, सेठजीने बात कही कि पारमार्थिक एक लाभ होता है, उसमें मेरेको वह पता है, किसी तरहसे ही इनके वह संस्कार पड़ जाय, पारमार्थिक कुछ भी रुचि हो जाय, इस वास्ते मैं करता हूँ, अब उनके हृदयमें कितनी विलक्षण बात है, अब उनके हृदयको कोई पहचाने, तो क्या कहूँ मैं। संत जितने हुये हैं, गोस्वामीजी महाराज हैं, डिग्री पानेके लिये पुस्तक लिखते हैं क्या? वह रामायण डिग्रीके लिये लिखी है? उनका हृदय द्रवित हो गया, ऐसे रामजीकी कथा तरह-तरहके लोग पढ़ेंगे तो निहाल हो जायेंगे, कितना उनके हृदयमें यह अनुग्रह कृपा भाव पैदा हुआ। कितना लाभ रामायणसे हुआ है, हो रहा है, होगा, जिसका कोई अंत नहीं है। लाखों, करोड़ों, अरबों रुपया मनुष्य लगा दे तो तिल जितना भी नहीं होता उनके सामने। कितना विलक्षण लोगोंको लाभ हो रहा है इससे, परन्तु लोग इसको नहीं देखते और कोई रुपया लगा दे यहाँ, ज्यादा से ज्यादा बीस हजार लगा दे, वाह वाह सा, वाह वाह सा, अन्न क्षेत्र खोल दिया, दिखता है लोगोंको। पर भीतर-भीतरसे रामायणके द्वारा कितना लाभ हुआ। संतोंके हृदयसे जो वाणी निकलती है उससे कितनोंका हित होता है। सेठजीने कहा—गीताप्रेसमें काम करते हैं, वे जानते नहीं कि वे दुनियाके हितके लिये काम करते हैं, अगर किसीको पता लग जाय तो लोग कहें कि हमारेको रखो, हम गीताप्रेसमें काम करेंगे, हम गीताप्रेसमें काम करेंगे, परन्तु हम कबतक रख सकते हैं। सेठजीने खुदने कहा है कि क्या करें हमारे पास रोटी है, नहीं तो हम भी गीताप्रेसका अन्न खावें, परन्तु हम क्या करें? कैसे खावें, ये गीताप्रेसमें काम करनेवाले बड़भागी हैं, जो गीताप्रेसका पैसा लेकर उससे अपना निर्वाह करते हैं। कितनी विलक्षण बात है, हमारे पासमें रुपये हो गये, हम क्या करें, नहीं तो हम भी ऐसे काम करते, खटते, गीताप्रेसका प्रसाद मिलता। केवल दुनियाके हितके लिये प्रेस खोला गया। </p>
<p class="Text">बजरंगजी चाँदगोठियाको मैंने कहा—आप कर क्या रहे हैं? आपको बम्बईमें अन्न नहीं मिलता था क्या? काम करते थे, व्यापार करते थे। उसमें कोई कमी आ गयी, अन्न नहीं मिला, क्यों आये हो यहाँ प्रेसमें? दुनियाके उद्धारके लिये हम साथी हो जायँ, ऐसे होकर आये हो, फिर ढिलाई करते हो, उनको मैंने उलाहना दिया था। चार अरब कितना ही उनका नाम जप हुआ है, इतना नाम जप हर एक आदमी नहीं करता, हरदम नाम जप करते थे। उनको मैंने उलाहना दिया कि आप कर क्या रहे हैं? क्यों आये हो यहाँपर, गीताप्रेसमें आकर ऐसे मामूली काममें लगे हो, भगवत्प्राप्ति करनी चाहिये, इसमें लगना चाहिये। ऐसे गीताप्रेसकी महिमा किस बातको ले करके है, केवल दुनियाके हितके लिये इसकी स्थापना हुई। मैंने यह सुना है गीताप्रेस खुला, तब भाईलोग तो आकर काम करने लगे, स्त्रियोंने कहा हम क्या करें कि हम भी इसमें हिस्सेदार बन जायँ। जितनी पुस्तकें छपती थीं, ये बहिनें फर्मा मोड़-मोड़ कर देतीं, जिसकी पुस्तक बन जाय, किसी तरहसे हम इसके हिस्सेदार हो जायँ। आज उसकी मूल्य बढ़ा करके कुनीति कर रहे हैं, महान् पतनकी तरफ जा रहे हैं, अब क्या करें हम। क्या दशा होगी इनकी, भगवान् ही जानें, खयाल ही नहीं है, कितना उपकारका विलक्षण एक क्षेत्र है, उस क्षेत्रका नाश कर रहे हैं, क्या कहें?</p>
<p class="Text">सेठजीने कहा था कि लोग इतने सुनते नहीं, मनमें आती कि अपने नरकोंमे चलो, वहाँ दु:खी जीव हैं जो सुनेंगे बात, सुखी तो सुनते ही नहीं। नरकोंमें चलोगे बेचारे दु:खी हैं तो हमारी बात सुनेंगे। लोग टी०वी० देखते हैं, तमाशा देखते हैं, सिनेमा देखते हैं, क्लबोंमें जाते हैं, अरे सत्यानाश क्यों कर रहे हो आयुका, आयु इतनी कीमती मिली है, जिसमें परमात्माकी प्राप्ति हो जाय, उस उम्रका यूँ नाश करते हो, क्या बतावें, संतोंके हृदयमें तरस आता है कि कर क्या रहे हैं? कितना सुन्दर मौका मिला है, ऐसी बात भाई मिलती नहीं है, यह तो सेठजीकी कोई विलक्षण कृपा है। </p>
<p class="Text para-style-override-3">बद्रीदासजी थे सेठजीके मित्र, ऐसे वे चाचा लगते थे, परन्तु समवयस्क होनेके कारण इनमें मित्रता थी, आपसमें बद्रू, जैदा बुलाते। एक दिन बद्रीदासजी कहे जैदा आज तो मैं तेरे पास सोऊँगा, अच्छा भाई सो जा। सोनेमें इतना आनंद आया कि नींद आवे ही नहीं, इतनी खुशी इतनी प्रसन्नता हुई कि नींद आवे ही नहीं, तब धीरेसे उठ करके नीचे बैठ गये कि मैं चलपल करता रहूँगा तो जैदाकी नींद उड़ जायेगी, नीचे बैठ गये, सेठजीकी नींद खुली तो कहा कि बद्रू नीचे कैसे बैठा है? बद्रीदासजी बोले कि मेरे मनमें विचार आ रहा है कि कृष्ण भगवान् बालकोंके साथ खेलते थे और रहते थे, परन्तु किसीको ही नहीं कहा कि तुम जप करो, तुम गीताका पाठ करो, तुम ध्यान करो, मेरी सत्संग सुनो, कभी नहीं कहा, और तू पीछे पड़ा रहता है कि नाम जप करो, गीता याद करो, बलिवैश्वदेव करो, ऐसे करो, वे क्यों नहीं कहते थे? क्या कहना रह गया, जब भगवान् के साथ खेलते हैं तो क्या करना बाकी रह गया, क्यों कहें भगवान्? ऐसे हमलोग भी तेरे साथ रहते हैं, हमारे क्या बाकी रह गया? पीछे पड़ा रहता है कि नाम जप करो, गीता याद करो, बलिवैश्वदेव करो, जनेऊ लो, गायत्री जप करो, क्यों करते हो ऐसा? यह मेरे मनमें आ रही है। सेठजी बोले कि बद्रू ठीक कहता है, बात ऐसी ही है। मैं इसलिये कहता हूँ कि यह वर्षोंतक ऐसे ही परम्परा चलती रहे और दुनियाका उद्धार होता रहे। कितनी विलक्षण बात है, हर एक आदमी समझ नहीं सकता, अक्लमें नहीं आती हर एकके। ऐसी संस्थामें आप और हमलोग आ गये हैं, ये कोई भगवान् की विशेष कृपा है।<span></span></p>


<p class="Page-Break"> </p>
<p class="Sub-Heading" id="toc_marker-38-3" xml:lang="en-US">गुरुपूर्णिमाका सत्संग</p>
<p class="Text">महन्तजी श्रीक्षमारामजी महाराज—आज गुरुपूर्णिमाका दिन है, प्राय: सत्संगियोंकी इच्छा है कि सेठजीके विषयमें कुछ आप बतावें, ताकि हमलोगोंको सेठजीके विषयमें कुछ जानकारी हो, और कुछ प्रेरणा मिल सके। </p>
<p class="Text">स्वामीजी—जितना जो गीताप्रेसका प्रचार है, कल्याणका प्रचार है, सत्संगका प्रचार है, ये सब सेठजीकी कृपा है। अभी जो सत्संग हो रहा है, ये भी सेठजीकी कृपा है। सेठजी ऐसे विलक्षण पुरुष हुये, वैसे जोड़ीका कोई दीखा नहीं है, ब्राह्मण और साधुओंका काम व्याख्यान देना है। सेठजी कहते मैं तो एक वैश्य बालक हूँ, परन्तु बहुत विलक्षण विभूति हैं। उनके द्वारा पहले सत्संग चला, अब उससे बढ़ा है, कम नहीं हुआ है। जैसे पहले उगता हुआ पौधा छोटा होता है, क्योंकि अंकुर निकला, अब इतना बड़ा हो गया। इस तरहसे उनका उद्योग ऐसा है कि जो काम किया वह विलक्षण हुआ। कई काम किये हैं, उन कामोंमें सबमें वृद्धि हुई है, परन्तु पारमार्थिक रुचि, संसारमें जितनी इनके द्वारा हुई है, इतनी सूतजी, शौनकादिकी बात आती है, पुरानी बात है, ऐसे ही सेठजीकी यह बात है। अठारह पुराण चक्रतीर्थमें कहे गये। प्रेसके द्वारा प्रकाशित ग्रन्थोंमें इनके द्वारा कितनी सेवा हो रही है, विदेशोंमें हो रही है, देशमें हो रही है, उसमें लोग लग रहे हैं, ये सब सेठजीकी कृपा है, मूलमें सेठजी हैं। सबके मूलमें उद्योग इनका ही है। पहलेसे ही इनकी ऐसी धुन रही, आपको जो विशेषता दीखती है, वह सब सेठजीकी ही है। मैं भी यहाँ पहले सेठजीके पास इनकी महिमा सुन करके आया, कल्याणमें लेख पढ़ करके। मेरेको यह मालूम नहीं था कि गीताप्रेसके उत्पादक, संस्थापक, उसके पालक यही हैं। मैंने समझा जैसे कल्याणमें लेखकलोग लिखते हैं, ऐसे ये लेख लिखनेवाले हैं, ऐसे ही समझा था। उसके बाद मैं इनके पास आया, बहुत लाभ हुआ और अभीतक हो रहा है। आप इतने सुनते हो, सुननेवालोंको भी लाभ होता है तो कहनेवालेको लाभ क्यों नहीं होगा। सुननेवाले तो कभी आते, कभी नहीं आते, कभी देरसे आते हैं, कभी जल्दी चले जाते हैं, परन्तु मेरेको तो बैठना पड़ता है। दीखनेमें तो दीखे कि आप ऊपर हैं, ऊपर तो टँगा हूँ, इसलिये कि आपको दीख जावे। सेठजी छोटी अवस्थासे ही साधनमें लगे थे, उनकी बात सुनी, इनके पिताजीका नाम खूबचन्दजी था, लोग कहते—‘खूबारो बावलो’, इनके मित्र थे हनुमानदासजी। ये हनुमानप्रसादजी पोद्दार नहीं, हनुमानदासजी गोयनका थे, इनकी आपसमें मित्रता भी थी।</p>
<p class="Text">गीताका प्रचार जितना सेठजीने किया, उतना प्रचार हमारे देखनेमें कोई नहीं आया, आपके देखनेमें आया हो तो बतायें, फिर मैं समझ लूँगा, फिर और भी कहने लग जाऊँगा। गीतामें बहुत विचित्र बातें हैं। उनकी लिखी हुई गीता-तत्त्वविवेचनी टीका है, उसमें बहुत अच्छी बातें लिखी हुयी हैं। मेरेको कहा कि तुम भी लिखो, तुम भी कहो, मैंने कहा—मैं कैसे करुँ? सेठजी बोले—म्हे करां ज्यों करो, तुम भी लिखो। उनकी क्या बात बताऊँ। मेरे यहाँकी बातें बहुत सुनी हुई हैं, सेठजीके जीवनकी बातें बहुत सुनीं। हनुमानदासजी गोयन्दका सेठजीके मित्र थे, सेठजी पहले तो बाँकुड़ा आये, फिर चक्रधरपुर रहते थे। मेरा उनसे परिचय बहुत देरीसे हुआ, सत्संग कराते। एक विलक्षण बात बताता हूँ—चक्रधरपुर रहते थे, ताश खेलते थे, लोग जिसमें इकट्ठा हो जाते, फिर ताशका खेल खिलाते, देखो वह पत्ता है, यह पत्ता है, ये पत्ता है, जब लोग इकट्ठे हो जाते, फिर सत्संगकी बात सुनाते। ऐसे लोग आते नहीं, खेलनेकी शौक नहीं थी। भगवान् ने गीतामें कहा है कि मेरा प्रचार करनेवालोंसे बढ़कर मेरा प्रिय कोई हुआ नहीं, होगा नहीं, हो सकता नहीं, इससे बढ़ करके प्रिय कोई हो ही नहीं सकता, इसलिये गीताप्रेस शुरू की। पहले एक मशीन ली, आपने कलकत्तेमें गीता लिखी थी, वणिक प्रेसमें छपाई गयी, सेठजी बार-बार कहते यहाँ अशुद्धि है, यह ठीक करो, यह ठीक करो, प्रेसवाले कहते, ऐसे कैसे चले, अब इतनी बार मशीन रोकनेपर हमारा कितना हर्जाना होता है। उससे उकता करके सेठजीने कहा एक मशीन अपने ही ले लो, अपने गीता छापो, वह गीताप्रेस है।</p>
<p class="Text">आज गीताप्रेसकी इतनी प्रगति हो गयी कि लोग गोविन्द भवनको भूल गये। गोविन्द भवनकी शाखा है गीताप्रेस। मूल है गोविन्द भवन, उसकी एक शाखा गीताप्रेस है, ये ऋषिकेशमें गीताभवन है, चूरुमें विद्यालय है, औषधालय है, कई चीजें हैं ऐसी-ऐसी, अकेले सेठजीका उद्योग है यह। सेठजी कहते—मैं हिसाब पूछूँ और सामनेवाला उत्तर दे दे तो मैं उसको एक रुपया दूँगा और कोई मुझसे हिसाब पूछे और मैं न बता सकूँ तो उसे एक रुपया दूँगा। किसीका लेना नहीं है, देना ही देना है। सेठजीने यह कहा था कि ऐसा कोई प्रश्न नहीं आया जो मेरेको नहीं आवे, फिर रुपया देना पड़े, एक रुपया उन्हें ही देना पड़ा, जिन्होंने मेरेको हिसाब बता दिया, उनको एक दोको रुपया देना पड़ा, इतने तेज थे। गीतामें भी खूब तेज थे, खूब तात्त्विक विवेचन करते थे। सेठजीकी बड़ी अवस्था थी, मैं तो छोटा था। गीतापर मेरी रुचि रही, गीता याद कर ली, गीता जान ली, मनमें आता कि मैं गीता जानता हूँ। मैंने सेठजीके लेख देखे तो विचित्र लगे। पहले मनमें आयी कि ये गीताप्रेस खोला है। मैं गीता सुनाऊँ, उनको पता लगे कि गीता इसे आती है। सेठजी इतने विद्वान् नहीं थे, लेकिन गीतामें बड़े गहरे उतरके बात करते थे। जो काम किया, उस काममें कभी अन्त नहीं आया और सबका उपकार कैसे हो। अभी यहाँ इस स्वर्गाश्रममें मिठाईकी दुकान है, वह भी गंगाजलमें बनी हुयी मिठाई और सस्ती देनी, सस्ती देनेपर भी घाटा नहीं लगता, कपड़ा सस्ता देते हैं पर घाटा नहीं लगता, क्योंकि काम करनेवाले उत्साहसे करते हैं। </p>
<p class="Text">गोरखपुरमें जिलेभरमें अकाल पड़ गया, तो लोगोंके खानेपीनेकी मुश्किल हो गयी, वहाँ मैं था। मेरे सामनेकी बात है, गोरखपुरके साहबगंज मोहल्लेमें सस्ते गल्लेकी दुकान खोली। इतनी ज्यादा भीड़ हुयी, एक रुपया, दो रुपयाका सामान ही देना था, ज्यादा नहीं। भीड़ अधिक हो गयी तो भीड़ कम करनेके लिये उनसे कहा गया कि गीताप्रेससे पर्ची लाओ। जानेमें, आनेमें काफी लोग लग गये और समय लग गया, नहीं तो लोग मर जायँ एकत्रित होके। इतना काम किया और रुपया बच गया, मेरे सामनेकी बात है। सेठजीने कहा—ये जो रुपये आये हैं, ये कलियुगकी घूस है, कलियुगने ही रुपये बढ़ा दिये। प्रसिद्धि तो हुयी कि सस्ते गल्लेकी दुकान है, वह सस्ता इसलिये पड़ा कि सत्संगी भाई इसे ले जाते थे, आप लाते, वही देते, वही तौलते, वे सब काम मुफ्तमें करते थे, इसलिये सस्ता धान देनेपर भी पैदा हो गयी। अब क्या करें? और अनाज लाकर सस्ता बेचकर रुपया खपा दो। ऐसे रुपया बचाना मत, ये रुपया आया हुआ खराब है, ये कलियुगकी घूस है। सच्चाईपर भी उनका जोर विलक्षण था। सच्चाईके ऊपर उनका लेख है, उसमें आठ बातें हैं। यह लेख तत्त्वचिन्तामणिमें छपा था। अलगसे भी इसकी पुस्तक उपलब्ध थी—‘सत्यकी शरणसे मुक्ति’, उसके साथमें एक लेख और है, ‘नामजप सर्वोपरि साधन’ उनकी वह सच्चाई विलक्षण थी। </p>
<p class="Text">एक बात सुनी है मैंने, व्यापारमें किसी भाईने इनपर कुछ दोषारोपण किया, सरकारी अधिकारियोंसे शिकायत की। सेठजीने अपनी बात कही, और कहा—बोलो हमारी बात। वह मूर्छित हो गया, यह इनकी सच्चाईका प्रभाव था। पूर्वजन्मकी एक बात भी बतायी है, हनुमानदासजी इनके मित्र थे, वे पूर्वजन्ममें राजा थे और सेठजी इनके मंत्री थे, सेठजी हो गये साधु, राजासे भी उन्होंने साधु बननेके लिये कहा। मेरा शरीर पहले शांत हो गया, परन्तु उनकी भोग भोगने, आरामसे रहनेकी आदत थी, उसी आदतके कारण ये तो गये नीचेके लोकोंमें, और मेरेको इसीके लिये आना पड़ा, क्योंकि इसको मैंने प्रेरणा की, इसे साधु बनाया, इसलिये इसका उद्धार करना है। अब मौका मिला है, उसके लिये मेरेको आना पड़ा है। इसलिये चेला बनाना बड़ा मुश्किल है, फँस जाओगे कहीं। ये बातें हुईं। यहाँ सेठजी सगुण-निर्गुण, साकार-निराकारका ध्यान कराते थे, एक ध्यान करनेमें तीन घण्टा लगते, तीन घण्टातक बोलते थे। हनुमानदासजीकी ध्यानमें वृत्ति लग गयी, फिर सेठजी बोले— देख, अब तेरी समाधि लग जायेगी, और फिर उतारनी मेरेको आती नहीं है। लोग तुम्हें मरा समझकर जला देंगे, लोग डर जायेंगे कि इसके साथके कारण यह मारा गया, तो भइया सत्संगमें बाधा लग जायेगी, इसलिये आग्रह छोड़ दे। तू चाहता है कि मेरा कल्याण हो जाय, कल्याण हो जायगा, ऐसी कई बातें हैं। </p>
<p class="Text">चूरुमें कोई एक माई थी, वह सेठजीके साथ वैर रखती थी, एक बार उनके यहाँ कोई बारात आनेवाली थी, इसी बीच परिवारमें कोई मृत्यु हो गयी, सब लोग श्मशानघाट गये। सेठजीने कहा—हनुमान! चलो अपने बारातकी सँभाल करें। वे वैर रखते थे, सेठजीको गालियाँ देते थे, सेठजीने उनका काम किया। इनके पिताजीको पेठा बनाना बहुत अच्छा आता था। जिनसे कुछ खटपट हो जाय उससे उम्रभर बोलते नहीं। दर्द हो दबा देंगे, काम कर देना पर बोलना नहीं, चुपचाप काम कर देना। महन्तजी—सेठजीके पिताजीको क्या पेठा बनाना आता था? स्वामीजी—हाँ, पेठा बनानेमें विशेष थे, विशेष विद्या थी, लोग बुलाते। जो वैर रखते थे, उनसे भी काम पड़ा तो गये, बोले नहीं, पेठा बना दिया, सब कुछ कर दिया, बोले नहीं, मनमें वैर नहीं धारण किया, मनमें कोई द्वेष नहीं था।</p>
<p class="Text">पिताजी सत्य बोलते थे, व्यापारमें सच बोलना, झूठ नहीं बोलना। हरिकृष्णजी छोटे भाई थे, दोनों भाइयोंको ही कहे भाई, अपने झूठ नहीं बोलना है, पिताजी कहे कि दो बात है, ग्राहकको कहना कि सच्चे दाम बतावें कि मोलमोलाई करें, ग्राहक यदि कहता कि मोलमोलाई करो तो दाम बताते ज्यादा, मोलमोलाई करते-करते अन्तमें कुछ-कुछ ठहरता, वह रुपया दे देता, यदि निश्चित दामसे अधिक होता तो पिताजी अधिक रुपया वापस कर देते। हमारे तो इतने ही दामोंमें देनी है। जब सेठजीके पिताजी शान्त हो गये, शान्त होनेके बादमें सेठजीने कहा हरिकृष्णा, अपने अब एक बात ही कहनी है, अपने एक ही बात करनी है, इतना दाम है इसका, अपने लेना उतना ही है, ज्यादा लेना है नहीं, फिर क्यों मोलमोलाई करें। लोग कहने लगे, पिताजी तो दो बात कहते, ये एक ही बात कहते हैं, इनके छोरा होंगे, वो लिख देंगे बस, बोलेंगे ही नहीं। सेठजीके तो बालिका-बालक हुआ ही नहीं, चार भाई थे।</p>
<p class="Text">महन्तजी—बाँकुड़ामें जो काम प्रारम्भ किया, वह सेठजीके पिताजीके बाद प्रारम्भ किया या पहले ही प्रारम्भ कर दिया?</p>
<p class="Text">स्वामीजी—पहले ही प्रारम्भ कर दिया था। </p>
<p class="Text">सेठजीके पिताजी बीमार हुये, सेठजीसे पूछा कि मैं जीऊँगा कि नहीं? सेठजीने कहा—मुझे पता नहीं है, इससे उनके मनमें ज्यादा विचार हो गया। पीछे दुबारा बीमार हुये, तब सेठजीने बोला—आप सावधान रहियेगा। अबके आपका शरीर नहीं रहेगा। वे रातमें सो नहीं सके, सेठजीको कहा तूँ निगह रखे तो मैं सोऊँ। सेठजीने कहा आप निश्चिन्त होकर आरामसे सोयें। जिस दिन मृत्यु आनेवाली थी, उस दिन कहा, देखिये पिताजी, इतने दिन तो मैंने ध्यान रखा है, अब आपको होशियार रहना पड़ेगा, थोड़ा समय रह गया है, अब आप होशियार हो जायँ। </p>
<p class="Text">कभी शरीरको बढ़ाते थे, अभी शरीर नाप लो, फिर बढ़ानेके बाद नाप लो, थोड़ा बढ़ जाते। एक बार पिताजीने उन्हें कहा—ऐसे मत किया कर। फिर कभी नहीं बढ़ाया। एक बार घरपर आये। माँसे कहा—माँ प्यास लगी है। माँ पानी लाने गयीं। इतनेमें पिताजी आ गये। उन्होंने कहा मेरी दवा ले आओ। सेठजी तुरन्त दवा लेने चले गये। यह नहीं कहा कि पहले पानी पी लूँ, फिर चला जाता हूँ। माँ-बापकी आज्ञापालनमें देरी क्यों करें। उनकी दादी माँ बूढ़ी हो गयी थीं, खाटपर ही बैठी रहतीं, पिताजी उनकी परिक्रमा करते और नमस्कार करते। </p>
<p class="Text">महन्तजी—सेठजीके माताजी-पिताजीके दर्शन आपने किये थे क्या?</p>
<p class="Text">स्वामीजी—पिताजीको नहीं देखा, माँजीका दर्शन किया था, माँजीका शरीर जब शांत हो गया, तो वहाँपर मैं बाँकुड़ामें गया था। माँजीकी विलक्षणता—गोरखपुरमें मैं और चक्रधरजी थे, दोनों साधु, मेरे सामने माँजी बैठे, भोजन करावें, मुझे आश्चर्य आया कि सेठजीके पोते होते मेरे जैसे और माँजी बड़े प्रेमसे सत्कार करें कि संत है, संत है। सेठजी सत्संग करा रहे थे। माँजीने कहा—भैया अब सो जा। वहींपर सत्संग छोड़कर चट उठ गये। ये मेरे सामनेकी बात है, सत्संग छोड़ करके चट उठ गये। माँजीने कह दिया। सेठजीने कहा तू कितने दिन कहोगी, माँजी। माँजीने कहा—मेरा शरीर नहीं रहा तो मैं क्या करूँगी? बड़े सत्यवादी थे, माँ-बापकी सेवा की, पिताजी पहले शान्त हो गये। मैंने दर्शन नहीं किये। माँजीके हाथसे तो जीमे हैं, भोजन किया है, रोटी खायी है, बहुत दयालु थीं। </p>
<p class="Text">महन्तजी—आपको सेठजीके सर्वप्रथम दर्शन कहाँ हुये थे?</p>
<p class="Text">स्वामीजी—चूरुमें। चूरुमें ऋषिकुलका उत्सव था, उस समय हुआ था। उत्सव हुआ, हम बीकानेरमें थे। अब चूरू जावें तो किससे कहें, किरायेका पैसा दो। हमारे स्वभाव नहीं कहने का कि भाई कोई पैसे दो। टिकट दो, मैं चूरू पहुँचा तो सेठजी कोई पंचायतीमें गये थे। मैं एक कुटियामें रुक गया, सेठजी आये गाड़ीसे उतरे, पहले आ करके मिले। सत्यनारायणजी पसारी कह रहे हैं कि सेठजी ऐसा कहा करते थे कि कभी काम, क्रोध, लोभ आदि तुमको तंग करें तो मेरा नाम ले लिया करो कि हम सेठजीके सत्संगी हैं। हमें सूना समझ लिया क्या?</p>
<p class="Text">महन्तजी—सेठजीका जब शरीर शांत हुआ था, तब आप यहाँ ही थे?</p>
<p class="Text">स्वामीजी—हाँ, यहाँ ही थे।</p>
<p class="Text">महन्तजी—ऐसा सुना है कि सेठजीने यह बात कही थी कि भाई कौन-कौन सत्संगी आये हुये हैं, उन सबका मुझे नाम सुनाओ।</p>
<p class="Text">स्वामीजी—हाँ।</p>
<p class="Text">महन्तजी—अंतिम समयमें सत्संगियोंका नाम क्यों सुना, भगवान् का नाम सुनते, उन्होंने अन्तमें सत्संगियोंका नाम क्यों सुना? इसमें क्या रहस्य था?</p>
<p class="Text">स्वामीजी—सत्संगियोंका नाम सुनाओ तो उनका नाम स्मृतिमें रहे, जिससे उनका कल्याण हो। आँखोंसे गये प्राण, मैंने जाते देखा, आँखसे प्राण जाना बहुत शुभ होता है, यह नवाँ द्वार है। इससे ऊँचा दसवाँ द्वार है। सेठजीके प्राण आँखोंसे गये थे। मैं पासमें ही था, उस समय कीर्तन सुनाया।</p>
<p class="Text">महन्तजी—सेठजी अंतिम समयमें बेहोश हुये थे क्या?</p>
<p class="Text">स्वामीजी—हाँ। कभी बेहोश हो जाते थे। दर्द बहुत हुआ। यह कहे कि रोनेका मेरा स्वभाव नहीं है, और दर्द बहुत हो रहा है। </p>
<p class="Text">रामाधारजी—पहले सेठजीको आपजी-आपजी कहते थे। महाराजजीका नाम निकाला हुआ है, श्रेष्ठजी, सेठजी नहीं श्रेष्ठजी नाम था, महाराजजीने निकाला। </p>
<p class="Text">स्वामीजी—पहले आपजी आ रहे हैं, आपजी जा रहे हैं,आपजी-आपजी कहते थे, मैं कहता सेठजी हैं। सेठजी कहते हमारी इज्जत घटा दी, मुझे सेठ कहते हैं। मैंने सेठका मतलब श्रेष्ठ, श्रेष्ठ आदमी है, कोई सेठ जैसा श्रेष्ठ दीखता नहीं था, इसलिये मैं सेठजी कहता।</p>
<p class="Text para-style-override-3">रामाधारजी—एक बार सेठजी बोले कि महाराजजी जैसे मेरेको पचास आदमी मिलते, तो मैं कलियुगके ऊपर मैट लगा देता। सेठजीने एक यह बात कही, मेरेको सब जगह देखा करो।<span></span></p>


<p class="Page-Break"> </p>
<p class="Sub-Heading" id="toc_marker-38-4" xml:lang="en-US">श्रवनु सुजसु सुनि आयउँ</p>
<p class="Text">ढूँढ़ें तो अच्छे आदमियोंको ढूँढ़ नहीं सकते, यहाँ बड़ी सुगमतासे अच्छे-अच्छे आदमी इकट्ठे हुए हैं। ऐसे अच्छे आदमियोंका समूह मिलना कठिन है, ऐसे अच्छे आदमियोंका दर्शन भी कहाँ है आजके जमानेमें। ये दर्शन होना भी बड़े भाग्यकी बात है। ऐसे समुदायमें अपने आये हैं, ये भगवान् की कृपा है, ये सेठोंकी कृपा है, श्रीजयदयालजीकी कृपा है, तब ये काम होता है। व्याख्यान, कथा, प्रवचन बहुत होते हैं, परन्तु जैसी सेठोंके सत्संगमें बातें होती हैं, ऐसी बहुत कम जगह होती हैं, ज्यादा जगह नहीं मिलती हैं। ये सेठजीका कितना परिश्रम है, बहुत वर्षोंका परिश्रम है। पहले गंगाजीके उस पार सत्संग करते थे, बहुत वर्षोंसे, वहाँ करते-करते फिर इस पार आये सत्संग करनेके लिये। इस पार सत्संग करते-करते बहुत वर्ष हो गये, साठ वर्षसे ऊपर तो मेरेको हो गया। इससे पहले यहाँ सत्संग होता था, वहाँका सत्संग मैंने देखा ही नहीं, इधर आनेपर सत्संग होता है वह मैंने देखा है। इतने वर्ष तो मेरेको हो गये, उससे पहलेसे सत्संग करते थे। खास उद्योग श्रीसेठजीका है। मैं उनको ही सेठजी कहता हूँ, सेठजी बोले—स्वामीजी हमारी इज्जत करते हैं, हमारेको सेठ कहते हैं। सेठ कहना कुछ महिमा नहीं है, सेठ तो पैसोंवाला बोला जाता है, दूसरी जातिके भी कोई पैसेवाले होते हैं, उनको भी लोग सेठ कह देते हैं, हमारे गाँवमें भी एक सेठ हैं, मानो पैसेवाले हैं, मेरा जो सेठ कहना है, ये पैसेवालोंको लेकर नहीं कहना है, सेठ शब्द बना है ‘श्रेष्ठ’ सबसे श्रेष्ठ, ‘श्रेष्ठ’ शब्दका सेठ बना हुआ है। मैं पैसोंके नाते सेठ नहीं कहता हूँ, क्योंकि पैसोंकी तो मेरे पास कोई कमी नहीं थी, मेरे पास था नहीं एक पैसा भी, पर न होते हुए भी पैसेकी कमीके लिये मैं नहीं आया यहाँ कि सेठोंके पास जाओ तो कुछ पैसा मिल जायेगा, इस आशासे नहीं आया मैं, क्योंकि पैसा तो मेरेको मिल सकता था, पैसा मैंने पहले ही छोड़ दिया था। पैसोंसे कुछ अरुचि, कुछ तृप्ति, कुछ संतोंकी प्रेरणा, इन कारणोंसे, मैंने पहले ही पैसा छोड़ दिया था। मैं आया था सत्संगके लिये, सुना था सत्संग अच्छा होता है—</p>
<p class="Shlok-Color-2">श्रवन सुजसु सुनि आयउँ प्रभु भंजन भव भीर।</p>
<p class="Shlok-Color-2">त्राहि त्राहि आरति हरन सरन सुखद रघुबीर॥</p>
<p class="Text para-style-override-3">श्रवनसे ही सुना था कि वहाँ सत्संग होता है। कल्याण पढ़ता था, कल्याणमें लेख आते थे, सेठजीके लेख अच्छे लगते थे। विचार हुआ कि इनका सत्संग कैसे हो? कैसे करें, बड़ी मुश्किल हो रही थी, हमारे आनेमें कठिनता थी। मैं जाऊँ तबतक वे वहाँ ठहरें, नहीं ठहरें। पैसा पासमें था नहीं, किसीको कहता था नहीं, बड़ी मुश्किलसे मेरा सत्संगमें आना हुआ। मैं सेठ समझकर नहीं आया, सेठ शब्दका अर्थ धनी है ऐसा नहीं मानता हूँ, मैं ‘श्रेष्ठ’ मानता हूँ, ‘श्रेष्ठ’ हैं। जितने मेरे देखनेमें आये, उनसे ‘श्रेष्ठ’ मालूम दिये, तब सत्संगके लिये आया हूँ मैं। सेठजीकी सत्यपर बड़ी निष्ठा थी, उनके रहते हुए लोगोंमें प्रसिद्धि थी। पंडित हरिप्रसादजी कहते थे कि वे एक दिन गाड़ीमें जा रहे थे। किसीने कहा मैं सच कहता हूँ। सुननेवालेने कहा, आया बड़ा जयदयाल, जो तू सत्य बोलता है। उनके जीते जी इतनी प्रसिद्धि थी, कोई जयदयाल थोड़ा ही है जो सच बोलता है। सत्यपर उनकी बड़ी निष्ठा थी, प्रसिद्धि थी। उनके सत्संगी होकर थोड़ा तो हम भी पालन करें, नारायण नारायण नारायण नारायण।<span></span></p>


<p class="Page-Break"> </p>
<p class="Sub-Heading" id="toc_marker-38-5" xml:lang="en-US">परोपकाराय सतां विभूतय:</p>
<p class="Text">एक बार बाँकुड़ा जिलेमें अकाल पड़ा। वर्षा नहीं हुई, अन्न पैदा नहीं हुआ। उन दिनों मैं वर्षमें ८-१० महीने कलकत्ता रहता था। सेठजीने कहलाया कि अपने सत्संगमें कोई भाई उत्साहसे, सेवाभावसे सेवा करनेवाले हों तो भेजना। मेरे कहनेसे कई लोग गये थे। सेठजीने एक सौ चालीस-पैंतालीस जगह केन्द्र खोल दिये, कोई आओ, घंटा-दो घंटा कीर्तन करो और चावल ले जाओ। वहाँ बंगालमें चावल ही खाते हैं। पैसा देनेसे तो वे मछलियाँ भी खरीद सकते थे, इसलिये पैसा न देकर चावल देते थे। सेठजी एक बार व्यवस्था देखनेके लिये निकले। कई गाँवोंमें घूमनेके बाद एक जगह रात्रि हो गयी, वहीं ठहर गये। गाँववालोंको पता लगा कि इन केन्द्रोंको चलानेवाले मालिक आये हैं तो गाँवके बहुत लोग इकट्ठे होकर मिलने आये। सेठजीने बँगलामें व्याख्यान दिया। गाँववालोंने कहा आपने जिले भरको जिला दिया। ऐसा भयंकर अकाल हुआ, घरमें अन्न नहीं बचा, अन्न बिना काफी लोग मर जाते।</p>
<p class="Text">सेठजी बोले इसमें प्रशंसाकी कोई बात नहीं है। हमने कुछ खर्च किया नहीं है। हमने यहाँ बंगालमें व्यापार करके जितना पैसा कमाया, उतना लगाया नहीं है। यदि उतना पैसा लगा दें तो आपकी चीज आपको दे दी। आप प्रशंसा करते हैं कि हमने लगाया। हमने बंगालमें जितना कमाया, वह लगानेके बाद यदि हम मारवाड़से लाकर खर्च करें तो आप कह सकते हैं हमने खर्च किया। हमने तो बंगालमें कमाया हुआ भी सब नहीं लगाया, बहुत थोड़ा ही लगाया है।</p>
<p class="Text">भाई लोगोंने पूछा कि इस काममें अपने कितना रुपया लगाना है—लाख, दस लाख, बीस लाख, करोड़, कहाँतक विचार किया है। सेठजीके अनुज श्रीहरिकृष्णदासजीने कहा—जबतक हमलोगोंकी दशा इनके तरहकी न हो जाय तबतक। ये इनके परिवारवालोंकी बात है। मुझे सुनकर बहुत आश्चर्य हुआ। </p>
<p class="Text">सेठजी केवल पारमार्थिक प्रचार, गीता प्रचार करनेके लिये ही नहीं थे। बहुत विचित्र विचित्र काम करते थे। अकाल पड़ जाय, वहाँ सहायता करनी, भूकम्प आया, कूएँ ढ़ह गये, लोगोंको पानी कैसे मिले। सैकड़ों कूएँ खुदवाये। सेठजी थोड़े रुपयोंसे ही काम शुरू कर देते थे। किसीने कहा मेरे दस हजार लगा दें, बीस हजार लगा दें, उनसे ले लेते थे। सेठजी दानपुण्यका काम बहुत विशेषतासे करते थे। सेठजी चार भाई थे। सेठजी, हरिकृष्णदासजी, शिवदयालजी एवं मोहनलालजी। चारोंमें एक सहमति थी, आपसमें बहुत स्नेह था। सेठजी जिस काममें भी रुपया लगा दें, कोई नहीं कहता कि क्यों लगाते हैं, इतना ज्यादा लगाते हैं। हरिकृष्णजी कई बार कहते, मेरे सामनेकी बात है कि भाईजी! आप औरोंका रुपया क्यों लेते हैं? अपने रुपयोंकी कमी तो है नहीं, अपने रुपये लगायें। सेठजी चुप हो जाते। सेठजीने मुझसे (स्वामीजीसे) एकान्तमें कहा कि हरिकृष्ण कहता है कि अपना रुपया ही लगाओ। हरिकृष्णके रुपयोंमें और दूसरोंके रुपयोंमें मेरे क्या फर्क है। हरिकृष्ण रुपया देता है, उसका लगा देते हैं, दूसरा रुपया देता है उसका लगा देते हैं।</p>
<p class="Text">गोरखपुर जिलेमें कई गाँवोंमें आग लग गयी। गाँवके गाँव साफ हो गये। उनका घर बनवाना, अन्नका प्रबन्ध करना, कपड़ा देना-यह सब कार्य गीताप्रेससे बहुत किया। मोहनलालजी वृद्ध हैं। ये खुद जाते, दिनभर खटते, अब भी बहुत उत्साहसे जाते हैं। सेठजीके समय बहुत काम होता था। गोरखपुर जिलेमें अकाल पड़ा। वहाँ सस्ते अन्नकी दुकान खोली। उस समय मैं गोरखपुरमें था। एक आदमीको रुपया, दो रुपयाका अनाज देना, ज्यादा नहीं देना। ज्यादा देनेसे तो वह बेचनेके लिये भी ले जा सकता है, व्यापारके लिये इतना कहाँसे लावें। भीड़ हो गयी, दस-पन्द्रह हजार आदमी इकट्ठे हो गये। साहबगंजमें अनाज देते, भीड़ बाँटनेके लिये उन्हें कह दिया कि गीताप्रेस जो कि पासमें ही था, वहाँसे पुर्जी लेकर आओ। नहीं तो लोग दबकर मर जायँ। बहुत अन्न दिया। अंतमें कुछ रुपये बच गये। काम करनेवाले सब सेवाभावसे करते थे, इसलिये खर्च कुछ लगा नहीं। सेठजीने कहा यह कलियुगकी घूस है। घूस खाना पाप है, अपने यह रुपया रखना नहीं है। और अनाज लाकर सस्ता करके इसे लगा दो। सेठजी कहते हम पैसा कभी नहीं माँगते, पैसेके लिये कहना ही नहीं, आदमियोंकी माँग कर देते हैं। काम करनेके लिये आदमी चाहिये। गीताप्रेसकी रीति यही है, कभी किसीसे चन्दा नहीं लिया। सेठजी उपकारका काम करते थे। पुस्तकोंका काम चलता ही है, कल्याणका काम चलता ही है।</p>
<p class="Text">सेठजी पंचायत भी करते थे। फैसला ऐसा सुन्दर लिखते, कितनी ही लड़ाई हो, दोनों पक्षको राजी कर देते थे, दोनोंका न्याय ही करते थे। पंचायत आनेपर सब काम छोड़कर रात दिन उसी काममें लग जाते थे। </p>
<p class="Text">गीता तत्त्वांक पहले निकला था, उसका ही संशोधन करके तत्त्वविवेचनी तैयार हुई थी। मैं कलकत्ता रहता था। मुझे सेठजीने बुला लिया। मैं, सेठजी एवं उनके अनुज हरिकृष्णदासजी तीनों बैठकर विचार करते। संध्या और भोजनके समय संध्या और भोजन करते। इसके अतिरिक्त सुबहसे शामतक दिनभर उनका संशोधन करते। इस प्रकार संशोधन करके तत्त्वविवेचनी तैयार हुई। उसी बीच एक पंचायत आ गयी। सेठजी बोले—स्वामीजी! आप कलकत्ता जाकर सत्संग करायें, हम तो पंचायत करेंगे। यह काम आ गया। पुस्तकका काम जो खास जरूरी था, छोड़कर पंचायतमें लग गये।</p>
<p class="Text">सेठजीके एक बार संग्रहणी हो गयी थी, इसका इलाज गोदुग्धसे हुआ था। तबसे सेठजी बराबर दिनमें २-३ बार पाव, डेढ़ पाव दूध लिया करते थे। दूध नहीं लेनेसे शरीर बीमार हो जाता था। उस दिन दूध कुछ कम था। सेठजीने दूध स्वयं नहीं लिया, पंचायतके लिये जो लोग आये थे, इन्हें पिला दिया कि अतिथियोंका सत्कार करो। कितनी विचित्र बात है, शरीर बीमार हो तो हो जाओ, आये हुओंको दूध पिला दिया। मुझे कलकत्ता भेज दिया।</p>
<p class="Text">पंचायतमें एक आदमीने कहा मेरा इतना हिसाब बनता है, मैं तो इतना रुपया ही लूँगा। दूसरेने कहा मैं इतना दूँगा ही नहीं, दोनों अड़ गये। सेठजीने कहा तुम्हें भी राजी करेंगे, तुम्हें भी राजी करेंगे। मैं कलकत्तासे वापस गया तो मैंने हरिकृष्णदासजीसे पूछा—क्या पंचायत हुई। उन्होंने बताया कि देनेवाला जितना दे रहा था उससे उतना लेकर बाकी हजारों रुपया अपना मिलाकर सेठजीने दे दिया एवं उसे कह दिया कि मुझे इतने रुपये मिले हैं, यह किसीसे मत कहना। एक दो वर्ष बाद हरिकृष्णजीने बताया—स्वामीजी हमारे वे रुपये आ गये। उनको पता लग गया, उन्होंने कहा हम आपका रुपया नहीं लेंगे। ऐसे पंचायत करते थे।</p>
<p class="Text">सेठजीके एक मामा थे नारमलजी। उनके पुत्र शिवबक्सरायजीने किसीके साथ साझेमें व्यापार किया। उस काममें लेन देनको लेकर विवाद हो गया। पंचायत सेठजीके पास आयी। शिवबक्सरायजी बोले—भाईजी! आपके पास पंचायती आ गयी है, अब वो जितना कहे आप दिलवा देना। मैं प्रार्थना करता हूँ, आप उसमें कमी मत करना। सेठजीने दूसरेसे पूछा—तुम्हारे कितने रुपये होते हैं, उसने जितने रुपये बताये, सेठजीने उतने रुपये दिलवा दिये। लेनेवाला बोला हमारे इतने रुपये होते ही नहीं हैं, सेठजीने कहा—आपने इतने रुपये लिखाये हैं न। उसने कहा कि आप कुछ कम करेंगे ही, यह सोचकर मैंने कुछ अधिक रुपये बता दिये थे। शिवबक्सरायजीने कहा—भाईजी! आपने अपनी जबानसे कह दिया, मैं पैसा वापस नहीं लूँगा। लेनेवाला कहता है—इतना पैसा हम नहीं लेंगे, क्योंकि हमारा इतना हक होता ही नहीं है। अन्तमें यह बात ठहरी कि ऋषीकेशमें दान पुण्यमें दे देना।</p>
<p class="Text">सेठजीके अनुयाइयोंमें एक लच्छीरामजी मरोदिया थे बड़े विचित्र। धनी आदमी थे। कहीं कोई रिक्सावालेसे विवाद करते देखते तो वहाँ चले जाते। सवारीसे पैसा लेकर अपने पाससे मिलाकर बाकी पैसे देकर विवाद शान्त करवा देते। दो भाइयोंकी पंचायत लच्छीरामजीके पास पहुँची। दोनोंने कह दिया कि हम आपको पंच तब स्वीकार करेंगे जब आप यह हीरेकी अँगूठी हमें देंगे। उन्होंने दोनोंसे ही कह दिया—तुम्हें ही देंगे। सुनारके पास वह अँगूठी ले गये एवं वैसी ही दूसरी बनवा ली। दोनोंको ही अलग-अलग बुलाकर अँगूठी दे दी और कह दिया कि देखो अँगूठी तुम्हें दी है। मेरी एक बात मानना, कभी कहना मत कि अँगूठी मुझे मिली है। शेखी मत बघारना। कई वर्षों बाद किसी ब्याह सगाईमें दोनों अँगूठी पहनकर आये, तब भेद खुला।</p>
<p class="Text">सेठजीके पास पंचायत बहुत आती थी। सेठजी कहते थे कि बड़े-बड़े धनी भी एक चम्मचके लिये लड़ पड़ते कि यह मैं लूँगा, यह मैं लूँगा। सेठजी सबको राजी कर देते। लिखित फैसला देते।</p>
<p class="Text para-style-override-3">ज्ञानयोग, भक्तियोग एवं कर्मयोग तीनोंका ही बड़ा विलक्षण विवेचन करते थे। ऐसा विवेचन न मैंने पुस्तकोंमें पढ़ा न किसी व्यक्तिके द्वारा सुना। कर्मयोग कहें तो कर्मयोगके द्वारा तत्त्वको कैसे प्राप्त कर सकते हैं, भक्तियोगके द्वारा कैसे प्राप्त कर सकते हैं, ज्ञानयोगके द्वारा कैसे प्राप्त कर सकते हैं, ऐसा विवेचन करते थे। तत्त्वचिन्तामणिमें उनके लेख हैं, उन्हें आप पढ़ो। विषयमें गहरे उतरकर बहुत सुन्दर परिष्कार करते थे।<span></span></p>


<p class="Page-Break"> </p>
<p class="Sub-Heading" id="toc_marker-38-6" xml:lang="en-US">विलक्षण महापुरुष</p>
<p class="Text">नामजपकी बातें सेठोंने विशेषतासे सुनायी है। ये जो आज नामजप हो रहा है, कीर्तन हो रहा है, आनन्द हो रहा है, गंगाजीके किनारे महीनों-महीनों रहना हो जाता है, सिवाय सेठजीके और कोई कारण आप बतायें। मूलमें सेठजी हैं। मेरेको भी रखा है तो सेठजीने रखा है, नहीं तो मैं रहनेवाला नहीं था। भाईजीको रखा तो सेठजीने रखा। भाईजीके कई बार पत्र आते थे कि मैं एकान्तमें साधन करूँगा। सेठजीने लिखा कि अपनेको भगवान् का प्रचार करना है। भगवान् का प्रचार क्या भगवान् करेंगे? भगवान् का प्रचार करना भक्तका काम है, भगवान् का काम नहीं है यह, इसलिये हमलोगोंको इसमें लगना चाहिये, जिससे भक्तिका प्रचार हो।</p>
<p class="Text">सेठजीका कार्यक्रम कर्णवासमें था। भाईजी वहाँ अपना कपड़ा लत्ता बोरिया बिस्तर बाँधकर आ गये कि मैं एकान्तमें भजन करूँगा। सेठजीने उन्हें वापस गोरखपुर भेज दिया। उनको भी सेठजीने रखा, मुझे भी सेठजीने रखा। ये मकान (गीताभवन) सेठजीके बनाये हुए हैं। सेठोंने यह पौधा विलक्षणतासे लगाया है। </p>
<p class="Text">महाभारतकी महिमामें आया है कि जो बात कहीं भी है, वह महाभारतमें मिलेगी, जो महाभारतमें नहीं है, वह कहीं नहीं मिलेगी। उस महाभारतमें भीष्मजी सुना रहे हैं, भगवान् भी उस सभामें हैं। शान्तिपर्व एवं अनुशासन पर्व दो मोटे-मोटे पोथे तैयार हो गये। उसमें भी केवल भजन-ध्यानकी, कीर्तनकी मार्मिक बातें बहुत कम मिलेंगी। जंगलोंका वर्णन है, पहाड़ोंका वर्णन है, नीतिका वर्णन है, कूटनीतिका वर्णन है, कपटनीतिका वर्णन है, किस तरहसे राज्य किया जाय, कैसे किया जाय, इसका खूब वर्णन है। सेठजीसे या मेरेसे कभी कूटनीतिका वर्णन सुना आपने, राज्यकी बात सुनी, पर्वतोंका, जंगलोंका वर्णन सुना। केवल भगवत्  सम्बन्धी बातें होती हैं। जहाँ भगवान् स्वयं विराजमान हैं उस सभामें और भीष्मजी महाराज सुना रहे हैं, वहाँ भी ऐसी बातें नहीं होतीं। आप मूल पढ़कर देखें। सेठजीका संक्षेप किया हुआ है, उसमें ऐसी बहुत बातें छाँट दी हैं।</p>
<p class="Text">अपने यहाँ मार्मिक बातें ही विशेषतासे चलती हैं, जिसमें लोग यह तो कह देते हैं कि हम सब समझते नहीं; किन्तु यह नहीं कह सकते कि फालतू बातें होती हैं। कभी हमारी आदतके कारण हो जाय, पर आदत भी वैसी नहीं है। विशेष मार्मिक बातें सिवाय सेठजीके और जगह मिली नहीं। आजकल प्राय: लोग अपने नाम, अपने चित्र, अपने चरित्र और अपनी महिमाकी बात ज्यादा करते हैं। सेठजी अपने नाम, चित्र एवं चरित्रके प्रचारके विरुद्ध रहे। भीतरसे ऐसा विरोध चाहनेवाले बहुत कम लोग हैं। संतोंमें एवं सम्प्रदायोंमें आप देखें तो आचार्योंकी एवं गुरुओंकी ही महिमा मिलेगी ज्यादा। सेठजीकी बातोंमें ये नहीं मिलेगी। सेठजीके तो भगवान् को ही मानो, भगवान् की ओर चलो, किस तरहसे सब भगवान् में लग जायँ, केवल इसीलिये गीताप्रेस खोला है ताकि लोगोंको सस्ते-से-सस्ते दामोंमें सरलसे सरल बड़ी गहरी बातोंका साहित्य मिल जाय और लोग घर बैठे भी सत्संग कर सकें। गीताप्रेस और बातोंके लिये नहीं है।</p>
<p class="Text">मूलमें सेठजी ही हैं। मैं यहाँ आपलोगोंके बीच बैठा हूँ केवल सेठजीके कारणसे। सेठजीके रहते हुए भी मनमें उछाला आया था कि चल दें यहाँ। सेठजीके बाद यहाँ रह जाऊँ, ये हमारा विचार ही नहीं था। एक बार सेठजीके पास मैं था, पटवारीजी थे, घनश्यामजी थे, एक दो आदमी और थे। पटवारीजीको याद हो तो बतायें। पटवारीजी-मदनलालजी चूड़ीवाला थे, और एक दो आदमीका याद नहीं है। सेठजी कभी-कभी विनोद किया करते थे। उन्होंने एक बात विनोदमें पूछी कि आप बताओ मेरा शरीर न रहे तो क्या करोगे, क्या विचार है आपका? घनश्यामजी बोल उठे—ऐसा होगा ही नहीं कि आपका शरीर चला जाय और मेरा शरीर रहे। यह होना ही नहीं है। यह तो तब हो न जब आपके शरीर जानेके बाद मेरा शरीर रहे। इसका प्रश्न ही नहीं उठता। मैंने कहा—क्या होगा, कहाँ जाऊँगा पता नहीं; किन्तु इस समुदायमें तो नहीं रहूँगा। सेठजीने कहा—ये बात नहीं रखनी है। मैंने कहा—नहीं रखेंगे। उसी समय कह दिया कि ये बात नहीं रखनी है; इसलिये अब सेठोंके बाद भी बैठा हूँ। मेरे बहुत प्रतिकूलता आयी है। कितनी प्रतिकूलता आयी है, आपको पता नहीं है। इसका यह अर्थ नहीं है कि यहाँ आयी, और जगह प्रतिकूलता नहीं आती। अनुकूलता-प्रतिकूलता सभी जगह आवेगी, जहाँ कहीं जाओ। अनुकूलता भी मिलेगी, प्रतिकूलता भी मिलेगी, परन्तु यहाँ टिका बैठा हूँ केवल सेठजीके उस वचनसे कि ये बात नहीं रखनी। पूछो पटवारीजीको, यही बात कही थी। कितनी आयु हो गयी, फिर भी बैठा हूँ कि नहीं।</p>
<p class="Text">ये सत्संग चल रहा है, उसके मूलमें सेठजी हैं। मैं भी सुनाता हूँ, उसके मूलमें सेठजी हैं। सेठजीमें बहुत विलक्षणता थी। उनके लेख पहले कल्याणमें आते थे, मैं इतना ही समझता था कि ये कल्याणके लेखक हैं, जैसे दूसरे संत, महात्मा, विद्वान्, पंडित हैं, ऐसे ही ये भी एक लेखक हैं। गीताप्रेससे इनका सम्बन्ध है, इसकी मेरे गंधमात्र भी नहीं थी। गीताप्रेस जैसी संस्था चलाना, और लोगोंको पता ही न लगे कि इसके मूलमें कौन है, कहाँ मिलेगी ये चीज।</p>
<p class="Text">श्रीरामानुजाचार्य, वल्लभाचार्य, विष्णु स्वामी, चैतन्य महाप्रभु, आदि अनेक आचार्य हुए हैं। उनके ग्रंथोंको मैंने देखा है। उनकी बातें बड़ी कल्याण करनेवाली, उद्धार करनेवाली हैं। महान् राजमार्ग बतानेवाले ये महापुरुष आचार्य हुए हैं। इनके मतके अनुसार चलनेपर मैं कल्याणमें कोई संदेह नहीं मानता हूँ। परन्तु मैंने देखा कि उनमें एक-एक मार्गकी ही विशेषता है। जैसे ज्ञानमार्गकी विशेषता श्रीशंकराचार्यजीमें जैसी मिलेगी, ऐसी दूसरे आचार्योंमें नहीं मिलेगी। भक्तिकी बातें श्रीरामानुजाचार्यमें एवं श्रीचैतन्यमहाप्रभुमें बहुत विलक्षतासे मिलेगी, किन्तु ज्ञानमार्ग नहीं मिलेगा। योगमार्ग तो लुप्त हो गया। स्वयं भगवान् गीतामें उपदेशके समय कहते हैं—</p>
<p class="Shlok-Color-2">एवं परम्पराप्राप्तमिमं राजर्षयो विदु:।</p>
<p class="Shlok-Color-2">स कालेनेह महता योगो नष्ट: परन्तप॥</p>
<p class="TXT-Right">(गीता ४। २)</p>
<p class="Text">हे परन्तप अर्जुन! इस प्रकार परम्परासे प्राप्त इस योगको राजर्षियोंने जाना; किंतु उसके बाद वह योग बहुत कालसे इस पृथ्वीलोकमें लुप्तप्राय हो गया।</p>
<p class="Text">भगवान् के अवतारको पाँच हजार वर्षसे ऊपर हो गये। भगवान् के अवतारके समय भी उसे बहुत लोग नहीं जानते थे। उस समय भी योगमार्ग लुप्त था। आज भी आप कहीं सत्संग सुनो, पुस्तक पढ़ो, व्याख्यान सुनो, ज्ञानमार्गकी बात मिलेगी, भक्तिमार्गकी बात मिलेगी, योगमार्गकी नहीं मिलेगी। कर्मयोगके तत्त्वको जाननेवाले बहुत कम हैं, ग्रन्थ बहुत कम हैं। ग्रन्थोंमें नहीं मिलतीं ऐसी बातें, जैसी सेठजीके सत्संगमें मिलती हैं। मेरा नहीं कहता हूँ। मैंने तो सेठजीसे सीखा है। मैं यहाँ सीखनेके लिये आया हूँ। मैं वक्ता बननेके लिये यहाँ नहीं आया था। सेठजीने कहा-सुनाओ तो मैंने यही उत्तर दिया कि मैं सुनानेसे तृप्त होकर आया हूँ, धाप गया हूँ। कथा सुनायी है, सप्ताह सुनाया है, गाना बजाना सुनाया है, जागरण किये हैं; मैंने अकेले हारमोनियम लेकर पूरी रात जागरण किये हैं, ये चीजें सुनानेसे मैं तृप्त हो गया हूँ, सुनानेकी मेरे भूख नहीं है। सेठजी बोले—सुनाओ यह भी साधन है। सुनानेकी यह प्रवृत्ति मेरे सेठजीके कारण ही हुई है, नहीं तो मैं सुनानेसे उपराम हो गया था। मैंने कई बार सेठजीसे कहा कि अब केवल साधन करनेकी मनमें है, उसीको लेकर आपके पास आया हूँ। सेठजीने कहा—सुनाओ। मैंने कहा मैं सुनानेका अधिकारी नहीं हूँ। बातें वही सुना सकता है, जिसको अनुभव हो। मैं इतना जानता नहीं हूँ। पुस्तकोंके द्वारा जानता हूँ; परन्तु वास्तवमें अनुभवकी बात विलक्षण है। <span class="char-style-override-6">चौथे पद चीन्हे बिना गुरु बणो मत कोय।</span> जबतक उस तत्त्वको न जान जाय, तबतक गुरु बनानेका अधिकारी नहीं है। सुनाना एक तरहसे गुरु ही बनना है। मैंने कहा कि मैं अधिकारी नहीं हूँ, यह अधिकार दूसरेको दे दीजिये। </p>
<p class="Text">सेठजीने विलक्षण बात कही कि जो अपनेको अधिकारी नहीं मानता वही अधिकारी है। जो अपनेको अधिकारी मानता है, वह अधिकारी नहीं है। मेरे जँचती ही नहीं थी कि मैं व्याख्यान दूँ। पढ़ना पढ़ाना मैंने किया है। पढ़ा भी हूँ, पढ़ाया भी है, सुना भी है, सुनाया भी है, ये मेरे किये हुए काम हैं। मेरी इतनी बड़ी उम्र नहीं हुई थी, परन्तु उस उम्रमें ही मैंने ये कई बातें कर लीं। अंतमें यही बात कि अपने लिये भजन ध्यान करना है। अबतक ऐसा मुझे कोई दीखा नहीं जिसके पास जाकर मैं सीखूँ। साधुओंने विरोध किया कि साधु होकर गृहस्थीके पीछे पड़े हैं। पर मुझे और कहीं ऐसी बात मिली नहीं। मैं यह नहीं कहता कि है नहीं, पर मुझे नहीं मिलीं। न गृहस्थ मिला, न संत मिला, जिससे मुझे सब तरहसे संतोष हो जाय।</p>
<p class="Text">कर्मयोग क्या है? ज्ञानयोग क्या है? भक्तियोग क्या है? अपनी-अपनी महिमा सब ग्रंथोंमें मिलेगी। ज्ञानयोगकी महिमा ग्रन्थोंमें खूब मिलेगी, पर उसमें भक्ति और योगकी बातें नहीं मिलेंगी। ऐसी ही भक्तियोगके ग्रन्थोंमें भक्तियोगकी महिमा मिलेगी, इसमें ज्ञानकी उतनी नहीं मिलेगी, पर सेठोंमें तीनों बातें मिलती हैं। मेरे शौक रही, मुक्तिका कोई भी मार्ग हो, मैं सबको जानना चाहता हूँ। सेठजीके पास आनेसे संतोष हुआ।</p>
<p class="Text">ज्ञानमार्गकी, भक्तिमार्गकी बातें सुनी, पुस्तकें पढ़ी, मनमें आया कि ये पक्षपाती हैं। भक्तियोगके ग्रंथ पढे़ तो यह मनमें आया कि ये भक्तिके पक्षपाती हैं। ज्ञानमार्गकी पढ़ाई मैंने आचार्यतक की है, उन ग्रन्थोंको देखनेपर मनमें आया कि ये ज्ञानमार्गके पक्षपाती हैं। सेठजीसे बातें सुनीं तो मुझे एक प्रकाश मिला। सेठजीने कहा—ये पक्षपाती नहीं हैं। उनको इसीसे अनुभव हुआ है, इसलिये उन्होंने इस बातका वर्णन किया है। जो पक्षपाती होता है, वह ज्ञानी नहीं होता, जो ज्ञानी होता है उसके पक्षपात नहीं होता। इनमें पक्षपात नहीं है। ये पक्षपातकी मेरी भावना सेठजीके सत्संगमें मिट गयी। नहीं तो मेरे जँची हुई थी कि सब अपनी-अपनी बात कहते हैं।</p>
<p class="Text">वटवृक्षके नीचे सत्संग होता था। दोपहरमें वहाँसे जंगलमें जा रहे थे। वहाँ जंगलमें सेठजी ध्यान कराते थे। मैंने सेठजीसे पूछा—ये रामानुजाचार्य, वल्लभाचार्य, शंकराचार्य बड़े-बड़े आचार्य हैं, उनके ग्रन्थ हैं, सम्प्रदाय हैं, लाखोंकी संख्यामें उनके शिष्य हैं, उनमेंसे किसीने भी कर्मयोग, ज्ञानयोग और भक्तियोग तीनोंको नहीं कहा। आपने कहा तो आपने ये कहाँसे सीखा, आपके आदर्श कौन हैं? हमारे आदर्श वेदव्यासजी हैं, उनसे हमें तीनों बातें मिलती हैं। अनादिकालसे ये मार्ग हैं। वेदव्यासजी भगवत्  अवतार हैं।</p>
<p class="Text">ज्ञानयोग, कर्मयोग एवं भक्तियोग ये सभी योगमें एक हो जाते हैं। सब मार्ग योगमार्गमें हैं। योग समताका नाम है। गीताका योग विलक्षण है। योगमें दूसरी बात चित्तकी वृत्तियोंके निरोधको योग कहते हैं। यह बात इतनी फैली हुई है कि कुछ भी साधन करोगे, मन नहीं लगा तो कुछ नहीं है। मन लगानेके उपायमें सबसे तेज पातंजलयोगदर्शन है। शरीरको शुद्ध करनेके लिये चरकाचार्य हुए हैं। चरक, सुश्रुत और वाग्भट्ट-ये आयुर्वेदके प्रसिद्ध आचार्य हैं, इनके बनाये हुए ग्रंथोंके जोड़का ग्रंथ नहीं है। वाणीको शुद्ध करनेके लिये अष्टाध्यायीपर व्याकरणका महाभाष्य है, इसके जोड़का दूसरा ग्रन्थ अभीतक नहीं हुआ। पहले ताड़पत्रपर लिखते थे, कुछ पत्र बकरी चर गयी, उतना अधूरा रह गया। अभीतक उसे पूरा करनेवाला कोई नहीं हुआ। मनको शुद्ध करनेके लिये योगदर्शन है। परन्तु कर्मयोगमें इतना विलक्षण विवेचन किसीने नहीं किया, जैसा सेठजी करते थे। इसीलिये उन्हें मैं कर्मयोगका आचार्य कहता हूँ। कुछ लोगोंको बुरा लगता है कि ये बनियेकी महिमा करता है। मैं बनियेकी महिमा नहीं करता। बनियेकी महिमा वह करे जिसे धनकी गर्ज हो। मैं धनके लिये सेठजीके पास नहीं आया कि मुझे धन मिल जायेगा।</p>
<p class="Text">हमारे संत थे श्रीचौकसरामजी महाराज, बीकानेरके नामी वैद्य हुए हैं। बीकानेरके महाराज गंगा सिंहजी बहुत चतुर राजा थे, वे उनकी बड़ाई करते थे। वे यहाँ सत्संगमें आये थे। उन्होंने कहा कि मैंने जहाँ आध्यात्मिक मार्गमें ऊँचे देखे, वे व्यवहारमें उतने कुशल नहीं थे, और जो व्यवहारमें कुशल मिले, वे आध्यात्मिक मार्गमें कुशल नहीं मिले। परन्तु सेठोंमें सभी बातें हैं। व्यवहारमें भी इतने कुशल और परमार्थमें भी इतने कुशल। ज्ञानमार्ग, भक्तिमार्ग, योगमार्ग सभीमें कुशल हैं। चौकसरामजी महाराजने कहा मैंने संत महात्मा बहुत ऊँचे दर्जेके देखे हैं, पर व्यवहारमें इतने कुशल नहीं हैं।</p>
<p class="Text">सेठजीमें विलक्षण बातें थीं, अलौकिक बातें थीं। उनके रचे हुए ग्रंथ हैं, उनकी लिखी हुई गीताजीकी टीका है। उनसे मैंने कर्मयोग, भक्तियोग, ज्ञानयोग तीनोंकी शिक्षा पायी है। कर्मयोगको स्वतंत्र वहींसे पाया है। उनके लेखोंमें मुझे यह बात मिली, तब मेरा मन उनकी ओर आकृष्ट हुआ कि यहाँ कोई पक्षपात नहीं है। औरोंके देखता तो उन्हें पक्षपाती मानता था। यहाँ पक्षपात नहीं है। ज्ञानमार्ग भी ठीक है, भक्तिमार्ग भी ठीक है, योगमार्ग भी ठीक है।</p>
<p class="Text">संवत्  उन्नीस सौ छियासीमें कल्याणमें सूचना आयी कि तत्त्वचिन्तामणि नामक पुस्तक छपेगी, इसके लेखक हैं जयदयालजी गोयन्दका। उन दिनों मैं पढ़ाई करता था, परीक्षाका समय था। मनमें चटपटी लगी कि यह ग्रन्थ तो जरूर लेना है। जयदयालजीका ग्रंथ जरूर पढ़ेंगे। मैंने वह पुस्तक मँगायी, परीक्षाके दिनोंमें पढ़ाई छोड़कर एकान्तमें बैठकर मैंने तत्त्वचिन्तामणि पहला भाग पढ़ा। बहुत विलक्षण, बड़ा अलौकिक लगा। मेरे असर पड़ा कि बिना अनुभवके पंडिताईसे ऐसी बात कोई नहीं कह सकता, सीख करके नहीं कह सकता, नहीं लिख सकता, ये विलक्षण अनुभवी पुरुष हैं। पहले कल्याणमें मैं इनके लेख देखता था, वे मुझे बहुत अच्छे लगते थे। मेरे सहपाठी चिम्मनरामजी थे, वे भक्तगाथा पढ़ते थे, मैं सेठजीका लेख पढ़ता। किसी विषयको गहरा उतरकर समझावे, वह मुझे अच्छा लगता था। सेठजीकी बातें मुझे ऐसी विलक्षण लगीं, विचित्र लगीं, उसी बातसे खिंच करके मैं सेठजीके पास आया। इनसे मिले हुए कई आदमी मुझे मिले, परन्तु सेठजी कहाँ मिलें।</p>
<p class="Text">मेरे त्यागका भी अभिमान था। अभी अभिमान नहीं है ऐसा नहीं कहता, पर पैसा नहीं लेना, छूना नहीं, किसीको पैसेके लिये कहना नहीं। ऐसी मनमें आती कि जयदयालजी ऋषीकेशमें हों तो मैं वहाँ जाऊँ, सत्संग करूँ। पर टिकट कहाँसे लाऊँ। पासमें पैसा है नहीं, किसीको कहना है नहीं। अब कैसे जायें। यदि पैदल जाऊँ तो पहुँचूँ उसके पहले सेठजी वहाँसे चल दें। पैदल पहुँच सकते नहीं और पैसेके लिये किसीको कहना नहीं। अपने आप कौन कहे कि टिकट ले लो। किसीको पैसेके लिये क्यों कहें। एक बार कहनेका काम पड़ा तो मुँहकी खानी पड़ी, काम नहीं हुआ। पश्चात्ताप हुआ कि ये बात क्यों कही।</p>
<p class="Text">सेठजीसे त्यागके विषयमें जितनी गहरी बातें सुनी, ऐसी गहरी बातें मुझे सुननेको नहीं मिलीं, ग्रन्थोंमें भी कम मिली। है नहीं ऐसा नहीं कहता, मेरेको कम मिली। भक्तिमार्ग, ज्ञानमार्ग, वैराग्यकी बातें मिलीं। (प्रश्न-गहरी बात क्या है महाराजजी।) गहरी बात यह है कि संसारका सम्बन्ध विच्छेद और परमात्माके सम्बन्धको पहचानना। सम्बन्ध करना नहीं है, सम्बन्ध अनादिकालसे है, उसको पहचान लेना और उत्पत्ति विनाशशील प्राकृत पदार्थोंसे सम्बन्ध विच्छेद कर देना। यह मूल बात है। ज्ञानमार्गसे यही होगा, योगमार्गसे यही होगा, भक्तिमार्गसे यही होगा। जिसका वियोग रात दिन हो रहा है उससे सम्बन्ध विच्छेद कर देना और जिसका वियोग कभी हुआ नहीं, है नहीं, होगा नहीं, हो सकता नहीं, उसको पहचान लेना यह सार बात है। परमात्मतत्त्वसे किसीका वियोग हुआ नहीं, था नहीं, हो सकता नहीं। उसको पहचानना है। मेरे भगवान् हैं, मैं भगवान् का हूँ, यह बात नई नहीं करनी है, केवल पहचानना है।</p>
<p class="Text">लोगोंके बहुत जँची हुई है कि भक्ति भी करेंगे, ज्ञान भी करेंगे, अध्ययन करेंगे, श्रवण, मनन, निदिध्यासन करेंगे, उससे होगा। वह भी मार्ग हैं, करो; परन्तु वास्तवमें सम्बन्धको केवल पहचानना है। करना कराना कुछ नहीं है और संसारसे भीतरसे सम्बन्ध विच्छेद कर देना है। है ज्यों हो जाना है। परमात्माके साथ हमारा सम्बन्ध अटल है। संसारके साथ हमारा सम्बन्ध नहीं है, हुआ नहीं, होगा नहीं, हो सकता नहीं। अनन्त युग चले जायँ तब भी संसारसे आपका सम्बन्ध होनेवाला नहीं है। संसार अभीतक किसीको मिला नहीं, फिर मिलेगा नहीं, मिलनेकी सम्भावना नहीं है उसके साथ सम्बन्ध मान रखा है, यही मूलमें गलती है। इसी गलतीको मिटाना है।</p>
<p class="Text"><span class="char-style-override-5">प्रश्न-</span>सेठजीने किसीको गुरु नहीं बनाया, <span class="char-style-override-5">गुरु बिनु भवनिधि तरइ न कोई,</span> फिर उनका कल्याण कैसे हो गया?</p>
<p class="Text"><span class="char-style-override-5">उत्तर</span>—उनका कल्याण हो गया। <span class="char-style-override-5">कृष्णं वन्दे जगद्गुरुम्</span>। ये तो गुरु हुए और मंत्र गीता हुआ। सेठजीके खास चीज गीता थी। ऐसे उनके गुरु मंगलनाथजी महाराज माने जाते हैं। परन्तु उनसे दीक्षा ली हो, मंत्र लिया हो, गुरु बनाये हों-ऐसा नहीं है। उनको देखकर वैराग्य हुआ, यह सेठजीका कहा हुआ है।</p>


<p class="Page-Break"> </p>
<p class="Sub-Heading" id="toc_marker-38-7" xml:lang="en-US">अद्वितीय महापुरुष</p>
<p class="subhead para-style-override-9" xml:lang="en-US">ब्रह्मलीन स्वामीजी श्रीरामसुखदासजी महाराज</p>
<p class="subhead" xml:lang="en-US"><span class="char-style-override-20">(प्रवचन-दिनांक १०-४-१९८१)</span><span class="char-style-override-18"></span></p>
<p class="Text">आप मानें न मानें और न मानें तो मेरा कोई आग्रह नहीं, और मानें तो लाभकी बात है, और नहीं मानें तो कोई नरक चले जाओगे, ऐसी बात नहीं है। श्रीजयदयालजी गोयन्दका सेठजीको मैं तत्त्वज्ञ जीवन्मुक्त महापुरुष मानता हूँ। मैंने उनकी लेखनी पढ़ी है, उनके साथमें रहा हूँ, उनके आचरण देखे हैं। देखनेसे वो बात दृढ़ होती है। दूसरोंको दूरसे सुननेपर श्रद्धा बैठती है, पासमें रहनेपर वह श्रद्धा नहीं रहती। कुछ ऐसी बातें मेरे भी हुई हैं। हमें इतिहासमें उनके समान महापुरुष नहीं दीखते हैं, उनको इतना विलक्षण मानता हूँ। वे बहुत विचित्र पुरुष थे। एक महात्मा होते हैं, एक भगवान् होते हैं। महात्मा होते हैं, संत होते हैं, उनका इतिहास आप देख लो, जगह जगह देख लो कोई प्रमाण मिले तो बताओ। एक बात कहता हूँ—पारमार्थिक साधनमें लगनेपर मनुष्यकी चाल बदलती है, भेष बदलता है, रहन-सहन बदलता है, ये बदलता ही है, नहीं बदला हो तो मुझे बताओ। आपलोग इतने जानकार बैठे हैं, कोई एक दो उदाहरण तो बताओ। सेठजीके वही तो धोती है, वही पगड़ी है, वही अंगरखी है, वही जूता है। चमड़ेका जूता पहने मैंने उन्हें कभी नहीं देखा, कपड़ेका जूता पहनते थे। वही देसी कम्बल है, वही बोली है। मोटरको मटर कहते थे। इतनी ऊँची स्थिति होनेपर रहन-सहन, वेशभूषामें कोई फर्क नहीं पड़ा। जैसे थे वैसे ही हैं। वे कहते कि मैं तो एक बनियेका बेटा हूँ। विवेचन करनेमें इतनी विलक्षणता थी कि जो गहरा उतरता, वह चकरा जाय। </p>
<p class="Text">अपने साधुओंमें श्रीचौकसरामजी महाराज बहुत बुद्धिमान् थे। वे भी यहाँ आये थे और रामधनजी मेरे गुरुभाई भी आये थे। जब वे आये तो उन्होंने यह बात कही कि स्वामीजी तो पढ़े लिखे हैं, सेठजी तो पढ़े लिखे नहीं दीखते। अपने तो स्वामीजीका व्याख्यान ठीक है। सेठजी तो मारवाड़ी मिश्रित बोलते हैं। बादमें चौकसरामजी महाराजने रामधनजीसे कहा और उन्होंने मुझे बताया कि मैंने एक बात यहाँ देखी, वह अन्यत्र कहीं नहीं देखी। जो तत्त्वज्ञ जीवन्मुक्त पारमार्थिक विशेष हो जायेगा, वह व्यवहारमें इतना चतुर नहीं होगा और जो व्यवहारमें बहुत सावधान होगा, वह पारमार्थिक मार्गमें ऊँचा नहीं होगा। सेठजीसे कोई बात पूछ लो, भले ही ब्याह सगाईकी पूछ लो, पारमार्थिक पूछ लो, ज्ञानयोग पूछ लो, ध्यानयोग पूछ लो, कर्मयोग पूछ लो, भक्तियोग पूछ लो, अष्टांगयोग पूछ लो, सब बातोंकी बारीक-बारीक पुर्जा-पुर्जा बता देंगे। यह बात मैं एक जगह ही देखी। </p>
<p class="Text">सब बातोंमें चौथारू (सभी विषयोंमें प्रवीण) आदमी नहीं होता है, प्राय: एक-एक विषयमें होता है। बडे़-बड़े वकीलोंसे लड़ाइयाँ नहीं सुलझीं, वे सेठजीने सुलझायी हैं। सबका फैसला लिखा है, मेरे सामने पाँच-सात दस ऐसे फैसले किये हैं, सत्संग छोड़ देते कि अभी फैसला करते हैं। करोड़पति लखपति आदमी अड़ जायँ एक कुर्सीपर, चम्मच पर। एक कहे चमचा मैं लेऊँ, दूसरा कहता मैं लेऊँ, आपसमें लड़कर मर जायँ, ऐसी लड़ाइयोंको सेठजीने सलटा दिया, दोनोंको राजी कर दिया। कोर्टमें नहीं जाने देते थे। व्यवहारमें भी इतने विलक्षण और परमात्मामें परमार्थ बुद्धिमें बहुत विलक्षण। ऐसी मेरी धारणा रही। नहीं तो आप ही विचार करें साधु होकर गृहस्थीके पास मैं क्यों गया? कोई साधु ऐसा मिला नहीं मेरेको। मिलता तो मैं वहाँ नहीं जाता। ऐसे विलक्षण थे। मेरी दृष्टिमें, उनकी चाल, विचार, वेशभूषा तो अवतारकी। अवतार ऐसे कि रामजी क्या कहते हैं, रामजीने परिचय दिया—</p>
<p class="Shlok-Color-2">कोसलेस दसरथ के जाए।</p>
<p class="Shlok-Color-2">हम पितु बचन मानि बन आए॥</p>
<p class="TXT-Right">(रामचरितमानस ४। २। १)</p>
<p class="Text">पूछे कि तुम कौन हो? उन्होंने परिचय क्या दिया। कौसलपति दशरथजीके बेटे हैं और पिताजीने वनवास दिया, वनवासमें आये हैं लक्ष्मण मेरा भाई है। हम भाई-भाई हैं। मेरी पत्नीको कोई राक्षस ले गया, उसे ढूँढ़ रहे हैं। अब क्या अवतार है? क्या महात्मापना है? सीधी साधी बात है। गृहस्थी जैसी बात साफ कह दी।</p>
<p class="Shlok-Color-2">इहाँ हरी निसिचर बैदेही।</p>
<p class="Shlok-Color-2">बिप्र फिरहिं हम खोजत तेही॥ </p>
<p class="Text">ब्राह्मण देवता हम उसे ढूँढ़ रहे हैं यह परिचय दिया। कहीं यह बात नहीं कही कि मैं महात्मा हूँ या मैं भगवान् हूँ। संत हूँ। इस प्रकार सेठजीका परिचय भी वही है। वेषभूषामें भी वही परिचय है। आप एक महात्मा बतायें ऐसा। जैसे श्रीजी महाराजने कहा, उनकी वाणीमें आता है—</p>
<p class="Shlok-Color-2">त्यागी शोभा जगत में करता है सब कोय।</p>
<p class="Shlok-Color-2">हरिया गृहस्थी संत का भेदी विरला होय॥</p>
<p class="Text">कितनी विचित्र बात है। सहजावस्थाकी बात श्रीजी महाराज, श्रीरामदासजी महाराजकी वाणीमें जितनी आती है, इतनी दूजी वाणीमें मैंने देखी नहीं है। जितने-जितने आचार्य हुए हैं। उन आचार्योंकी देखी है, श्रीजी महाराज, हरदेवदासजी महाराज, नारायणदासजी महाराज हुए, रामदासजी महाराज हुए, दयालजी महाराजकी वाणी बहुत विचित्र है, उसमें भी थोड़ा आता है इनके खास बात है। </p>
<p class="Shlok-Color-2">हरिया जैमलदास गुरु राम निरंजन देव।</p>
<p class="Shlok-Color-2">काया देवल देहरो सहज हमारी सेव॥</p>
<p class="Text">हद कर दी न। हमारी सेवा सहज है।</p>
<p class="Shlok-Color-2">सहजाँ मारग सहज का सहज किया विश्राम।</p>
<p class="Shlok-Color-2">हरिया जीव र सीव का एक नाम एक ठाम॥</p>
<p class="Shlok-Color-2">सहज तन मन सहज पूजा।</p>
<p class="Shlok-Color-2">सहज सा देव नहीं और दूजा॥</p>
<p class="Text">हद ही कर दी है। ऐसी साफ वाणी, हरेक संतकी नहीं मिलती। सेठोंकी ऐसी विचित्र बात है। आपने उदाहरण पूछा उदाहरण कहनेके लिये यह भूमिका बाँधी है। </p>
<p class="Text">गोरखपुरमें हमलोग ठहरे हुए थे। सेठजी जिसमें रहते हैं उसके ऊपर मकानमें सुबह चार बजे सत्संग होता था। उसमें प्रेससे भी कई भाई आ जाते, हमलोग भी आ जाते, गाँवके लोग भी आ जाते, सुबहके समयमें तात्त्विक बातें होती थीं, बड़ी विचित्र-विचित्र बातें होती थीं। हम सुनते थे। गुप्तानन्दजी नामके एक संत प्रेसमें ठहरे हुए थे। गुप्तानन्दजी महाराज जैसे साधु भी बहुत कम देखनेमें आते हैं। वे इतने विरक्त थे। हाथका कता, हाथका बना ही कपड़ा पहनते। यदि कपड़ेमें कहीं टाँका लगाना होता तो भी मिलका बना हुए धागा काममें नहीं लेते। सोते समय कोई कपड़ा नहीं बिछाते, छतपर ऐसे ही सो जाते। भिक्षामें जाते जो मिल जाय, ले लेते। उनके गुरुजीके मैंने दर्शन किये हैं। उनकी बात मैंने सुनी है। कोई कहता महाराज निमन्त्रण है। ठीक है, खिचड़ी बनाना, नमक भी मत डालना भाई, और कुछ नहीं बनाना। बिना निमंत्रण जाते तब नमक डाल दो भले ही। खिचड़ी ले लेते, रोटी ले लेते। घी, दूध, दही कुछ नहीं लेते। गुप्तानन्दजी महाराज भिक्षा माँगते तो केवल रोटी ले लेते और खा लेते, एक बार उन्हें दस्त लगने लग गये, तब मैंने कहा—महाराज आप छाछ ले लिया करो, घरोंमेंसे छाछ ले लो। मेरेपर वे बहुत कृपा रखते थे, मेरी बात मानते थे। ज्यादा आग्रह किया तो उन्होंने स्वीकार कर लिया। मैंने बहिनों माताओंसे कह दिया कि ये आवें तो इनको छाछ दे देना। एक छोटी हाँडी दे दी। दो, तीन, चार दिन हुआ होगा, याद नहीं कितना दिन। एक दिन आए और कहा—स्वामीजी! देखो आपका कहना मैंने कर लिया। अब छाछ नहीं लूँगा। मैंने पूछा—क्या हुआ? उन्होंने कहा—किसी माईने दही डाल दिया उसमें। इसलिये अब नहीं लूँगा, ये बात है। यह आपको गुप्तानन्दजीका परिचय दिया। वे प्रेसमें रुके हुए थे। उन्होंने मुझसे कहा कि प्रात:काल प्रेसके द्वारपर ताला लगा रहता है। प्रेसके पास नदी बहती है। मैं चार बजेसे पहले शौच स्नान कर आऊँ तो मुझे ताला खोलनेके लिये कहना चाहिये क्या? साधुका क्या धर्म है? दरबानको कह सकते हैं क्या कि ताला खोलो। हमें क्या करना चाहिये? साधुका धर्म क्या है? साधुका कर्तव्य बतायें। वे दरवाजा खुलनेपर सत्संगमें आते, पीछे शौच स्नानमें देरी हो जाती। मैंने कहा भाई मैं क्यों उत्तर दूँ जब सेठजी बैठे हैं तो इन्हें ही पूछ लें। जब कोई बतानेवाला हो तो हम क्यों बीचमें कूद पड़ें। </p>
<p class="Text">सत्संग समाप्त होनेपर मैंने सेठजीसे पूछा कि गुप्तानन्दजी महाराज इस प्रकार पूछते हैं, हमें क्या करना चाहिये, साधुका क्या धर्म है? सेठजीने मेरी बात सुन ली। मुझे कोई उत्तर नहीं दिया। शुकदेवजी जा रहे थे, उन्हें आवाज दी शुकदेवजी!! आओ। उन्होंने पूछा—क्या बात है? सेठजीने कहा तीन बजे दरवाजा खोल दिया करो। ताला खोल दिया करो। यह बात हो गयी, वे चले गये, अब गुप्तानन्दजीके खलबली मच गयी कि मैंने तो केवल एक मेरे लिये पूछा था, इन्होंने तो नित्य की ड्यूटी लगा दी, यह बात ठीक नहीं हुई। भिक्षाका समय हो गया। मैंने कहा—सेठजी मुझे आपसे बात करनी है। मैं भिक्षा करके भोजन करके आया हूँ। मैंने कहा—आप मुझे ये बतायें, गुप्तानन्दजीके तो एक अपने लिये ही दरवाजा खुलवानेका संकोच था और आपने सदाके लिये ही दरवाजा खोलनेकी ड्यूटी लगा दी, यह बात उन्हें भारी लगी कि ये क्या उत्तर दिया आपने? यह लीला समझमें नहीं आयी। मैंने पूछा तब सेठजीने उत्तर दिया, जिससे मुझे बड़ा ही संतोष हुआ। कहते हैं कि साधुका कर्तव्य पीछे बतावें, जब हम अपना कर्तव्य पालन करें। हम तो कर्तव्य पालन करें ही नहीं और साधुका कर्तव्य बतावें, हमारा अधिकार नहीं है बताना। उनको क्यों कहना पड़ा कि दरवाजा खोल दो। हमारा कर्तव्य है कि साधुको कोई अड़चन न हो। अपने कर्तव्यका हमने पालन किया, इससे ये ही बताया कि तुम मत कहो। इतने वर्षोंसे मैं साथमें रहता हूँ, ऐसी कई घटनाएँ बीती हुई हैं। मैंने देखी है, पूछी है, हमारे समझमें नहीं आयी थी, उनके कहनेसे तुरंत समझमें आ गयी। गुप्तानन्दजीके बिचारे खलबली हुई कि रोजकी ड्यूटी लगा दी इनकी। मेरे भी समझमें नहीं आयी कि सेठजीने ऐसे कैसे कर दिया? दूसरा कोई होता, उनसे पूछते तो झटसे बता देता कि आपका यह कर्तव्य है। बताया ही नहीं, सीधा हुक्म ही दिया। मनुष्यकी लीला भी समझमें नहीं आती, किस समयमें कौनसा काम कैसे करते हैं? फिर भगवान् कृष्णकी लीला कैसे समझमें आवे?<span class="char-style-override-21" xml:lang="en-US"></span></p>


<p class="Page-Break"> </p>
<p class="Sub-Heading" id="toc_marker-38-8" xml:lang="en-US">कर्मयोगके आचार्य</p>
<p class="subhead para-style-override-9" xml:lang="en-US">ब्रह्मलीन स्वामीजी श्रीरामसुखदासजी महाराज</p>
<p class="subhead" xml:lang="en-US"><span class="char-style-override-20">(प्रवचन-दिनांक २७-५-१९९७ सायंकाल, गीताभवन, ऋषिकेश)</span><span class="char-style-override-18"></span></p>
<p class="Text">श्रीजयदयालजी गोयन्दकाको मैं सेठजी कहता हूँ। मैं जब नहीं आया था, तब लोग आपश्री, आप ऐसा कहते थे। आपने ऐसा कहा, आपश्रीने ऐसा कहा, ऐसे कहते थे। मैं कहता था सेठजी, पीछे लोग भी सेठजी कहने लग गये। सेठजी बोले, स्वामीजी हमारी प्रशंसा करते हैं। सेठ नाम है धनी आदमीका। हमारेको धनी बनाते हैं। मैंने कहा, मैं धनीके कारण सेठ नहीं कहता हूँ। मेरे सेठजीका अर्थ है श्रेष्ठजी, हमारा अर्थ दूजा है। पैसेवाला नहीं कह रहा हूँ मैं। पैसेवाले तो आपसे ज्यादा-ज्यादा भी कई हैं। पर किसीको मैं सेठ नहीं कहता हूँ। मैं आपको सेठ कहता हूँ। लोग पूछते हैं कि तुम कई बार सेठजीका नाम लेते हो, क्या बात है? सेठजी थे गृहस्थ और आप हो त्यागी। सेठजीके समान मुझे कोई दीखा नहीं है। मैं सेठजीके पास उनके लेखोंको पढ़ करके आया हूँ। मेरी दृष्टिमें साधकोंमें, गृहस्थोंमें कोई भी सेठजीके समान मेरेको नहीं दीखा। इसका ऐसा अर्थ मत लो कि सेठजीसे कोई श्रेष्ठ नहीं है। मैं भी नहीं मानता हूँ ऐसा। मेरेको नहीं दीखा, इसलिये मैं सेठजीके पासमें आया। क्या विलक्षणता देखी? पुस्तकोंमें देखता हूँ तो ज्ञानयोगवाले ज्ञानयोगकी, भक्तियोगवाले भक्तियोगकी महिमा करते। कर्मयोगकी बाल गंगाधर तिलकने प्रशंसा की है, कर्मयोगकी ऐसी प्रशंसा करनेवाला और कोई नहीं दीखा। सेठजीके कर्मयोग, ज्ञानयोग, भक्तियोग तीनोंमें किसीका पक्षपात नहीं है। नहीं तो हरेकके पक्षपात है। ज्ञानमार्गवाले ज्ञानमार्गकी, भक्तियोगवाले भक्तिमार्गकी प्रशंसा करते हैं, एक-एककी काट-छाँट करते हैं। </p>
<p class="Text">सेठजीमें एक विलक्षणता देखी कि ये भक्तियोगकी बात पूरी कहते हैं, ज्ञानयोगकी पूरी बात कहते हैं और कर्मयोगकी बात बहुत विलक्षण कहते हैं। ज्ञानयोगके आचार्य श्रीशंकराचार्य हैं, भक्तियोगके आचार्य श्रीरामानुजाचार्य हैं और कर्मयोगके आचार्य मैं सेठजीको मानता हूँ। मेरी दृष्टिमें कर्मयोगका इतना विलक्षण विवेचन किसीने नहीं किया, पुस्तकें देखी है मैंने। कर्मयोगमें निष्काम भाव है। निष्काम भाव सेठजीका बड़ा विचित्र है, कामना कुछ नहीं रखना है। बीमार थे, घुटनेमें भयंकर दर्द हो रहा था। उस समय सेठजीने कहा कि दर्द तो बहुत है, रोनेका हमारा स्वभाव नहीं है। ऐसी अवस्थामें पत्र लिखाते थे। पत्र लिखाते-लिखाते गिर गये। बादमें फिर लिखाने लग गये। उनकी ऐसी बात मैंने देखी। किसीने कहा कि आपके लिये कुछ विचार करें, बीमारी दूर होनेके लिये अनुष्ठान करें। सेठजीने कहा कि जो मेरे लिये अनुष्ठान करता है वो हमारा वैरी है, शत्रु है मेरा। शत्रु कैसे? हमारे प्यारेके विधानको बदलना चाहते हैं। यह मेरे लिये भगवान् का विधान है। ऐसा कौन कह सकता है? ऐसी कई बातें सेठजीकी मैंने देखी है। </p>
<p class="Text">आप विचार करके देखें कि गीताप्रेस और ये सत्संग-यह दोनों सेठजीकी चलायी हुई है। पुस्तकोंका प्रचार और सत्संग कराना यह सेठजीकी ही चेष्टा थी। कोई सुने न सुने, कम सुने ज्यादा सुने, आँख मींचकर कहते थे, कहते ही जाते थे। लोग उठ रहे हैं। कोई नींद ही ले रहे हैं। मेरेपर असर पड़ा कि कोई सुनता है, नहीं सुनता है। यह क्या था? अपने कर्तव्यका ठीक पालन करना, कोई करे न करे मर्जी उनकी। यह गीताका कर्मयोगका सिद्धान्त है—<span class="char-style-override-5">कर्मण्येवाधिकारस्ते मा फलेषु कदाचन।</span> इस तरह यह चीज उनके जीवनमें मैंने देखी है। उनके लेख देखता, पढ़ता तो मेरे यह असर पड़ा कि पढ़ाई तो इनके मेरे जितनी की हुई नहीं है। यह मेरा अभिमान था। मैं अभिमान मानता था, परन्तु गीताका गहरा अर्थ समझनेवाले कोई विद्वान नहीं मिले। जितनी टीका देखता हूँ विद्वत्ताके जोरसे लिखी हुई है और इनका जो गीतापर विवेचन है, वह गहरा अध्ययन है। गीताका स्वयंका गहरा अध्ययन है। </p>
<p class="Text">गीता पढ़नेकी मेरी रुचि थी। गीता पढ़ता था। मैंने गीता पाठशाला खोली और मैं गीता पढ़ाता था। पहलेसे ही मेरी ज्यादा रुचि गीतापर ही थी। गीतापर गहरा विचार मधुसूदनाचार्यजीकी टीकामें मैंने देखा, परन्तु वह भी विद्वत्ता प्रधान ही दीखी। सेठजीका कहना गीताके गहरे भावोंको लेकर था, वे अर्थको गहरा समझनेवाले थे, इतना समझनेवाले कोई टीकामें मैंने नहीं देखा। यह बात मैंने कह दी एक दो बार तो बड़े विद्वान बोले—वह बनिया क्या जानता है। गीताके विषयमें बनिया क्या जाने। मेरी बातसे साधु नाराज हो गये। मैं कम कहता हूँ। आजकल कहता नहीं हूँ, नाराज-राजी होना मर्जी आपकी है। मेरेको जैसा मालूम है, वैसा कहता हूँ। मैं ठेका तो लेता नहीं हूँ कि मैं ठीक ही बात कहता हूँ, मुझे जैसा मालूम होता है, वैसा कहता हूँ। </p>
<p class="Shlok-Color-2">जिसके जैसी उपजे वैसी कहे बनाय। </p>
<p class="Shlok-Color-2">उसका बुरा न मानिये अधिक कहाँसे लाय॥</p>
<p class="Text">मेरे भावसे ही कहूँगा और अधिक कहाँसे लाऊँगा। सेठजी बहुत गहरे, गीताके भाव जाननेवाले थे। केवल जाननेवाले ही नहीं, अपितु गीताको आचरणमें लानेवाले थे। रामानुजाचार्य हुए, वलल्भाचार्य हुए। मैंने उनके ग्रंथ ज्यादा नहीं पढ़े हैं। पढ़ाई मैंने शंकर सिद्धान्तकी की है, अद्वैत सिद्धान्तकी पढ़ाई की है, परीक्षा दी है। इस वर्गमें मैं रहा हूँ। मनमें विचार आता था कि कोई तो ज्ञानका पक्ष लेते हैं, कोई भक्तिका पक्ष लेते हैं। कर्मयोग तो योगो नष्ट: परंतप। भगवान् ने ही कह दिया है। योग इतना प्रसिद्ध नहीं है। कर्मयोग बहुत गुप्त है। आचरणोंमें, व्याख्यानमें, ग्रन्थोंमें कर्मयोगका विवेचन बहुत कम है। सेठजीकी लेखनीके ऊपर भी विचार किया। सेठजीका एक पक्ष तो है कर्म कराना। करते रहो। कर्म करते रहो। यह आग्रह है सेठजीका, उनका गुण भी दीखता, दोष भी दीखता। मैं ऐसा मानता था। सेठजीके पास आया, उनकी बातें सुनी, तब मेरा वह भ्रम मिट गया कि उनके आग्रह नहीं है। लोग कर्म छोड़नेसे निठल्ले हो जायेंगे। ज्ञानयोगपर, कर्मयोगपर, भक्तियोगपर कर्म छोड़ देंगे, कर्म ठीक नहीं करेंगे। इसलिये सेठजीका कहना था। कर्मोंपर आग्रह करना नहीं था। शंकर सिद्धान्तके अनुसार जो ग्रंथ मैंने पढ़े हैं, पढ़ाये हैं, उन ग्रंथोंके पढ़नेसे मेरे असर पड़ा कि ये पक्षपात करते हैं। </p>
<p class="Text">गीताके ऊपर अद्वैत सिद्धान्तकी टीकाएँ मैंने पढ़ी हैं। मेरे रुचि थी गीताकी, गीताका अर्थ जहाँ मिले। वह रुचि अब भी है। कोई गीताका विवेचन करता है तो मेरे सुननेकी मनमें आती है कि भई सुनें क्या कहते हैं ये? गीतामें मेरी रुचि है और इससे गीताका ज्ञान बढ़ता है, हरेक जगह सुनता हूँ। सेठजीकी गीताकी व्याख्या मुझे बहुत बढ़िया विशेष लगी, शंकर सिद्धांत ये सब मेरे पढे़ हुए हैं। उस विषयमें मैंने कहा कि शंकराचार्यके जो अनुयायी हुए हैं, उन लोगोंने अपनी बात बढ़ा चढ़ाकर अद्वैतकी महिमा गायी है, यह ठीक नहीं है। मैं उन्हें अद्वैतका पक्षपाती मानता था। सेठजीका संग करनेसे पता लगा। सेठजीने कहा वे पक्षपाती नहीं है। उनको ऐसा ही ज्ञान मालूम हुआ है। यह मेरेको विशेष बात मिली। मैंने तो समझा था अद्वैत सिद्धान्तवाले खींचातानी करके, अद्वैतकी सिद्धि करते हैं। अपने-अपने पक्षकी बात कहते हैं। सेठजीने कहा कि पक्षकी नहीं कहते हैं। उन्हें जो अनुभव हुआ, उस अनुभवका विवेचन करते हैं। पक्षपात नहीं है, सेठजीके पास आनेसे वह पक्षपातकी बात मेरी मिट गयी। </p>
<p class="Text">सेठजीने एक विचित्र बात बतायी कि जिस समयमें जैसी आवश्यकता होती है, वैसे ही आचार्य भगवान् की कृपासे आते हैं और वैसा ही प्रचार करते हैं। शंकराचार्यजीके समयमें वैसा ही प्रचार करनेकी आवश्यकता थी, शंकराचार्यजीने अद्वैतका ऐसा प्रचार किया। उस समय बौद्ध बहुत फैल गये थे। लोगोंमें हिंसा करनेकी बहुत ज्यादा प्रवृत्ति हो गयी थी। इसलिये उस समयमें उस समयकी वैसी ही आवश्यकता थी। इसलिये श्रीशंकराचार्य महाराजमें ऐसी बात पैदा हो गयी, वह जरूरत थी। इसलिये वह पक्षपात नहीं है। शंकराचार्यजीके प्रति मेरी पक्षपातबुद्धि नहीं थी। उनमें तो श्रद्धा थी; किन्तु अनुयाइयोंके प्रति पक्षपातबुद्धि थी। जिस समयमें जो आवश्यकता होती है, अच्छे तत्त्वज्ञ जीवन्मुक्त महापुरुष उस समय आवश्यकताके अनुसार भगवान् की प्रेरणाके अनुसार उसीका विशेष प्रचार करते हैं। इससे मेरा समाधान हुआ। मेरे मनमें इनके प्रति श्रद्धा हुई, अद्वैत-द्वैतपर भी श्रद्धा हुई। </p>
<p class="Text">मंगलनाथजी महाराज बड़े अच्छे विद्वान् थे। हमारे विद्यागुरुजी महाराज प्रशंसा किया करते थे। वे कहते कि कोई प्रश्न पूछे तो मंगलनाथजी महाराज शास्त्रके सिद्धान्तकी बहुत गहरी बात कहते। उनसे मेरा मिलनेका काम नहीं पड़ा है। मंगलनाथजी महाराज भी सेठजीका आदर करते थे और सेठजी मंगलनाथजीको गुरु मानते थे। मंगलनाथजी महाराज चूरू आये। मंगलनाथजी महाराज महापुरुष थे, तत्त्वज्ञ थे, जीवन्मुक्त थे। उनकी उपरामता, उपरति, मस्ती देखकर सेठजीपर उनका असर पड़ा। वे शिष्य बने नहीं, परन्तु मनमें मानते थे कि मुझे भी ऐसा ही बनना है। जैसे उपराम हैं, ज्ञानमें मस्त हैं, ऐसा ही मुझे बनना है। मंगलनाथजी महाराजको गुरुभावसे मानते थे। सेठजी व्याख्यान दे रहे थे। मेरे आनेसे पहलेकी बात है, उन्होंने श्रुतियोंका अर्थ किया। मंगलनाथजी महाराजने सुन करके पीठ ठोंकी, कहा-वाह बहुत ठीक है। महंतजी-यह वटवृक्षके नीचे की बात है क्या? स्वामीजी-नहीं, यह उस पारकी बात है। वटवृक्षपर तो पीछे आने लगे। पहले उस पार झाड़ीमें सत्संग होता था। झाड़ीमें संत रहते थे। आजकल तो शीशम लग गया है। पहले झाड़ थे, बेरके वृक्ष थे। बड़े-बड़े, मोटे-मोटे, मेरे देखे हुए हैं। एक बार जोरसे बाढ़ आयी, उसमें झाड़ी बह गयी। साधु सोते-सोते ही बह गये। उसके बादमें शीशम लगा, पहले शीशम नहीं था। पहले वहाँ झाड़ी थी इसलिये झाड़ी कहते थे। अब आज भी झाड़ी कहते हैं लोग, परन्तु आज तो वहाँ शीशम है। </p>
<p class="Text">चूरूमें एक बखतनाथजी महाराज थे। बखतनाथजी महाराजके पास बड़े बूढ़े सज्जन जाते थे। साधुओंकी भाव भक्ति रही है चूरूमें। रतनगढ़ और चूरू दोनोंमें चूरूमें भाव भक्ति ज्यादे रही है। चूरूकी जनतामें, रतनगढ़की जनतामें फर्क है आज भी। मैंने दोनों जगह भिक्षा माँगी है। रहा हूँ मैं। मेरेको पता है। चूरूमें विशेष असर है इस बातका। वहाँ अच्छे संत आते थे, वहाँपर ही संत बखतनाथजी महाराज रहते थे। उनके पासमें सेठजीके पिताजी और बजरंगलालजी बजाजके पिताजी गये थे। बजरंगलालजीके पिताजीने कहा—महाराज कोई ज्ञानकी बात बतायें। उन्होंने कहा—जयदयालको पूछो। वे बोले—जयदयाल तो हमारे घरका छोरा है। इससे क्या पूछें। हमारी तो आपपर ही श्रद्धा है। तब वे बोले मेरेपर श्रद्धा कहाँ है। मैं जब कहता हूँ कि जयदयालको पूछो तो मेरेपर श्रद्धा कहाँ है? पूछना हो तो इससे पूछो, बखतनाथजीने कहा। ऐसी कई घटनाएँ हैं। एक आदमी बखतनाथजीके पासमें आया कि महाराज ब्याह नहीं हो रहा है महाराजने कहा यहाँ जंगलमें कीड़ियाँ हैं, यहाँ कीड़ियोंको कौन देता है, कीड़ियोंको अनाज डाल दो। सेठजीने कहा महाराज मेरेको भी बतायें। उन्होंने कहा तेरी बात ऐसी नहीं है। इसका तो ब्याह होना है, वह हो जायेगा। तेरी बात ऐसी नहीं है। सेठजी उस समय साधन करते थे, इसका बखतनाथजी महाराजपर बड़ा असर था। मधुसूदनी टीकाका संस्कृत कठिन है। सेठजी उसका अर्थ कर देते थे। बहुत आश्चर्य आता कि सेठजी संस्कृतके विद्वान् नहीं थे, पर भावके गहरे जाननेवाले थे। सब साधुओंपर असर था। बखतनाथजीपर असर था। </p>
<p class="Text">सेठजीके पिताजी खूबचन्दजी पहले आर्य समाजी थे। सेठजीको कहा कि सत्यार्थ प्रकाश पढ़। महाभारत पढ़। माता पिताकी आज्ञापालनमें बड़े तत्पर थे ये। पिताजीको मैंने नहीं देखा है, माँको मैंने देखा है। सत्संग करना, सुनाना, यह सेठजीके बहुत शौक थी। पर माँजी कह देती, पट उठ जाते उसी समय। माँजीने कहा—जैदा अब बहुत समय हो गया, सोजा। माँका स्वभाव होता ही है। चट सत्संग छोड़ देते थे। माँका वचन नहीं टालते थे। ऐसे तत्पर थे। सेठजीके पिताजी बीमार थे। एक बार रातमें पंखा झलनेके लिये कह दिया। पिताजीको नींद आ गयी, सेठजी पूरी रात पंखा झलते रहे। सुबह नींद खुली तब पिताजीने कहा तू जल्दी आ गया। सेठजीने कुछ उत्तर नहीं दिया। फिर उनके समझमें आयी, तब बोले, देख आज कहता हूँ, मैं कोई सेवा बोलूँ तो मेरेको नींद आते ही चले जाना। रात भर पंखा चलाया। कह दिया तो कर दिया। सेठजी बहुत शुद्धता रखते थे। डोल जल ही पीते थे और यात्रामें साथमें गंगाजल रखते थे। गंगाजल भी नीचे उतर करके पीते थे, गाड़ीमें नहीं पीते थे। वे कहते हमारे पिताजी जितनी शुद्धता हमारेमें नहीं है। सेठजी कहते हमारे पिताजीकी बात मैंने देखी है। उनकी दादी माँ खाटपर बैठी हैं, पिताजी परिक्रमा करके नमस्कार करते थे। मैं इतना नहीं करता, जितना मेरे पिताजी करते थे, इतनी शुद्धि रखते थे। पिताजीने आज्ञा दे दी वह काम कर दिया। माँने आज्ञा दे दी, माँकी आज्ञा मैंने देखी है।</p>
<p class="Text">खूबचन्दजीकी सेठजीपर श्रद्धा हो गयी थी, सेठजी पिताजीके कहे अनुसार करते। पिताजीकी आज्ञासे महाभारत पढ़ा। सेठजी कहते कि सत्यार्थ प्रकाश पढ़ता था पिताजीकी आज्ञासे, पर उसमें दोष ढूँढ़ता था, क्योंकि सेठजीके सनातन धर्मका आदर था और पिताजी आर्यसमाजी थे। माँका आज्ञापालन हमने देखा भी है। जहाँ माँ कह देती तत्परतासे वैसा ही करते। माता-पिताकी आज्ञा पालन करनेवाले, धर्मका पालन करनेवाले, शुद्धिका पालन करने वाले थे। पिताजीने पूछा कि मेरे शरीरका क्या होगा? पता नहीं है, फिर कहे नहीं तूँ बता दे। ज्यादा कहा तो कहा अभी शरीर नहीं जायेगा। कई वर्षों बादमें दुबारा बीमार हुए, उस समय फिर पूछा, तब सेठजीने कहा मेरेको क्या पता, मैं नहीं जानता। फिर उन्होंने ज्यादा जोर देकर कहा, तब कहा कि पिताजी अब शरीर नहीं बचेगा। आप सावधान रहें, भगवान् को याद रखें। पिताजी नींद भी नहीं लेते थे। तब सेठजीने कहा कि आप नींद लें। शरीर जानेवाला होगा तो मैं कह दूँगा। कई दिनोंके बाद कहा पिताजी! अब आप सावधान रहना। अब मेरी जिम्मेवारी नहीं है। वे भी सावधान रहे। हरे रामका जप करने लगे। सनातनी हो गये। बद्रीनारायण गये। आर्य समाज छोड़ दिया। उनमें पिताजीकी श्रद्धा बहुत थी। वे कहते थे आप इतने हैं, किसीकी श्रद्धा वैसी नहीं है, जैसी श्रद्धा मेरे पिताजीकी थी। पिताजीने अपने साले नारमलजीको कहा कि तुम इसको भानजा मत समझो यह तो अवतार है। उन्होंने कहा हमारे तो भानजा ही है, श्यो बाईका बेटा। सेठजीकी माँका नाम श्यो बाई था, मैं तो श्योका बालक ही समझता हूँ। उन्होंने कहा—नहीं अवतार है। अपने घरमें अवतार हुआ है। </p>
<p class="Text">सेठजी गुप्त रीतिसे साधन करते थे कि किसीको पता न लगे। लोग कहते खूबाको बावलो, पागल आदमी है। सेठजीके मित्र थे हनुमानबक्सजी गोयन्दका। वे कुटुम्बमें तो काका लगते थे। उनकी आपसमें मित्रता थी। सेठजी उन्हें हनुमान कहते और वो जैदा कहते। आपसमें बहुत प्रेम था। सेठजीके मनमें आयी कि मेरेको इतनी-इतनी बातोंका अनुभव हुआ है। कर्मयोग क्या है, ज्ञानयोग क्या है, भक्तियोग क्या है, इतनी बातोंका अनुभव हुआ। किसी एकको बता दूँ तो दूसरा कोई तो जाने। तब विचार किया किसको बताऊँ। हनुमानबक्सजी आत्मारामजी खेमकाके यहाँ नौकरी करते थे, उनको पत्र देकर बुलाया, उनको लिखा कि तेरे समान मेरे कोई प्यारा नहीं है। मेरी स्त्री, माँ कोई प्यारा नहीं है। ज्ञानकी बात, साधनकी बात तू ही सुनेगा, दूसरे सुनते नहीं। वे आये, फिर बातें की।</p>
<p class="Text">कलकत्तामें रहता था। आठसे दसतक रात्रिमें सत्संग करता। दस बजेके बाद मैं हनुमानबक्सजी जिस दुकानपर रहते थे, वहाँ जाता। हनुमानबक्सजीसे सेठजीकी बातें सुनता था। उनमें उनका प्रेम भाव था। वे बताया करते थे कि सेठजीने उन्हें कहा कि लोग मुझे पागल समझते हैं। पागलकी बात कौन सुने। जैसे यह शरीर आदि दीखते हैं, ऐसे ही तत्त्व साक्षात्कार हो सकता है। और भगवान् के साथ तूँ और मैं जैसे बातें कर रहे हैं, ऐसे हम बातें कर सकते हैं। ऐसा हो जायेगा? हाँ ऐसा हो सकता है। तूँ नाम जप कर। वे नाम जप करते-करते कभी भूल जाते तो सेठजी कहते—याद है कि नहीं, चट चेता देते, नाम जप कर, भगवान् को याद कर। जब भूलता तब चेता देते। ऐसे जप करते थे। पहले सेठजी चक्रधरपुरमें रहते थे। एक दिन हनुमानबक्सजीने कहा कि जैदा मेरा ध्यान लगा दे। एक स्थान था, लोग कहते इसमें भूत रहता है, इसलिये लोग वहाँ जाते नहीं थे। उस मकानमें जाकर बैठाया, कहा ध्यान लगा, पर वृत्ति लगी नहीं। सेठजीने अपनी चादर बिछा दी और कहा अब इसपर बैठ। चद्दरपर बैठे फिर ध्यान लग गया। सेठजीने कहा—देख मैं तो तेरी बातमें आ गया। पूर्वजन्ममें तू तो था राजा और मैं था तेरा मंत्री। तेरी बात माननेकी मेरे आदत है, पहलेका पूर्व जन्मका स्वभाव है। ठीक तरहसे ध्यान लग जायेगा और समाधि खुलेगी नहीं। फिर लोग तुझे जला देंगे। इससे मेरा सत्संग रुक जायेगा और सत्संगका प्रचार नहीं होगा, मैं तो तेरी बातमें आ गया, मैं ना नहीं कह सकता। मेरे द्वारा बहुत विशेष प्रचार होनेवाला है। इसमें बाधा न लग जाय। इस प्रकार हनुमानबक्सजीकी स्वीकृतिसे उस प्रक्रियापर विराम लगा। एक बार हनुमानबक्सजी बोले अपने साधु बन जायें। सेठजी बोले—साधु बननेमें फायदा नहीं है। मैं साधु बन जाऊँगा तो पीछे आऊँगा नहीं और तेरा ब्याह होगा, तेरे लड़का-लड़की होंगे। तुझे ब्याह करना पड़ेगा। तेरा मेरा संग छूट जायेगा, इसलिये साधु नहीं बने। हनुमानबक्सजीने पूछा? जैदा तेरे बालक नहीं होता, क्या बात है। सेठजीने अपनी पत्नीके लिये कहा कि इसने पूर्वजन्ममें छोटे बच्चेको मारा है, इसलिये इसके बालक नहीं होगा। ऐसी कई बातें बताते थे। बाँकुड़ामें नदीके उस पार गौशाला थी। गौशालासे नौकर सामने दुहाकर दूध लाता था। दूध लाने नौकर गया हुआ था, इधर नदीमें बाढ़ आ गयी। सब लोग चिंता करने लगे कि कहीं डूब तो नहीं गया। नदीके भीतर होकर आना जाना पड़ता था। सेठजीने कहा वो अभी उस पार घाटपर बैठा है। सेठजी कहे कि मैं कहना नहीं चाहता था, पर जबरदस्ती वह चिंता देखी तो बात कही गयी। </p>
<p class="Text">मैंने पूछा कि सेठजी आप सर्वज्ञ हैं क्या? मैं सर्वज्ञ नहीं हूँ। तब पिताजीको अभी शरीर नहीं रहेगा, आपने कैसे कहा। सेठजी बोले जब कोई पूछनेवाला विशेष उत्कण्ठासे पूछता है तो मेरे मनमें बात पैदा हो जाती है। पिताजीने बहुत ज्यादा आतुर हो करके पूछा था तो मेरे मनमें आ गयी। मैं सर्वज्ञ नहीं हूँ। मैं जानता नहीं हूँ, आतुरतासे कोई पूछे तो मनमें बात पैदा हो जाती है। इस तरह कई ऐसे चमत्कार सेठजीके मेरे देखे हुए हैं। पर सेठजी चमत्कारको आदर नहीं देते थे। इन चमत्कारोंको विघ्न मानते थे और साधनमें तत्पर रहते थे। सेठजीने एक बार कहा कि मेरे ऐसी अवस्था हो गयी कि मैं चलता हूँ तो मालूम होता है कि मैं अपने शरीरपर ही हाथ फेरता हूँ। पृथ्वीमें मेरी स्थिति है। शरीरमें स्थिति है। सभी जगह ही <span class="char-style-override-5">सर्वभूतस्थमात्मानं सर्वभूतानि चात्मनि।</span> —ऐसा मेरेको प्रतीत होता है। मैंने कहा— भई यह तो बड़ी ऊँची अवस्था है। सेठजी बोले ऊँची अवस्था नहीं है। ऊँची अवस्था और होती है। पर ऐसा मेरे साधन है। साधन ऐसा दीखता था। साधनमें बड़े तत्पर थे। </p>
<p class="Text">सेठजीने कहा कि मैंने शिक्षा तो ली है गीतासे कृष्ण भगवान् की, आचरण लिया है रामजीसे और ध्यान लिया है विष्णु भगवान् से। क्योंकि विष्णु भगवान् देव रूप हैं। ये मानव रूप हैं। ध्यान विष्णु भगवान् का करते थे। भोजन करानेमें माँ पूछती बेटा क्या देऊँ। सेठजी कहते माँ तेरे जो ज्यादा है वह दे दे। दाल ज्यादा बच गयी तो दाल दाल पी लेते। माँके किसी तरहसे रसोईमें ठीक हो जाय। दूसरेका कैसे हित हो, दूसरेको सुख कैसे हो, ये वृत्ति रहती।</p>
<p class="Text">सेठजी अपनी गुप्त बात बहुत कम बताते थे। सेठजीका स्वास्थ्य कुछ कमजोर था, चूरूमें चद्दर ओढ़कर लेटे हुए थे, उस समय भगवान् चतुर्भुज रूपमें सामने प्रकट हुए। ऐसा प्रतीत हुआ मानो चद्दर है ही नहीं, साफ दर्शन दीखे, जैसे कोई आड़ नहीं है। सेठजी कहते थे कि भगवान् पहाड़के उस तरफ रहेंगे तो पहाड़ आड़ नहीं लगा सकेगा। पहाड़के भीतरसे ही भगवान् वैसे ही दीख जायेंगे। भगवान् के दर्शनोंमें कोई आड़ नहीं लगा सकता। मैंने पूछा भगवान् ने आज्ञा दी क्या गीताके प्रचारकी। सेठजीने कहा आज्ञा नहीं दी है। मेरे मनमें यह फुरणा हुई कि भगवान् चाहते हैं कि निष्काम भावका प्रचार करो। यह भगवान् की भीतरकी भावना थी। बोले नहीं, मेरे मनमें पैदा हुई कि भगवान् ये चाहते हैं कि निष्कामभावका प्रचार करो। उनका निष्कामभाव बहुत तेज रहा। कामना कोई नहीं, कोई इच्छा नहीं, किसी तरहकी इच्छा नहीं करनी। न लोककी न परलोककी कुछ इच्छा नहीं रखनी। मैं सेठजीको निष्कामका आचार्य मानता हूँ। ऋषिकेशमें रानी कोठीके पासमें कानपुर कोठी है, उसमें सेठजी रहते थे। गीताभवन तो बहुत देरीसे बना। मेरे सामने ही उसमें रहते थे। वहाँसे वटवृक्षकी ओर जा रहे थे। साथमें पाँच सात साधु भी थे। एक ब्राह्मण देवता, मोटासा शरीर था, मुकुन्द पाण्डेय वे आये। उनसे किसीने पूछा कहाँ जा रहे हैं? जयदयालजीसे मिलनेके लिये जा रहा हूँ। किसी सन्तने कहा अरे यही सेठजी जयदयालजी हैं। यों सुनते ही वे त्राहि माम् त्राहि माम् करके लम्बे दण्डवत् पड़ गये। सेठजीने कहा पण्डितजी क्या करते हैं? आप ब्राह्मण हो। मैं तो एक वैश्य बालक हूँ, क्या करते हो। पण्डितजीने कहा—मैं तो आपके पास आया हूँ। कैसे आये? मुझे स्वप्न आया कि आप बाँकुड़ा रहते हैं। मैं स्वप्नमें ही बाँकुड़ा गया और आपसे मिला और कहा कि भगवान् के दर्शन करायें। आप बोले—भगवान् का दर्शन कराऊँ, यह मेरे हाथकी बात नहीं। मैंने हठ किया कि आप करायें। कहे चलो, नीचे चलो। सामने उनके मामाजी नारमलजीका मकान है। मामाजीके साथमें व्यापार भी कई वर्ष रहा। उसमें कोठरीमें गये। देखा कि कोठरीके सामने भगवान् विष्णु मूर्ति रूपसे खड़े हैं। भगवान् को नमस्कार किया। मुकुन्द पाण्डेने भगवान् से पूछा महाराज! आप इनके वशमें कैसे हो गये? यह वैश्य हैं, इनके वशमें आप कैसे हो गये। वे धीरेसे बोले जैसे बहू श्वसुरके सामने संकोचसे बोलती है कि इनके निष्कामभावसे मैं इनके वशमें हो गया। फिर आँख खुल गयी। मैंने मुकुन्द पाण्डेके दर्शन किये हैं। ऋषिकेश कुछ दिन रहे थे, फिर शरीर शांत हो गया। </p>
<p class="Text">इस तरह ऐसे कई चमत्कार हुए। चक्रधरपुरमें रहते थे। चक्रधरपुरमें थोड़ी सी दूर एक नदी है। वहाँ सत्संग करने जाया करते। एक दिन एक वृक्षकी टहनी टूटकर नीचे गिर पड़ी। किसीने पूछा कि यह टहनी कैसे टूट गयी। सेठजीने कहा यह पूर्व जन्ममें हमारा साथी था, परन्तु भजन नहीं किया, इसलिये वृक्ष बनना पड़ा। अब वह पश्चात्ताप करता है। कह रहा है कि मैंने बात नहीं मानी, इसलिये वृक्ष बनना पड़ा। ऐसी कई बातें कहते थे, पर सिद्धियोंके वशमें नहीं होते थे। सिद्धिका कुछ भी आदर नहीं करते थे। एक बार धूप ज्यादा तेज थी और किसीको लानेके लिये स्टेशन जाना था। हनुमानसे कहा, हनुमान चाल भाई स्टेशन चालाँ। एकदम छाया हो गयी, ठंडी हो गयी। ऐसे चमत्कारकी कई बातें मुझे हनुमानबक्सजी बताते थे। सेठजी कहते कि इनका आदर नहीं करना चाहिये। यह बातें तो होती रहती हैं, इसका कोई मूल्य नहीं है। </p>
<p class="Text">एक स्त्री सेठजीपर बहुत नाराज थी। सेठजीकी चाची लगती थी। उसने यहाँतक कहा कि तेरा कलेजा खाऊँ, तब मेरेको शान्ति मिले। ऐसा वैर रखती थी। उसके बेटीका विवाह था, बरात आयी और उसी समय उसके घरमें किसीकी मृत्यु हो गयी। सेठजीने कहा चलो हनुमान, अपने बरातका स्वागत करें, बरातका खूब सत्कार किया। बरातको लाये, ठहराया, सब कुछ किया। हनुमानबक्सजीने कहा कि वह तो वैर रखती है। सेठजी बोले कोई बात नहीं। अपने काम करना है, उनके घर मरना हो गया, वे कैसे करेंगे। इस तरहसे कोई द्वेष रखता उसकी भी सहायता करते। </p>
<p class="Text">एक सज्जन पुरुलिया रहते थे, उनका सेठजीके साथ विरोध था। उसकी स्त्री मर गयी, उसे बहुत दु:ख हुआ। दु:ख कैसे दूर हो। हनुमानबक्सजी वहाँ थे। हनुमानबक्सजीने कहा जैदा आ जाय तो दु:ख दूर हो जाय। जैदा और मेरे तो वैर है। जैदाको मैंने अपने समाजसे बाहर करनेकी चेष्टा की है। मेरे साथ वैर है। वह कैसे आ जायेगा। हनुमान तू बुला दे। हनुमानबक्सजीने कहा मेरे बुलानेसे नहीं आयेगा, तुम्हारे बुलानेसे आ जायेगा। मेरा तो वैर है। तभी तो तुम्हारे बुलानेसे आ जायेगा। मेरे बोलनेसे नहीं आयेगा। उसने तार दिया और फोन किया। कहा आप आयें। क्या काम है? मुझे जरूरी मिलना है। उन्होंने हनुमानबक्सजीसे कहा देखो मेरे बोलनेसे नहीं आये। हनुमानबक्सजीने कहा तुम फिर कहो कि आप आयें, मैं काम नहीं बता सकता। वे स्त्रीको जीवित कर देंगे क्या? जीवित कर दें यह बात नहीं कहता। तेरा शोक मिट जायेगा। तेरी चिंता मिट जायेगी यह बात है। उसने बुलाया, सेठजी आ गये। शीतकालका समय था। सेठजीने सत्संगकी बातें सुनायी। उसको शान्ति मिली, शोक दूर हो गया। </p>
<p class="Shlok-Color-2">उमा संत कइ इहइ बड़ाई। </p>
<p class="Shlok-Color-2">मंद करत जो करइ भलाई॥ </p>
<p class="Text">यह बात सेठजीके आचरणमें थी। मैं छ:-छ: महिने, सात-सात महिने कलकत्ते रहता था। ये संवत् नवासी नब्बेकी बात है। मैं सेठजीके पासमें आया था। सेठजीने कहा स्वामीजी कलकत्तामें सत्संगका काम सम्भालो। सत्संग कराओ। मैं सत्संग कराता था। वहाँ अकाल पड़ा। बाँकुड़ा जिलामें अन्न बिना लोग मरने लगे। सेठजीने लगभग १४० केन्द्र खोल दिये, कोई आओ, दो घण्टा कीर्तन करो, चावल ले जाओ। समय-समयपर सेठजी सँभालने जाते थे। एक बार किसी गाँवमें रात हो गयी, सेठजी वहीं रुक गये। वहाँ ग्रामवासी एकत्र होकर कृतज्ञता प्रकट करते हुए बोले आपने जिलेको जिला दिया। सेठजी बोले हम मारवाड़से यहाँ आये थे और यहाँ आकर धन कमाया है। वह धन तो आपका है, हमने क्या किया। अभी तो बंगालमें कमाया हुआ धन ही हमारे पास पड़ा है। आपके धनका ही पूरा प्रयोग हमने नहीं किया है। यह खतम होनेके बाद हम मारवाड़से धन लाकर लगायें, तब कहा जा सकता है कि हमने धन खर्च किया है। इस तरहसे सेवा करते थे। कहा हमने खर्च किया ही नहीं, बंगालसे कमाया हुआ धन तो हमारे पास पड़ा है। आपका धन भी आपको पूरा दे नहीं सका। महिमा किस बातकी करते हैं। हमने क्या खर्च किया है। यह तो आपका ही धन है। मेरेको यह जवाब बहुत विचित्र लगा। ऐसी बढ़िया बात हरेकके पैदा नहीं होती। इस तरहकी सेठजीकी कई बातें हैं। बड़ा विचित्र आचरण था उनका। स्वभाव बड़ा विचित्र था। </p>
<p class="Text">करपात्रीजी महाराज नाराज हो गये थे कि तुम वैश्य हो करके व्याख्यान देते हो, यह ठीक नहीं है, तुम्हारा अधिकार नहीं है। मदनमोहनजी मालवीय और करपात्रीजी महाराजके बीच ऋषिकेशमें शास्त्रार्थ हुआ, सेठजीको मध्यस्थ बनाया गया। सेठजी कहे मैं वैश्य बालक, मैं पढ़ा-लिखा नहीं हूँ। मैं क्या करूँ, आपलोग जानें। मदनमोहन मालवीयजी तो कहते थे कि गीता सबको पढ़नी चाहिये और करपात्रीजी कहते कि ब्राह्मणको ही पढ़नी चाहिये, दूसरोंको नहीं पढ़नी चाहिये। सेठजीको पूछा तुम बताओ अपनी बात। सेठजी बोले मैं तो वैश्य बालक हूँ, मैं क्या बताऊँ। आज ऐसा जमाना है कि हरेकको गीताका अधिकार देना चाहिये। सब पढ़ें, स्त्रियाँ, बालक और शूद्र भी गीता पढे़ं, क्योंकि पुराणोंमें, महाभारतमें यह बात आयी है, महाभारतमें वेदोंकी सभी बातें आयी हैं एवं कहा है कि जिन्हें वेदोंको पढ़नेका अधिकार नहीं है वे भी इसे पढे़ं, इसलिये मैं तो यही समझता हूँ कि सबको पढ़ना चाहिये। करपात्रीजी महाराज नाराज हो गये कि हमारा पक्ष नहीं लिया, मदनमोहनजी मालवीयका पक्ष ले लिया। नाराज होनेपर वे बड़ा खण्डन करते थे। एक बार करपात्रीजी कलकत्तेमें आये थे। सत्यनारायण पार्कमें करपात्रीजी महाराजकी सभा हो रही थी। धर्म संघके प्रचारमें भाषण दे रहे थे। कांग्रेसी करपात्रीजीसे नाराज हो गये कि जवाहरलालजी और गाँधीजीकी निंदा करते हैं। कांग्रेसी बहुत बड़ा झुंड बनाकर आये कि यहाँ इनका व्याख्यान नहीं होने देना है। सेठजी और मैं वहीं सत्यनारायण पार्कमें ही थे। सेठजीने जूती भी नहीं पहनी, एकदम भागे, नारायण साथमें गया। उनको जाकर कहा ऐसा मत करो। वे बोले—गाँधीजीकी और जवाहरलालजीकी निंदा करेंगे। सेठजीने कहा—नहीं करेंगे। मैं कहता हूँ नहीं करेंगे। लोगोंको शांत किया। सत्यनारायण पार्कमें टीनका बनाया हुआ बड़ा दरवाजा था, भीड़ फिर आ गयी, सभा भंग करो। सेठजी बोले स्वामीजी जाओ। मैं गया उनको लेकर यों जैसे कोई रूई दूर करे ज्यों, दरवाजा ढक दिया। मेरेको भी आश्चर्य आया। मैंने देखा कैसी बात है। वह सभा हुई, ऐसे दो-चार बार काम पड़ा तो करपात्रीजी महाराज इनको बहुत मानने लगे। फिर भी काट-छाँट करते थे, परन्तु सेठजी जब कलकत्ता आते और करपात्री महाराज वहाँ होते तो उनसे मिलने अवश्य जाते और काशीमें आते तो करपात्रीजीका दर्शन करने जरूर जाते थे। करपात्रीजी कहते कि कैसा बनिया है। हम इतना काट-छाँट करते हैं, फिर भी आता है। अपने ब्राह्मणोंको कहते। देखो यह संध्या करता है। सुबह सूर्योदयसे पहले और शामको सूर्य रहते हुए। बनिया हो करके ऐसी उत्तम संध्या करता है। अपने सब ब्राह्मण नहीं करते ऐसा। यह बनिया कितना नियम रखता है। सेठजीके नियम था। अगर संध्या किये बगैर सूर्य उदय हो जाय तो उस दिन भोजन नहीं करेंगे। करपात्रीजी महाराजके असर पड़ा। फिर करपात्रीजी महाराज प्रेम करने लगे, पहले नाराज होनेपर कहते थे कि हम कल्याणमें लेख नहीं देंगे।</p>
<p class="Text">चक्रधरजी और मैं कलकत्तामें रहते थे। वे अपने भाईके पासमें रहते थे। कपड़ा तो गेरुआ कर लिया था। उनके भाई माहेश्वरी विद्यालयमें अध्यापक थे, उनके साथ ही रहते थे। किसीने कह दिया कि एक साधु है, यहाँ गोविन्द भवनमें व्याख्यान देता है। वे आये मिलनेके लिये। वे संस्कृत बोले तो मैंने भी संस्कृतमें बात की। मेरे विचार आया कि भई साधु अच्छा है। सेठजीकी तत्त्वचिंतामणि दूसरा भाग दी। ठीक है कहकर छोड़ दिया। मैंने सोचा हमारे तो दाँव खाली गया। मैं तत्त्वचिंतामणिसे आकृष्ट हुआ था तो ये भी आकृष्ट होंगे ऐसा सोचकर ही मैंने यह पुस्तक दी थी। कभी-कभी वे आते, बातें करते थे। एक दिन हम बात कर रहे थे। सेठजीकी चिट्ठियोंकी नकल लिखी हुई थी। जीतमलजी उमादत्तजी सुरेकाके यहाँ लिखी हुई पुस्तक थी। सीतारामजी उस समय छोटे थे। उसमें सेठजीकी चिट्ठियोंकी नकल की हुई थी, हम बात कर रहे थे। चक्रधरजी बोले मैं मारवाड़ी नहीं समझता। मैंने उन्हें बताया, तब वे बोले यह कौन लिखता है। मैंने बताया जयदयालजी लिखते हैं। जयदयालजी ऐसे लिखते हैं। हम भी जयदयालजीसे मिलेंगे। यह तो जनक हैं जनक। देखते ही बोले ये तो जनक हैं, इनसे मिलेंगे। वे पैसा नहीं लेते थे। बद्रीदासजीको मैंने कहा टिकट करा दो इनको, बाँकुड़ा जाना चाहते हैं। फिर वे बाँकुड़ा गये, सुबह जल्दी पहुँच गये। रामलालजी चूड़ीवाला नीचे आये, उन्हें देखा। चक्रधरजीने पूछा—जयदयालजीका घर यही है। हाँ यही है। उन्होंने जाकर सेठजीसे कहा एक साधु है। मिलनेपर चक्रधरजीने कहा आप तो साक्षात्  जनक हैं। आप मामूली पुरुष नहीं हैं। फिर सेठजीके पासमें रहने लग गये। फिर गीताजीकी बातें सुनी तो बहुत आकृष्ट हुए। चक्रधरजी गीतापर ही व्याख्यान देते थे। गीताका प्रचार करते थे। चक्रधरजीने कहा—गीताका ऐसा अर्थ किसीने नहीं किया, ऐसा आपका अर्थ है। आप गीतापर लिखें। सेठजीने कहा मैं तो लिखता नहीं, कोई लिखनेवाला हो तो बता दूँगा। चक्रधरजी बोले मैं लिखूँगा। </p>
<p class="Text">हरिकिशनजीका बड़ा लड़का परमेश्वर बीमार था। उसको सेठजी इलाजके लिये राँची लेकर गये। चक्रधरजी साथमें गये। वहाँ रातमें बातें की, चक्रधरजी शंकराचार्यके सिद्धान्तके अनुसार गीतापर बोलते थे। सेठजी फिर अपनी बात कहते। दोनोंका आपसमें संघर्ष हुआ। सेठजीने कहा स्वामीजी मेरी बातोंपर विचार करो, चक्रधरजी कहते थे कि मैंने रात भर सोचा, मुझे नींद नहीं आयी। सोचा तो बहुत विलक्षण बातें दीखी। इनका सिद्धान्त गीतापर बहुत विलक्षण लगा, सेठजीसे कहा कि आप लिखायें। कौन लिखेगा? मैं लिखूँगा, आप लिखायें। उन्होंने बारहवाँ अध्याय शुरू किया। आज जो तत्त्वविवेचनी मिलती है, चक्रधरजीके कारण मिलती है। चक्रधरजी पीछे ही पड़ गये। ऐसा सिद्धान्त गीतापर मैंने देखा ही नहीं। इसलिये यह तो आपको लिखाना पड़ेगा। जब कभी भोजन करते तो खड़े हो जाते। सेठजी कहते स्वामीजी मेरे सामने यूँ आप खड़े हो जाते हो। चक्रधरजी बोलते—आज हमारी गीता नहीं लिखी गयी। हमारेको भिक्षा अच्छी नहीं लगती। गीता लिखायें। इस प्रकार पीछे पड़कर गीता लिखायी। फिर कल्याणका गीता तत्त्वांक निकला। चक्रधरजी पीछे पड़े, चक्रधरजी महाराजकी लिखायी हुई ही है यह गीता। सेठजी हरदम व्यस्त रहते थे, कब लिखावें, कैसे लिखावें। चक्रधरजी कहते मेरेको भिक्षा अच्छी नहीं लगती है। गीता लिखायें। फिर हनुमानप्रसादजीने बाँकुड़ामें संशोधन किया। फिर गीता तत्त्वांक निकला। तत्त्वांकके बादमें पुस्तकाकारमें गीता निकाली गयी। उसमें कुछ रह गया। हरिकिशनजी, सेठजी और मैं बाँकुड़ा रहे। सत्संग छुड़ाकर मुझे बुलाये। गीताका आप संशोधन करें। चक्रधरजीकी कृपासे ही गीता लिखी गयी है। पीछे ही पड़ गये। सेठजी कहते स्वामीजी आप आकर खड़े रह जाते हो। हम किसीसे बात करें। धीरेसे बोलते। हमारेको भिक्षा अच्छी नहीं लगती। गीता नहीं लिखी गयी। हमारेको भिक्षा ही अच्छी नहीं लगती।</p>
<p class="Text para-style-override-3">गोरखपुरकी बात है। चक्रधरजी भिक्षाके लिये किसीके यहाँ गये तो कह दिया जाओ-जाओ, किसीने बताया ये सेठजीके साथी हैं तो भिक्षा दी। आकर बोले सेठजी आपको भिक्षा देते हैं, हमारेको तो कोई भिक्षा नहीं देता। ऐसे थे। सेठजीके साथमें वे भी रहते, मैं भी रहता। मेरे साथ बहुत मित्रता थी। वे कहते सेठजी गीता लिखा दें, फिर मैं प्रचार करूँगा। अपने दोनों गीताजीका प्रचार करेंगे। अभी मेरे पास सेठजीके सिद्धान्तका वह शस्त्र नहीं है। वह गीतामें आ जाय, तब प्रचार करेंगे। मैंने कहा ठीक है करेंगे। फिर चक्रधरजी महाराज भाईजीके साथमें लग गये। मैंने कहा आप प्रचार करनेके लिये कहते थे। कहा अब तो वहीं ठीक हूँ। पहले यही विचार किया था कि सेठजी गीता लिखा देंगे, इसके बादमें आप और हम दोनों मिलकर गीताका प्रचार करेंगे। मैंने पूछा तब उन्होंने कहा कि अब तो हमारा विचार नहीं है। भाईजीके साथ रहने लग गये थे। नहीं तो हरदम सेठजीके पास रहते थे। मैं तो पासमें नहीं रहता था। मैं सत्संग करानेके लिये कलकत्ता रहता, कभी-कभी सेठजीके पास आ जाता।<span></span></p>


<p class="Page-Break"> </p>
<p class="Content" id="toc_marker-39" xml:lang="en-US">उपसंहार</p>
<p class="Text">जैसे दो वर्षके बालकके माँ-बाप मर जायँ, वह माँ-बापके मरनेके तत्त्वको नहीं समझता, वह हँसता-खेलता रहता है। उसे भावीका पता नहीं कि उसके ऊपर कितना कष्ट आ गया और उसको भविष्यमें कितने कष्ट झेलने पड़ सकते हैं। इसी तरह संसारमें आसक्त मनुष्योंकी दशा है। उन्हें पता ही नहीं कि यदि इस जन्ममें भगवत्प्राप्ति नहीं की तो हमें कितनी बार जन्मना-मरना पड़ेगा। समुद्रकी लहरोंकी गणना भले ही सम्भव हो; परन्तु मनुष्यको कितनी बार जन्मना-मरना पड़ेगा, गिनना सम्भव ही नहीं। किन-किन योनियोंमें जाकर कितना महान् कष्ट भोगना पड़ सकता है। इसकी उसको सुध ही नहीं है।</p>
<p class="Text">मनुष्ययोनि पाकर भी प्राय: मनुष्य भोग भोगने और धन संग्रह करनेमें ही लगे हुए हैं। मनुष्य-जीवनका उद्देश्य भगवत्प्राप्ति ही है। इस बातको जाननेकी बात तो दूर रही। लोग ठीक तरहसे सुनना भी नहीं चाहते। प्राय: मनुष्य स्वर्गको ऊँचा मानते हैं तथा उसे चाहते हैं; जबकि देवयोनि भी भोगयोनि ही है, वहाँसे पुन: पतन निश्चित है। ऐसा जीवन पशु-जीवनके तुल्य नहीं, बल्कि उससे भी नीचा है। पशु तो प्रारब्ध कर्म भोगकर उत्थानकी ओर जा रहा है और मनुष्य नये-नये पाप करके आसुरीयोनि और नरकोंकी तैयारी कर रहा है। इस दशापर भगवान् को तरस आता है कि मैंने इसे मनुष्ययोनि मेरे पास आनेके लिये दी थी, परन्तु यह किधर जा रहा है। इसी बातको आसुरी सम्पदाके प्रकरणमें गीता १६। २० में <span class="char-style-override-5">‘मामप्राप्यैव कौन्तेय ततो यान्त्यधमां गतिम्’ </span>पदसे भगवान् ने कहा है।</p>
<p class="Text">महापुरुषोंको इस बातका प्रत्यक्ष अनुभव है कि मनुष्यका कल्याण न होनेके कारण उसको नारकीय यातनाएँ एवं अनेक तरहके जन्म-मरणके कष्ट भोगने पड़ते हैं, इसलिये उनका एक ही उद्देश्य रहता है कि यह जीव जिसको मनुष्य-जन्म मिल गया वह अपना उद्धार कर ले, जन्म-मरणसे पिण्ड छुड़ा ले, भगवत्प्राप्तिसे वंचित न रहे। इसलिये महापुरुषोंका विशेष प्रयत्न इस दिशामें होता है।</p>
<p class="Text">परम श्रद्धेय सेठजी आजीवन इसी लक्ष्यको लेकर प्रयत्नशील रहे। सिद्धियों तथा सांसारिक उपलब्धियोंको वे महत्त्व नहीं देते थे। एक दिन उन्होंने अपने प्रवचनमें कहा कि जिसे भगवत्प्राप्तिकी कामना हो उसे नित्य भगवान् से प्रार्थना करनी चाहिये कि हे प्रभो! मुझे धन मत देना। सेठजीके पूर्व गीता केवल संन्यासियोंके लिये या मरनेवालोंको सुनानेके लिये मानी जाती थी। लोग इस भ्रमसे इतना भ्रमित थे कि वे अपने बाल-बच्चोंको गीता पढ़ाना नहीं चाहते थे। आज वही गीता सर्वत्र शुद्ध और सस्ते मूल्यमें मिलनेके कारण जन-जनका कल्याण कर रही है। लगभग पाँच हजार वर्ष पूर्व गीताका उपदेश भगवान् श्रीकृष्णने किया, इसका प्रचार सेठजीद्वारा अब हुआ है। इसी प्रकार गोस्वामी तुलसीदासजीके रामचरितमानसका प्रचार भी लगभग ४०० वर्षों बाद अब हुआ है।</p>
<p class="Text">भगवत्प्राप्ति केवल सन्त-महात्मा, ऋषि-मुनि आदि ही कर सकते हैं, इस गलतफहमीको दूर कर जयदयालजी गोयन्दकाने मानवमात्रको भगवत्प्राप्तिका सहज सुगम मार्ग प्रदर्शित किया। वे कहा करते थे कि भगवत्प्राप्तिके लिये विशेष स्थान, समय आदिकी आवश्यकता नहीं है। जहाँ भी हो, जैसे भी हो, जो भी हो, उसी अवस्थामें अविलम्ब कर सकते हो।</p>
<p class="Text">श्रीजयदयालजी गोयन्दकाका यह जीवनवृत्त मात्र एक झलक है। उनके द्वारा आचरित व्यवहार, उपदेश तथा पुस्तकोंको पढ़कर, मनन करके क्रियामें लानेका सत्प्रयास करें तो हमारा जीवन सफल हो सकता है।</p>
<p class="Shlok-Color-2">सत्संगसंसदि सदा विहितोपदेश</p>
<p class="Shlok-Color-2">स्वाध्यात्मभावभरभावित सत्प्रदेश।</p>
<p class="Shlok-Color-2 para-style-override-10">गीताविचारजलधे जय जैदयाल</p>
<p class="Shlok-Color-2">लोकं पुनातु सततं च तवोपदेश॥</p>
<p class="Shlok-Color-2">कृतं पुण्यं पूर्वैर्जनकजननीवंशसुजनै:</p>
<p class="Shlok-Color-2">तपोयात्रातीर्थाटनयजनपूर्तार्चनचय:।</p>
<p class="Shlok-Color-2">गुरो: सेवा दानं हरिपदसरोजेष्वतिरति-</p>
<p class="Shlok-Color-2">र्यतो वंशे सन्त: सुतजयदयाला: सुकृतिन:॥</p>


<p class="Page-Break"> </p>
<p class="Sub-Heading" id="toc_marker-39-1" xml:lang="en-US">सत्य ही बोले</p>
<p class="subhead" xml:lang="en-US"><span class="char-style-override-22">प्रवचन दिनांक- २८-१-१९४१ कलकत्ता</span></p>
<p class="Text">हरेक भाईको सत्यके पालनपर बहुत जोर देना चाहिये। जो व्यक्ति सत्य बोलना चाहता है, उसको भविष्यकी बात निश्चय रूपमें नहीं कहना चाहिये, क्योंकि भविष्य प्रारब्धके अधीन है।</p>
<p class="Text">निन्दा-स्तुतिमें झूठ बोला जाता है। निन्दा करते समय तथा स्तुति करते समय दोनोंमें ही लोग अधिक मात्रामें कर जाते हैं। अत: जहाँतक हो सके निन्दा-स्तुति दोनों ही न करे। निन्दा करे तो अपनी करे एवं स्तुति करे तो भगवान् की करे? जिसकी कोई सीमा नहीं, चाहे जितनी भी स्तुति करो थोड़ी ही है।</p>
<p class="Text">मुझे आज आप लोग अच्छा समझते हैं, भविष्यका कोई क्या कह सकता है। अपनी आत्माके लिये भविष्यकी बात क्या कही जा सकती है, इसीलिये शास्त्रकारोंने कहा है कि निन्दा-स्तुति दोनों मत करो। यदि कहीं कहना भी पड़े तो नीयत शुद्ध रखनी चाहिये।</p>
<p class="Text">भगवान् ने गीतामें केवल लक्षणमात्र बतलाये। पापी, पुण्यात्मा, दैवी सम्पत्ति, आसुरी सम्पत्ति, योगी, गुणातीत, सकाम, निष्काम सबके लक्षण बतला दिये। ये जिसमें हों वह योगी, आसुर आदि हैं। किसी भी मत-मतान्तरकी निन्दा नहीं की। अच्छी नियतसे बात कहनी चाहिये।</p>
<p class="Text">झूठ बोलनेका एक कारण भय भी है। भयके कारण व्यक्ति झूठ बोल देता है। जीविका नाश तथा अन्य भयके कारण भी झूठ बोल देता है। सत्यसे भयका नाश होता है। सत्यवादीको कहीं भय नहीं है। वह निर्भय हो जाता है।</p>
<p class="Text">मनुष्य लोभवश भी झूठ बोल देता है। हमको लाख रुपयोंके लिये भी झूठ नहीं बोलना चाहिये। आपने झूठ बोलकर लाख रुपये कमाये। मरते समय रुपये तो यहीं रहेंगे, झूठ तुम्हारे साथ जायेगा।</p>
<p class="Text">रुपयोंसे भगवान् थोड़े ही मिलते हैं। सत्यता, समतासे भगवान् मिलते हैं। झूठका कारण राग-द्वेष है। जहाँ सत्य रहता है, वहाँ असत्य नहीं रह सकता। जहाँ ज्ञान है, वहाँ अज्ञान नहीं रह सकता। सत्यकी स्थापना होनेसे झूठके कार्य—काम, क्रोध, लोभ, मोह, राग-द्वेष, यह सब बन्द हो जाते हैं, अन्यथा सत्य टिक नहीं सकता।</p>
<p class="Text">सत्यरूपी सूर्य उदय हो गया तो सब दुर्गुण, दुराचारोंका नाश हो जाता है। मनुजीने केवल एक सत्यभाषणको ही सनातन धर्म माना है। पहले धर्मके दस लक्षण बतलाये, अन्तमें नौको छोड़कर केवल सत्यपर जोर दिया।</p>
<p class="Text">सत्यवादी बनो—<span class="char-style-override-5">सत्यं ब्रूयात्।</span></p>
<p class="Text">इसलिये हमलोगोंको सत्यकी स्थापना करनी चाहिये। हरेक बातका ध्यान रखना चाहिये। आज जानेका विचार है। इसलिये सार बातें, महत्त्वपूर्ण बातें कहनी हैं। सत्य, त्याग—ये बड़े महत्त्वपूर्ण हैं। हम दो भाई या दो मित्र साझेमें दुकान करते हैं। उस समय हमको त्यागका व्यवहार करना चाहिये। त्यागका व्यवहार बड़ा महत्त्वपूर्ण है। भाईके साथ या मित्रके साथ आप रुपयोंके जमा-खर्चके विषयमें बात कर रहे हैं, उस समय हमको यही चाल चलनी चाहिये कि हमारे भाई या मित्रको दो पैसे अधिक मिलने चाहिये। एक महात्माको छोड़कर अपने स्वार्थकी चाल हम सब लोगोंमें है ही। हमारे प्यारे मित्रका हित हो, वही महत्त्वपूर्ण है। त्याग ही मुक्तिको देनेवाला है। आपमें बहुत गुण हैं, परन्तु स्वार्थका त्याग नहीं है तो आपकी मुक्ति नहीं हो सकती।</p>
<p class="Text">एक भाईने बहुत अच्छी बात व्याख्यानमें सुनायी, हमलोग बहुत प्रसन्न हुए, लोगोंने पूछा—आप कहाँसे आये? वह बोला—वृन्दावनसे आये हैं। सेतुबन्ध रामेश्वर जायेंगे। वह ब्राह्मण था। हमलोगोंने कहा—कुछ सेवा करना चाहते हैं। वह बोला—मेरे पास व्यवस्था है, आवश्यकता नहीं है। हम कहते हैं—कुछ तो ले ही लीजिये। जितना-जितना वह इन्कार करता है, उतनी-उतनी हमारी देनेकी चाह बढ़ेगी। यदि वह ले ही नहीं तो उसके व्याख्यानसे जो प्रभाव पड़ा, उससे अधिक उसके त्यागसे प्रभाव पड़ता है। उसके त्यागके व्यवहारके कारण उसका व्याख्यान हमारेमें दृढ़ हो गया। यदि कुछ ले लेते हैं तो कम प्रभाव पड़ता है। यद्यपि लेना कोई बुरी बात नहीं है।</p>
<p class="Text">जितना-जितना उसमें लोभ दीखने लगता है, उतना ही प्रभाव कम होता जाता है। वह माँगने लगता है तो कुछ भी प्रभाव नहीं रह जाता। बात यह है कि त्याग ही प्रधान है।</p>
<p class="Text">स्वार्थ तो सबमें है ही। घरमें अच्छी चीजें आयें, अच्छी चीजें दूसरोंको दें, बची हुई अपने लें तो उस व्यवहारका बड़ा प्रभाव पड़ता है।</p>
<p class="Text">व्यवहारमें त्याग एक ओर है, दूसरी ओर सौ रुपया अपने हकका मैं ले रहा हूँ। इन दोनोंमें त्यागके सामने लाख रुपया भी कोई चीज नहीं है। त्यागसे भगवान् मिल सकते हैं। हम मर जायेंगे तो रुपये यहीं पड़े रहेंगे, त्यागका महत्त्व समझना चाहिये। </p>
<p class="Text">एक पुरानी बात कहता हूँ। चालीस वर्ष पहले विक्रम संवत्  १९५६ के लगभगकी बात है। मेरी सोलह वर्षकी आयु थी। स्थिति साधारण थी। दो हजार या पाँच हजार पूँजी थी। मैं रोकड़से पाँच रुपये लेता था तो सच्चाईके साथ लिख देता था। पाँच रुपये खर्च खाते नाम, नगदी ह० जयदयाल। ऐसा कई बार हुआ होगा। मेरे पिताजीने कभी मुझे नहीं पूछा कि यह किस काममें लगा। हिसाब नहीं पूछा। वे जानते थे कि यह जनाकर, लिखकर लेता है। यदि पूछूँगा तो कदाचित्  यह आगे छिपाकर लेने लगेगा। ऐसे ही हमलोगोंको विचारना चाहिये। बहुत-सी बातें ऐसी हैं। उनके व्यवहारका मुझपर बड़ा प्रभाव हुआ।</p>
<p class="Shlok-Color-2">••••</p>
<p class="Text">आजकल संसारमें सच्चे महापुरुष बहुत कम हैं। बिल्कुल नहीं हैं, ऐसी बात नहीं है। सौमें पचहत्तर तो महात्माके बहाने ठगनेवाले हैं। मैं सौमें पचहत्तर संकोचसे कहता हूँ, होंगे तो अधिक। इसीका परिणाम है कि आज हम धर्म और ईश्वरकी निन्दा सुनते हैं। सच्चे महात्मा बहुत कम ही कसौटीपर खरे उतरते हैं।</p>
<p class="Text">बहुतसे सज्जन कहानेवाले लोगोंका ध्येय ही कंचन-कामिनीका होता है। उनको कितनी ही शिक्षा दीजिये, वह आपकी और हमारी बातें सुननेवाले थोड़े ही हैं। आप इस ओरसे रोकिये, वे दूसरी ओरसे मार्ग खोजते हैं। बिल्ली किसी-न-किसी तरह आपके घरमें आ जाती है। मौका खोजती है। उसे चाट पड़ी हुई है। हमलोगोंको इन झूठे भक्त, ज्ञानी, झूठे महात्माओंके कारण ही गाली सुननी पड़ती है, अन्यथा कोई कैसे कह सकता है कि धर्म ढकोसला है, ईश्वर नहीं है। लोग उदाहरण देते हैं कि अमुक व्यक्ति इतनी माला फेरता है और उसके आचरण ऐसे हैं। बगुलेकी तरह मछलीको देखते ही खा जाते हैं। इससे नास्तिकताका प्रचार होता है। भगवान् क्यों नहीं रोकते? वे स्वयं करवाते हैं। कैकेयीको निमित्त बनाकर स्वयं ही वन जाते हैं। अध्यात्म-रामायणके बालकाण्डमें भगवान् कैकेयीसे कहते हैं—तू पश्चात्ताप मत कर। मैंने ही तेरी बुद्धिमें भेद उत्पन्न किया था। तू ही उसकी पात्र थी, तेरा कल्याण हो जायगा। मैं साक्षात्  परमात्मा हूँ। मैंने ही तुमको निमित्त बनाया था। क्यों निमित्त बनाया? वनमें जाकर दुष्टोंका विनाश करनेके लिये। इसी प्रकार नास्तिकताका प्रचार भगवान् उन लोगोंका भण्डाफोड़ करनेके लिये करते हैं, जो कंचन-कामिनीके लिये ईश्वरके नामपर दुनियाको ठगते हैं। काँच-काँच फूट जायगा, रत्न अहरणमें प्रवेश होगा। नाश होनेवाले पदार्थोंका ही विनाश होगा। सत्यका नाश नहीं होता। सत्यका नाश हो जाय तो वह सत्य ही नहीं है।</p>
<p class="TXT-Right para-style-override-3"><span class="char-style-override-23">—प्रेमके वशमें भगवान् </span><span class="char-style-override-24">नामक पुस्तकसे</span><span class="char-style-override-24"></span></p>


<p class="Page-Break"> </p>
<p class="First-End-Page-text" id="toc_marker-40" xml:lang="en-GB">अन्तिम पृष्ठ</p>

