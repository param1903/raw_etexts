
<p class="First-End-Page-text para-style-override-1" id="toc_marker-1" xml:lang="en-GB"><span class="char-style-override-1" xml:lang="hi-IN">प्रथम पृष्ठ</span><span class="char-style-override-2" xml:lang="hi-IN"></span></p>
<p class="Titel-Page---Shri-Hari">॥ श्रीहरिः॥</p>
<p class="Title-Page---Book-Name">भीष्मस्तवराजः</p>
<p class="Tavmev-Mata--pita"> </p>
<p class="Tavmev-Mata--pita">त्वमेव माता च पिता त्वमेव</p>
<p class="Tavmev-Mata--pita">त्वमेव बन्धुश्च सखा त्वमेव।</p>
<p class="Tavmev-Mata--pita">त्वमेव विद्या द्रविणं त्वमेव</p>
<p class="Tavmev-Mata--pita">त्वमेव सर्वं मम देवदेव॥</p>
<p class="Tavmev-Mata--pita"> </p>
<p class="Title-Page---Gita-Seva-Trust">गीता सेवा ट्रस्ट</p>


<p class="Page-Break">ॐ श्रीपरमात्मने नमः<span class="char-style-override-3"></span></p>
<p class="Chapter-Heading" id="toc_marker-2">भीष्मस्तवराजः<span class="char-style-override-4"></span></p>
<p class="Uwach">जनमेजय उवाच<span class="char-style-override-5"></span></p>
<p class="Shlok-Color-2">शरतल्पे शयानस्तु भरतानां पितामहः।</p>
<p class="Shlok-Color-2">कथमुत्सृष्टवान् देहं कं च योगमधारयत् ।१।</p>
<p class="Uwach">वैशम्पायन उवाच<span class="char-style-override-3"></span></p>
<p class="Shlok-Color-2">शृणुष्वावहितो राजञ्शुचिर्भूत्वा समाहितः।</p>
<p class="Shlok-Color-2">भीष्मस्य कुरुशार्दूल देहोत्सर्गं महात्मनः।२।</p>
<p class="Shlok-Color-2">निवृत्तमात्रे त्वयन उत्तरे वै दिवाकरे।</p>
<p class="Shlok-Color-2">समावेशयदात्मानमात्मन्येव समाहितः।३।</p>
<p class="Shlok-Color-2">विकीर्णांशुरिवादित्यो भीष्मः शरशतैश्चितः।</p>
<p class="Shlok-Color-2">शुशुभे परया लक्ष्म्या वृतो ब्राह्मणसत्तमैः।४।</p>
<p class="Shlok-Color-2">व्यासेन वेदविदुषा नारदेन सुरर्षिणा।</p>
<p class="Shlok-Color-2">देवस्थानेन वात्स्येन तथाश्मकसुमन्तुना।५।</p>
<p class="Shlok-Color-2">तथा जैमिनिना चैव पैलेन च महात्मना।</p>
<p class="Shlok-Color-2">शाण्डिल्यदेवलाभ्यां च मैत्रेयेण च धीमता।६।</p>
<p class="Shlok-Color-2">असितेन वसिष्ठेन कौशिकेन महात्मना।</p>
<p class="Shlok-Color-2">हारीतलोमशाभ्यां च तथाऽऽत्रेयेण धीमता।७।</p>
<p class="Shlok-Color-2">बृहस्पतिश्च शुक्रश्च च्यवनश्च महामुनिः।</p>
<p class="Shlok-Color-2">सनत्कुमारः कपिलो वाल्मीकिस्तुम्बुरुः कुरुः।८।</p>
<p class="Shlok-Color-2">मौद्गल्यो भार्गवो रामस्तृणबिन्दुर्महामुनिः।</p>
<p class="Shlok-Color-2">पिप्पलादोऽथ वायुश्च संवर्तः पुलहः कचः।९।</p>
<p class="Shlok-Color-2">काश्यपश्च पुलस्त्यश्च क्रतुर्दक्षः पराशरः।</p>
<p class="Shlok-Color-2">मरीचिरङ्गिराः काश्यो गौतमो गालवो मुनिः।१०।</p>
<p class="Shlok-Color-2">धौम्यो विभाण्डो माण्डव्यो धौम्रः कृष्णानुभौतिकः।</p>
<p class="Shlok-Color-2">उलूकः परमो विप्रो मार्कण्डेयो महामुनिः।११।</p>
<p class="Shlok-Color-2">भास्करिः पूरणः कृष्णः सूतः परमधार्मिकः।</p>
<p class="Shlok-Color-2">एतैश्चान्यैर्मुनिगणैर्महाभागैर्महात्मभिः ।१२।</p>
<p class="Shlok-Color-2">श्रद्धादमशमोपेतैर्वृतश्चन्द्र इव ग्रहैः।</p>
<p class="Shlok-Color-2">भीष्मस्तु पुरुषव्याघ्रः कर्मणा मनसा गिरा।१३।</p>
<p class="Shlok-Color-2">शरतल्पगतः कृष्णं प्रदध्यौ प्राञ्जलिः शुचिः।</p>
<p class="Shlok-Color-2">स्वरेण हृष्टपुष्टेन तुष्टाव मधुसूदनम्।१४।</p>
<p class="Shlok-Color-2">योगेश्वरं पद्मनाभं विष्णुं जिष्णुं जगत्पतिम्।</p>
<p class="Shlok-Color-2">कृताञ्जलिपुटो भूत्वा वाग्विदां प्रवरः प्रभुः।</p>
<p class="Shlok-Color-2">भीष्मः परमधर्मात्मा वासुदेवमथास्तुवत् ।१५।</p>
<p class="Uwach">भीष्म उवाच<span class="char-style-override-3"></span></p>
<p class="Shlok-Color-2">आरिराधयिषुः कृष्णं वाचं जिगदिषामि याम्।</p>
<p class="Shlok-Color-2">तया व्याससमासिन्या प्रीयतां पुरुषोत्तमः।१६।</p>
<p class="Shlok-Color-2">शुचिं शुचिपदं हंसं तत्पदं परमेष्ठिनम्।</p>
<p class="Shlok-Color-2">युक्त्वा सर्वात्मनाऽऽत्मानं तं प्रपद्ये प्रजापतिम्।१७।</p>
<p class="Shlok-Color-2">अनाद्यन्तं परं ब्रह्म न देवा नर्षयो विदुः।</p>
<p class="Shlok-Color-2">एको यं वेद भगवान्धाता नारायणो हरिः।१८।</p>
<p class="Shlok-Color-2">नारायणादृषिगणास्तथा सिद्धमहोरगाः।</p>
<p class="Shlok-Color-2">देवा देवर्षयश्चैव यं विदुः परमव्ययम्।१९।</p>
<p class="Shlok-Color-2">देवदानवगन्धर्वा यक्षराक्षसपन्नगाः।</p>
<p class="Shlok-Color-2">यं न जानन्ति को ह्येष कुतो वा भगवानिति।२०।</p>
<p class="Shlok-Color-2">यस्मिन् विश्वानि भूतानि तिष्ठन्ति च विशन्ति च।</p>
<p class="Shlok-Color-2">गुणभूतानि भूतेशे सूत्रे मणिगणा इव।२१।</p>
<p class="Shlok-Color-2">यस्मिन्नित्ये तते तन्तौ दृढे स्रगिव तिष्ठति।</p>
<p class="Shlok-Color-2">सदसद्‍ग्रथितं विश्वं विश्वाङ्गे विश्वकर्मणि।२२।</p>
<p class="Shlok-Color-2">हरिं सहस्रशिरसं सहस्रचरणेक्षणम्।</p>
<p class="Shlok-Color-2">सहस्रबाहुमुकुटं सहस्रवदनोज्ज्वलम्।२३।</p>
<p class="Shlok-Color-2">प्राहुर्नारायणं देवं यं विश्वस्य परायणम्।</p>
<p class="Shlok-Color-2">अणीयसामणीयांसं स्थविष्ठं च स्थवीयसाम्।२४।</p>
<p class="Shlok-Color-2">गरीयसां गरिष्ठं च श्रेष्ठं च श्रेयसामपि।</p>
<p class="Shlok-Color-2">यं वाकेष्वनुवाकेषु निषत्सूपनिषत्सु च।२५।</p>
<p class="Shlok-Color-2">गृणन्ति सत्यकर्माणं सत्यं सत्येषु सामसु।</p>
<p class="Shlok-Color-2">चतुर्भिश्चतुरात्मानं सत्त्वस्थं सात्वतां पतिम्।२६।</p>
<p class="Shlok-Color-2">यं दिव्यैर्देवमर्चन्ति गुह्यैः परमनामभिः।</p>
<p class="Shlok-Color-2">यस्मिन्नित्यं तपस्तप्तं यदङ्गेष्वनुतिष्ठति।२७।</p>
<p class="Shlok-Color-2">सर्वात्मा सर्ववित् सर्वः सर्वज्ञः सर्वभावनः।</p>
<p class="Shlok-Color-2">यं देवं देवकी देवी वसुदेवादजीजनत् ।२८।</p>
<p class="Shlok-Color-2">भौमस्य ब्रह्मणो गुप्त्यै दीप्तमग्निमिवारणिः।</p>
<p class="Shlok-Color-2">यमनन्यो व्यपेताशीरात्मानं वीतकल्मषम्।२९।</p>
<p class="Shlok-Color-2">दृष्ट्यानन्त्याय गोविन्दं पश्यत्यात्मानमात्मनि।</p>
<p class="Shlok-Color-2">अतिवाय्विन्द्रकर्माणमतिसूर्यातितेजसम् ।३०।</p>
<p class="Shlok-Color-2">अतिबुद्धीन्द्रियात्मानं तं प्रपद्ये प्रजापतिम्।</p>
<p class="Shlok-Color-2">पुराणे पुरुषं प्रोक्तं ब्रह्म प्रोक्तं युगादिषु।३१।</p>
<p class="Shlok-Color-2">क्षये संकर्षणं प्रोक्तं तमुपास्यमुपास्महे।</p>
<p class="Shlok-Color-2">यमेकं बहुधाऽऽत्मानं प्रादुर्भूतमधोक्षजम्।३२।</p>
<p class="Shlok-Color-2">नान्यभक्ताः क्रियावन्तो यजन्ते सर्वकामदम्।</p>
<p class="Shlok-Color-2">यमाहुर्जगतः कोशं यस्मिन् संनिहिताः प्रजाः।३३।</p>
<p class="Shlok-Color-2">यस्मिँल्लोकाः स्फुरन्तीमे जले शकुनयो यथा।</p>
<p class="Shlok-Color-2">ऋतमेकाक्षरं ब्रह्म यत्तत्सदसतोः परम्।३४।</p>
<p class="Shlok-Color-2">अनादिमध्यपर्यन्तं न देवा नर्षयो विदुः।</p>
<p class="Shlok-Color-2">यं सुरासुरगन्धर्वाः सिद्धा ऋषिमहोरगाः।३५।</p>
<p class="Shlok-Color-2">प्रयता नित्यमर्चन्ति परमं दुःखभेषजम्।</p>
<p class="Shlok-Color-2">अनादिनिधनं देवमात्मयोनिं सनातनम्।३६।</p>
<p class="Shlok-Color-2">अप्रेक्ष्यमनभिज्ञेयं हरिं नारायणं प्रभुम्।</p>
<p class="Shlok-Color-2">यं वै विश्वस्य कर्तारं जगतस्तस्थुषां पतिम्।</p>
<p class="Shlok-Color-2">वदन्ति जगतोऽध्यक्षमक्षरं परमं पदम्।३७।</p>
<p class="Shlok-Color-2">हिरण्यवर्णं यं गर्भमदितेर्दैत्यनाशनम्।</p>
<p class="Shlok-Color-2">एकं द्वादशधा जज्ञे तस्मै सूर्यात्मने नमः।३८।</p>
<p class="Shlok-Color-2">शुक्ले देवान् पितॄन् कृष्णे तर्पयत्यमृतेन यः।</p>
<p class="Shlok-Color-2">यश्च राजा द्विजातीनां तस्मै सोमात्मने नमः।३९।</p>
<p class="Shlok-Color-2">महतस्तमसः पारे पुरुषं ह्यतितेजसम्।</p>
<p class="Shlok-Color-2">यं ज्ञात्वा मृत्युमत्येति तस्मै ज्ञेयात्मने नमः।४०।</p>
<p class="Shlok-Color-2">यं बृहन्तं बृहत्युक्थे यमग्नौ यं महाध्वरे।</p>
<p class="Shlok-Color-2">यं विप्रसङ्घा गायन्ति तस्मै वेदात्मने नमः।४१।</p>
<p class="Shlok-Color-2">ऋग्यजुःसामधामानं दशार्धहविरात्मकम्।</p>
<p class="Shlok-Color-2">यं सप्ततन्तुं तन्वन्ति तस्मै यज्ञात्मने नमः।४२।</p>
<p class="Shlok-Color-2">चतुर्भिश्च चतुर्भिश्च द्वाभ्यां पञ्चभिरेव च।</p>
<p class="Shlok-Color-2">हूयते च पुनर्द्वाभ्यां तस्मै होमात्मने नमः।४३।</p>
<p class="Shlok-Color-2">यः सुपर्णा यजुर्नाम छन्दोगात्रस्त्रिवृच्छिराः।</p>
<p class="Shlok-Color-2">रथन्तरं बृहत्साम तस्मै स्तोत्रात्मने नमः।४४।</p>
<p class="Shlok-Color-2">यः सहस्रसमे सत्रे जज्ञे विश्वसृजामृषिः।</p>
<p class="Shlok-Color-2">हिरण्यपक्षः शकुनिस्तस्मै हंसात्मने नमः।४५।</p>
<p class="Shlok-Color-2">पादाङ्गं सन्धिपर्वाणं स्वरव्यञ्जनभूषणम्।</p>
<p class="Shlok-Color-2">यमाहुरक्षरं दिव्यं तस्मै वागात्मने नमः।४६।</p>
<p class="Shlok-Color-2">यज्ञाङ्गो यो वराहो वै भूत्वा गामुज्जहार ह।</p>
<p class="Shlok-Color-2">लोकत्रयहितार्थाय तस्मै वीर्यात्मने नमः।४७।</p>
<p class="Shlok-Color-2">यः शेते योगमास्थाय पर्यङ्के नागभूषिते।</p>
<p class="Shlok-Color-2">फणासहस्ररचिते तस्मै निद्रात्मने नमः।४८।</p>
<p class="Shlok-Color-2">यस्तनोति सतां सेतुमृतेनामृतयोनिना।</p>
<p class="Shlok-Color-2">धर्मार्थव्यवहाराङ्गैस्तस्मै सत्यात्मने नमः।४९।</p>
<p class="Shlok-Color-2">यं पृथग्धर्मचरणाः पृथग्धर्मफलैषिणः।</p>
<p class="Shlok-Color-2">पृथग्धर्मैः समर्चन्ति तस्मै धर्मात्मने नमः।५०।</p>
<p class="Shlok-Color-2">यतः सर्वे प्रसूयन्ते ह्यनङ्गात्माङ्गदेहिनः।</p>
<p class="Shlok-Color-2">उन्मादः सर्वभूतानां तस्मै कामात्मने नमः।५१।</p>
<p class="Shlok-Color-2">यं च व्यक्तस्थमव्यक्तं विचिन्वन्ति महर्षयः।</p>
<p class="Shlok-Color-2">क्षेत्रे क्षेत्रज्ञमासीनं तस्मै क्षेत्रात्मने नमः।५२।</p>
<p class="Shlok-Color-2">यं त्रिधाऽऽत्मानमात्मस्थं वृतं षोडशभिर्गुणैः।</p>
<p class="Shlok-Color-2">प्राहुः सप्तदशं सांख्यास्तस्मै सांख्यात्मने नमः।५३।</p>
<p class="Shlok-Color-2">यं विनिद्रा जितश्वासाः सत्त्वस्थाः संयतेन्द्रियाः।</p>
<p class="Shlok-Color-2">ज्योतिः पश्यन्ति युञ्जानास्तस्मै योगात्मने नमः।५४।</p>
<p class="Shlok-Color-2">अपुण्यपुण्योपरमे यं पुनर्भवनिर्भयाः।</p>
<p class="Shlok-Color-2">शान्ताः संन्यासिनो यान्ति तस्मै मोक्षात्मने नमः।५५।</p>
<p class="Shlok-Color-2">योऽसौ युगसहस्रान्ते प्रदीप्तार्चिर्विभावसुः।</p>
<p class="Shlok-Color-2">सम्भक्षयति भूतानि तस्मै घोरात्मने नमः।५६।</p>
<p class="Shlok-Color-2">संभक्ष्य सर्वभूतानि कृत्वा चैकार्णवं जगत् ।</p>
<p class="Shlok-Color-2">बालः स्वपिति यश्चैकस्तस्मै मायात्मने नमः।५७।</p>
<p class="Shlok-Color-2">तद्यस्य नाभ्यां सम्भूतं यस्मिन् विश्वं प्रतिष्ठितम्।</p>
<p class="Shlok-Color-2">पुष्करे पुष्कराक्षस्य तस्मै पद्मात्मने नमः।५८।</p>
<p class="Shlok-Color-2">सहस्रशिरसे चैव पुरुषायामितात्मने।</p>
<p class="Shlok-Color-2">चतुःसमुद्रपर्याययोगनिद्रात्मने नमः।५९।</p>
<p class="Shlok-Color-2">यस्य केशेषु जीमूता नद्यः सर्वाङ्गसन्धिषु।</p>
<p class="Shlok-Color-2">कुक्षौ समुद्राश्चत्वारस्तस्मै तोयात्मने नमः।६०।</p>
<p class="Shlok-Color-2">यस्मात् सर्वाः प्रसूयन्ते सर्गप्रलयविक्रियाः।</p>
<p class="Shlok-Color-2">यस्मिंश्चैव प्रलीयन्ते तस्मै हेत्वात्मने नमः।६१।</p>
<p class="Shlok-Color-2">यो निषण्णो भवेद्रात्रौ दिवा भवति विष्ठितः।</p>
<p class="Shlok-Color-2">इष्टानिष्टस्य च द्रष्टा तस्मै द्रष्टात्मने नमः।६२।</p>
<p class="Shlok-Color-2">अकुण्ठं सर्वकार्येषु धर्मकार्यार्थमुद्यतम्।</p>
<p class="Shlok-Color-2">वैकुण्ठस्य च तद्रूपं तस्मै कार्यात्मने नमः।६३।</p>
<p class="Shlok-Color-2">त्रिःसप्तकृत्वो यः क्षत्रं धर्मव्युत्क्रान्तगौरवम्।</p>
<p class="Shlok-Color-2">क्रुद्धो निजघ्ने समरे तस्मै क्रौर्यात्मने नमः।६४।</p>
<p class="Shlok-Color-2">विभज्य पञ्चधाऽऽत्मानं वायुर्भूत्वा शरीरगः।</p>
<p class="Shlok-Color-2">यश्चेष्टयति भूतानि तस्मै वाय्वात्मने नमः।६५।</p>
<p class="Shlok-Color-2">युगेष्वावर्तते योगैर्मासर्त्वयनहायनैः।</p>
<p class="Shlok-Color-2">सर्गप्रलययोः कर्त्ता तस्मै कालात्मने नमः।६६।</p>
<p class="Shlok-Color-2">ब्रह्म वक्त्रं भुजौ क्षत्रं कृत्स्नमूरूदरं विशः।</p>
<p class="Shlok-Color-2">पादौ यस्याश्रिताः शूद्रास्तस्मै वर्णात्मने नमः।६७।</p>
<p class="Shlok-Color-2">यस्याग्निरास्यं द्यौर्मूर्धा खं नाभिश्चरणौ क्षितिः।</p>
<p class="Shlok-Color-2">सूर्यश्चक्षुर्दिशः श्रोत्रे तस्मै लोकात्मने नमः।६८।</p>
<p class="Shlok-Color-2">परः कालात् परो यज्ञात् परात्परतरश्च यः।</p>
<p class="Shlok-Color-2">अनादिरादिर्विश्वस्य तस्मै विश्वात्मने नमः।६९।</p>
<p class="Shlok-Color-2">विषये वर्तमानानां यं ते वैशेषिकैर्गुणैः।</p>
<p class="Shlok-Color-2">प्राहुर्विषयगोप्तारं तस्मै गोप्त्रात्मने नमः।७०।</p>
<p class="Shlok-Color-2">अन्नपानेन्धनमयो रसप्राणविवर्धनः।</p>
<p class="Shlok-Color-2">यो धारयति भूतानि तस्मै प्राणात्मने नमः।७१।</p>
<p class="Shlok-Color-2">प्राणानां धारणार्थाय योऽन्नं भुङ्‍क्ते चतुर्विधम्।</p>
<p class="Shlok-Color-2">अन्तर्भूतः पचत्यग्निस्तस्मै पाकात्मने नमः।७२।</p>
<p class="Shlok-Color-2">पिङ्गेक्षणसटं यस्य रूपं दंष्ट्रानखायुधम्।</p>
<p class="Shlok-Color-2">दानवेन्द्रान्तकरणं तस्मै दृप्तात्मने नमः।७३।</p>
<p class="Shlok-Color-2">यं न देवा न गन्धर्वा न दैत्या न च दानवाः।</p>
<p class="Shlok-Color-2">तत्त्वतो हि विजानन्ति तस्मै सूक्ष्मात्मने नमः।७४।</p>
<p class="Shlok-Color-2">रसातलगतः श्रीमाननन्तो भगवान् विभुः।</p>
<p class="Shlok-Color-2">जगद्धारयते कृत्स्नं तस्मै वीर्यात्मने नमः।७५।</p>
<p class="Shlok-Color-2">यो मोहयति भूतानि स्नेहपाशानुबन्धनैः।</p>
<p class="Shlok-Color-2">सर्गस्य रक्षणार्थाय तस्मै मोहात्मने नमः।७६।</p>
<p class="Shlok-Color-2">आत्मज्ञानमिदं ज्ञानं ज्ञात्वा पञ्चस्ववस्थितम्।</p>
<p class="Shlok-Color-2">यं ज्ञानेनाभिगच्छन्ति तस्मै ज्ञानात्मने नमः।७७।</p>
<p class="Shlok-Color-2">अप्रमेयशरीराय सर्वतोबुद्धिचक्षुषे।</p>
<p class="Shlok-Color-2">अनन्तपरिमेयाय तस्मै दिव्यात्मने नमः।७८।</p>
<p class="Shlok-Color-2">जटिने दण्डिने नित्यं लम्बोदरशरीरिणे।</p>
<p class="Shlok-Color-2">कमण्डलुनिषङ्गाय तस्मै ब्रह्मात्मने नमः।७९।</p>
<p class="Shlok-Color-2">शूलिने त्रिदशेशाय त्र्यम्बकाय महात्मने।</p>
<p class="Shlok-Color-2">भस्मदिग्धाङ्गलिङ्गाय तस्मै रुद्रात्मने नमः।८०।</p>
<p class="Shlok-Color-2">चन्द्रार्धकृतशीर्षाय व्यालयज्ञोपवीतिने।</p>
<p class="Shlok-Color-2">पिनाकशूलहस्ताय तस्मा उग्रात्मने नमः।८१।</p>
<p class="Shlok-Color-2">सर्वभूतात्मभूताय भूतादिनिधनाय च।</p>
<p class="Shlok-Color-2">अक्रोधद्रोहमोहाय तस्मै शान्तात्मने नमः।८२।</p>
<p class="Shlok-Color-2">यस्मिन् सर्वं यतः सर्वं यः सर्वे सर्वतश्च यः।</p>
<p class="Shlok-Color-2">यश्च सर्वमयो नित्यं तस्मै सर्वात्मने नमः।८३।</p>
<p class="Shlok-Color-2">विश्वकर्मन्नमस्तेऽस्तु विश्वात्मन् विश्वसम्भव।</p>
<p class="Shlok-Color-2">अपवर्गोऽसि भूतानां पञ्चानां परतः स्थितः।८४।</p>
<p class="Shlok-Color-2">नमस्ते त्रिषु लोकेषु नमस्ते परतस्त्रिषु।</p>
<p class="Shlok-Color-2">नमस्ते दिक्षु सर्वासु त्वं हि सर्वमयो निधिः।८५।</p>
<p class="Shlok-Color-2">नमस्ते भगवन् विष्णो लोकानां प्रभवाप्यय।</p>
<p class="Shlok-Color-2">त्वं हि कर्त्ता हृषीकेश संहर्ता चापराजितः।८६।</p>
<p class="Shlok-Color-2">नहि पश्यामि ते भावं दिव्यं हि त्रिषु वर्त्मसु।</p>
<p class="Shlok-Color-2">त्वां तु पश्यामि तत्त्वेन यत्ते रूपं सनातनम्।८७।</p>
<p class="Shlok-Color-2">दिवं ते शिरसा व्याप्तं पद्भ्यां देवी वसुन्धरा।</p>
<p class="Shlok-Color-2">विक्रमेण त्रयो लोकाः पुरुषोऽसि सनातनः।८८।</p>
<p class="Shlok-Color-2">दिशो भुजा रविश्चक्षुर्वीर्ये शुक्रः प्रतिष्ठितः।</p>
<p class="Shlok-Color-2">सप्त मार्गा निरुद्धास्ते वायोरमिततेजसः।८९।</p>
<p class="Shlok-Color-2">अतसीपुष्पसंकाशं पीतवाससमच्युतम्।</p>
<p class="Shlok-Color-2">ये नमस्यन्ति गोविन्दं न तेषां विद्यते भयम्।९०।</p>
<p class="Shlok-Color-2">एकोऽपि कृष्णस्य कृतः प्रणामो </p>
<p class="Shlok-Color-2">दशाश्वमेधावभृथेन तुल्यः।</p>
<p class="Shlok-Color-2">दशाश्वमेधी पुनरेति जन्म </p>
<p class="Shlok-Color-2">कृष्णप्रणामी न पुनर्भवाय।९१।</p>
<p class="Shlok-Color-2">कृष्णव्रताः कृष्णमनुस्मरन्तो </p>
<p class="Shlok-Color-2">रात्रौ च कृष्णं पुनरुत्थिता ये।</p>
<p class="Shlok-Color-2">ते कृष्णदेहाः प्रविशन्ति कृष्ण- </p>
<p class="Shlok-Color-2">माज्यं यथा मन्त्रहुतं हुताशे।९२।</p>
<p class="Shlok-Color-2">नमो नरकसंत्रासरक्षामण्डलकारिणे।</p>
<p class="Shlok-Color-2">संसारनिम्नगावर्ततरिकाष्ठाय विष्णवे।९३।</p>
<p class="Shlok-Color-2">नमो ब्रह्मण्यदेवाय गोब्राह्मणहिताय च।</p>
<p class="Shlok-Color-2">जगद्धिताय कृष्णाय गोविन्दाय नमो नमः।९४।</p>
<p class="Shlok-Color-2">प्राणकान्तारपाथेयं संसारोच्छेदभेषजम्।</p>
<p class="Shlok-Color-2">दुःखशोकपरित्राणं हरिरित्यक्षरद्वयम्।९५।</p>
<p class="Shlok-Color-2">यथा विष्णुमयं सत्यं यथा विष्णुमयं जगत् ।</p>
<p class="Shlok-Color-2">यथा विष्णुमयं सर्वं पाप्मा मे नश्यतां तथा।९६।</p>
<p class="Shlok-Color-2">त्वां प्रपन्नाय भक्ताय गतिमिष्टां जिगीषवे।</p>
<p class="Shlok-Color-2">यच्छ्रेयः पुण्डरीकाक्ष तद्‍ध्यायस्व सुरोत्तम।९७।</p>
<p class="Shlok-Color-2">इति विद्यातपोयोनिरयोनिर्विष्णुरीडितः।</p>
<p class="Shlok-Color-2">वाग्यज्ञेनार्चितो देवः प्रीयतां मे जनार्दनः।९८।</p>
<p class="Shlok-Color-2">नारायणः परं ब्रह्म नारायणपरं तपः।</p>
<p class="Shlok-Color-2">नारायणः परो देवः सर्वं नारायणः सदा।९९।</p>
<p class="Uwach">वैशम्पायन उवाच<span class="char-style-override-3"></span></p>
<p class="Shlok-Color-2">एतावदुक्त्वा वचनं भीष्मस्तद्गतमानसः।</p>
<p class="Shlok-Color-2">नम इत्येव कृष्णाय प्रणाममकरोत्तदा।१००।</p>
<p class="Shlok-Color-2">अभिगम्य तु योगेन भक्तिं भीष्मस्य माधवः।</p>
<p class="Shlok-Color-2">त्रैलोक्यदर्शनं ज्ञानं दिव्यं दत्त्वा ययौ हरिः।१०१।</p>
<p class="Shlok-Color-2">तस्मिन्नुपरते शब्दे ततस्ते ब्रह्मवादिनः।</p>
<p class="Shlok-Color-2">भीष्मं वाग्भिर्वाष्पकण्ठास्तमानर्चुर्महामतिम्।१०२।</p>
<p class="Shlok-Color-2">ते स्तुवन्तश्च विप्राग्र्याः केशवं पुरुषोत्तमम्।</p>
<p class="Shlok-Color-2">भीष्मं च शनकैः सर्वे प्रशशंसुः पुनः पुनः।१०३।</p>
<p class="Shlok-Color-2">विदित्वा भक्तियोगं तु भीष्मस्य पुरुषोत्तमः।</p>
<p class="Shlok-Color-2">सहसोत्थाय संहृष्टो यानमेवान्वपद्यत।१०४।</p>
<p class="Shlok-Color-2">केशवः सात्यकिश्चापि रथेनैकेन जग्मतुः।</p>
<p class="Shlok-Color-2">अपरेण महात्मानौ युधिष्ठिरधनञ्जयौ।१०५।</p>
<p class="Shlok-Color-2">भीमसेनो यमौ चोभौ रथमेकं समाश्रिताः।</p>
<p class="Shlok-Color-2">कृपो युयुत्सुः सूतश्च सञ्जयश्च परंतपः।१०६।</p>
<p class="Shlok-Color-2">ते रथैर्नगराकारैः प्रयाताः पुरुषर्षभाः।</p>
<p class="Shlok-Color-2">नेमिघोषेण महता कम्पयन्तो वसुन्धराम्।१०७।</p>
<p class="Shlok-Color-2">ततो गिरः पुरुषवरस्तवान्विता </p>
<p class="Shlok-Color-2">द्विजेरिताः पथि सुमनाः स शुश्रुवे।</p>
<p class="Shlok-Color-2">कृताञ्जलं प्रणतमथापरं जनं </p>
<p class="Shlok-Color-2">स केशिहा मुदितमनाभ्यनन्दत।१०८।</p>
<p class="Shlok-Color-2"> </p>
<p class="Chapter-End-Text para-style-override-2">इति श्रीमहाभारते शान्तिपर्वणि राजधर्मानुशासनपर्वणि भीष्मस्तवराजः समाप्तः॥</p>


<p class="Page-Break"> </p>
<p class="First-End-Page-text" id="toc_marker-3" xml:lang="en-GB">अंतिम पृष्ठ</p>

