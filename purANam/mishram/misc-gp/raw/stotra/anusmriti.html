
<p class="First-End-Page-text para-style-override-1" id="toc_marker-1" xml:lang="en-GB"><span class="char-style-override-1" xml:lang="hi-IN">प्रथम पृष्ठ</span><span class="char-style-override-2" xml:lang="hi-IN"></span></p>
<p class="Titel-Page---Shri-Hari">॥ श्रीहरिः॥</p>
<p class="Title-Page---Book-Name">अनुस्मृतिः</p>
<p class="Tavmev-Mata--pita"> </p>
<p class="Tavmev-Mata--pita">त्वमेव माता च पिता त्वमेव</p>
<p class="Tavmev-Mata--pita">त्वमेव बन्धुश्च सखा त्वमेव।</p>
<p class="Tavmev-Mata--pita">त्वमेव विद्या द्रविणं त्वमेव</p>
<p class="Tavmev-Mata--pita">त्वमेव सर्वं मम देवदेव॥</p>
<p class="Tavmev-Mata--pita"> </p>
<p class="Title-Page---Gita-Seva-Trust">गीता सेवा ट्रस्ट</p>


<p class="Page-Break">ॐ श्रीपरमात्मने नमः<span class="char-style-override-3"></span></p>
<p class="Chapter-Heading" id="toc_marker-2">अथ अनुस्मृतिः<span class="char-style-override-4"></span></p>
<p class="Uwach">शतानीक उवाच<span class="char-style-override-5"></span></p>
<p class="Shlok-Color-2">महामते महाप्राज्ञ सर्वशास्त्रविशारद।</p>
<p class="Shlok-Color-2">अक्षीणकर्मबन्धस्तु पुरुषो द्विजसत्तम।१।</p>
<p class="Shlok-Color-2">सततं किं जपेज्जाप्यं विबुधः किमनुस्मरन्।</p>
<p class="Shlok-Color-2">मरणे यज्जपेज्जाप्यं यं च भावमनुस्मरन्।२।</p>
<p class="Shlok-Color-2">यं च ध्यात्वा द्विजश्रेष्ठ पुरुषो मृत्युमागतः।</p>
<p class="Shlok-Color-2">परं पदमवाप्नोति तन्मे वद महामुने।३।</p>
<p class="Uwach">शौनक उवाच<span class="char-style-override-5"></span></p>
<p class="Shlok-Color-2">इदमेव महाप्राज्ञ पृष्टवांश्च पितामहम्।</p>
<p class="Shlok-Color-2">भीष्मं धर्मभृतां श्रेष्ठं धर्मपुत्रो युधिष्ठिरः।४।</p>
<p class="Uwach">युधिष्ठिर उवाच</p>
<p class="Shlok-Color-2">पितामह महाप्राज्ञ सर्वशास्त्रविशारद।</p>
<p class="Shlok-Color-2">प्रयाणकाले किं जप्यं मोक्षिभिस्तत्त्वचिन्तकैः।५।</p>
<p class="Shlok-Color-2">किमनुस्मरन् कुरुश्रेष्ठ मरणे पर्युपस्थिते।</p>
<p class="Shlok-Color-2">प्राप्नुयात्परमां सिद्धिं श्रोतुमिच्छामि तत्त्वतः।६।</p>
<p class="Uwach">भीष्म उवाच</p>
<p class="Shlok-Color-2">सद्युक्तिसहितः सूक्ष्म उक्तः प्रश्नस्त्वयानघ।</p>
<p class="Shlok-Color-2">शृणुष्वावहितो राजन्नारदेन पुरा श्रुतम्।७।</p>
<p class="Shlok-Color-2">श्रीवत्साङ्कं जगद्वीजमनन्तं लोकसाक्षिणम्।</p>
<p class="Shlok-Color-2">पुरा नारायणं देवं नारदः परिपृष्टवान्।८।</p>
<p class="Uwach">नारद उवाच</p>
<p class="Shlok-Color-2">त्वामक्षरं परं ब्रह्म निर्गुणं तमसः परम्।</p>
<p class="Shlok-Color-2">आहुर्वेद्यं परं धाम ब्रह्मादि कमलोद्भवम्।९।</p>
<p class="Shlok-Color-2">भगवन् भूतभव्येश श्रद्दधानैर्जितेन्द्रियैः।</p>
<p class="Shlok-Color-2">कथं भक्तैर्विचिन्त्योऽसि योगिभिर्मोक्षकाङ्क्षिभिः।१०।</p>
<p class="Shlok-Color-2">किं च जप्यं जपेन्नित्यं कल्यमुत्थाय मानवः।</p>
<p class="Shlok-Color-2">कथं युञ्जन् सदा ध्यायेद् ब्रूहि तत्त्वं सनातनम्।११।</p>
<p class="Uwach">भीष्म उवाच</p>
<p class="Shlok-Color-2">श्रुत्वा तस्य तु देवर्षेर्वाक्यं वाचस्पतिः स्वयम्।</p>
<p class="Shlok-Color-2">प्रोवाच भगवान्विष्णुर्नारदं वरदः प्रभुः।१२।</p>
<p class="Uwach">श्रीभगवानुवाच</p>
<p class="Shlok-Color-2">हन्त ते कथयिष्यामि इमां दिव्यामनुस्मृतिम्।</p>
<p class="Shlok-Color-2">यामधीत्य प्रयाणे तु मद्भावायोपपद्यते।१३।</p>
<p class="Shlok-Color-2">ॐकारमग्रतः कृत्वा मां नमस्कृत्य नारद।</p>
<p class="Shlok-Color-2">एकाग्रः प्रयतो भूत्वा इमं मन्त्रमुदीरयेत् ।१४।</p>
<p class="Shlok-Color-2">ॐ नमो भगवते वासुदेवायेति।</p>
<p class="Shlok-Color-2">इत्युक्तो नारदः प्राहप्राञ्जलिः प्रणतः स्थितः।</p>
<p class="Shlok-Color-2">सर्वदेवेश्वरं विष्णुं सर्वात्मानं हरिं प्रभुम्।१५।</p>
<p class="Uwach">नारद उवाच</p>
<p class="Shlok-Color-2">अव्यक्तं शाश्वतं देवं प्रभवं पुरुषोत्तमम्।</p>
<p class="Shlok-Color-2">प्रपद्ये प्राञ्जलिर्विष्णुमक्षरं परमं पदम्।१६।</p>
<p class="Shlok-Color-2">पुराणं प्रभवं नित्यमक्षयं लोकसाक्षिणम्।</p>
<p class="Shlok-Color-2">प्रपद्ये पुण्डरीकाक्षमीशं भक्तानुकम्पिनम्।१७।</p>
<p class="Shlok-Color-2">लोकनाथं सहस्राक्षमद्भुतं परमं पदम्।</p>
<p class="Shlok-Color-2">भगवन्तं प्रपन्नोऽस्मि भूतभव्यभवत्प्रभुम्।१८।</p>
<p class="Shlok-Color-2">स्रष्टारं सर्वलोकानामनन्तं विश्वतोमुखम्।</p>
<p class="Shlok-Color-2">पद्मनाभं हृषीकेशं प्रपद्ये सत्यमच्युतम्।१९।</p>
<p class="Shlok-Color-2">हिरण्यगर्भममृतं भूगर्भं परतः परम्।</p>
<p class="Shlok-Color-2">प्रभोः प्रभुमनाद्यन्तं प्रपद्ये तं रविप्रभम्।२०।</p>
<p class="Shlok-Color-2">सहस्रशीर्षं पुरुषं महर्षिं तत्त्वभावनम्।</p>
<p class="Shlok-Color-2">प्रपद्ये सूक्ष्ममचलं वरेण्यमभयप्रदम्।२१।</p>
<p class="Shlok-Color-2">नारायणं पुराणर्षिं योगात्मानं सनातनम्।</p>
<p class="Shlok-Color-2">संस्थानं सर्वतत्त्वानां प्रपद्ये ध्रुवमीश्वरम्।२२।</p>
<p class="Shlok-Color-2">यः प्रभुः सर्वभूतानां येन सर्वमिदं ततम्।</p>
<p class="Shlok-Color-2">चराचरगुरुर्विष्णुः स मे देवः प्रसीदतु।२३।</p>
<p class="Shlok-Color-2">यस्मादुत्पद्यते ब्रह्मा पद्मयोनिः पितामहः।</p>
<p class="Shlok-Color-2">ब्रह्मयोनिर्हि विश्वात्मा स मे विष्णुः प्रसीदतु।२४।</p>
<p class="Shlok-Color-2">यः पुरा प्रलये प्राप्ते नष्टे स्थावरजङ्गमे।</p>
<p class="Shlok-Color-2">ब्रह्मादिषु प्रलीनेषु नष्टे लोके परावरे।२५।</p>
<p class="Shlok-Color-2">आभूतसंप्लवे चैव प्रलीने प्रकृतौ महान्।</p>
<p class="Shlok-Color-2">एकस्तिष्ठति विश्वात्मा स मे विष्णुः प्रसीदतु।२६।</p>
<p class="Shlok-Color-2">चतुर्भिश्च चतुर्भिश्च द्वाभ्यां पञ्चभिरेव च।</p>
<p class="Shlok-Color-2">हूयते च पुनर्द्वाभ्यां स मे विष्णुः प्रसीदतु।२७।</p>
<p class="Shlok-Color-2">पर्जन्यः पृथिवी सस्यं कालो धर्मः क्रियाक्रिये।</p>
<p class="Shlok-Color-2">गुणाकरः स मे बभ्रुर्वासुदेवः प्रसीदतु।२८।</p>
<p class="Shlok-Color-2">अग्नीषोमार्कताराणां ब्रह्मरुद्रेन्द्रयोगिनाम्।</p>
<p class="Shlok-Color-2">यस्तेजयति तेजांसि स मे विष्णुः प्रसीदतु।२९।</p>
<p class="Shlok-Color-2">योगावास नमस्तुभ्यं सर्वावास वरप्रद।</p>
<p class="Shlok-Color-2">यज्ञगर्भ हिरण्याङ्ग पञ्चयज्ञ नमोऽस्तु ते।३०।</p>
<p class="Shlok-Color-2">चतुर्मूर्ते परं धाम लक्ष्म्यावास परार्चित।</p>
<p class="Shlok-Color-2">सर्वावास नमस्तेऽस्तु वासुदेव प्रधानकृत् ।३१।</p>
<p class="Shlok-Color-2">अजस्त्वमगमः पन्था ह्यमूर्तिर्विश्वमूर्तिधृक्।</p>
<p class="Shlok-Color-2">विकर्तः पञ्चकालज्ञ नमस्ते ज्ञानसागर।३२।</p>
<p class="Shlok-Color-2">अव्यक्ताद्‍व्यक्तमुत्पन्नं व्यक्ताद्यस्तु परोऽक्षरः।</p>
<p class="Shlok-Color-2">यस्मात् परतरं नास्ति तमस्मि शरणं गतः।३३।</p>
<p class="Shlok-Color-2">न प्रधानो न च महान् पुरुषश्चेतनो ह्यजः।</p>
<p class="Shlok-Color-2">अनयोर्यः परतरस्तमस्मि शरणं गतः।३४।</p>
<p class="Shlok-Color-2">चिन्तयन्तो हि यं नित्यं ब्रह्मेशानादयः प्रभुम्।</p>
<p class="Shlok-Color-2">निश्चयं नाधिगच्छन्ति तमस्मि शरणं गतः।३५।</p>
<p class="Shlok-Color-2">जितेन्द्रिया महात्मानो ज्ञानध्यानपरायणाः।</p>
<p class="Shlok-Color-2">यं प्राप्य न निवर्तन्ते तमस्मि शरणं गतः।३६।</p>
<p class="Shlok-Color-2">एकांशेन जगत्सर्वमवष्टभ्य विभुः स्थितः।</p>
<p class="Shlok-Color-2">अग्राह्यो निर्गुणो नित्यस्तमस्मि शरणं गतः।३७।</p>
<p class="Shlok-Color-2">सोमार्काग्निमयं तेजो या च तारामयी द्युतिः।</p>
<p class="Shlok-Color-2">दिवि संजायते योऽयं स महात्मा प्रसीदतु।३८।</p>
<p class="Shlok-Color-2">गुणादिर्निर्गुणश्चाद्यो लक्ष्मीवांश्चेतनो ह्यजः।</p>
<p class="Shlok-Color-2">सूक्ष्मः सर्वगतो योगी स महात्मा प्रसीदतु।३९।</p>
<p class="Shlok-Color-2">सांख्ययोगाश्च ये चान्ये सिद्धाश्च परमर्षयः।</p>
<p class="Shlok-Color-2">यं विदित्वा विमुच्यन्ते स महात्मा प्रसीदतु।४०।</p>
<p class="Shlok-Color-2">अव्यक्तः समधिष्ठाता ह्यचिन्त्यः सदसत्परः।</p>
<p class="Shlok-Color-2">आस्थितिः प्रकृतिश्रेष्ठः स महात्मा प्रसीदतु।४१।</p>
<p class="Shlok-Color-2">क्षेत्रज्ञः पञ्चधा भुङ्‍क्ते प्रकृतिं पञ्चभिर्मुखैः।</p>
<p class="Shlok-Color-2">महान् गुणांश्च यो भुङ्‍क्ते स महात्मा प्रसीदतु।४२।</p>
<p class="Shlok-Color-2">सूर्यमध्ये स्थितः सोमस्तस्य मध्ये च या स्थिता।</p>
<p class="Shlok-Color-2">भूतबाह्या च या दीप्तिः स महात्मा प्रसीदतु।४३।</p>
<p class="Shlok-Color-2">नमस्ते सर्वतः सर्व सर्वतोऽक्षिशिरोमुख।</p>
<p class="Shlok-Color-2">निर्विकार नमस्तेऽस्तु साक्षी क्षेत्रे व्यवस्थितः।४४।</p>
<p class="Shlok-Color-2">अतीन्द्रिय नमस्तुभ्यं लिङ्गैर्व्यक्तैर्न मीयसे।</p>
<p class="Shlok-Color-2">ये च त्वां नाभिजानन्ति संसारे संसरन्ति ते।४५।</p>
<p class="Shlok-Color-2">कामक्रोधविनिर्मुक्ता रागद्वेषविवर्जिताः।</p>
<p class="Shlok-Color-2">नान्यभक्ता विजानन्ति न पुनर्नारका द्विजाः।४६।</p>
<p class="Shlok-Color-2">एकान्तिनो हि निर्द्वन्द्वा निराशीः कर्मकारिणः।</p>
<p class="Shlok-Color-2">ज्ञानाग्निदग्धकर्माणस्त्वां विशन्ति विनिश्चिताः।४७।</p>
<p class="Shlok-Color-2">अशरीरं शरीरस्थं समं सर्वेषु देहिषु।</p>
<p class="Shlok-Color-2">पुण्यपापविनिर्मुक्ता भक्तास्त्वां प्रविशन्त्युत।४८।</p>
<p class="Shlok-Color-2">अव्यक्तं बुद्ध्यहङ्कारमनोभूतेन्द्रियाणि च।</p>
<p class="Shlok-Color-2">त्वयि तानि च तेषु त्वं न तेषु त्वं न ते त्वयि।४९।</p>
<p class="Shlok-Color-2">एकत्वान्यत्वनानात्वं ये विदुर्यान्ति ते परम्।</p>
<p class="Shlok-Color-2">समोऽसि सर्वभूतेषु न ते द्वेष्योऽस्ति न प्रियः।५०।</p>
<p class="Shlok-Color-2">समत्वमभिकाङ्क्षेऽहं भक्त्या वै नान्यचेतसा।</p>
<p class="Shlok-Color-2">चराचरमिदं सर्वं भूतग्रामं चतुर्विधम्।५१।</p>
<p class="Shlok-Color-2">त्वया त्वय्येव तत्प्रोतं सूत्रे मणिगणा इव।</p>
<p class="Shlok-Color-2">स्रष्टा भोक्तासि कूटस्थो ह्यतत्त्वस्तत्त्वसंज्ञितः।५२।</p>
<p class="Shlok-Color-2">अकर्महेतुरचलः पृथगात्मन्यवस्थितः।</p>
<p class="Shlok-Color-2">न ते भूतेषु संयोगो भूततत्त्वगुणातिगः।५३।</p>
<p class="Shlok-Color-2">अहङ्कारेण बुद्ध्या वा न ते योगस्त्रिभिर्गुणैः।</p>
<p class="Shlok-Color-2">न ते धर्मोऽस्त्यधर्मो वा नारम्भो जन्म वा पुनः।५४।</p>
<p class="Shlok-Color-2">जरामरणमोक्षार्थं त्वां प्रपन्नोऽस्मि सर्वशः।</p>
<p class="Shlok-Color-2">ईश्वरोऽसि जगन्नाथ ततः परम उच्यसे।५५।</p>
<p class="Shlok-Color-2">भक्तानां यद्धितं देव तद्‍ध्याहि त्रिदशेश्वर।</p>
<p class="Shlok-Color-2">विषयैरिन्द्रियैर्वापि न मे भूयः समागमः।५६।</p>
<p class="Shlok-Color-2">पृथिवीं यातु मे घ्राणं यातु मे रसना जलम्।</p>
<p class="Shlok-Color-2">रूपं हुताशनं यातु स्पर्शो यातु च मारुतम्।५७।</p>
<p class="Shlok-Color-2">श्रोत्रमाकाशमप्येतु मनो वैकारिकं पुनः।</p>
<p class="Shlok-Color-2">इन्द्रियाण्यपि संयान्तु स्वासु स्वासु च योनिषु।५८।</p>
<p class="Shlok-Color-2">पृथिवी यातु सलिलमापोऽग्निमनलोऽनिलम्।</p>
<p class="Shlok-Color-2">वायुराकाशमप्येतु मनश्चाकाश एव च।५९।</p>
<p class="Shlok-Color-2">अहङ्कारं मनो यातु मोहनं सर्वदेहिनाम्।</p>
<p class="Shlok-Color-2">अहङ्कारस्ततो बुद्धिं बुद्धिरव्यक्तमच्युत।६०।</p>
<p class="Shlok-Color-2">प्रधाने प्रकृतिं याते गुणसाम्ये व्यवस्थिते।</p>
<p class="Shlok-Color-2">वियोगः सर्वकरणैर्गुणभूतैश्च मे भवेत् ।६१।</p>
<p class="Shlok-Color-2">निष्कैवल्यपदं तात काङ्क्षेऽहं परमं तव।</p>
<p class="Shlok-Color-2">एकीभावस्त्वया मेऽस्तु न मे जन्म भवेत् पुनः।६२।</p>
<p class="Shlok-Color-2">त्वद्बुद्धिस्त्वद्गतप्राणस्त्वद्भक्तस्त्वत्परायणः।</p>
<p class="Shlok-Color-2">त्वामेवाहं स्मरिष्यामि मरणे पर्युपस्थिते।६३।</p>
<p class="Shlok-Color-2">पूर्वदेहकृता ये मे व्याधयः प्रविशन्तु माम्।</p>
<p class="Shlok-Color-2">अर्दयन्तु च दुःखानि ऋणं मे प्रतिमुञ्चतु।६४।</p>
<p class="Shlok-Color-2">अनुध्यातोऽसि देवेश न मे जन्म भवेत्पुनः।</p>
<p class="Shlok-Color-2">तस्माद् ब्रवीमि कर्माणि ऋणं मे न भवेदिति।६५।</p>
<p class="Shlok-Color-2">उपतिष्ठन्तु मां सर्वे व्याधयः पूर्वसंचिताः।</p>
<p class="Shlok-Color-2">अनृणो गन्तुमिच्छामि तद्विष्णोः परमं पदम्।६६।</p>
<p class="Uwach">श्रीभगवानुवाच</p>
<p class="Shlok-Color-2">अहं भगवतस्तस्य मम चासौ सनातनः।</p>
<p class="Shlok-Color-2">तस्याहं न प्रणश्यामि स च मे न प्रणश्यति।६७।</p>
<p class="Shlok-Color-2">कर्मेन्द्रियाणि संयम्य पञ्च बुद्धीन्द्रियाणि च।</p>
<p class="Shlok-Color-2">दशेन्द्रियाणि मनसि अहङ्कारे तथा मनः।६८।</p>
<p class="Shlok-Color-2">अहङ्कारं तथा बुद्धौ बुद्धिमात्मनि योजयेत् ।</p>
<p class="Shlok-Color-2">यतबुद्धीन्द्रियः पश्यन् बुद्ध्या बुद्ध्येत् परात्परम्।६९।</p>
<p class="Shlok-Color-2">ममायमिति यस्याहं येन सर्वमिदं ततम्।</p>
<p class="Shlok-Color-2">आत्मनाऽऽत्मनि संयोज्य परमात्मन्यनुस्मरेत् ।७०।</p>
<p class="Shlok-Color-2">ततो बुद्धेः परं बुद्‍ध्वा लभते न पुनर्भवम्।</p>
<p class="Shlok-Color-2">मरणे समनुप्राप्ते यश्चैवं मामनुस्मरेत् ।७१।</p>
<p class="Shlok-Color-2">अपि पापसमाचारः स याति परमां गतिम्।</p>
<p class="Shlok-Color-2">ॐ नमो भगवते तस्मै देहिनां परमात्मने।७२।</p>
<p class="Shlok-Color-2">नारायणाय भक्तानामेकनिष्ठाय शाश्वते।</p>
<p class="Shlok-Color-2">इमामनुस्मृतिं दिव्यां वैष्णवीं सुसमाहितः।७३।</p>
<p class="Shlok-Color-2">स्वपन्विबुध्यंश्च पठन् यत्र तत्र समभ्यसेत् ।</p>
<p class="Shlok-Color-2">पौर्णमास्याममायां च द्वादश्यां च विशेषतः।७४।</p>
<p class="Shlok-Color-2">श्रावयेच्छ्रद्दधानांश्च मद्भक्तांश्च विशेषतः।</p>
<p class="Shlok-Color-2">यद्यहङ्कारमाश्रित्य यज्ञदानतपःक्रियाः।७५।</p>
<p class="Shlok-Color-2">कुर्वंस्तत्फलमाप्नोति पुनरावर्तनं तु तत् ।</p>
<p class="Shlok-Color-2">अभ्यर्चयन् पितॄन् देवान् पठन् जुह्वन् बलिं ददत् ।७६।</p>
<p class="Shlok-Color-2">ज्वलन्नग्निं स्मरेद्यो मां स याति परमां गतिम्।</p>
<p class="Shlok-Color-2">यज्ञो दानं तपश्चैव पावनानि मनीषिणाम्।७७।</p>
<p class="Shlok-Color-2">यज्ञं दानं तपस्तस्मात्कुर्यादाशीर्विवर्जितः।</p>
<p class="Shlok-Color-2">नम इत्येव यो ब्रूयान्मद्भक्तः श्रद्धयान्वितः।७८।</p>
<p class="Shlok-Color-2">तस्याक्षयो भवेल्लोकःश्वपाकस्यापि नारद।</p>
<p class="Shlok-Color-2">किं पुनर्ये यजन्ते मां साधका विधिपूर्वकम्।७९।</p>
<p class="Shlok-Color-2">श्रद्धावन्तो यतात्मानस्ते मां यान्ति मदाश्रिताः।</p>
<p class="Shlok-Color-2">कर्माण्याद्यन्तवन्तीह मद्भक्तो नान्तमश्नुते।८०।</p>
<p class="Shlok-Color-2">मामेव तस्माद्देवर्षे ध्याहि नित्यमतन्द्रितः।</p>
<p class="Shlok-Color-2">अवाप्स्यसि ततः सिद्धिं द्रक्ष्यस्येव पदं मम।८१।</p>
<p class="Shlok-Color-2">अज्ञानाय च यो ज्ञानं दद्याद्धर्मोपदेशतः।</p>
<p class="Shlok-Color-2">कृत्स्नां वा पृथिवीं दद्यात्तेन तुल्यं च तत् फलम्।८२।</p>
<p class="Shlok-Color-2">तस्मात्प्रदेयं साधुभ्यो जन्मबन्धभयापहम्।</p>
<p class="Shlok-Color-2">एवं दत्त्वा नरश्रेष्ठ श्रेयो वीर्यं च विन्दति।८३।</p>
<p class="Shlok-Color-2">अश्वमेधसहस्राणां सहस्रं यः समाचरेत् ।</p>
<p class="Shlok-Color-2">नासौ पदमवाप्नोति मद्भक्तैर्यदवाप्यते।८४।</p>
<p class="Uwach">भीष्म उवाच</p>
<p class="Shlok-Color-2">एवं पृष्टः पुरा तेन नारदेन सुरर्षिणा।</p>
<p class="Shlok-Color-2">यदुवाच तदा शम्भुस्तदुक्तं तव सुव्रत।८५।</p>
<p class="Shlok-Color-2">त्वमप्येकमना भूत्वा ध्याहि ध्येयं गुणातिगम्।</p>
<p class="Shlok-Color-2">भजस्व सर्वभावेन परमात्मानमव्ययम्।८६।</p>
<p class="Shlok-Color-2">श्रुत्वैतन्नारदो वाक्यं दिव्यं नारायणेरितम्।</p>
<p class="Shlok-Color-2">अत्यन्तभक्तिमान् देव एकान्तत्वमुपेयिवान्।८७।</p>
<p class="Shlok-Color-2">नारायणमृषिं देवं दशवर्षाण्यनन्यभाक्।</p>
<p class="Shlok-Color-2">इदं जपन् वै प्राप्नोति तद्विष्णोः परमं पदम्।८८।</p>
<p class="Shlok-Color-2">किं तस्य बहुभिर्मन्त्रैर्भक्तिर्यस्य जनार्दने।</p>
<p class="Shlok-Color-2">नमो नारायणायेति मन्त्रः सर्वार्थसाधकः।८९।</p>
<p class="Shlok-Color-2">इमां रहस्यां परमामनुस्मृति-</p>
<p class="Shlok-Color-2">मधीत्य बुद्धिं लभते च नैष्ठिकीम्।</p>
<p class="Shlok-Color-2">विहाय दुःखान्यपमुच्य सङ्कटात् </p>
<p class="Shlok-Color-2">स वीतरागो विचरेन्महीमिमाम्।९०।</p>
<p class="Shlok-Color-2"> </p>
<p class="Chapter-End-Text">इति श्रीमन्महाभारते शतसाहस्र्यां संहितायां वैयासिक्यां शान्तिपर्वणि मोक्षधर्मपर्वणि श्रीविष्णोर्दिव्यमनुस्मृतिस्तोत्रं सम्पूर्णम्॥</p>


<p class="Page-Break"> </p>
<p class="First-End-Page-text" id="toc_marker-3" xml:lang="en-GB">अंतिम पृष्ठ</p>

