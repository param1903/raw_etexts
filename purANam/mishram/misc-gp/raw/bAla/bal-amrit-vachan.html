
<p class="First-End-Page-text para-style-override-1" id="toc_marker-1" xml:lang="en-GB"><span class="char-style-override-1">प्रथम पृष्ठ</span><span class="char-style-override-2" xml:lang="hi-IN"></span></p>
<p class="Titel-Page---Shri-Hari">॥ श्रीहरि:॥</p>
<p class="Title-Page---Book-Name">बाल अमृत वचन</p>
<p class="Title-Page---Tvamev-mata"> </p>
<p class="Title-Page---Tvamev-mata para-style-override-2">त्वमेव माता च पिता त्वमेव</p>
<p class="Title-Page---Tvamev-mata para-style-override-2">त्वमेव बन्धुश्च सखा त्वमेव।</p>
<p class="Title-Page---Tvamev-mata para-style-override-2">त्वमेव विद्या द्रविणं त्वमेव</p>
<p class="Title-Page---Tvamev-mata para-style-override-2">त्वमेव सर्वं मम देवदेव॥</p>
<p class="Title-Page---Tvamev-mata"> </p>
<p class="Title-Page---Gita-Seva-Trust para-style-override-3">गीता सेवा ट्रस्ट<span></span></p>


<p class="Page-Break">ॐ श्रीपरमात्मने नम:</p>
<p class="Main-Heading" id="toc_marker-2">विद्या</p>
<p class="SHLOK">विद्या धन उद्यम बिना कहौ जु पावै कौन।</p>
<p class="SHLOK">बिना डुलाये ना मिलै, ज्यौं पंखा को पौन॥</p>
<p class="SHLOK">करत करत अभ्यास के, जड़मति होत सुजान।</p>
<p class="SHLOK">रसरी आवत जात तें, सिलपर परत निसान॥</p>
<p class="SHLOK">सरसुति के भंडार की, बड़ी अपूरब बात।</p>
<p class="SHLOK">ज्यों खरचै त्यों-त्यों बढ़ै, बिन खरचे घटि जात॥</p>
<p class="SHLOK">नहीं रूप कछु रूप है, विद्या रूप निधान।</p>
<p class="SHLOK">अधिक पूजियत रूप तें, बिना रूप विद्वान॥</p>
<p class="SHLOK">विद्या धन सब धनन तें, अति उत्तम ठहराइ।</p>
<p class="SHLOK">छीन न कोऊ सकत है, चोर न सकत चुराइ॥</p>
<p class="SHLOK">उत्तम विद्या लीजिये, जदपि नीच पै होय।</p>
<p class="SHLOK">पड़ो अपावन ठौर में, कंचन तजत न कोय॥</p>
<p class="SHLOK">पढ़िबे में मन दीजिये, विद्या हो भरपूर।</p>
<p class="SHLOK">गुरु की सेवा कीजिये, मन तें छल करि दूर॥</p>
<p class="SHLOK">नहिं धन धन है बुध कहैं, विद्या वित्त अनूप।</p>
<p class="SHLOK">चोरि सके नहिं चोर हू, छोरि सकै नहिं भूप॥</p>
<p class="SHLOK">धन तें विद्या धन बड़ो, रहत पास सब काल।</p>
<p class="SHLOK">देय जितो बाढ़ै तितो, छोर न सकत नृपाल॥</p>
<p class="SHLOK">विद्यावंतहिं चाहिये, पहिले धर्मविचार।</p>
<p class="SHLOK">तासों दोऊ लोक को, सधत सुद्ध ब्यवहार॥</p>
<p class="SHLOK">विद्या पढ़ि करतो फिरै, औरन को अपमान।</p>
<p class="SHLOK">नारायन विद्या नहीं, ताहि अविद्या जान॥</p>
<p class="SHLOK">विद्या तें बाढ़त विनय, नै तें बाढ़त प्रेम।</p>
<p class="SHLOK para-style-override-3">प्रेम तें हो हरि कौ मिलन, यह विद्या कौ नेम॥<span></span></p>


<p class="Page-Break"> </p>
<p class="Main-Heading" id="toc_marker-4">दया</p>
<p class="SHLOK">जहाँ दया तहँ धर्म है, जहाँ लोभ तहँ पाप।</p>
<p class="SHLOK">जहाँ क्रोध तहँ काल है, जहाँ क्षमा तहँ आप॥</p>
<p class="SHLOK">दया हृदयमें राखिये, तू क्यों निरदय होय।</p>
<p class="SHLOK">साईं के सब जीव हैं, कीड़ी कुंजर सोय॥</p>
<p class="SHLOK">बड़े दीन के दुख सुने, लेत दया उर आनि।</p>
<p class="SHLOK">हरि हाथी सों कब हुती, कहु रहीम पहिचानि॥</p>
<p class="SHLOK">दया धरम हिरदै बसै, बोलै अमृत बैन।</p>
<p class="SHLOK">तेई ऊँचे जानिये, जिनके नीचे नैन॥</p>
<p class="SHLOK">रक्षा करी न जीवकी, दियो न आदर दान।</p>
<p class="SHLOK">नारायन ता पुरुष सों, रूख भलौ फलवान॥</p>
<p class="SHLOK">निज-पर-अरि-हितु की न सुधि, द्रवै हृदय दुख देखि।</p>
<p class="SHLOK">लहै न सुख दुख हरे बिनु, दयावंत सो लेखि॥</p>
<p class="SHLOK">देखि दुखी जन मन बिकल, गने न निज-पर कोइ।</p>
<p class="SHLOK">निज सर्वस दै दुख हरै, दया कहावत सोइ॥</p>
<p class="SHLOK">दीनहि नहिं मानै कबहुँ, अपने तें कछु हीन।</p>
<p class="SHLOK para-style-override-3">निज दुख सम लखि, दुख हरै सोइ दया-रस लीन॥<span></span></p>


<p class="Page-Break"> </p>
<p class="Main-Heading" id="toc_marker-5">परोपकार</p>
<p class="SHLOK">बड़ा हुआ तो क्या हुआ, जैसे पेड़ खजूर।</p>
<p class="SHLOK">पंथी को छाया नहीं फल लागैं अति दूर॥</p>
<p class="SHLOK">तरुवर फल नहिं खात हैं, सरवर पियत न पानि।</p>
<p class="SHLOK">कह रहीम परकाज हित, संपति सुचहिं सुजान॥</p>
<p class="SHLOK">वे रहीम नर धन्य हैं, पर उपकारी अंग।</p>
<p class="SHLOK">बाँटनवारीके लगे ज्यों मेहँदीको रंग॥</p>
<p class="SHLOK">रहिमन पर उपकार के, करत न पारै बीच।</p>
<p class="SHLOK">माँस दियो सिबि भूपने दीनों हाड़ दधीच॥</p>
<p class="SHLOK">जे गरीब पर हित करे ते रहीम बड़ लोग।</p>
<p class="SHLOK">कहा सुदामा बापुरो, कृष्ण मिताई जोग॥</p>
<p class="SHLOK">कियो न मानत और को, परहित करत न आप।</p>
<p class="SHLOK">नारायन ता पुरुष को, मुख देखेहू पाप॥</p>
<p class="SHLOK">तन मन धन सों कीजिये, निसिदिन पर-उपकार।</p>
<p class="SHLOK">यही सार नरदेहमें, वाद-विवाद बिसार॥</p>
<p class="SHLOK">पर कौं जो निज करि लखै, करै सहज उपकार।</p>
<p class="SHLOK">चहैं न कबहुँ कृतज्ञता, सत्य सो पर-उपकार॥</p>
<p class="SHLOK">करै न कछु अभिमान मन, करै सहज उपचार।</p>
<p class="SHLOK">‘पर’ को ‘निज’ मानै सदा करै अमित उपकार॥</p>
<p class="SHLOK">याद करौ नित जो कबहुँ कर्यो जो पर-अपकार।</p>
<p class="SHLOK">याद करौ जौ कबहुँ कोउ कीन्हों तव उपकार॥</p>
<p class="SHLOK">भूलौ अपने ते कबहुँ, बन्यो जो पर-उपकार।</p>
<p class="SHLOK">भूलौ कबहुँ जो काहु ने, कर्यो जो तव अपकार॥</p>
<p class="SHLOK">परहित सरिस धर्म नहिं भाई।</p>
<p class="SHLOK">पर पीड़ा सम नहिं अधमाई॥</p>
<p class="SHLOK">नर सरीर धरि जे पर पीरा।</p>
<p class="SHLOK">करहिं ते सहहिं महाभव भीरा॥</p>
<p class="SHLOK">परहित बस जिन्हके मन माहीं।</p>
<p class="SHLOK">तिन्ह कहुँ जग दुर्लभ कछु नाहीं॥</p>
<p class="SHLOK">पर उपकार बचन मन काया।</p>
<p class="SHLOK para-style-override-3">संत सहज सुभाउ खगराया॥<span></span></p>


<p class="Page-Break"> </p>
<p class="Main-Heading" id="toc_marker-6">क्षमा</p>
<p class="SHLOK">क्षमा खड्ग लीन्हें रहै, खल को कहा बसाय।</p>
<p class="SHLOK">अगिन परी तृन रहित थल आपहि ते बुझि जाय॥</p>
<p class="SHLOK">जो मूरख निंदा करै, पंडित की नहिं हानि।</p>
<p class="SHLOK">रवि पर धूरि उड़ाइये, परै अपुन पर आनि॥</p>
<p class="SHLOK">क्षमा बड़ेन को होत है, छोटन कौं उतपात।</p>
<p class="SHLOK">कहा विष्नु को घटि गयो, जो भृगु मारी लात॥</p>
<p class="SHLOK">क्षमा वही पहिचानिये, जामें क्रोध न होय।</p>
<p class="SHLOK">छमै सहज अपराध सब, करै भलाई जोय॥</p>
<p class="SHLOK">दोष बड़े अति, दंडकी सक्ति अहै निज माहि।</p>
<p class="SHLOK para-style-override-3">दंड न दै छमि दोस सब, उलटे सुख दे ताहि॥<span></span></p>


<p class="Page-Break"> </p>
<p class="Main-Heading" id="toc_marker-7">मधुर और सत्य वचन</p>
<p class="SHLOK">ऐसी बानी बोलिये, मनका आपा खोय।</p>
<p class="SHLOK">औरन को सीतल करै, आपहु सीतल होय॥</p>
<p class="SHLOK">आवत गारी एक है, उलटत होय अनेक।</p>
<p class="SHLOK">कह कबीर नहिं उलटिये, वही एक की एक॥</p>
<p class="SHLOK">मधुर बचन है औषधी, कटुक बचन है तीर।</p>
<p class="SHLOK">स्रवन द्वार ह्वै संचरै सालै सकल सरीर॥</p>
<p class="SHLOK">बोलत ही पहिचानिये, साहु चोरको घाट।</p>
<p class="SHLOK">अंतर की करनी सबै निकसै मुखकी बाट॥</p>
<p class="SHLOK">साँच बराबर तप नहीं, झूठ बराबर पाप।</p>
<p class="SHLOK">जाके हिरदै साँच है ताके हिरदै आप॥</p>
<p class="SHLOK">रोष मिटै कैसे कहत, रिस उपजावन बात।</p>
<p class="SHLOK">ईंधन डारे आग में, कैसे आग बुझात॥</p>
<p class="SHLOK">‘सम्मन’ मीठी बात सों होत सबै सुख पूर।</p>
<p class="SHLOK">जेहि नहिं सीखो बोलिबो, तेहि सीखो सब धूर॥</p>
<p class="SHLOK">कबहुँ न भाषिय कटु बचन, बोलिय मधुर सुजान।</p>
<p class="SHLOK">जेहि तैं नर आदर करैं, होय जगत कल्यान॥</p>
<p class="SHLOK">कागा का को धन हरै, कोयल का कौं देय।</p>
<p class="SHLOK">मीठी बानी बोलकर, जग अपनो करि लेय॥</p>
<p class="SHLOK">‘तुलसी’ मीठे बचन तें सुख उपजत चहुँ ओर।</p>
<p class="SHLOK">बसीकरन एक मंत्र है तजि दे बचन कठोर॥</p>
<p class="SHLOK">रहिमन रिस कह छाँड़ि कै, करहु गरीबी भेष।</p>
<p class="SHLOK">मीठे बोलहु, नै चलहु, सबै तुम्हारो देस॥</p>
<p class="SHLOK">रोष न रसना खोलिये, बरु खोलिय तलवार।</p>
<p class="SHLOK">सुनत मधुर परिनाम हित बोलिय बचन बिचार॥</p>
<p class="SHLOK">समझ बिचारै बोलना, समझ बिचारै चाल।</p>
<p class="SHLOK">समझ बिचारै जागना, समझ बिचारै ख्याल॥</p>
<p class="SHLOK">नारायन या जगत में दोइ बस्तु है सार।</p>
<p class="SHLOK">सब सों मीठो बोलिबो, करिबो पर उपकार॥</p>
<p class="SHLOK">बोली तो अनमोल है, जो कोइ जाने बोल।</p>
<p class="SHLOK">हिये तराजू तौलकर, तब मुख बाहर खोल॥</p>
<p class="SHLOK">मुँह पर मीठो बोलिबो, पाछे करिबो घात।</p>
<p class="SHLOK">यह असुरन की रीति है, करै बड़ो उत्पात॥</p>
<p class="SHLOK">मुँह मधु अंतर बिष भरे, तिनहिं न मानिय मीत।</p>
<p class="SHLOK">छल प्रपंच अरु ढोंग रचि जे दिखात अति प्रीत॥</p>
<p class="SHLOK">सत्य कहै, अमृत झरै, सीतल करै जो हीय।</p>
<p class="SHLOK">सोइ साँचो हितु जानियै, सुख पहुँचावै जीय॥</p>
<p class="SHLOK">मित हित सत्य मधुर बचन जो जन जानै बोल।</p>
<p class="SHLOK">सो सब जग कौं बस करै, देइ मुक्ति-मग खोल॥</p>
<p class="SHLOK">जो जानै सोई कहै, रटै रैन दिन राम।</p>
<p class="SHLOK para-style-override-3">करै न काहू को अहित सोइ सत्य सुखधाम॥<span></span></p>


<p class="Page-Break"> </p>
<p class="Main-Heading" id="toc_marker-8">उत्तम व्यवहार</p>
<p class="SHLOK">जो तो कौं काँटा बुवै, ताहि बोय तू फूल।</p>
<p class="SHLOK">तोहि फूल को फूल है, वा को है तिरसूल॥</p>
<p class="SHLOK">बुरा जो देखन मैं चला, बुरा न पाया कोय।</p>
<p class="SHLOK">जो दिल खोजा आपना, मुझ-सा बुरा न होय॥</p>
<p class="SHLOK">दोष पराये देखकर, चले हसंत हसंत।</p>
<p class="SHLOK">अपने याद न आवई, जिनका आदि न अंत॥</p>
<p class="SHLOK">फेर न होइहै कपट सों, जो कीजै व्यवहार।</p>
<p class="SHLOK">जैसे हाँड़ी काठ की चढ़ै न दूजी बार॥</p>
<p class="SHLOK">मन सों जग को भल चहै, हिय छल रहै न नेक।</p>
<p class="SHLOK">सो सज्जन संसारमें, जिनके बिमल बिबेक॥</p>
<p class="SHLOK">झगड़ा कबहुँ न कीजिये, सब सन रखिये प्रीति।</p>
<p class="SHLOK">झगड़े में घर जात है, सत्य बचन परतीति॥</p>
<p class="SHLOK">आपु आपु कहँ सब भलो, दूजे कहँ कोइ कोइ।</p>
<p class="SHLOK">‘तुलसी’ सब कहँ जो भलो, सुजन सराहिय सोइ॥</p>
<p class="SHLOK">संत कष्ट सहि आपुही, सुखी करै जु समीप।</p>
<p class="SHLOK">आप जरै पै और को, करै उजेरो दीप॥</p>
<p class="SHLOK">बड़े न लोपैं लाज कुल, लोपैं नीच अधीर।</p>
<p class="SHLOK">उदधि रहै मर्याद में, बहै उमड़ि नदनीर॥</p>
<p class="SHLOK">जो तू चाहै अधिक रस, सीख ईखसे लेय।</p>
<p class="SHLOK">जो तोकों अनरस करै, ताहि अधिक रस देय॥</p>
<p class="SHLOK">जे ते जग में जीव हैं, राखै सब सों हेत।</p>
<p class="SHLOK">को जानै केहि काल में, बिधि काको सँग देत॥</p>
<p class="SHLOK">‘तुलसी’ या संसार में भाँति-भाँति के लोग।</p>
<p class="SHLOK">सबसों हिलमिल चालिये, नदी नाव संजोग॥</p>
<p class="SHLOK">जो तोकौं काटा बुवै वाहि बोय तू फूल।</p>
<p class="SHLOK">सुंदर सुमन सुगंध तें मिटै उभय-हिय-सूल॥</p>
<p class="SHLOK">जो चाहै हित सीखिबो तो तरु तें सिख लेय।</p>
<p class="SHLOK">पाहन हनें सुमधुर फल बिटप सहज ही देय॥</p>
<p class="SHLOK">काटै बस्तु बनै सुखद, जारै भोजन देत।</p>
<p class="SHLOK para-style-override-3">स्वयं घाम बरिखा सहै, छाया-सुख सब देत॥<span></span></p>


<p class="Page-Break"> </p>
<p class="Main-Heading" id="toc_marker-9">नम्रता</p>
<p class="SHLOK">कबिरा नवै सो आप को, पर को नवै न कोय।</p>
<p class="SHLOK">घालि तराजू तौलिये, नवै सो भारी होय॥</p>
<p class="SHLOK">अभिमानी नाहर बड़ो, भरमत फिरत उजार।</p>
<p class="SHLOK">‘सहजो’ नन्ही बाकरी, प्यार करत संसार॥</p>
<p class="SHLOK">भली गरीबी नवनता, सकै न कोई मार।</p>
<p class="SHLOK">‘सहजो’ रुई कपास की, काटै न तरवार॥</p>
<p class="SHLOK">रीति प्रीति सबसों भली, बैर न हित मित गोत।</p>
<p class="SHLOK">रहिमन याही जनम कै, बहुरि न संगति होत॥</p>
<p class="SHLOK">होय नम्र मन बचन सों देइ सबहि सनमान।</p>
<p class="SHLOK">सो नर सर्वप्रिय सदा छोह करै भगवान॥</p>
<p class="SHLOK">मधुर बिनययुत बचन सों सब जग कौं सुख देत।</p>
<p class="SHLOK">सबकौं अमिय पियाय सो जग बस में कर लेत॥</p>
<p class="SHLOK">नम्र पुरुष प्रिय राम कौं, नित लह राम प्रसाद।</p>
<p class="SHLOK para-style-override-3">अभिमानी निज दोष ते भोगै सदा विषाद॥<span></span></p>


<p class="Page-Break"> </p>
<p class="Main-Heading" id="toc_marker-10">क्रोधका त्याग</p>
<p class="SHLOK">‘सहजो’ क्रोधी अति बुरो, उलटी समझै बात।</p>
<p class="SHLOK">सबही सों ऐंठो रहैं, करै बचन की घात॥</p>
<p class="SHLOK">कूकर ज्यों भूँकत फिरै, तामस मिलवाँ बोल।</p>
<p class="SHLOK">घर बाहर दुख रूप है, बुधि हू डाँवा डोल॥</p>
<p class="SHLOK">क्रोध हरै सुख सांति को अंतर प्रगटै आग।</p>
<p class="SHLOK">नैन बैन मुख बीगड़े पड़ै सील पर दाग॥</p>
<p class="SHLOK">गुरजन, पुरजन, प्रिय-सुजन सब सों टूटै नेह।</p>
<p class="SHLOK">पास पड़ोसीहू लड़ै, बरसै कुबचन मेह॥</p>
<p class="SHLOK">मोह बढ़े, स्मृति नष्ट हो, होय बुद्धि को नास।</p>
<p class="SHLOK">लोक और परलोक महँ दुख को होय प्रकास॥</p>
<p class="SHLOK">जाके मन उपजै प्रथम ताहि जरावै जोर।</p>
<p class="SHLOK">मुख तें भड़ भड़ नीसरै दुख उपजै चहुँ ओर॥</p>
<p class="SHLOK">छमा सस्त्र सों क्रोध कौ करै सफल प्रतिकार।</p>
<p class="SHLOK para-style-override-3">सो सब सुख साधन लहै, सहज होइ भव-पार॥<span></span></p>


<p class="Page-Break"> </p>
<p class="Main-Heading" id="toc_marker-11">संतोष और निर्लोभता</p>
<p class="SHLOK">रूखा सूखा खाइ कै, ठंढा पानी पीव।</p>
<p class="SHLOK">देखि बिरानी चोपड़ी मत ललचावै जीव॥</p>
<p class="SHLOK">लोभ न कबहूँ कीजिये, या मैं बिपति अपार।</p>
<p class="SHLOK">लोभी को बिस्वास नहिं, करे कोऊ संसार॥</p>
<p class="SHLOK">लोभ सरिस अवगुन नहीं, तप नहिं सत्य समान।</p>
<p class="SHLOK">तीरथ नहिं मन सुद्धि सम बिद्या सम धन आन॥</p>
<p class="SHLOK">लोभ मूल है दु:ख को, लोभ पाप को बाप।</p>
<p class="SHLOK">लोभ-फँसे जे मूढ़ जन सहैं सदा संताप॥</p>
<p class="SHLOK">मिलै परम सुख ताहि कौं जाके मन संतोष।</p>
<p class="SHLOK para-style-override-3">येन केन विधि सौं सदा यथा लाभ जेहि तोष॥<span></span></p>


<p class="Page-Break"> </p>
<p class="Main-Heading" id="toc_marker-12">सत्संगसे लाभ और कुसंगसे हानि</p>
<p class="SHLOK">कबीर संगत साधु की, हरै और की ब्याधि।</p>
<p class="SHLOK">संगत बुरी असाधु की, आठों पहर उपाधि॥</p>
<p class="SHLOK">मारी मरै कुसंग की ज्यों केले ढिग बेर।</p>
<p class="SHLOK">वह हाले वह चीरई, साँकट संग निबेर॥</p>
<p class="SHLOK">रहे समीप बड़ेन के, होत बड़ो हित मेल।</p>
<p class="SHLOK">सबही जानत बढ़त है, वृक्ष बराबर बेल॥</p>
<p class="SHLOK">जिहि प्रसंग दूषन लगे, तजिये ताको साथ।</p>
<p class="SHLOK">मदिरा मानत है जगत, दूध कलाली हाथ॥</p>
<p class="SHLOK">उत्तम जन सो मिलत ही, अवगुन सो गुन होय।</p>
<p class="SHLOK">घन सँग खारो उदधि मिलि, बरसै मीठो तोय॥</p>
<p class="SHLOK">होत सुसंगति सहज सुख, दुख कुसंगके थान।</p>
<p class="SHLOK">गंधी और लुहारकी, बैठो देखि दुकान॥</p>
<p class="SHLOK">जाहि बड़ाई चाहिये, तजै न उत्तम साथ।</p>
<p class="SHLOK">ज्यों पलास सँग पान के, पहुँचै राजा हाथ॥</p>
<p class="SHLOK">कछु कहि नीच न छेड़िये, भलो न वाको संग।</p>
<p class="SHLOK">पाथर डारे कीच में, उछरि बिगारै अंग॥</p>
<p class="SHLOK">करिये विद्यावंत को, सेवन औ सह बास।</p>
<p class="SHLOK">तासों आवै गुन अमित, अवगुन होहिं बिनास॥</p>
<p class="SHLOK">असत संगके बास सों, गुन अवगुन ह्वै जात।</p>
<p class="SHLOK">दूध पिवै कलवार घर, मदिरा सबहिं बुझात॥</p>
<p class="SHLOK">करिय नीच सह बास नहिं, जे अधिकाय मलीन।</p>
<p class="SHLOK">मति बिगरत आदर घटत, होत धरम हू छीन॥</p>
<p class="SHLOK">बसि कुसंग चाहत कुसल, यह रहीम अफसोस।</p>
<p class="SHLOK">महिमा घटी समुद्र की, रावन बस्यो परोस॥</p>
<p class="SHLOK">रहिमन उजली प्रकृति कहँ, नाहिं नीच कर संग।</p>
<p class="SHLOK">करिया बासन कर गहे, कारिख लागत अंग॥</p>
<p class="SHLOK">रहिमन ओछे नरन तें तजहु बैर औ प्रीत।</p>
<p class="SHLOK">काटे चाटे स्वान के दुहूँ भाँति बिपरीत॥</p>
<p class="SHLOK">जानि बूझि साँचो तजै, करै झूठ सों नेहु।</p>
<p class="SHLOK">ताकी संगत हे प्रभू सपनेहू मत देहु॥</p>
<p class="SHLOK">संगति ऐसी कीजिये, जहवाँ उपजै ज्ञान।</p>
<p class="SHLOK">पलटू तहाँ न बैठिये, घर की होवै हानि॥</p>
<p class="SHLOK">सतसंगतिमें जाइ के, मन को कीजै सुद्ध।</p>
<p class="SHLOK">पलटू उहाँ न जाइये, उपजे जहाँ कुबुद्धि॥</p>
<p class="SHLOK">नारायन कीजै सदा, दुष्ट संग को त्याग।</p>
<p class="SHLOK">जिमि लुहार के ढिग परै, बदन चिंगारी आग॥</p>
<p class="SHLOK">तात स्वर्ग अपबर्ग सुख धरिअ तुला इक अंग।</p>
<p class="SHLOK">तूल न ताहि सकल मिलि जो सुख लव सतसंग॥</p>
<p class="SHLOK">बिनु सतसंग न हरिकथा तेहि बिनु मोह न भाग।</p>
<p class="SHLOK">मोह गये बिनु रामपद होइ न दृढ़ अनुराग॥</p>
<p class="SHLOK">एक घड़ी आधी घड़ी आधीहूँ पुनि आध।</p>
<p class="SHLOK">तुलसी संगत साधु की कटै कोटि अपराध॥</p>
<p class="SHLOK">साधुसंग वहि जानियै जौ भ्रम-तम दे मेट।</p>
<p class="SHLOK">आँखि देइ मग मेलि सुचि चहै न पूजा भेंट॥</p>
<p class="SHLOK">नरकबास बरु अतिहि भल जहँ अघ होहिं बिनास।</p>
<p class="SHLOK">दुष्ट संग जनि देहु बिधि नव अघ करै बिकास॥</p>
<p class="SHLOK">सुरसरि पाप सुताप ससि सुरतरु दैन्य-बिनास।</p>
<p class="SHLOK">साधुसंग तीनों हरै अति सुख करै प्रकास॥</p>
<p class="SHLOK">साधु चरित सुभ चरित कपासू।</p>
<p class="SHLOK">निरस बिसद गुन मय फल जासू॥</p>
<p class="SHLOK">जो सहि दुख पर छिद्र दुरावा।</p>
<p class="SHLOK">बंदनीय जेहि जग जस पावा॥</p>
<p class="SHLOK">मति कीरति गति भूति भलाई।</p>
<p class="SHLOK">जब जेहि जतन जहाँ जेहि पाई॥</p>
<p class="SHLOK">सो जानब सतसंग प्रभाऊ।</p>
<p class="SHLOK">लोकहु बेद न आन उपाऊ॥</p>
<p class="SHLOK">बिनु सतसंग बिबेक न होई।</p>
<p class="SHLOK">राम कृपा बिनु सुलभ न सोई॥</p>
<p class="SHLOK">सतसंगति मुद मंगल मूला।</p>
<p class="SHLOK">सोइ फल सिधि सब साधन फूला॥</p>
<p class="SHLOK">सठ सुधरहिं सतसंगति पाई।</p>
<p class="SHLOK">पारस परस कुधातु सुहाई॥</p>
<p class="SHLOK">हानि कुसंग सुसंगति लाहू।</p>
<p class="SHLOK">लोकहुँ बेद बिदित सब काहू॥</p>
<p class="SHLOK">गगन चढ़इ रज पवन प्रसंगा।</p>
<p class="SHLOK">कीचहिं मिलइ नीच जल संगा॥</p>
<p class="SHLOK">साधु असाधु सदन सुक सारीं।</p>
<p class="SHLOK">सुमिरहिं राम देहिं गनि गारीं॥</p>
<p class="SHLOK">धूम कुसंगति कारिख होई।</p>
<p class="SHLOK">लिखिअ पुरान मंजु मसि सोई॥</p>
<p class="SHLOK">सील कि मिल बिनु बुध सेवकाई।</p>
<p class="SHLOK">जिमि बिनु तेज न रूप गोसाँई॥</p>
<p class="SHLOK">संत सभा झाँकी नहीं, कियौ न हरिगुन गान।</p>
<p class="SHLOK para-style-override-3">नारायन फिर कौन बिधि, तू चाहत कल्यान॥<span></span></p>


<p class="Page-Break"> </p>
<p class="Main-Heading" id="toc_marker-13">उत्तम पुत्र</p>
<p class="SHLOK">पितु आज्ञा तत्पर सदा, चलत आप कुल चाल।</p>
<p class="SHLOK">पंडित विज्ञ विनीत सो, उत्तम सुत नर पाल॥</p>
<p class="SHLOK">जनक वचन निदरत निडर, बसत कुसंगति माहिं।</p>
<p class="SHLOK">मूरख सो सुत अधम है, तेहि जनमे सुख नाहिं॥</p>
<p class="SHLOK">मातु पिता गुरु स्वामि सिख, सिर धरि करहि सुभाय।</p>
<p class="SHLOK">लहेउ लाभ तिन्ह जनम कर, नतरु जनम जग जाय॥</p>
<p class="SHLOK">अनुचित उचित विचार तजि जे पालहिं पितु बैन।</p>
<p class="SHLOK">ते भाजन सुख सुजसके बसहिं अमरपति ऐन॥</p>
<p class="SHLOK">सोइ बड़भागी सुअन सुचि मातु पितहि सुख देइ।</p>
<p class="SHLOK">तन-मन-धन अर्पन करै लहै पुन्य-पद सेइ॥</p>
<p class="SHLOK">उत्तम सुत सोइ जानिये जो हरिभगत सुजान।</p>
<p class="SHLOK">मातृ-पितृ कुल तारि दै करै विश्व-कल्यान॥</p>
<p class="SHLOK">सुनु जननी सोइ सुत बड़भागी।</p>
<p class="SHLOK">जो पितु मातु बचन अनुरागी॥</p>
<p class="SHLOK">तनय मातु पितु तोषनिहारा।</p>
<p class="SHLOK para-style-override-3">दुर्लभ जननि सकल संसारा॥<span></span></p>


<p class="Page-Break"> </p>
<p class="Main-Heading" id="toc_marker-14">मित्रता</p>
<p class="SHLOK">सुख दुख अरु बिग्रह बिपति, यामें तजै न संग।</p>
<p class="SHLOK">गिरिधरदास बखानिये, मित्र सोइ बर ढंग॥</p>
<p class="SHLOK">सुख मैं सँग मिलि सुख करै, दुख मैं पाछो होय।</p>
<p class="SHLOK">निज स्वारथकी मित्रता, मित्र अधम है सोय॥</p>
<p class="SHLOK">आप करै उपकार अति, प्रति उपकार न चाह।</p>
<p class="SHLOK">हियरो कोमल संत सम, सुहृद सोइ नरनाह॥</p>
<p class="SHLOK">प्रीति सुखद है सुजनकी, दिन दिन होइ बिसेष।</p>
<p class="SHLOK">कबहूँ मेंटे ना मिटै, जिमि पाहनकी रेख॥</p>
<p class="SHLOK">कह ‘रहीम’ संपति सगे, बनत बहुत बहु रीत।</p>
<p class="SHLOK">बिपति-कसौटी जे कसे, सोई साँचे मीत॥</p>
<p class="SHLOK">टूटे सुजन मनाइए, जो टूटै सौ बार।</p>
<p class="SHLOK">रहिमन फिरि फिरि पोहिये, टूटै, मुक्ताहार॥</p>
<p class="SHLOK">रहिमन यहि संसारमें, सब सों मिलिये धाइ।</p>
<p class="SHLOK">ना जानै केहि रूपमें, नारायन मिलि जाइ॥</p>
<p class="SHLOK">संगी साई कीजिये सुख दुख का साथी।</p>
<p class="SHLOK">दादू जीवन मरन का सो सदा सँघाती॥</p>
<p class="SHLOK">निज सिर मित्र-कलंक लै, सहै घोर अपमान।</p>
<p class="SHLOK">निष्कलंक मित्रहि करे, उत्तम मित्र महान॥</p>
<p class="SHLOK">मित्र-प्रान रक्षा करे, अर्पन कर निज प्रान।</p>
<p class="SHLOK">कछु अदेय राखै नहीं, उत्तम मित्र महान॥</p>
<p class="SHLOK">बिपति बटावै लोभ करि, संपति देय सुभाय।</p>
<p class="SHLOK">मान बढ़ावै जस करै, सदा सुपंथ चलाय॥</p>
<p class="SHLOK">छिपकर बालिहि बध कियो, लियो सुकंठ बचाय।</p>
<p class="SHLOK">राघव जग निंदा सही, मित्रधर्म सरसाय॥</p>
<p class="SHLOK">रघुबर साँचे मित्र हैं, स्वारथ रंचक नाहिं।</p>
<p class="SHLOK">पाछे मेलि बिभीषनहि, सूल सह्यो हिय माहिं॥</p>
<p class="SHLOK">जे न मित्र दुख होहिं दुखारी।</p>
<p class="SHLOK">तिन्हहि बिलोकत पातक भारी॥</p>
<p class="SHLOK">निज दुख गिरि सम रज करि जाना।</p>
<p class="SHLOK">मित्रक दुख रज मेरु समाना॥</p>
<p class="SHLOK">जिन्ह कें असि मति सहज न आई।</p>
<p class="SHLOK">ते सठ कत हठि करत मिताई॥</p>
<p class="SHLOK">कुपथ निवारि सुपंथ चलावा।</p>
<p class="SHLOK">गुन प्रगटै अवगुनन्हि दुरावा॥</p>
<p class="SHLOK">देत लेत मन संक न धरई।</p>
<p class="SHLOK">बल अनुमान सदा हित करई॥</p>
<p class="SHLOK">बिपति काल कर सतगुन नेहा।</p>
<p class="SHLOK">श्रुति कह संत मित्र गुन एहा॥</p>
<p class="SHLOK">आगें कह मृदु बचन बनाई।</p>
<p class="SHLOK">पाछें अनहित मन कुटिलाई॥</p>
<p class="SHLOK">जाकर चित अहि गति सम भाई।</p>
<p class="SHLOK">अस कुमित्र परिहरेहिं भलाई॥</p>
<p class="SHLOK">सेवक सठ नृप कृपन कुनारी।</p>
<p class="SHLOK para-style-override-3">कपटी मित्र सूल सम चारी॥<span></span></p>


<p class="Page-Break"> </p>
<p class="Main-Heading" id="toc_marker-15">भगवान् पर भरोसा</p>
<p class="SHLOK">अमर बेलि बिनु मूल की, प्रतिपालत जो ताहि।</p>
<p class="SHLOK">रहिमन ऐसे प्रभुहिं तजि, खोजत फिरिये काहि॥</p>
<p class="SHLOK">रन बन ब्याधि बिपत्तिमें, रहिमन मरउ न रोय।</p>
<p class="SHLOK">जो रच्छक जननी-जठर, सो हरि गये न सोय॥</p>
<p class="SHLOK">समय दसा कुल देखि के, लोग करत सनमान।</p>
<p class="SHLOK">रहिमन दीन अनाथ के, तुम बिनु को भगवान॥</p>
<p class="SHLOK">मनि मानिक महँगे किये, सस्ते तृन जल नाज।</p>
<p class="SHLOK">रहिमन याते कहत हैं, राम गरीबनेवाज॥</p>
<p class="SHLOK">बिगरी जनम अनेक की, सुधरै अब हीं आजु।</p>
<p class="SHLOK">होहि राम को, नाम जपु तुलसी तजि कुसमाजु॥</p>
<p class="SHLOK">बड़ो भरोसो राम को, बड़ी राम की आस।</p>
<p class="SHLOK">सदा सफल सब थल रहे, जो उर कर बिस्वास॥</p>
<p class="SHLOK">एक भरोसो एक बल, एक आस बिस्वास।</p>
<p class="SHLOK">एक राम घनस्याम हित, चातक तुलसीदास॥</p>
<p class="SHLOK">जिनहिं भरोसो रामको, तिनहिं न ब्यापहि क्लेश।</p>
<p class="SHLOK para-style-override-3">राम सदा रच्छा करैं, धरि धरि नित नव बेश॥<span></span></p>


<p class="Page-Break"> </p>
<p class="Main-Heading" id="toc_marker-16">राम-नाम</p>
<p class="SHLOK">राम-नामके सुमिरते, अधम तरे संसार।</p>
<p class="SHLOK">अजामील गनिका सुपच, सदना सबरी नार॥</p>
<p class="SHLOK">राम-नामके सुमिरते, उधरे पतित अनेक।</p>
<p class="SHLOK">कह कबीर नहिं छोड़िये, राम-नाम की टेक॥</p>
<p class="SHLOK">यह कलिकाल मलायतन, मन करि देखु बिचार।</p>
<p class="SHLOK">श्रीरघुनायक नाम तजि, नाहिन आन अधार॥</p>
<p class="SHLOK">कृष्ण नाम अति गुप्त धन, पावै बिरला संत।</p>
<p class="SHLOK">करै नहीं जो कामना, दिन दिन होय अनंत॥</p>
<p class="SHLOK">रसना सापिन बदन बिल जे न जपहिं हरि नाम।</p>
<p class="SHLOK">तुलसी प्रेम न राम सों ताहि बिधाता बाम॥</p>
<p class="SHLOK">राम-नाम अवलंब बिनु परमारथ की आस।</p>
<p class="SHLOK">बरसत बारिद बूँद गहि चाहत चढ़न अकास॥</p>
<p class="SHLOK">राम-नाम रति राम गति राम-नाम बिस्वास।</p>
<p class="SHLOK">सुमिरत सुभ मंगल कुसल चहुँ दिसि तुलसीदास॥</p>
<p class="SHLOK">प्रीति प्रतीति सुरीति सों राम-नाम जपु राम।</p>
<p class="SHLOK">तुलसी तेरो है भलो, आदि मध्य परिनाम॥</p>
<p class="SHLOK">नाम जपत कुष्ठी भला चुइ चुइ परे जो चाम।</p>
<p class="SHLOK">कंचन देह केहि काम की जा मुख नाहीं नाम॥</p>
<p class="SHLOK">भयनासन दुर्मतिहरन कलिमहँ हरि को नाम।</p>
<p class="SHLOK">निसिदिन नानक जो जपे सफल होइ तेहि काम॥</p>
<p class="SHLOK">तुलसी भगत सुपच भलौ भजै रैन दिन राम।</p>
<p class="SHLOK">ऊँचो कुल केहि काम को जहाँ न हरि को नाम॥</p>
<p class="SHLOK">तुलसी जाके बदन तें धोखेहुँ निकसत राम।</p>
<p class="SHLOK">ताके पग की पगतरी मेरे तन को चाम॥</p>
<p class="SHLOK">दासरता एक नाम सों उभय लोक सुख त्यागि।</p>
<p class="SHLOK">तुलसी न्यारो ह्वै रहै दहै न दुख की आगि॥</p>
<p class="SHLOK">राम-नाम को अंक है सब साधन है सून।</p>
<p class="SHLOK">अंक गये कछु हाथ नहिं अंक रहे दसगून॥</p>
<p class="SHLOK">राम-नाम नरकेसरी कनककसिपु कलिकाल।</p>
<p class="SHLOK">जापकजन प्रहलाद जिमि, पालिहि दलि सुरसाल॥</p>
<p class="SHLOK">राम-नाम जपते रहौ जब लगि घटमें प्रान।</p>
<p class="SHLOK">कबहूँ दीनदयाल के भनक परैगी कान॥</p>
<p class="SHLOK">नाम राम को कलपतरु कलि कल्यान निवास।</p>
<p class="SHLOK">जो सुमिरत भयो भाँग तें तुलसी तुलसीदास॥</p>
<p class="SHLOK">राम-नाम मनि दीप धरु जीह देहरीं द्वार।</p>
<p class="SHLOK para-style-override-3">तुलसी भीतर बाहेरहुँ जौं चाहसि उजिआर॥<span></span></p>


<p class="Page-Break"> </p>
<p class="Main-Heading" id="toc_marker-17">नीतिके उपदेश</p>
<p class="SHLOK">काल करै सो आज कर, आज करै सो अब्ब।</p>
<p class="SHLOK">पल में परलै होयगी, बहुरि करैगो कब्ब॥</p>
<p class="SHLOK">या दुनियामें आइ कै, छाड़ि देइ तू ऐंठ।</p>
<p class="SHLOK">लेना हो सो लेइ लै, उठी जात है पैठ॥</p>
<p class="SHLOK">कबीर आप ठगाइये, और न ठगिये कोय।</p>
<p class="SHLOK">आप ठगे सुख ऊपजै और ठगे दुख होय॥</p>
<p class="SHLOK">जिन ढूँढ़ा तिन पाइयाँ, गहिरे पानी पैठ।</p>
<p class="SHLOK">जो बौरा डूबन डरा, रहा किनारे बैठ॥</p>
<p class="SHLOK">एकै साधे सब सधै, सब साधे सब जाय।</p>
<p class="SHLOK">जो गहि लेवै मूलको, फूलै फूल अघाय॥</p>
<p class="SHLOK">अपनी पहुँच बिचारि कै, करतब करिये दौर।</p>
<p class="SHLOK">तेते पाँव पसारिये जेती लाँबी सौर॥</p>
<p class="SHLOK">बुरे लगत हित के बचन, हियै बिचारो आप।</p>
<p class="SHLOK">करुई भेषज बिन पिये, मिटै न तनको ताप॥</p>
<p class="SHLOK">करै बुराई सुख चहै, कैसे पावे कोय।</p>
<p class="SHLOK">बोवै पेड़ बबूल का, आम कहाँ ते होय॥</p>
<p class="SHLOK">कारज धीरे होत है, काहे होत अधीर।</p>
<p class="SHLOK">समय पाय तरुवर फलै, केतिक सींचो नीर॥</p>
<p class="SHLOK">पराधीनता दुख महा, सुख जगमें स्वाधीन।</p>
<p class="SHLOK">सुखी रमत सुक बन बिसे, कनक पींजरे दीन॥</p>
<p class="SHLOK">कारज करिय बिचारि कै, करम लिखी सो होय।</p>
<p class="SHLOK">पाछै उपजै ताप नहिं, निंदा करै न कोय॥</p>
<p class="SHLOK">उद्यम कीजै जगतमें मिलै भाग्य अनुसार।</p>
<p class="SHLOK">मोती मिलै कि संख कर, सागर गोता मार॥</p>
<p class="SHLOK">बिन उद्यम नहिं पाइये, कर्म लिख्यो हू जौन।</p>
<p class="SHLOK">बिन जलपान न जाइहै, प्यास गंगजल भौन॥</p>
<p class="SHLOK">जाको राखै साँइयाँ, मारि सकै नहिं कोय।</p>
<p class="SHLOK">बाल न बाँका करि सकै जो जग बैरी होय॥</p>
<p class="SHLOK">तुलसी जे कीरति चहैं, पर-कीरतिको खोइ।</p>
<p class="SHLOK">तिनके मुँह मसि लागिहै, मुए न मिटिहै धोइ॥</p>
<p class="SHLOK">तुलसी या संसारमें, पाँच रतन हैं सार।</p>
<p class="SHLOK">सज्जन-संगति, हरिभजन, दया, दैन्य, उपकार॥</p>
<p class="SHLOK">आलस कबहुँ न कीजिये, आलस अरि सम जानि।</p>
<p class="SHLOK">आलससे विद्या घटै, सुख सम्पतिकी हानि॥</p>
<p class="SHLOK">आलस है बिन रोगको महारोग नर देह।</p>
<p class="SHLOK">आलस ही तें नसत हैं, सुख-सम्पति अरु गेह॥</p>
<p class="SHLOK">तेहि प्रमान चलिबो भलो, जो सब दिन ठहराइ।</p>
<p class="SHLOK">उमड़ि चलै जल पार ते, जो ‘रहीम’ बढ़ि जाइ॥</p>
<p class="SHLOK">‘रहिमन’ बिद्या, बुधि नहीं, नहीं धरम, जस दान।</p>
<p class="SHLOK">जन्म वृथा भूपर धरेउ, पसु बिनु पूँछ बिषान॥</p>
<p class="SHLOK">बड़े बड़ाई ना करैं, बड़े न बोलैं बोल।</p>
<p class="SHLOK">‘रहिमन’ हीरा कब कहै, लाख टका है मोल॥</p>
<p class="SHLOK">बड़े बड़ाई न तजैं, लघु ‘रहीम’ इतराइ।</p>
<p class="SHLOK">राइ करौंदा होत है, कटहर होत न राइ॥</p>
<p class="SHLOK">नीति अनीति बड़े सहैं, रिस भरि देत न गारि।</p>
<p class="SHLOK">भृगु उर दीनी लात की, हरि कीनी मनुहारि॥</p>
<p class="SHLOK">रहिमन बित्त अधर्म कर जात न लागै बार।</p>
<p class="SHLOK">चोरी करि होरी रची, भई छनकमें छार॥</p>
<p class="SHLOK">हिंसा पयको काढ़ि लै, छीर नीर निरवार।</p>
<p class="SHLOK">ऐसे गहै जो सार कौं, सो जन उतरै पार॥</p>
<p class="SHLOK">तुलसी असमय के सखा, धीरज धरम बिबेक।</p>
<p class="SHLOK">साहित साहस सत्यब्रत, रामभरोसो एक॥</p>
<p class="SHLOK">मुखिया मुख सो चाहिये, खान-पान को एक।</p>
<p class="SHLOK">पालै पोषै सकल अँग, तुलसी सहित बिबेक॥</p>
<p class="SHLOK">मलूक बाद न कीजिये, क्रोधै देउ बहाय।</p>
<p class="SHLOK">हार मानु अनजानते बकि बकि मरै बलाय॥</p>
<p class="SHLOK">सुंदर मानुष देह की महिमा कहिये काहि।</p>
<p class="SHLOK">जाको चाहैं देवता, क्यों खोवत है ताहि॥</p>
<p class="SHLOK">पलटू यह साँची कहै, अपने मनका फेर।</p>
<p class="SHLOK">तुझे पराई क्या परी अपनी ओर निबेर॥</p>
<p class="SHLOK">तेरे भावें कछु करौ, भलो बुरो संसार।</p>
<p class="SHLOK">नारायन तू बैठिके अपनो भवन बुहार॥</p>
<p class="SHLOK">नारायन दो बातको, दीजै सदा बिसार।</p>
<p class="SHLOK">करी बुराई और ने, आप कियो उपकार॥</p>
<p class="SHLOK">दो बातन को भूल मत, जो चाहै कल्यान।</p>
<p class="SHLOK">नारायन इक मौत को दूजे श्रीभगवान॥</p>
<p class="SHLOK">धन जोबन यों जायँगे, जा बिधि उड़त कपूर।</p>
<p class="SHLOK">नारायन गोपाल भज, क्यों चाटै जगधूर॥</p>
<p class="SHLOK">बहुत गयी थोरी रही, नारायन अब चेत।</p>
<p class="SHLOK">काल चिरैया चुगि रही, निसिदिन आयू खेत॥</p>
<p class="SHLOK">दुखमें सुमिरन सब करै, सुखमें करै न कोय।</p>
<p class="SHLOK">जो सुखमें सुमिरन करै, दुख काहे को होय॥</p>
<p class="SHLOK">कहा करै बैरी प्रबल, जो सहाय रघुबीर।</p>
<p class="SHLOK">दस हजार गजबल घट्यो, घट्यो न दसगज चीर॥</p>
<p class="SHLOK">नर तन सम नहिं कवनिउ देही।</p>
<p class="SHLOK">जीव चराचर जाचत तेही॥</p>
<p class="SHLOK">परम धरम श्रुति बिदित अहिंसा।</p>
<p class="SHLOK">पर निंदा सम अघ न गरीसा॥</p>
<p class="SHLOK">सुर श्रुति निंदक जे अभिमानी।</p>
<p class="SHLOK">रौरव नरक परहिं ते प्रानी॥</p>
<p class="SHLOK">सब कर निंदा जे जड़ करहीं।</p>
<p class="SHLOK para-style-override-3">ते चमगादुर होइ अवतरहीं॥<span></span></p>


<p class="Page-Break"> </p>
<p class="Main-Heading" id="toc_marker-18">गिरधरदासकी कुंडलिया</p>
<p class="SHLOK">दौलत पाय न कीजिये, सपनेमें अभिमान।</p>
<p class="SHLOK">चंचल जल दिन चारिको, ठाँउ न रहत निदान॥</p>
<p class="SHLOK">ठाउँ न रहत निदान, जियत जग में जस लीजै।</p>
<p class="SHLOK">मीठे बचन सुनाय, बिनय सबही की कीजै॥</p>
<p class="SHLOK">कह गिरधर कबिराय, अरे यह सब घट तौलत।</p>
<p class="SHLOK">पाहुन सम दिन चारि रहत सबही के दौलत॥</p>
<p class="SHLOK">साईं ये न बिरोधिये, छोट बड़े सब भाइ।</p>
<p class="SHLOK">ऐसे भारी वृक्ष को, कुल्हरी देत गिराइ॥</p>
<p class="SHLOK">कुल्हरी देत गिराइ, मारिकै जमी गिराई।</p>
<p class="SHLOK">टूक-टूक कै काटि समुद्रमें देत बहाई॥</p>
<p class="SHLOK">कह गिरधर कबिराय, फूट जेहि के घर आई।</p>
<p class="SHLOK">हिरनाकस्यप कंस गये, बलि रावन साँई॥</p>
<p class="SHLOK">बिना बिचारै जो करै, सो पाछे पछताय।</p>
<p class="SHLOK">काम बिगारै आपनो जगमें होत हँसाय॥</p>
<p class="SHLOK">जगमें होत हँसाय, चित्तमें चैन न पावै।</p>
<p class="SHLOK">खान-पान सनमान, राग-रँग मनहिं न भावै॥</p>
<p class="SHLOK">कह गिरधर कबिराय, दु:ख कछु टरत न टारे।</p>
<p class="SHLOK">खटकत है जिय माँझ, कियो जो बिना बिचारे॥</p>
<p class="SHLOK">बीती ताहि बिसारि दे, आगे की सुधि लेइ।</p>
<p class="SHLOK">जो बनि आवै सहज मैं, ताही में चित देइ॥</p>
<p class="SHLOK">ताही में चित देइ बात जोई बनि आवै।</p>
<p class="SHLOK">दुर्जन हँसै न कोइ, चित्तमें खता न पावै॥</p>
<p class="SHLOK">कह गिरधर कबिराय यहै करु मन परतीती।</p>
<p class="SHLOK">आगे को सुख समुझ, होइ बीती सो बीती॥</p>
<p class="SHLOK">साईं अपने भ्रात को कबहुँ न दीजै त्रास।</p>
<p class="SHLOK">पलक दूर नहिं कीजिये, सदा राखिये पास॥</p>
<p class="SHLOK">सदा राखिये पास, त्रास कबहूँ नहिं दीजै।</p>
<p class="SHLOK">त्रास दई लंकेस, ताहि की गति सुन लीजै॥</p>
<p class="SHLOK">कह गिरधर कबिराय, राम सों मिलियो जाई।</p>
<p class="SHLOK">पाय बिभीषन राज लंकपति बाज्यो साईं॥</p>
<p class="SHLOK">साईं समय न चूकिये, यथाशक्ति सनमान।</p>
<p class="SHLOK">को जानै को आइ है, तेरी पौरि प्रमान॥</p>
<p class="SHLOK">तेरी पौरि प्रमान समय असमय तकि आवै।</p>
<p class="SHLOK">ता को तू जिय खोलि हृदय भरि कंठ लगावै॥</p>
<p class="SHLOK">कह गिरधर कबिराय, सबै यामें सुधि आई।</p>
<p class="SHLOK para-style-override-3">सीतल जल फल फूल समय जनि चूको साँई॥<span></span></p>


<p class="Page-Break"> </p>
<p class="Main-Heading" id="toc_marker-19">सर्वश्रेष्ठ कौन है?</p>
<p class="SHLOK">गाली सुनकर भी, जो मनमें जरा नहीं दुख पाता है।</p>
<p class="SHLOK">क्रोध दिलानेपर भी, जिसको क्रोध नहीं कुछ आता है॥</p>
<p class="SHLOK">कड़वे वचन कदापि न कहता मर्मबेध करनेवाले।</p>
<p class="SHLOK">बचन सत्य हित मधुर बोलता अमरित बरसानेवाले॥</p>
<p class="SHLOK">पर-दुखसे ही दुखी, सदा जो पर-सेवा करता रहता।</p>
<p class="SHLOK">दु:ख उठाकर स्वयं, दूसरोंके दुख नित हरता रहता॥</p>
<p class="SHLOK">कपट-दम्भ-अभिमान छोड़, जो सबका करता है सम्मान।</p>
<p class="SHLOK">हरिका हो, जो भजता हरिको, परम धरम जीवनका मान॥</p>
<p class="SHLOK">अपने शुभ आचरणोंसे जो हरता है पर-दुख—अज्ञान।</p>
<p class="SHLOK">जगमें सबसे श्रेष्ठ वही है, वही जगत् में सदा महान्॥<span class="char-style-override-5"></span></p>


<p class="Page-Break"> </p>
<p class="First-End-Page-text" id="toc_marker-20" xml:lang="en-GB">अंतिम पृष्ठ</p>

