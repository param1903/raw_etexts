
<p class="First-End-Page-text para-style-override-1" id="toc_marker-1" xml:lang="en-GB"><span class="char-style-override-1">प्रथम पृष्ठ</span><span class="char-style-override-2" xml:lang="hi-IN"></span></p>
<p class="Titel-Page---Shri-Hari">॥ श्रीहरि:॥</p>
<p class="Title-Page---Book-Name">सच्चे और ईमानदार बालक</p>
<p class="Tavmev-Mata--pita"> </p>
<p class="Tavmev-Mata--pita">त्वमेव माता च पिता त्वमेव</p>
<p class="Tavmev-Mata--pita">त्वमेव बन्धुश्च सखा त्वमेव।</p>
<p class="Tavmev-Mata--pita">त्वमेव विद्या द्रविणं त्वमेव</p>
<p class="Tavmev-Mata--pita">त्वमेव सर्वं मम देवदेव॥</p>
<p class="Tavmev-Mata--pita"> </p>
<p class="Title-Page---Gita-Seva-Trust para-style-override-2">गीता सेवा ट्रस्ट<span class="char-style-override-3"></span></p>


<p class="Page-Break">॥ श्रीहरि:॥</p>
<p class="Heading" id="toc_marker-3">सत्यकी खोजमें बालक सुकरात<span class="char-style-override-4"></span></p>
<p class="TXT">बालक सुकरातका जन्म ईसासे ४६९ साल पूर्व यूनानके एथेन्स नगरमें हुआ था। उनकी माताका नाम फिनेरिट था। उनके पिता एफ्रोनिस्कस एक साधारण संगतराश थे। दिनभरकी मेहनत-मजदूरीसे अपने छोटे-से परिवारका भरण-पोषण करते थे। उनकी आर्थिक अवस्था अच्छी नहीं थी। बालक सुकरातने कुछ दिनोंतक विद्यालय और व्यायामशालामें नि:शुल्क शिक्षा प्राप्त की। संगीत और विज्ञानमें भी उनकी रुचि बढ़ती गयी। एथेन्स बड़े-बड़े विद्वानों, कलाकारों, दार्शनिकों तथा कवियों और संगीतज्ञोंका निवासस्थान था; बालक सुकरात उनके सम्पर्कमें रहना अधिक पसंद करते थे, इसलिये वे दिनमें प्रात: से संध्यातक उनके दरवाजोंपर कई चक्कर लगाया करते थे। उनके कुरूप शरीर, चिपटी नाक, बड़े नथुने, भद्दे मुख और बड़ी-बड़ी आँखोंसे लोग अनायास प्रभावित हो जाते थे। यद्यपि वे गरीब होनेके नाते चिथड़े पहनकर नंगे पाँव सारे नगरमें घूमा करते थे तो भी उनकी प्रखर प्रतिभा, दार्शनिक गम्भीरता और जिज्ञासा बाल-सुलभ चपलतामें छिपी नहीं रह पाती थी। लोग उनकी ओर धीरे-धीरे आकृष्ट होने ही लगे। बालक सुकरात बड़े सरल और प्रेमी स्वभावके थे। गरीबीके कारण भूखे रहनेपर मित्रोंके निवास-स्थानपर भोजन कर लेनेमें वे तनिक भी संकोच नहीं करते थे।</p>
<p class="TXT">बालक सुकरात सत्य-चिन्तनमें इतने व्यस्त रहते थे कि उन्हें कई दिनोंतक खाने-पीनेकी भी सुधि नहीं रहती थी; उनकी ज्ञान-पिपासा उत्तरोत्तर बढ़ती गयी। एथेन्स छोड़कर बाहर जाना उन्हें किसी भी स्थितिमें रुचिकर नहीं था, जंगलों और बागोंमें तो वे कभी जाते ही नहीं थे। बाल्यकालकी यह मनोवृत्ति उनके नि:स्पृह तथा गम्भीर भावी दार्शनिक जीवनकी भूमिका थी। बड़ोंका बचपन इसी तरह असाधारण हुआ करता है। जहाँ कहीं भी सड़ककी पटरी और चौराहेपर वे मनुष्योंका जमघट देखते थे, वहीं पहुँच जाते थे और ज्ञानकी चर्चा करने लगते थे।</p>
<p class="TXT">उनके शिक्षा-गुरुका नाम प्राडिक्स था। वे सुकरातको बड़े स्नेहकी दृष्टिसे देखते थे। एथेन्सके बड़े-बूढ़े बालक सुकरातको अपने बच्चोंकी ही तरह प्यार करते थे।</p>
<p class="TXT">बालक सुकरातको धन और सुखके प्रति बड़ी चिढ़ थी, उनका मन इन दोनोंसे सदा दूर भागा करता था। वे असत्यको महापातक मानते थे। दूसरेका अहित-चिन्तन सुकरातकी दृष्टिमें बड़ा भारी अपराध था।</p>
<p class="TXT">उन्हें अपने बाल्यकालमें ऐसा लगा कि परमात्माने उन्हें किसी देवकार्यके पवित्र सम्पादनके लिये ही धरतीपर भेजा है। नि:संदेह वह देवकार्य सत्यका अनुशीलन ही था। वे स्वभावसे ही धार्मिक प्रवृत्तिके बालक थे। उन्होंने अपनी अन्तरात्माके प्रतिकूल कोई कार्य नहीं किया।</p>
<p class="TXT">एक बार वे सड़कपर खड़े-खड़े प्रात:कालसे शामतक कुछ सोचते रहे, रातमें भी अविराम गतिसे यही क्रम चलता रहा। लोग उनसे कुछ दूर चटाई बिछाकर लेट गये और यह देखते रहे कि यह सोचना कब बन्द होगा। मेधावी सुकरात रातभर सोचते ही रह गये और दूसरे दिन प्रात:काल सूर्यको नमस्कार कर वे अपने निवास-स्थानपर लौट आये। इस घटनासे उनकी साधना और संयमी जीवनका पता लगता है। वास्तवमें वे महान् विचारशील थे। उन्होंने आगे चलकर स्वीकार किया था कि जब मैं बालक था, मुझे प्रकृति क्या है, ईश्वर क्या है, सृष्टि किस तरह बनती-बिगड़ती है—इन प्रश्नोंपर विचार करना अच्छा लगता था। एथेन्स नगर ही उनका विद्यालय था, उसके चलते-फिरते जीव उनके शिक्षक थे। उनका बाल्य-जीवन कितना हृदयग्राही और उत्साहवर्धक है। ‘अपने-आपको जानो’ यही उनके जीवनका महान् ध्येय था।</p>
<p class="Image para-style-override-2"><span><img alt="Untitled.png%201.png" class="frame-1" src="image/Untitled.png%201_fmt.png"/></span><span> </span></p>


<p class="Page-Break"> </p>
<p class="Heading" id="toc_marker-4">सत्यवादी तथा परदु:खकातर बालक नेपोलियन<span class="char-style-override-4"></span></p>
<p class="TXT">कोर्सिकाकी राजधानीमें एक बड़े बगीचेमें एक लड़का और लड़की खेल रहे थे। लड़केका नाम नेपोलियन और लड़कीका नाम इलाइजा था। खेलते-खेलते दोनों बगीचा पार करके बहुत दूर निकल गये। वहाँ इलाइजाकी असावधानीसे एक किसानकी लड़कीकी पकी जामुनकी टोकरी गिर गयी और जामुनके फल टूट गये। उस लड़कीको रोती देखकर इलाइजाने कहा—‘भाई! चलो, हम भाग चलें जिससे कोई जानने न पाये।’</p>
<p class="TXT">‘मैं नहीं जाऊँगा। देख, यह लड़की कितना रोती है। हमने जो नुकसान किया है, वह इसको भर देना चाहिये। यह हमारा कर्तव्य है’—ऐसा कहकर नेपोलियन उस लड़कीके पास गया। इलाइजा भी भाईका अभिप्राय समझकर उस लड़कीके जो फल गिरे थे, उन्हें बीनने लगी।</p>
<p class="TXT">‘घर जाकर मैं माँको क्या कहूँगी, सारे फल बिगड़ गये, इससे मुझे तीन दिनोंकी खुराक मिलती।’ इतना कहकर वह लड़की खूब रोने लगी। ‘रो मत’ ऐसा कहकर नेपोलियनने तीन छोटे चाँदीके सिक्के उसके हाथमें दिये और फिर कहा—‘मेरे घर चल, बाकी पैसे मैं तुझे दूँगा।’ इलाइजाने भाईके कानमें कहा—‘भाई! तुम यह क्या कर रहो हो? माँको खबर मिलेगी तो वह हमें सजा करके केवल रोटी और पानी ही देगी।’</p>
<p class="Image"><span><img alt="Untitled.png%202.png" class="frame-1" src="image/Untitled.png%202_fmt.png"/></span> </p>
<p class="TXT">भाईने जवाब दिया—‘तो इससे क्या? हमने फल नष्ट किये हैं, उनके दाम तो देने ही पड़ेंगे।’</p>
<p class="TXT">इतनेमें दासीके बुलानेपर भाई और बहिन दौड़ गये। उनके पीछे अनजानी एक लड़कीको आते देखकर दासीने पूछा—‘यह फिर कौन है?’</p>
<p class="TXT">लड़केने जवाब दिया—‘हमसे इसके कुछ जामुनके फल नष्ट हो गये हैं। माँ उसकी कीमत देगी—ऐसा सोचकर मैं इसको साथ लाया हूँ।’</p>
<p class="TXT">घरके दीवानखानेमें नेपोलियनकी माँ मैडम लिटिसिया बैठी थी। नेपोलियन, इलाइजा, दासी और किसानकी लड़की वहाँ पहुँची। लड़कोंकी ओर मुँह करके वह बोली—‘खेलने जाते वक्त तुमको मैंने कहा न था कि बगीचेके बाहर न जाना? अब तो बस, तुमको खेलने ही न जाना होगा।’</p>
<p class="TXT">‘माँ! इलाइजाको सजा न दो; मैं ही गया था और वह तो मेरे साथ गयी थी।’ यों कहकर नेपोलियनने अपना दोष स्वीकार किया। इलाइजा चुप होकर भाईको देखने लगी। मैडम लिटिसियाका भाई भी वहाँ बैठा था, वह लड़केकी इस सच्चाईसे प्रसन्न होकर उसका अपराध क्षमा करनेके लिये प्रार्थना करने लगा।</p>
<p class="TXT">डरी हुई इलाइजाको अपने भाईके बर्तावसे हिम्मत मिली और वह मामाका हाथ पकड़कर बोली—‘मेरी ही गलतीसे नुकसान हुआ है। भाईको कुछ न कहना।’</p>
<p class="TXT">उसके मामाने पूछा—‘तुमने क्या किया है इलाइजा?’ लड़कीने सारी बातें कह सुनायीं और स्वीकार कर लिया कि उसकी गलतीसे ही नुकसान हुआ है। उसकी आँखोंसे आँसू बहने लगे; परन्तु अपराध स्वीकार करनेसे उसकी माँने क्षमा कर दिया।</p>
<p class="TXT">इसके बाद नेपोलियनने कहा कि माँ! ‘मैं एक वस्तु माँगता हूँ। तुम महीने-महीने खर्च करनेके लिये मुझे जो तीन सिक्के देती हो वह मुझे दोगी?’ माँने तुरंत पुत्रकी प्रार्थना स्वीकार की और कहा—‘अब डेढ़ महीनेतक तुझे कुछ भी नहीं मिलेगा।’ नेपोलियनने सिक्के लेकर उस फलवाली लड़कीको दे दिये।</p>
<p class="TXT para-style-override-2">किसानकी लड़कीको पूरा दाम मिल गया, वह प्रसन्न हो गयी और पहले दिये हुए तीन चाँदीके छोटे सिक्कोंको वापस करने लगी; परन्तु नेपोलियनने नहीं लिया। लड़कीका ऐसा अच्छा व्यवहार देखकर मैडम लिटिसिया बहुत प्रसन्न हुई और ‘तेरी माँ कहाँ है? तुम कितने भाई-बहिन हो? तेरा घर कहाँ है?’—आदि पूछने लगी। उसके बाद वे सब उसके घर गये और उसकी बीमार माँके लिये उन्होंने दवा और खानेका प्रबन्ध कर दिया।<span></span></p>


<p class="Page-Break"> </p>
<p class="Heading" id="toc_marker-5">बालक गोखलेकी ईमानदारी</p>
<p class="TXT">परम देशभक्त श्रीयुत गोपाल कृष्ण गोखले बाल्यावस्थामें जब स्कूलमें पढ़ते थे, तब एक दिन शिक्षकने कुछ हिसाब घरसे करके लानेके लिये दिये। गोपाल कृष्णको उनमें एक प्रश्न नहीं आता था, इसलिये उसे दूसरे विद्यार्थीकी मददसे कर लिया। स्कूलमें सब लड़कोंकी कापी देखी गयी, केवल गोपाल कृष्णके सारे हिसाब सही निकले।</p>
<p class="TXT">यह देखकर उनके शिक्षक बहुत प्रसन्न हुए और उनको कुछ इनाम देने लगे। बालक गोपाल कृष्णने इनाम तो लिया नहीं, वे उलटे रोने लगे। यह देखकर शिक्षकको बहुत ही आश्चर्य हुआ और उनसे रोनेका कारण पूछा। बालकने हाथ जोड़कर नम्रतासे कहा कि ‘आपने तो यह समझा होगा कि इन सब सवालोंके जवाब मैंने अपनी बुद्धिसे निकाले हैं पर यह सच नहीं है। इनमेंसे एक प्रश्नमें मैंने अपने एक मित्रसे मदद ली है। अब बतलाइये कि मैं इनाम पानेलायक हूँ या सजा पानेलायक?’</p>
<p class="Image"><span><img alt="Untitled.png%203.png" class="frame-1" src="image/Untitled.png%203_fmt.png"/></span> </p>
<p class="TXT para-style-override-2">यह सुनकर शिक्षक बहुत ही प्रसन्न हुए और उसके हाथमें इनाम देते हुए कहा कि ‘अब यह इनाम मैं तुझको तेरी सत्यप्रियताके लिये देता हूँ।’<span></span></p>


<p class="Page-Break"> </p>
<p class="Heading" id="toc_marker-6">बालक रानाडेकी खेलमें भी ईमानदारी</p>
<p class="TXT">रानाडेके पिता कोल्हापुरमें थे, उन दिनों एक पूर्णिमाको ब्राह्मणोंको तथा मित्रोंको बुलाकर दूध देनेका रिवाज था। और पाठशालाके सारे विद्यार्थियोंको बुलाकर उस दिन रातको दो बजेतक चौपड़ खेलनेकी छुट्टी दी जाती थी। एक साल ऐसा हुआ कि उस पूर्णिमाकी रातको उनके घर खेलनेके लिये उनके पिताके मित्रके घरसे कोई लड़का नहीं आया। वे किसी कामसे दूसरे गाँव गये हुए थे। उनकी छोटी बहिन भी सो गयी थी। वह अपनी फूआके पास चौपड़ माँगने गये। उसने कहा—‘दुर्गा तो सो गयी है, दूसरा कोई लड़का आया नहीं, तू किसके साथ चौपड़ खेलेगा?’ रानाडेने जवाब दिया—‘मैं किसीके भी साथ खेलूँगा, तू मुझे चौपड़ दे।’ फूआने चौपड़ दे दिया। चौपड़ लेकर रानाडे दालानमें गये और एक खंभेके सामने बैठकर दाव शुरू किया। एक हाथ अपना, दूसरा हाथ खंभेका मानकर खेलने लगे। जब दो बार खंभेने उनको हरा दिया तो पीछेसे फूआने हँसी करते हुए कहा—‘अरे रे! आज तो तेरी फजीहत हो गयी, तू एक निर्जीव खंभेसे हार गया।’ इसपर उस दशवर्षीय बालक रानाडेको क्रोध न आया और उन्होंने धीरेसे कहा—‘तो इसमें हुआ क्या? जो सच, सो सच। खंभेवाला हाथ ठीक पड़ा, इसलिये उसकी जीत हुई; मेरा हाथ ठीक नहीं पड़ा, इससे मेरी हार हुई; इसमें फजीहत किस बातकी? खंभेका दाव मैं दाहिने हाथसे खेलता था और इस हाथसे खेलनेकी आदत होनेके कारण उसका दाव ठीक पड़ा और अपना दाव मैं बायें हाथसे खेलता था, इस हाथसे खेलनेकी आदत न होनेके कारण ठीक खेलते नहीं बना, फिर मनचाहा दाव कैसे पड़ता?’</p>
<p class="Image"><span><img alt="Untitled.png%204.png" class="frame-1" src="image/Untitled.png%204_fmt.png"/></span> </p>
<p class="TXT para-style-override-2">दूसरा कोई चालाक लड़का होता तो खंभेसे नहीं हारता। इस प्रकार रानाडेका बचपनसे ही यह स्वभाव बन गया था कि वे किसी भी बातमें कपट नहीं करते थे, जो बात जैसी होती थी, वैसी ही कह देते थे।<span></span></p>


<p class="Page-Break"> </p>
<p class="Heading" id="toc_marker-7"> बालिका विक्टोरियाकी सच्चाई</p>
<p class="TXT">बचपनमें ही माता-पिताने विक्टोरियाको उत्तम गुणी एवं शीलवती बनानेका पूरा प्रयत्न किया था। राजकुलमें विक्टोरिया ही एकमात्र संतान थी, अत: इंग्लैंडका राजमुकुट उसके सिरको भूषित करेगा, यह पहलेसे निश्चित था। यह प्रयत्न बड़ी सावधानीसे माता लुइसा करती थीं कि उनकी पुत्रीमें कोई दुर्गुण न आने पाये। विक्टोरियाको खर्चके लिये सप्ताहमें एक निश्चित रकम मिलती थी। विक्टोरिया उसके प्राय: खिलौने खरीदकर साथी बच्चोंको बाँट दिया करती थी। माताने उसे कह रखा था कि किसीसे कर्ज या उधार नहीं लेना चाहिये।</p>
<p class="TXT">एक दिन अपनी आठ वर्षकी अवस्थामें विक्टोरिया अपनी शिक्षिकाके साथ बाजार गयी। खिलौनोंकी दूकानपर जाकर उसने एक छोटा-सा सुन्दर बक्स पसंद किया। उसके पैसे शिक्षिकाके पास रहते थे। शिक्षिकाने बताया कि इस सप्ताहके पैसे समाप्त हो गये हैं। दूकानदारने कहा—‘आप बक्स ले जाइये, पैसे पीछे आ जायँगे।’</p>
<p class="TXT">बालिका विक्टोरियाने कहा—‘मैं उधार नहीं लूँगी। मेरी माताने मुझे मना कर रखा है। आप बक्स अलग रख दें। अगले सप्ताह जब मुझे पैसे मिलेंगे, मैं उसे ले जाऊँगी।’ एक सप्ताह बाद पैसे मिलनेपर विक्टोरियाने जाकर वह बक्स खरीद लिया।</p>
<p class="TXT">एक दिन विक्टोरियाका मन पढ़नेमें नहीं लग रहा था। उसकी शिक्षिकाने कहा—‘थोड़ा पढ़ लो। मैं जल्दी छुट्टी दे दूँगी।’</p>
<p class="Image"><span><img alt="Untitled.png%205.png" class="frame-1" src="image/Untitled.png%205_fmt.png"/></span> </p>
<p class="TXT">बालिकाने कहा—‘आज मैं नहीं पढ़ूँगी।’</p>
<p class="TXT">शिक्षिका बोली—‘मेरी बात मान लो!’</p>
<p class="TXT">बालिका मचल गयी—‘मैं नहीं पढ़ूँगी।’</p>
<p class="TXT">माता लुइसाने यह सुन लिया और पर्दा उठाकर उस कमरेमें आ गयीं और पुत्रीको डाँटने लगीं—‘क्या बकती है।’</p>
<p class="TXT">शिक्षिकाने कहा—‘आप नाराज न हों, राजकुमारीने एक बार मेरी बात नहीं सुनी है।’</p>
<p class="TXT">बालिका विक्टोरियाने तुरंत शिक्षिकाका हाथ पकड़कर कहा—‘आपको याद नहीं है, मैंने दो बार आपकी बात नहीं मानी है।’</p>
<p class="TXT para-style-override-2">बचपनका यह उदार, स्थिर एवं सत्यके पालनका स्वभाव ही था कि अपने राज्यकालमें महारानी विक्टोरिया इतनी विख्यात तथा प्रजाप्रिय हो सकीं।<span></span></p>


<p class="Page-Break"> </p>
<p class="Heading" id="toc_marker-8">बालिका हेलेन वाकरकी सत्यनिष्ठा</p>
<p class="TXT">दो सौ साल पहलेकी बात है। स्काटलैंडके एक गरीब परिवारमें बालिका हेलेन वाकरका जन्म हुआ था। उस समय राज्यकी ओरसे एक कड़ा कानून प्रचलित था, जिसको तोड़नेपर मृत्युदण्ड दिया जाता था।</p>
<p class="TXT">हेलेन अपनी छोटी बहिनको बहुत प्यार करती थी, सदा अपने पास रखती थी। इस छोटी बालिकाने कानून तोड़ दिया था। यद्यपि वह भोली-भाली और सीधी थी और उसने जान-बूझकर अपराध नहीं किया था, तो भी यह बात निश्चित थी कि उसे राजदण्ड भोगना पड़ेगा।</p>
<p class="TXT">हेलेनके लिये अत्यन्त कड़ी परीक्षाका अवसर उपस्थित हुआ। यदि वह विचारपतिके सामने झूठी गवाही दे देती तो उसकी बहिनकी प्राणरक्षामें कुछ भी संदेह नहीं था और न किसीको पता ही चलता कि उसकी छोटी बहिनने कानून तोड़ा है।</p>
<p class="TXT">पर, हेलेनको यह पवित्र सीख मिली थी कि असत्य बोलनेसे बढ़कर दुनियामें दूसरा कोई पाप है ही नहीं। वह अच्छी तरह जानती थी कि इस महापातकका कोई प्रायश्चित्त ही नहीं है। उसने मनमें यह बात बैठा ली थी कि बहिनको बचानेके लिये मुझे अपने प्राणसे हाथ भले ही धोना पड़े पर मैं झूठ नहीं बोलूँगी।</p>
<p class="Image"><span><img alt="Untitled.png%206.png" class="frame-1" src="image/Untitled.png%206_fmt.png"/></span> </p>
<p class="TXT">उसकी बहिनका स्वभाव दूसरे प्रकारका था। उसने हेलेनको झूठ बोलकर अपने प्राण बचानेके लिये उकसाना चाहा, बड़ी विनती की पर हेलेनको निश्चयसे डिगाना आसान काम नहीं था। छोटी बहिनने कहा कि ‘तुम्हारा हृदय पत्थर है, मैं मरने जा रही हूँ और तुम्हें न्याय और सत्यकी बात सूझ रही है। तुम्हारे थोड़ा-सा झूठ बोल देनेपर मेरी प्राणरक्षा हो जायगी।’ पर हेलेन टस-से-मस नहीं हुई।</p>
<p class="TXT">हेलेन झूठ भले न बोलती, पर छोटी बहिनको मृत्युके दु:खसे बचा लेनेका एक रास्ता तो था ही। यह तो निश्चित था कि उसकी बहिन मृत्युकी सजा पाती, पर साथ-ही-साथ बादशाहसे क्षमादान पानेपर उसके प्राण बच सकते थे। सबसे टेढ़ा प्रश्न तो यह था कि स्काटलैंडके बादशाह सैकड़ों मीलकी दूरीपर लंदनमें रहते थे। हेलेन गरीब माता-पिताकी संतान थी। उस समय रेलगाड़ी नहीं थी, न सुरक्षित राजमार्ग थे, धनीलोग तो घोड़ागाड़ियोंपर राजधानीमें जाया करते थे। एक बालिका पैदल चलकर इतनी दूरकी यात्रा किस तरह पूरी करेगी। यह एक विचित्र समस्या थी। उसे तो पैदल ही रास्ता पूरा करना था। वह चल पड़ी। अपने सत्यकी रक्षाके लिये वह रात-रातभर चलती रही, निर्जन वनोंमें बीहड़ रास्तों और भयंकर शीतमें परमात्माका स्मरण करती हुई वह लंदन जा पहुँची। उसके कोमल तलुओंमें बड़े-बड़े छाले पड़ गये थे। अङ्ग-अङ्गमें भीषण पीड़ा हो रही थी, पर यह सब कुछ सत्यकी रक्षा और न्यायके प्रति पूर्ण भक्तिके लिये था।</p>
<p class="TXT para-style-override-2">हेलेन अपने पिताके एक मित्रके घर गयी। वे स्काटलैंडके निवासी थे। वे अरगिलके सामन्त थे। उस समय बादशाह लंदनसे बाहर गये हुए थे, इसलिये हेलेनने सामन्तसे कहा कि ‘मैं महारानीसे मिलना चाहती हूँ, आप इस काममें मेरी सहायता करें।’ सामन्तने सूखा-सा उत्तर दिया, पर इससे हेलेन निराश नहीं हुई। उसने धैर्यसे काम लिया। वह महारानीसे स्वयं मिली और अपने लंदन आनेका कारण बता दिया। सत्यकी विजय होती है, महारानी बालिका हेलेनकी सत्यनिष्ठा और राज्यभक्तिसे बहुत प्रसन्न हुईं। उन्होंने उसकी बहिनको क्षमा-दान दिया, हेलेनने सत्यके बलपर अपनी बहिनको कालके गालसे बाहर निकाल लिया।<span></span></p>


<p class="Page-Break"> </p>
<p class="Heading" id="toc_marker-9">वीरेश्वर मुखोपाध्यायकी ईमानदारी</p>
<p class="TXT">बंगालमें मालदा शहरके बाहर एक बड़े बगीचेमें एक तेरह-चौदह वर्षका लड़का घूम रहा था। इतनेमें बशीर मुहम्मद नामक एक काबुली मुसाफिर अपने साज-सामानके साथ वहाँ आ पहुँचा। वह थोड़ी देर वहाँ ठहरा और जाते समय रुपयोंकी एक थैली वहीं भूल गया। उस थैलीमें पाँच हजार रुपये थे। उस चौदह वर्षके बंगाली लड़केने उस थैलीको देखते ही उठा लिया और यह जानकर कि उसमें बहुत रुपये हैं—उसने ईमानदारी बरती और रुपये उसके असली मालिकको देनेका निश्चय किया।</p>
<p class="TXT">उधर बशीर मुहम्मद जब कुछ दूर निकल गया, तब उसे रुपयोंकी थैली याद आयी। वह बहुत घबराया और बगीचेकी ओर उलटे पाँव दौड़ा। बालकने उसे चिन्तित देखकर पूछा—‘क्या तुम्हारी कोई चीज खो गयी है?’ व्यापारीने कहा—‘मेरी रुपयोंकी थैली खो गयी है।’ बालकने उसको थैली दिखाते हुए कहा—‘ये अपने रुपये लो।’ बशीर मुहम्मदने थैली खोलकर गिना तो उसमें एक भी रुपया कम नहीं था। फिर उसने बालकसे पूछा—‘तुमने इतने रुपयोंके लालचको कैसे रोका?’ बालकने नम्रतापूर्वक कहा—‘मैंने बचपनसे ही यह सीखा है कि दूसरेके धनको मिट्टीके ढेलेके समान तुच्छ समझकर कभी भी चोरी नहीं करनी चाहिये।’ बालककी बात सुनकर वह व्यापारी चकित हो गया और खुशीसे उसको पाँच रुपये इनाम देने लगा। पर लड़केने कहा—‘मैंने आपके रुपये आपको वापस दे दिये, यह मेरा धर्म ही था। इसमें इनामकी कौन बात है? न लौटाता तो जरूर बेईमानी करता।’</p>
<p class="Image"><span><img alt="Untitled.png%207.png" class="frame-1" src="image/Untitled.png%207_fmt.png"/></span> </p>
<p class="TXT">उस लड़केकी यह भलमनसाहत देखकर बशीर मुहम्मद उसको बहुत शाबाशी देने लगा और उसके इस भले कामकी खबर उसने समाचारपत्रोंमें छपवायी। उस बालककी साधुताकी कहानीके अन्तमें बशीर मुहम्मदने कहा था कि ‘वे रुपये मेरे मालिकके थे। यदि बालक वे रुपये खा गया होता तो मेरे मालिकका विश्वास मेरे ऊपरसे उठ जाता और मुझे कैदखानेमें जाना पड़ता। इसलिये इस बालकने मेरे ऊपर कितना बड़ा उपकार किया है, इसका मैं वर्णन नहीं कर सकता। मैं कभी इस लड़केको भूल नहीं सकता और मैं प्रतिदिन यह प्रार्थना करूँगा कि प्रभु इसे लम्बी उम्र और सुख प्रदान करें।’</p>
<p class="TXT para-style-override-2">उस बालकका नाम ‘वीरेश्वर मुखोपाध्याय’ था। साधुताके गुणसे प्रत्येक मनुष्य इसी प्रकार लोकप्रिय और आशीर्वादका पात्र बन सकता है।<span></span></p>


<p class="Page-Break"> </p>
<p class="Heading" id="toc_marker-10">निर्दोषको बचानेवाला सच्चा बालक</p>
<p class="TXT">एक पाठशालामें पढ़ते समय बच्चे मुँहसे बार-बार सीटी बजाया करते। एक दिन गुरुजीने कहा—‘अबसे कोई पढ़ते समय सीटी बजायेगा तो उसे सजा दी जायगी।’ इसलिये उस दिन किसीने सीटी नहीं बजायी, परन्तु दूसरे दिन पाठके समय फिर सीटी सुनायी दी। पाठशालामें एक लड़का बदमाशी करने और बार-बार सीटी बजानेके लिये प्रसिद्ध था। गुरुजीने समझा उसीने सीटी बजायी होगी। उसको बुलाकर पूछनेपर उसने कहा—‘गुरुजी! मैंने तो नहीं बजायी।’ पर, गुरुजीको उसकी बातपर विश्वास नहीं हुआ। गुरुजीने गुस्सेमें आकर उसे मारनेके लिये ज्यों ही बेंत उठायी कि झटसे एक लड़केने सामने आकर विनयके साथ कहा—‘गुरुजी! इसने सीटी नहीं बजायी, सीटी तो भूलसे मैंने बजायी थी। सजा मुझको दीजिये।’</p>
<p class="Image"><span><img alt="Untitled.png%208.png" class="frame-1" src="image/Untitled.png%208_fmt.png"/></span> </p>
<p class="TXT para-style-override-2">गुरुजीने प्रसन्न होकर कहा—‘तुझे सजा नहीं होगी। तूने अपने-आप सामने आकर अपना अपराध स्वीकार किया है और दूसरेको अन्यायका भागी होनेसे बचाया है। तेरी इस सद्बुद्धिपर मैं बहुत प्रसन्न हूँ। सब बालकोंको तेरे ही समान सच बोलनेवाला बनना चाहिये।<span></span></p>


<p class="Page-Break"> </p>
<p class="Heading" id="toc_marker-11">बालक जार्ज वाशिंगटनकी परोपकारप्रियता एवं सत्यवादिता</p>
<p class="TXT">एक पहाड़ी नदीके किनारे सबेरेके समय एक स्त्री बड़े करुणापूर्ण स्वरमें चिल्ला रही थी—‘बचाओ! मेरे बच्चेको बचाओ।’</p>
<p class="TXT">लोग दौड़े आये, पर कोई नदीमें कूदनेका साहस नहीं कर सका। नदीकी धारा बहुत तेज थी और भय था कि उसमें पड़नेपर चट्टानोंसे टकराकर हड्डियाँतक चूर-चूर हो जायँगी। इतनेमें एक अठारह वर्षका युवक दौड़ा हुआ आया। उसने अपना कोट उतारकर पृथ्वीपर फेंक दिया और वह धम्मसे नदीमें कूद पड़ा।</p>
<p class="TXT">लोग एकटक देख रहे थे। अनेक बार वह नौजवान भँवरमें पड़ता जान पड़ा। कई बार तो वह बाल-बाल बचा चट्टानपर टकरानेसे। कुछ क्षणमें यह सब हो गया। अन्तमें वह उस डूबे हुए मूर्च्छित बालकको अपनी पीठपर लादे तैरता हुआ किनारे आ गया। दूसरोंकी रक्षाके लिये अपने प्राणोंपर खेल जानेवाला यह युवक था—जार्ज वाशिंगटन।</p>
<p class="TXT">जार्ज वाशिंगटन अमेरिकाके एक किसानका लड़का था। वह जब छोटा था, तब एक दिन उसके पिताने उसे एक कुल्हाड़ी दी। उसे लेकर जार्ज बगीचेमें खेलने लगा। बगीचेमें जो पेड़ देखता, वह उसीपर कुल्हाड़ी चलाता और हँसता। उसके पिताने बड़ी कठिनतासे प्राप्त करके एक फलका वृक्ष लगाया था। जार्जने उसपर भी कुल्हाड़ी चला दी। इस प्रकार कुल्हाड़ीसे खेलकर वह खुशी-खुशी घर लौटा।</p>
<p class="Image"><span><img alt="Untitled.png%209.png" class="frame-1" src="image/Untitled.png%209_fmt.png"/></span> </p>
<p class="TXT">इधर उसका पिता बगीचेमें पहुँचा तो उसने उस फलके पेड़को कटा देखा। उसे बहुत दु:ख हुआ। उसने मालियोंसे पूछा पर किसीने भी पेड़ काटना स्वीकार नहीं किया। तब घर आकर जार्जसे पूछा। जार्जने कहा—‘पिताजी! मैं खेल रहा था और पेड़ोंपर कुल्हाड़ी चला-चलाकर यह आजमा रहा था कि मुझसे पेड़ कटते हैं कि नहीं। उस पेड़पर भी मैंने ही कुल्हाड़ी मारी थी और वह उसीसे कट गया था।’</p>
<p class="TXT">पिताने कहा—‘बेटा! तुझे इस कामके लिये तो मैंने कुल्हाड़ी नहीं दी थी; परन्तु सच्ची बातपर मैं बहुत प्रसन्न हूँ। इससे मैं तेरा अपराध क्षमा करता हूँ। तेरी सच्चाई देखकर मुझे बड़ी ही प्रसन्नता हुई।’</p>
<p class="TXT para-style-override-2">यही जार्ज वाशिंगटन बड़ा होकर अमेरिकाका प्रख्यात अध्यक्ष हुआ।<span></span></p>


<p class="Page-Break"> </p>
<p class="Heading" id="toc_marker-12">बालक चार्लीकी सच्चाई</p>
<p class="TXT">एक शहरमें चार्ली नामका एक लड़का गेंद उछालता हुआ जा रहा था। इतनेमें एक दवा बेचनेवालेकी दूकानके बड़े शीशेपर गेंद जा लगा और वह शीशा टूट गया। चार्ली वहाँसे भागा नहीं; क्योंकि वह बहादुर और सच बोलनेवाला लड़का था। वह तुरन्त उस दूकानमें गया और दूकानदारसे बोला—‘मेरी भूलसे आपकी दूकानका शीशा टूट गया है। दूकानदारने टूटे हुए शीशेको देखकर उसे बैठा देनेके लिये कहा। लड़का गरीब था, उसने कहा—‘मेरे पास पैसा नहीं है पर मैं आपकी मजदूरी करके इसका खर्च चुका दूँगा।’ इसके बाद उसने कई दिनोंतक दूकानदारके यहाँ काम किया। शीशेका पैसा वसूल हो जानेके बाद उस दूकानदारने कहा—‘तू ईमानदार लड़का है, मैं तुझे कारिन्दाके रूपमें रखना चाहता हूँ।’ उस लड़केने उसकी नौकरी मंजूर कर ली और वह सुखसे अपना गुजर करने लगा।’</p>
<p class="TXT">ईमानदारी शुरूमें कुछ अखर जाती है, परन्तु जो उसको पकड़े रखता है, उसको अन्तमें उसका अच्छा फल मिले बिना नहीं रहता।</p>
<p class="Image para-style-override-2"><span><img alt="Untitled.png%2010.png" class="frame-1" src="image/Untitled.png%2010_fmt.png"/></span><span> </span></p>


<p class="Page-Break"> </p>
<p class="Heading" id="toc_marker-13">मालकिनको उसका हार सौंपनेवाला बालक</p>
<p class="TXT">एक खलासी था। वह, उसकी पत्नी और एक लड़का सब मिलकर तीन आदमी थे। खलासीके मर जानेके बाद उसकी स्त्री और लड़का निराधार हो गये। लड़केने निश्चय किया कि अब तो उसे अपना और माँका भरण-पोषण खुद ही करना पड़ेगा। इसके बाद वह अपनी माँकी आज्ञा लेकर नौकरीकी तलाशमें गया। सौभाग्यसे उसे एक नौकरी मिल गयी और वह अपनी माँके पास आकर बोला—‘मुझको नौकरी मिल गयी है। अमुक दिन मेरा जहाज खुलेगा और वह जब लौटेगा, तब मैं तुमसे भेंट करूँगा।’ इतना कहकर वह जहाजपर गया। विभिन्न जगहोंपर रुकता हुआ वह जहाज एक बड़े बंदरगाहपर जाकर खड़ा हुआ। लड़केके ऊपर कप्तानकी बड़ी दया थी और वह उसे बहुत मानता था; क्योंकि लड़का सदा ही सच बोलता था। वह नियमसे ईश्वरकी प्रार्थना करता था और भी अच्छे गुण उसमें थे। जहाजके खलासी भी उसको चाहते थे। एक दिन कुछ खलासियोंके साथ वह लड़का शहर देखने जा रहा था। इतनेमें एक गाड़ीमेंसे कोई अधिकारी और उसकी स्त्री उतरी। उतरते समय स्त्रीका हीरेका हार नीचे गिर गया। उस हारको दूसरे किसीने न देखा, पर उस लड़केने देखा और देखते ही तुरंत उसे उठा लिया। इस बातको जब उसके साथियोंने सुना, तब उन्होंने कहा—‘इस कीमती हारको बेच दिया जाय तो बहुत रुपये मिलें और फिर नौकरी-चाकरी करनेकी जरूरत ही न रहे।’</p>
<p class="Image"><span><img alt="Untitled.png%2011.png" class="frame-1" src="image/Untitled.png%2011_fmt.png"/></span> </p>
<p class="TXT">यह सुनकर उस लड़केने कहा—‘यह हार तो दूसरेका है। हम यदि इसे ले लेंगे तो चोर बन जायेंगे। चोरी करना महापाप है। मेरी माँ कहती थी कि मनुष्यकी आँखको तो धोखा दिया जा सकता है पर ईश्वरकी आँखको कोई धोखा नहीं दे सकता; क्योंकि ईश्वर सब जगह है। इसलिये मैं तो जिसका हार है, उसीको वापस दूँगा।’</p>
<p class="TXT para-style-override-2">साथियोंने उसे बहुतेरा समझाया पर उसने उनकी एक न मानी। वह हार जिस स्त्रीका था, उसे वापस दे दिया। उस स्त्रीको हार मिलनेसे बहुत ही आनन्द हुआ और उसने उस लड़केको योग्य इनाम दिया। कप्तानको जब यह खबर मिली, तब वह भी उस लड़केपर बहुत अधिक प्रेम करने लगा। सत्यसे प्रेम कौन नहीं करता?<span></span></p>


<p class="Page-Break"> </p>
<p class="Heading" id="toc_marker-14">अपनी सच्चाईसे दूसरोंको सुधारनेवाला बालक</p>
<p class="TXT">एक खलासीका लड़का एक जहाजपर नौकरी करता था। उस जहाजके सभी खलासी शराब पीते थे, पर वह लड़का शराब नहीं पीता था। एक दिन जहाजका कप्तान उसके ऊपर बहुत प्रसन्न हुआ और उसको एक अच्छी जातिका शराब पीनेके लिये दिया; पर लड़केने बिलकुल इनकार कर दिया। कप्तानने कहा—‘तू क्या मेरा हुक्म नहीं मानेगा? न मानेगा तो कैदखानेमें डाल दूँगा।’ लड़केने हाथ जोड़कर कहा—‘मैं आपका हुक्म तोड़ना नहीं चाहता; परंतु शराबके लिये मुझे ऐसा करना पड़ता है।’ इसके बाद कप्तानने आँखें दिखाकर कहा—‘यदि तू इस शराबका प्याला नहीं पीयेगा तो अभी तेरे पाँवमें बेड़ी डाल दी जायगी और किनारे चलकर हुक्म-उदूलीका फैसला किया जायगा।’ कप्तानके ये शब्द सुनकर वह लड़का रोता हुआ कहने लगा—‘मैं आपका हुक्म तोड़ता हूँ, इसका कारण यह है कि मैंने अपनी माँको शराब न पीनेका वचन दिया है। मेरे बाप शराब पीनेकी आदतसे मर गये थे, इसलिये मेरी माँने मुझसे शराब न पीनेका प्रण कराया है।’</p>
<p class="Image"><span><img alt="Untitled.png%2012.png" class="frame-1" src="image/Untitled.png%2012_fmt.png"/></span> </p>
<p class="TXT para-style-override-2">उस लड़केका यह उत्तर सुनकर कप्तानको आश्चर्य हुआ और वह बोला—‘लड़के! तुम ठीक हो। मैं तुम्हारी टेक देखकर बहुत ही प्रसन्न हूँ। सब लोग तुम्हारे-जैसे हों, यह मैं चाहता हूँ। शराब जहर है, यह सब जानते हैं पर आदत नहीं छोड़ते। इसलिये अब मैं भी आजसे शराब पीना छोड़ता हूँ। इतना कहकर उसके पास जितनी शराबकी शीशियाँ थीं सब वहींसे उसने समुद्रमें फेंक दीं।<span></span></p>


<p class="Page-Break"> </p>
<p class="Heading" id="toc_marker-15">ईमानदार दीन बालक</p>
<p class="TXT">विलायतमें जाड़ेमें बहुत सर्दी पड़ती है और रास्तेमें बर्फ गिरती है। वहाँ गरीबों या गरीब लड़कोंके रहनेके लिये मकान नहीं होते; क्योंकि वहाँ मकानका भाड़ा बहुत होता है। लंदनमें ऐसे गरीबलोग जगह-जगह दियासलाईके बक्स वगैरह छोटी कीमतकी वस्तुओंको बेचकर निर्वाह करते हैं।</p>
<p class="TXT">एक दिन एक गरीबका लड़का दियासलाईके बक्स लेकर एक होटलके पास खड़ा था। उसके कपड़े फटे थे और पैरमें जूते नहीं थे, इससे वह जाड़ेसे काँप रहा था। उस समय दो आदमी उस रास्तेसे जा रहे थे। उसने पूछा—‘साहब! दियासलाई खरीदेंगे। उन्होंने जवाब दिया—‘नहीं।’ तब उस लड़केने कहा—‘केवल एक पेनी कीमत है।’ उन आदमियोंमेंसे एकने कहा—‘मुझे जरूरत नहीं है।’ लड़केने कहा—‘एक पेनीकी दो दूँगा लीजिये।’</p>
<p class="TXT">तब एकने कहा—‘लाओ’, ऐसा कहकर अपने पाकेटमेंसे एक पेनी निकालना चाहा पर पेनी मिली नहीं। तब उसने कहा कि ‘मेरे पास फुटकर नहीं है, इसलिये कल लूँगा।’ लड़का बोला—‘साहब! आज ही लीजिये; क्योंकि मेरे पास खानेके लिये कुछ नहीं है। मैं फुटकर पेनी ला देता हूँ।’</p>
<p class="TXT">यह सुनकर उस आदमीने उसे एक शिलिंग दिया। वह लड़का शिलिंग भँजाने गया पर बहुत देरतक वापस न आते देख उस आदमीने समझा कि लड़का शिलिंग लेकर चला गया और वह वहाँसे अपने घर आ गया।</p>
<p class="TXT">दूसरे दिन वह आदमी उस मुहल्लेमें फिर आया और उस लड़केको ढूँढ़ने लगा, इतनेमें उस लड़केका छोटा भाई मिला। उसने कहा—‘क्या कल रातको आपने मेरे भाईसे दियासलाईका बक्स खरीदा था?’ उस आदमीने जवाब दिया—‘हाँ, वह कहाँ है?’ उस छोटे लड़केने कहा—‘आपके पाससे एक शिलिंग लेकर वह भँजाने गया था, वहाँसे लौटते समय गाड़ीके टक्करमें आ गया। उसे बहुत चोट लग गयी है। दियासलाईके बक्स और आपके सात पेंस इस दुर्घटनामें खो गये हैं। चार पेंस उसमेंसे मिले हैं, वह यह हैं, लीजिये। वह अस्पतालमें पहुँचाया गया है। मुझे खबर मिलते ही मैं वहाँ गया तो उसने अपने पैसेकी बात कही। उसने आपको खोजकर ये पेंस देनेको मुझे कहा था।’ तब उस आदमीने पूछा—‘क्या तुमने कुछ खाया है?’ उसने कहा ‘नहीं।’ तब वह लड़केको खिलाकर अस्पतालमें गया। वहाँ वह लड़का खाटके ऊपर सोया था। उस आदमीको पहचानकर उस लड़केने कहा—‘कल रात मैं शिलिंग भँजाकर आ रहा था, उस वक्त गाड़ीके टक्करमें मैं आ गया और आपका पैसा गिर गया। जो कुछ बचा है वह मैंने अपने भाईसे आपके पास पहुँचानेके लिये कहा था, वह मिला होगा।’</p>
<p class="Image"><span><img alt="Untitled.png%2013.png" class="frame-1" src="image/Untitled.png%2013_fmt.png"/></span> </p>
<p class="TXT para-style-override-2">इतना कहकर उसने अपने भाईसे कहा—‘भाई! मैं अब जा रहा हूँ। तेरी खबर कौन लेगा? माँ-बापके मरनेके बाद मुझसे जहाँतक बन सका, मेहनत करके तेरी सँभाल रखता था। अब ईश्वर तेरी सँभाल रखेगा।’ यह सुनकर उस आदमीने उसके भाईके पालन-पोषण करनेका जिम्मा अपने ऊपर लिया। बीमार लड़का इससे बहुत प्रसन्न हुआ और प्रभुसे कृपाकी भीख माँगते हुए इस लोकसे विदा हो गया।<span></span></p>


<p class="Page-Break"> </p>
<p class="Heading" id="toc_marker-16">सत्यवादी बालक अब्दुल कादिर</p>
<p class="TXT">ईरान देशमें जीलान नामक स्थानमें सैयद अब्दुल कादिरका जन्म हुआ था। उनके पिताका बचपनमें ही देहान्त हो गया था। माताने ही उनका पालन-पोषण किया था। बालक अब्दुल कादिरमें बचपनसे विद्याका प्रेम था। उन दिनों जीलानके आस-पास उच्च शिक्षाका कोई प्रबन्ध नहीं था। गाँवकी पढ़ाई समाप्त होनेपर अब्दुल कादिरने बगदाद जानेका विचार किया। बगदाद ही उच्च शिक्षाका केन्द्र था। अब्दुल कादिरकी माता नहीं चाहती थीं कि उनका इकलौता पुत्र उनसे इतनी दूर जाय, परंतु बेटेका पढ़नेके लिये आग्रह देखकर उन्होंने आज्ञा दे दी।</p>
<p class="TXT">यह लगभग नौ सौ वर्ष पुरानी बात है। उस समय न मोटरें थीं न रेलें। व्यापारी लोग ऊँट, खच्चर आदिपर सामान लादकर व्यापार करने दल बनाकर एक स्थानसे दूसरे स्थानपर जाया करते थे; क्योंकि रास्तेमें लुटेरों और ठगोंका बहुत भय रहता था। यात्रा करनेवाले लोग भी व्यापारियोंके किसी दलके साथ ही कहीं आते-जाते थे। जीलानसे बगदाद व्यापारियोंका एक दल जानेवाला था। अब्दुल कादिरकी माताने अपने बेटेकी फतुहीके भीतर चालीस अशर्फियाँ सावधानीसे सी दीं। अब्दुल कादिर जब उस व्यापारीदलके साथ जाने लगे तो माताने कहा—‘बेटा! तुम्हारे पिता इतना ही धन छोड़ गये थे। इसे सावधानीसे काममें लेना। मेरी एक बात कभी मत भूलना कि चाहे जितना बड़ा संकट तुमपर आवे, परंतु झूठ भूलकर भी मत बोलना। भगवान् की कृपापर विश्वास रखना।’ </p>
<p class="TXT">माताको प्रणाम करके बालक अब्दुल कादिर व्यापारियोंके साथ चल पड़े। रास्तेमें डाकुओंने व्यापारियोंको घेरकर लूट लिया। डाकू बहुत अधिक थे। सुनसान जंगलमें अचानक आक्रमण किया। इसलिये बेचारे व्यापारी कुछ भी नहीं कर सके। डाकुओंने व्यापारियोंको बहुत पीटा भी, लेकिन बालक अब्दुल कादिरके कपड़े ऐसे फटे-पुराने थे कि डाकुओंने समझा—‘इस लड़केके पास कुछ नहीं होगा।’ जब डाकू व्यापारियोंको लूटकर जाने लगे तो एक डाकूने यों ही अब्दुल कादिरसे पूछा—‘लड़के! तेरे पास भी कुछ है?’ अब्दुल कादिरको अपनी माताकी बात याद आ गयी। वे बिना हिचकके बोले—‘हाँ, मेरे पास चालीस अशर्फियाँ हैं।’</p>
<p class="Image"><span><img alt="Untitled.png%2014.png" class="frame-1" src="image/Untitled.png%2014_fmt.png"/></span> </p>
<p class="TXT">डाकुओंने समझा कि लड़का हँसी कर रहा है। उन्होंने डाँटा; किन्तु जब अब्दुल कादिरने फतुही उतारकर उनको दिखायी और उसमेंसे अशर्फियाँ निकालीं तो डाकुओंको बड़ा आश्चर्य हुआ। उनके सरदारने पूछा—‘लड़के! तू जानता है कि हम तेरी अशर्फियाँ छीन लेंगे, फिर तूने हमको इनका पता क्यों बताया?’</p>
<p class="TXT">अब्दुल कादिर बोले—‘मेरी माताने मुझे कभी भी झूठ न बोलनेको कहा है। अशर्फियाँ बचानेके लिये मैं झूठ कैसे बोल सकता था। तुमलोग मेरी अशर्फियाँ ले जाओगे तो भी भगवान् मुझपर दया करेंगे। वे मेरा काम रुकने नहीं देंगे।’</p>
<p class="TXT para-style-override-2">एक छोटे-से बालककी ऐसी बातें सुनकर डाकुओंको अपने लूटके कामपर बड़ा पश्चात्ताप हुआ। उन्होंने अब्दुल कादिरकी अशर्फियाँ तो लौटा ही दीं, सब व्यापारियोंका पूरा माल भी लौटा दिया और उसी दिनसे डाका डालनेका काम छोड़ दिया। इस प्रकार एक बालकने सत्यपर दृढ़ रहकर इतने डाकुओंको पाप करनेसे बचा लिया।<span></span></p>


<p class="Page-Break"> </p>
<p class="Heading" id="toc_marker-17">भिखारी बालककी ईमानदारी</p>
<p class="TXT">एक धनी आदमी रास्तेसे जा रहा था। एक फटेहाल गरीब लड़का उसके पास गया और उसने पैसा माँगा। धनीने अपनी जेबसे एक चवन्नी निकालकर उसके हाथमें दी और कहा—‘इसमेंसे एक आना तुमको देना है, वह तू ले ले और तीन आने मुझे वापस दे। उस लड़केके पास फुटकर पैसा न था। उसने कहा कि ‘मैं इसे अभी भँजाकर लाता हूँ।’ इतना कहकर वह दौड़ गया। उसको देर लगते देखकर उन गृहस्थने थोड़ी देर राह देखी और फिर वह वहाँसे चला गया। वह लड़का चवन्नी भँजाकर पीछे लौटा; पर उसने उस गृहस्थको वहाँ न देखा। तब उसने निश्चय किया कि वह इस रास्तेसे जब कभी निकलेगा तब उसे तीन आने पैसे वापस कर दूँगा।’</p>
<p class="Image"><span><img alt="Untitled.png%2015.png" class="frame-1" src="image/Untitled.png%2015_fmt.png"/></span> </p>
<p class="TXT para-style-override-2">वह लड़का भीख माँगकर प्रतिदिन अपना गुजारा करता था, पर उस तीन आने पैसेको हाथ नहीं लगाता था। एक सप्ताह बाद वह गृहस्थ उसको दिखायी पड़ा। वह लड़का तुरंत ही उसके पास गया और उसके हाथमें तीन आने पैसे दे दिये। उस गृहस्थको वह बात याद भी न थी। लड़केकी ईमानदारी देखकर वह बहुत ही प्रसन्न हुआ और उसकी गरीब हालतपर दया करके उसे अपने यहाँ ले गया। उसे स्कूलमें भर्ती करवा दिया। उसके बाद वह लड़का धीरे-धीरे पढ़कर भारी विद्वान् हो गया। उसे यश और सुख दोनों मिले।<span></span></p>


<p class="Page-Break"> </p>
<p class="Heading" id="toc_marker-18">एक बालककी ईमानदारी</p>
<p class="TXT">एक बार एक छोटा लड़का अपने पड़ोसीके घर गया। पड़ोसीके घरमें उस समय कोई नहीं था। लड़केने देखा कि एक डलियामें बड़े सुन्दर-सुन्दर सेब रखे हैं। लेकिन उसने उन सेबोंको हाथसे छूना भी ठीक नहीं समझा। पड़ोसी घरमें लौटकर आया तो उसने देखा कि उनके सेब जैसे-के-तैसे रखे हैं। उसने लड़केसे पूछा—‘तुम्हें सेब अच्छे नहीं लगते क्या?’</p>
<p class="TXT">लड़केने कहा—‘मुझे सेब बहुत अच्छे लगते हैं।’</p>
<p class="TXT">पड़ोसी बोला—‘तुमने सेब क्यों नहीं चुराये? यहाँ कोई देखनेवाला तो था नहीं।’</p>
<p class="TXT">लड़का बोला—‘और कोई देखनेवाला हो या न हो, मैं तो देखनेवाला था ही और मैं अपनेको कोई बेईमानीका काम करते हुए नहीं देखना चाहता।’</p>
<p class="Image"><span><img alt="Untitled.png%2016.png" class="frame-1" src="image/Untitled.png%2016_fmt.png"/></span> </p>
<p class="TXT para-style-override-2">वह पड़ोसी लड़केके उत्तरसे बहुत प्रसन्न हुआ। उसने लड़केको कई सेब दिये और कहा—‘तुम बहुत अच्छे लड़के हो। तुम्हें इतना और जान लेना चाहिये कि ईश्वर सब जगह है और वह हमारे अच्छे-बुरे सब कामोंको देखता रहता है। हमें कोई बुरा काम इसलिये भी नहीं करना चाहिये कि उसे हम सारे संसारके स्वामी भगवान् से छिपाकर नहीं कर सकते।’<span></span></p>


<p class="Page-Break"> </p>
<p class="Heading" id="toc_marker-19">वचनका पक्का गड़ेरिया-बालक</p>
<p class="TXT">एक गाँवमें एक गड़ेरियेका लड़का एक पेड़के नीचे बैठकर आस-पासमें बकरियाँ चरा रहा था। थोड़ी देरके बाद उसने अपने पीछे एक सुन्दर और अच्छा कपड़ा पहने बारह वर्षके लड़केको खड़े देखा। लड़केने समझा कि ‘वह लड़का जंगलके रखवालेका होगा।’ इससे उसने सलाम करके कहा—‘साहब! फरमाइये।’ वह लड़का बोला—‘इस जंगलमें चिड़ियोंके घोंसले हैं?’ गड़ेरियेका लड़का कुछ चकित होकर बोला—‘हाँ साहब! जंगलमें ऐसे बहुत-से घोंसले हैं। आप जंगलके मालिकके लड़के हैं, तिसपर भी क्यों नहीं जानते?’</p>
<p class="TXT">उस सुन्दर लड़केने घोंसला देखनेकी इच्छा प्रकट की तो वह गड़ेरियेका लड़का बोला—‘मैंने आज एक बढ़िया घोंसला देखा है; परंतु मैं आपको न दिखा सकूँगा।’ इतनेमें उस लड़केका शिक्षक वहाँ आ पहुँचा और उस गड़ेरियेके लड़केकी बात सुनकर गुस्सेमें होकर बोला—‘तू बड़ा मूर्ख है। कुँवरने कभी घोंसला देखा नहीं, इससे वह सिर्फ देखना चाहता है, वह उसको छुयेगा नहीं, इसलिये उसे घोंसला दिखाकर प्रसन्न कर दो।’</p>
<p class="TXT">गड़ेरियेके लड़केने नम्रतासे कहा कि ‘दु:ख है कि मैं उसे दिखला नहीं सकता।’ वह जवाब सुनकर उस लड़केके शिक्षकने कहा—‘लड़के! तुमने बहुत लोगोंको प्रसन्न किया होगा, फिर राजकुँवरको क्यों नहीं प्रसन्न कर देते।’ यह सुनकर लड़केने आश्चर्य करके टोपी उतारकर सिर झुकाया और फिर धीरेसे कहा—‘क्या ये राजकुँवर हैं? मैं इनको देखकर बहुत ही प्रसन्न हूँ और अपनेको भाग्यशाली समझता हूँ; परंतु यदि स्वयं राजा साहब आयें तो भी मैं पक्षीका घोंसला नहीं दिखा सकूँगा; क्योंकि मेरा मित्र मथुरा उस पर्वतपर बकरियाँ चराता है। उसने आज ही सबेरे मुझको एक बढ़िया घोंसला दिखलाया था, पर उस घोंसलेसे उसको काम होनेके कारण उसने कहा था कि दूसरे किसीको यह घोंसला न दिखलाना। मैंने यह बात मान ली, इससे अब मैं अपनी बात न तोड़ूँगा।’ यह सुनकर शिक्षकने परीक्षा लेनेके लिये गिन्नियोंसे भरी एक थैली जेबमेंसे निकाली और कहा—‘यदि तू उस सुन्दर घोंसलेको दिखा देगा तो सारी गिन्नियाँ तुझे मिल जायँगी और मथुराको इस बातकी खबर भी न होगी।’</p>
<p class="TXT">यह सुनकर गड़ेरियेके लड़केने कहा—‘मथुरा जाने या न जाने पर यह तो विश्वासघातका काम होगा। ऐसा काम मैं न करता। मैंने उसको जो वचन दिया है; उसे कभी नहीं तोड़ूँगा।’</p>
<p class="TXT">यह सुनकर शिक्षकने कहा—‘इन गिन्नियोंकी कीमत तुम जानते हो? इनसे तो बहुत-सी चीजें खरीदी जा सकती हैं।’</p>
<p class="TXT">गड़ेरियेके लड़केने कहा—‘साहब! मैं जानता हूँ कि इन गिन्नियोंसे मेरे माँ-बापकी गरीबी दूर हो जायगी, फिर भी मैं ऐसा न करूँगा। कृपा करके आप जाइये, मुझे लोभमें मत डालिये।’</p>
<p class="TXT">यह सुनकर शिक्षकने कहा—‘भले ही तू अपना वचन पाल पर मैं तो इतना कहूँगा कि अपने मित्रके पास जाकर तू यदि उसकी आज्ञा ले ले तो ये सारी गिन्नियाँ तुझको दे दूँगा और तू चाहेगा तो दूसरी थोड़ी गिन्नियाँ तेरे मित्रको भी मिल जायँगी।’</p>
<p class="TXT">गड़ेरियेके लड़केने कहा—‘हाँ, दोपहरको आज्ञा लेनेके बाद देखा जायगा।’ इसके बाद राजकुँवर और शिक्षक अपने मुकामपर चले गये, वहाँ पता लगानेपर मालूम हुआ कि उस गड़ेरियेके लड़केका नाम जीवो है और उसका बाप बड़ा ही भला आदमी है। दोपहरको वापस आकर गड़ेरियेके लड़केने उनसे कहा—‘यह है मेरा मित्र, इसने दिखानेकी आज्ञा दे दी है। अब चलिये, मैं आपलोगोंको घोंसला दिखला दूँ।’</p>
<p class="Image"><span><img alt="Untitled.png%2017.png" class="frame-1" src="image/Untitled.png%2017_fmt.png"/></span> </p>
<p class="TXT">इसके बाद उसने राजकुँवरको घोंसलेके पास बुलाकर कहा—‘देखो, वह मादा अण्डेके ऊपर बैठी है, यह वह घोंसला है।’ इतना कहना था कि मादा वहाँसे उड़ गयी और उसके बाद सबने पक्षीका बढ़िया गूँथकर बनाया हुआ घोंसला तथा उसके अन्दरके अण्डोंको आनन्दपूर्वक देखा। राजकुँवर भी बहुत प्रसन्न हुए। इसके बाद शिक्षकने वादेके अनुसार गिन्नियोंमेंसे कुछ मथुराको दीं और बाकी सब जीवोको दे दीं। गिन्नियाँ लेकर दोनों लड़के घर गये।</p>
<p class="TXT">उस दिन राजा भी घूमते-फिरते अपने लड़केको देखनेके लिये जंगलमें उसी मुकामपर आ पहुँचे। उसके बाद सब लोग नाश्ता करने बैठे; तब राजकुँवरने पक्षीके घोंसलेकी सारी बातें राजासे कहीं और उस गड़ेरियेके लड़केकी ईमानदारीकी बात भी कह सुनायी। राजा ये सारी बातें सुनकर बहुत प्रसन्न हुआ और फिर उसने उस लड़केको बुलवाया। जब वह आया, तब राजाने बहुत ही प्रेमसे उससे कहा—‘लड़के! तू पढ़ना चाहता है?’ लड़केने कहा—‘हाँ महाराज! पर मेरा बाप बड़ा ही गरीब है।’</p>
<p class="TXT">इसके बाद राजाने तुरंत ही उसके बापको बुलवाकर कहा—‘इस लड़केके पढ़नेका खर्च राज्यकी ओरसे मिलेगा, इसलिये इसको पढ़नेके लिये राजधानीमें भेज दो।’</p>
<p class="TXT para-style-override-2">गड़ेरियेका लड़का राजधानीमें गया। वह मन लगाकर पढ़ने लगा और कुछ ही दिनोंमें बहुत कुछ पढ़ना सीख गया। पढ़-लिख लेनेके बाद उसको राजाने अपने यहाँ नौकर रख लिया। इससे वह बड़ा ही सुखी हुआ और उसने नाम पैदा किया।<span></span></p>


<p class="Page-Break"> </p>
<p class="Heading" id="toc_marker-20">मजदूर बालककी ईमानदारी</p>
<p class="TXT">किसी अमीरके घरमें एक दिन धुँआसा साफ करनेके लिये एक मजदूर लड़केको बुलाया गया। लड़का सफाई करने लगा, वह जिस कमरेका धुँआसा उतार रहा था, उसमें तरह-तरहकी सुन्दर चीजें सजायी रखी थीं। उन्हें देखनेमें उसे बड़ा मजा आ रहा था। उस समय वह अकेला ही था, इसलिये प्रत्येक चीजको उठा-उठाकर देखने लगा। इतनेमें उसे एक बड़ी सुन्दर हीरे-मोतियोंसे जड़ी हुई सोनेकी घड़ी दिखायी दी। वह घड़ीको हाथमें उठाकर देखने लगा। घड़ीकी सुघड़तापर उसका मन लुभा गया। उसने कहा—‘कहीं ऐसी घड़ी मेरे पास होती।’ उसके मनमें पाप आ गया, उसने घड़ी चुरानेका मन किया, परंतु दूसरे ही क्षण वह घबराकर जोरसे चिल्ला उठा—‘अरे रे! मेरे मनमें यह कितना बड़ा पाप आ गया। यदि मैं चोरी करके पकड़ा जाऊँगा तो मेरी कितनी दुर्दशा होगी। सरकार सजा देगी। जेलखाने जाकर पत्थर फोड़ने पड़ेंगे और कोल्हूमें जुतना पड़ेगा। ईमान तो गया ही फिर कौन मेरा विश्वास करके अपने घरमें घुसने देगा? यदि मनुष्यके हाथसे न भी पकड़ा गया तो भी क्या हुआ, ईश्वरके हाथसे तो कभी छूट नहीं सकता। माँ बार-बार कहा करती है कि हम ईश्वरको नहीं देखते, पर ईश्वर हमको सदा देखता रहता है। उससे छिपाकर हम कोई काम कर ही नहीं सकते। वह घने अँधेरेमें भी देख पाता है। यहाँतक कि मनके अन्दरकी बातको भी देखता रहता है।’</p>
<p class="Image"><span><img alt="Untitled.png%2018.png" class="frame-1" src="image/Untitled.png%2018_fmt.png"/></span> </p>
<p class="TXT">यों कहते-कहते लड़केका चेहरा उतर गया, उसका शरीर पसीने-पसीने हो गया और वह काँपने लगा। घड़ीको यथास्थान रखकर वह फिर जोरसे कहने लगा—‘लालच बहुत ही बुरी चीज है। मनुष्य इस लालचमें फँसकर ही चोरी करता है। भला, मुझे धनियोंकी घड़ीसे क्या मतलब था। लालचने ही मेरे मनको बिगाड़ा, पर दयालु भगवान् ने मुझको बचा लिया, जो माँकी बात मुझे समयपर याद आ गयी। अब मैं कभी लालचमें नहीं पड़ूँगा। सचमुच चोरी करके अमीर बननेकी अपेक्षा, धर्मपर चलकर गरीब रहना बहुत अच्छा है। चोरी करनेवाला कभी निर्भय होकर सुखकी नींद नहीं सो सकता; चाहे वह कितना ही अमीर क्यों न हो। अरे! चोरीका मन होनेका यह फल है कि मुझे इतना दु:ख हो रहा है। कहीं मैं चोरी कर लेता तब तो पता नहीं मुझे कितना भयानक कष्ट उठाना और दु:ख झेलना पड़ता।’ इतना कहकर लड़का शान्तचित्तसे अपने काममें लग गया।</p>
<p class="TXT">घरकी मालकिन बगलके कमरेसे सब कुछ देख-सुन रही थी। वह अब तुरंत लड़केके पास आ गयी और पूछने लगी—‘लड़के! तूने घड़ी ली क्यों नहीं?’ लड़का इतना सुनते ही सुन्न हो गया। काटो तो खून नहीं। वह सिर थामकर दीनभावसे जमीनपर बैठ गया और काँपने लगा। उसकी जबान बंद हो गयी और आँखोंसे आँसुओंकी धारा बह चली।</p>
<p class="TXT">लड़केकी दीन दशा देखकर मालकिनको दया आ गयी उसने बड़े मीठे स्वरोंमें कहा—‘बेटा! घबरा मत। मैंने तेरी सभी बातें सुनी हैं। तू गरीब होकर भी इतना भला, ईमानदार और धर्म तथा ईश्वरसे डरनेवाला है—यह देखकर मुझे बड़ी प्रसन्नता हुई है। तेरी माँको धन्य है, जो उसने तुझको ऐसी अच्छी सीख दी। तुझपर ईश्वरकी बड़ी ही कृपा है, जो उसने तुझको लालचमें न फँसनेकी ताकत दी। बेटा! सचेत रहना, कभी जीको लालचमें न फँसने देना। मैं तेरे खाने-पीनेका और किताबोंका प्रबन्ध कर देती हूँ। तू कलसे पाठशालामें जाकर पढ़ना शुरू कर दे। भगवान् तेरा मङ्गल करेंगे!’ इतना कहकर मालकिनने उसे अपने हाथोंसे उठाकर हृदयसे लगा लिया और अपने आँचलसे उसके आँसू पोंछ दिये। फिर उसके हाथमें कुछ रुपये देकर कहा—‘तेरी इस ईमानदारीका कुछ तो इनाम तुझे अभी मिलना चाहिये न!’</p>
<p class="TXT para-style-override-2">मालकिनके स्नेहभरे शब्दोंसे लड़केका हृदय आनन्दके मारे उछल उठा। उसके मुखपर कृतज्ञताभरी प्रसन्नता छा गयी। वह दूसरे ही दिनसे पाठशालामें जाने लगा और अपने परिश्रम तथा सत्यके फलस्वरूप आगे चलकर बड़ा विद्वान् और प्रतिष्ठित पुरुष बना!<span></span></p>


<p class="Page-Break"> </p>
<p class="Heading" id="toc_marker-21">छोटे बालककी सच्चाई</p>
<p class="TXT">दो छोटे बालक चले जा रहे थे। रास्तेके एक छोटे बगीचेमें रंग-बिरंगे फूल खिले हुए थे। फूलोंकी सुगन्धसे सारा रास्ता महक रहा था। यह देखकर एक लड़केने कहा—‘इसमेंसे थोड़े-से फूल मुझे मिल जाते तो मैं ले जाकर अपनी बीमार बहिनको देता तो वह बहुत प्रसन्न होती।’ यह सुनकर दूसरेने कहा—‘तो तोड़ क्यों नहीं लेते? तुम्हारा हाथ न पहुँचता हो तो लाओ मैं तोड़ दूँ, मैं तुझसे लम्बा हूँ।’ पहले लड़केने उसका हाथ पकड़कर कहा—‘नहीं-नहीं! ऐसा मत करना। चोरी बहुत बुरी चीज है। मैं मालिकसे माँग लूँगा।’ इतनेपर भी दूसरे लड़केने गुलाबका एक गुच्छा तोड़ लिया। मालीने दूरसे उसे तोड़ते देख लिया और दौड़कर पकड़ लिया, मारा और ले जाकर बंद कर दिया।</p>
<p class="TXT">इधर पहले लड़केने दरवाजेपर जाकर पुकारा। अंदरसे एक दयालु बुढ़िया माईने आकर किंवाड़ खोल दिये। लड़केने कहा—‘माँजी! कृपा करके मेरी बीमार बहिनके लिये मुझे दो-एक गुलाबके फूल दोगी?’ वृद्धा स्त्रीने कहा—‘बड़ी खुशीसे बेटा! मैं तुम दोनोंकी बातें सुन रही थी, तू बड़ा अच्छा लड़का है, चल, तुझे गुलाबका बढ़िया गुच्छा तोड़ दूँ।’</p>
<p class="TXT">बुड़ियाने गुलाब तोड़ दिये और कहा—‘बेटा! जब-जब तेरी बहिन फूल माँगे, तब-तब आकर ले जाया कर।’</p>
<p class="Image"><span><img alt="Untitled.png%2019.png" class="frame-1" src="image/Untitled.png%2019_fmt.png"/></span> </p>
<p class="TXT para-style-override-2">इतना ही नहीं, बुढ़िया लड़केकी बीमार बहिनसे और उसकी माँसे मिलने गयी और उस लड़केको पढ़नेका खर्च देने लगी। जब लड़का पढ़ चुका, तब उसे अपने यहाँ नौकर रख लिया। सच्चाईका कितना सुन्दर नतीजा है।<span></span></p>


<p class="Page-Break"> </p>
<p class="Heading" id="toc_marker-22">ईमानदार गरीब बालक</p>
<p class="TXT">एक गरीब लड़का था। घरमें उसकी माँ थी और एक छोटी बहिन। बहिन बीमार थी। वह उसकी दवा करानेके लिये अपने चाचासे कहने जा रहा था। रास्तेमें उसे एक पाकेटबुक पड़ी मिली। उसमें १२०/- के नोट थे।</p>
<p class="TXT">लड़का बड़ा ईमानदार था। उसने अपने मनमें निश्चय कर लिया कि ‘यह जिसकी पॉकेटबुक है, उसका पता लगाकर उसे जरूर दूँगा।’ उसने घर आकर अपनी माँसे सब हाल सुनाकर कहा—‘माँ! जिस बेचारेकी पॉकेटबुक खोयी है, उसको बड़ी चिन्ता हो रही होगी; क्योंकि इसमें उसके रुपये हैं। हम ये रुपये रख लेंगे तो बहुत पाप होगा और प्रभु हमपर नाराज होंगे; पर जिसके रुपये खोये हैं, उसका पता कैसे लगे? माँ! तू कोई उपाय बता, जिसमें मैं उसे खोज पाऊँ।’ लड़केकी माँ भी बड़ी ईमानदार थी। तभी तो उसको ऐसा पुत्र हुआ। वह पुत्रकी बात सुनकर बड़ी प्रसन्न हुई। उसने कहा—‘बेटा! भगवान् तेरी नीयतकी सच्चाई इसी प्रकार दृढ़ रखें। तेरा कल्याण हो। बेटा! किसी अखबारमें खबर देनेसे मालिक आप ही आकर ले जायगा।’</p>
<p class="Image"><span><img alt="Untitled.png%2020.png" class="frame-1" src="image/Untitled.png%2020_fmt.png"/></span> </p>
<p class="TXT">लड़का अखबारवालेके पास गया। उसकी नेकनीयती देखकर अखबारवालेने उसके नामसे यह विज्ञप्ति छाप दी—‘मुझे एक पॉकेटबुक रास्तेमें मिली है, उसमें एक सौ बीस रुपयेके नोट हैं। जिसकी हो, वह अमुक पतेपर आकर सबूत देकर ले जाय।’ विज्ञप्ति पढ़कर पाकेटबुकका मालिक आया और इतनी गरीबीमें भी ऐसी ईमानदारी देखकर चकित हो गया।</p>
<p class="TXT para-style-override-2">उसने कहा—‘जो गरीब होकर भी दूसरोंके पैसोंपर जी नहीं ललचाता, वही सच्चा ईमानदार है और वही प्रशंसाके योग्य है तथा सचमुच गरीब ही ऐसे ईमानदार होते हैं। पैसेवाले तो प्राय: अभाव न होनेपर भी, पैसेके सङ्गसे लोभमें पड़कर बेईमान हो जाते हैं। तुमको धन्य है, जो इस प्रकार प्रभुपर विश्वास रखकर अपने सत्यपर डटे रहे।’ यह कहकर उसने वे नोट लड़कीकी दवा और सेवाके लिये आग्रह करके दे दिये और लड़केको अपने यहाँ अच्छी नौकरी दे दी। लड़का अपनी ईमानदारीके बलपर आगे चलकर नामी और धनी व्यापारी बना।<span></span></p>


<p class="Page-Break"> </p>
<p class="Heading" id="toc_marker-23">ईमानदार होटलवाला बालक</p>
<p class="TXT">एक व्यापारी कहीं विदेश जा रहा था। रास्तेमें वह एक होटलमें रातको रहा और सबेरा होते-होते वहाँसे चल दिया। निश्चित स्थानपर जानेके बाद देखता क्या है कि उसकी रुपयेकी थैली पाकेटसे गायब है। उस थैलीमें तीन सौ रुपयेकी रकम थी। व्यापारीने उस थैलीके मिलनेकी आशा छोड़ दी और वह उस बातको भूल गया।</p>
<p class="TXT">उस मुसाफिरके जानेके बाद होटलवाले लड़केकी नजर होटलके आँगनमें पड़ी थैलीपर गयी, पर उस समय उसने अपना हाथ न डालकर अपने बापके पास आकर उसके बारेमें कहा। बापने बेटेकी बात सुनकर कहा—‘बेटा! तू उस थैलीके ऊपर कुछ पत्ते और पेड़की डाली फैला दे।’ इसके अनुसार उस लड़केने थैलीके ऊपर पत्ते और डालियाँ डालकर उसे ढक दिया।</p>
<p class="TXT">कुछ दिनों बाद वह मुसाफिर लौटकर उस होटलमें रातको रहा। बातचीतके सिलसिलेमें उसने अपनी खोयी हुई थैलीकी बात कही। उसकी बात पूरी होते ही वह होटलवाला बोला—‘आपकी थैली जहाँ पड़ी है, उस जगहको यह मेरा लड़का आपको दिखला देगा। उसपर इसने अपना हाथ नहीं लगाया है, केवल ऊपरसे ढक दिया है।’</p>
<p class="TXT">वह व्यापारी उस लड़केके साथ वहाँ गया और पत्तों तथा डालियोंको हटाकर अपनी थैलीको बाहर निकाला। फिर होटलमें आकर उसने उस लड़केकी खूब बड़ाई की।</p>
<p class="Image"><span><img alt="Untitled.png%2021.png" class="frame-1" src="image/Untitled.png%2021_fmt.png"/></span> </p>
<p class="TXT para-style-override-2">इस प्रकार जिसको पराये मालको छूनेकी भी इच्छा नहीं होती, वह लड़का बड़ा ईमानदार गिना जाता है।<span></span></p>


<p class="Page-Break"> </p>
<p class="Heading" id="toc_marker-24">साग-सब्जीवाले लड़केकी सच्चाई</p>
<p class="TXT">किसी बाजारमें एक लड़का साग-सब्जीकी दूकान लगाकर बैठा था और उसके पड़ोसमें एक दूसरा लड़का भी साग-सब्जी बेचता था। एक दिन दोपहरको एक आदमी पहले लड़केकी दूकानपर आकर एक बड़ा तरबूज हाथमें लेकर बोला—‘यह तरबूज अच्छा है?’ लड़केने जवाब देते हुए कहा—‘महाशयजी! देखनेमें तो अच्छा जान पड़ता है, पर वह सड़ा और फीका है।’ इससे उस आदमीने दूसरेकी दूकानपर जानेके पहले उस लड़केसे कहा—‘तू ईमानदार है, इससे तेरी बिक्री नहीं होगी।’</p>
<p class="TXT">लड़केने जवाब दिया—‘मैं सच-सच कहकर बेचूँगा, लेनेकी इच्छा होगी तो लेगा। मैं गलत नहीं बोलूँगा।’ वह आदमी फिर पड़ोसकी दूकानपर गया और उससे पूछा—‘लड़के! यह ककड़ी ताजी है?’ लड़केने जवाब दिया—‘हाँ साहब! ताजी है’, उस आदमीने ककड़ी खरीद ली और वह घर गया। उसके बाद ककड़ीवाले लड़केने उस तरबूजवाले लड़केसे कहा—‘तू मूर्ख है। अपने मालके लिये ऐसा नहीं कहना चाहिये। देख, मैंने अपनी ककड़ी ताजी कहकर बेच दी; वह तो तीन दिनकी थी, फिर भी बिक गयी। अब तुझको अपना तरबूज फेंक देना पड़ेगा।’</p>
<p class="Image"><span><img alt="Untitled.png%2022.png" class="frame-1" src="image/Untitled.png%2022_fmt.png"/></span> </p>
<p class="TXT">यह सुनकर उस लड़केने कहा—‘मैं कभी झूठ न बोलूँगा। नहीं बिके तो इसकी मुझे फिक्र नहीं पर मैं सच बोलता हूँ, इससे मुझको बहुत शान्ति मिलती है और परमेश्वर इसका अन्तमें बदला देता ही है।’</p>
<p class="TXT para-style-override-2">उस आदमीने जब ककड़ी खायी तो मालूम हुआ कि उस लड़केने ठग लिया है। इससे दूसरे दिनसे वह उस फलवाले लड़केकी दूकानसे ही सब सामान लेने लगा। उस ककड़ी बेचनेवालेकी दूकानसे वह कुछ भी नहीं लेता था। धीरे-धीरे उस साग-भाजी बेचनेवाले लड़केकी ईमानदारीकी बात शहरमें फैल गयी और उसके यहाँ बहुत ग्राहक आने लगे। अन्तमें वह बड़ा व्यापारी हो गया और उस पड़ोसी लड़केकी पहले-जैसी कंगाल हालत रही।<span></span></p>


<p class="Page-Break"> </p>
<p class="Heading" id="toc_marker-25">बालचरकी सच्चाई</p>
<p class="TXT">एक बार एक स्कूलके विद्यार्थी परीक्षा देने बैठे थे। गणितका प्रश्नपत्र बहुत कठिन था। लड़कोंको उसका उत्तर नहीं आता था। अन्तमें किसी लड़केने परीक्षा-भवनसे प्रश्नपत्रको किसी प्रकार बाहर भेज दिया और उसके मित्रने सब प्रश्न हल करके उसके पास भेज दिये। उस कमरेमें जितने लड़के बैठे थे, सबने बाहरसे प्राप्त हुए हलको अपनी कापीमें उतार दिया। उन लड़कोंमें एक ऐसा लड़का भी था जो ‘बालचर’ था। उसे पहले तो बहुत संकोच हुआ; किंतु परीक्षामें उत्तीर्ण होनेके लोभको वह दबा नहीं सका। उसने भी दूसरोंकी देखा-देखी उस हलकी नकल अपनी कापीमें कर दी और परीक्षाका समय पूरा होनेपर घर चला आया।</p>
<p class="TXT">नियमानुसार बालचर रातमें सोते समय अपने प्रत्येक नियमोंको पढ़ता है। रातमें जब उस बालचरने सोनेसे पहले नियम पढ़े, तब पहले ही नियमको पढ़कर वह व्याकुल हो गया। नियमके अनुसार उसे सदा सत्यका पालन करना था और आज वह असत्य आचरण कर आया था। अपने कर्मपर उसे बहुत अधिक पश्चात्ताप हुआ। उसी समय उठकर उसने कपड़े पहने और पाठशालाके मुख्याध्यापक (हेडमास्टर) के घर जाकर वह उनका दरवाजा खटखटाने लगा। मुख्याध्यापकने रातमें उसके आनेका कारण पूछा। उसने सब बातें सच-सच कह दीं और कहा—‘मुझसे बहुत बड़ा अपराध हुआ है। आप मुझे जो दण्ड उचित समझें, दें।’</p>
<p class="TXT">मुख्याध्यापक बोले—‘तुम्हें अपने-आप पर्याप्त दण्ड मिल चुका है। गणितके प्रश्नपत्रमें फिरसे तुम्हारी परीक्षा ले ली जायगी।’</p>
<p class="Image"><span><img alt="Untitled.png%2023.png" class="frame-1" src="image/Untitled.png%2023_fmt.png"/></span> </p>
<p class="TXT">उस बालककी गणितमें फिर परीक्षा ली गयी और वह अच्छे नम्बरोंसे उत्तीर्ण हुआ। दूसरे नकल करनेवाले विद्यार्थियोंको दण्ड मिला।</p>


<p class="Page-Break"> </p>
<p class="First-End-Page-text" id="toc_marker-26" xml:lang="en-GB">अंतिम पृष्ठ</p>

