
<p class="First-End-Page-text para-style-override-1" id="toc_marker-1" xml:lang="en-GB"><span class="char-style-override-1">प्रथम पृष्ठ</span><span class="char-style-override-2" xml:lang="hi-IN"></span></p>
<p class="Titel-Page---Shri-Hari">।। श्रीहरि:।।</p>
<p class="Main-Heading---Book-Name-etc-">परलोक और पुनर्जन्मकी सत्य घटनाएँ</p>
<p class="Title-Page---Tvamev-mata"> </p>
<p class="Title-Page---Tvamev-mata">त्वमेव माता च पिता त्वमेव</p>
<p class="Title-Page---Tvamev-mata">त्वमेव बन्धुश्च सखा त्वमेव।</p>
<p class="Title-Page---Tvamev-mata">त्वमेव विद्या द्रविणं त्वमेव</p>
<p class="Title-Page---Tvamev-mata">त्वमेव सर्वं मम देवदेव॥</p>
<p class="Title-Page---Tvamev-mata"> </p>
<p class="Title-Page---Author-Name">भक्त रामशरणदास पिलखुआ<span class="char-style-override-2"></span></p>
<p class="Title-Page---Gita-Seva-Trust para-style-override-2">गीता सेवा ट्रस्ट<span class="char-style-override-3"></span></p>


<p class="Page-Break"> </p>
<p class="Main-Heading" id="toc_marker-2">भूमिका<span class="char-style-override-4"></span></p>
<p class="Text">भारतीय संस्कृति और हिन्दूधर्ममें परलोक तथा पुनर्जन्मका सिद्धान्त अकाट्य एवं आधारभूतरूपमें मान्य है। इसका प्रत्यक्ष अथवा अप्रत्यक्षरूपसे हमारे सभी शास्त्रोंने समर्थन किया है। वेदोंसे लेकर आधुनिक दार्शनिक ग्रन्थोंतकने इस सिद्धान्तकी एकमतसे पुष्टि की है।</p>
<p class="Text">आज संसारमें जो पापोंकी वृद्धि हो रही है तथा झूठ, कपट, चोरी, हत्या, व्यभिचार एवं अनाचार बढ़ रहे हैं, व्यक्तियोंकी भाँति राष्ट्रोंमें भी परस्पर द्वेष और कलहकी वृद्धि हो रही है, बलवान् दुर्बलोंको सता रहे हैं, लोग नीति और धर्मके मार्गको छोड़कर अनीति और अधर्मके मार्गपर आरूढ़ हो रहे हैं, लौकिक उन्नति और भौतिक सुखको ही लोगोंने अपना ध्येय बना रखा है और उसीकी प्राप्तिके लिये सभी लोग प्रयत्नशील हैं, विलासिता और इन्द्रियलोलुपता बढ़ती जा रही है, भक्ष्याभक्ष्यका विचार उठता जा रहा है, जीभके स्वाद और शरीरके आरामके लिये दूसरोंके कष्टकी तनिक भी परवाह नहीं की जाती, मादक द्रव्योंका प्रचार बढ़ रहा है, बेईमानी और घूसखोरी उन्नतिपर है, एक-दूसरेके प्रति लोगोंका विश्वास कम होता जा रहा है, मुकदमेबाजी बढ़ रही है, अपराधोंकी संख्या बढ़ती जा रही है, असंतोष और असहिष्णुता इतनी बढ़ गयी है कि लोग बात-बातपर आत्महत्या करने लगे हैं, हत्याओंके कारण मनुष्यका जीवन असुरक्षित-सा हो गया है, दम्भ और पाखंडकी वृद्धि हो रही है—इन सबका कारण यही है कि आत्माकी अमरता और परलोकमें विश्वास नहीं है तथा लोगोंने केवल वर्तमान जीवनको ही अपना जीवन मान रखा है। इसके आगे भी कोई जीवन है—इसका कोई खयाल ही नहीं है। इसीलिये वे वर्तमान जीवनको ही सुखी बनानेके प्रयत्नमें लगे हुए हैं। ‘जबतक जीओ सुखसे जीओ, ऋण लेकर भी अच्छे-अच्छे पदार्थोंका उपभोग करो, मरनेके बाद भस्मीभूत जीवका पुनर्जन्म तो होना नहीं’—</p>
<p class="SHLOK">यावज्जीवेत्  सुखं जीवेदृणं कृत्वा घृतं पिबेत्।</p>
<p class="SHLOK">भस्मीभूतस्य देहस्य पुनरागमनं कुत:॥</p>
<p class="Text">—चार्वाकके नास्तिक दर्शनका यह सिद्धान्त आजके मनचले लोगोंका आदर्श बनता जा रहा है।</p>
<p class="Text">इसी सर्वनाशकारी मान्यताकी ओर आज प्राय: संसार जा रहा है। यही कारण है कि वह सुखके बदले अधिकाधिक दु:खमें ही फँसता जा रहा है। परलोक और पुनर्जन्मको न माननेका यह अवश्यम्भावी फल है।</p>
<p class="Text">इस्लाम और ईसाई-धर्मोंमें पुनर्जन्म न माननेका कारण योग एवं आत्मविद्याका अभाव ही है; तथापि पुनर्जन्मकी घटनाएँ तो उनके सामने भी आती हैं। भारतवर्षमें जैन तथा बौद्ध आदि अवैदिक मतोंमें भी पुनर्जन्म स्वीकार किया गया है। केवल चार्वाकने अर्थ तथा कामकी दृष्टिकी मुख्यतासे धर्म एवं मोक्षको स्वीकार नहीं किया है। चार्वाक-दर्शनमें पुनर्जन्मके सिद्धान्तका विरोध किया गया है। विदेशोंमें भी मार्क्सके सिद्धान्तके अनुसार पुनर्जन्मके सिद्धान्तको व्यर्थ और झूठा बताया गया है। परंतु गम्भीरतापूर्वक विचार करनेपर यह बात पूर्णत: समझमें आ जायगी कि यदि पुनर्जन्म नहीं माना जायगा तो सांसारिक व्यवस्था सम-विषमरूपसे जो चल रही है, उसका कोई ठीक समाधान हो ही नहीं सकता, किसी भी भौतिक उपायसे यह असम्भव है। पुनर्जन्मको न माननेकी स्थितिमें कुछ अत्यन्त भयानक दोषोंकी उत्पत्ति अवश्यम्भावी हो जाती है। जो कुछ मनुष्यको इस जीवनमें मिल रहा है, वह बिना किये हुए ही है। कोई बुद्धिमान्, कोई मूर्ख, कोई धनी, कोई गरीब, कोई महात्मा, कोई दुष्ट क्यों है इन भेदोंका समाधान हो ही नहीं सकेगा। वर्तमानमें जो धर्मात्मा शुभ कर्म कर रहे हैं, अधर्मी-पापी जो पाप करते हैं, उसका फल उन्हें नहीं मिलेगा; क्योंकि मरनेके पश्चात्  फिर जन्म न होनेसे दोनों एक-से ही होंगे। अत: यह सर्वतोभावेन स्पष्ट है कि इन भयानक दोषोंका समाधान परलोक और पुनर्जन्मके सिद्धान्तसे ही सम्भव है। हिन्दू-धर्ममें वेद और शास्त्र तो परलोक और पुनर्जन्मके सिद्धान्तका प्रतिपादन मुख्य-रूपसे करते ही हैं, इसके साथ ही यह सिद्धान्त सर्वांशत: तर्कपूर्ण और युक्तिसंगत भी है।</p>
<p class="Text">पुनर्जन्म भारतीय दर्शनका एक प्रमुख विवेच्य विषय है। यहाँके बड़े-बड़े दार्शनिकों, तत्त्वचिन्तकों, मनीषियों और तार्किकोंने इसपर अत्यन्त गम्भीरतापूर्वक मनन-चिन्तन किया है। आस्तिक-दर्शनोंमें पुनर्जन्मका सिद्धान्त निर्विवाद मान लिया गया है। बौद्ध तथा जैन-दर्शन इसे डंकेकी चोटपर स्वीकार करते हैं। बौद्ध जातकोंमें तो तथागतके पूर्व-जन्मोंकी हजारों वर्षकी कथाएँ लिपिबद्ध हो चुकी हैं। न्यायदर्शनका तो यह प्रतिपाद्य विषय रहा ही है। गीता-जैसी सर्वतन्त्र-सिद्धान्त एवं विश्व-सम्मान्य पुस्तकमें भी पूर्वजन्म एवं पुनर्जन्मका उल्लेख है—</p>
<p class="SHLOK">जातस्य हि ध्रुवो मृत्युर्ध्रुवं जन्म मृतस्य च।</p>
<p class="TXT-Right">(गीता २। २७)</p>
<p class="Text">भगवान् की वाणी ध्रुव-सत्यकी ओर अंगुलि-निर्देश कर रही है। जन्म और मरणमें अन्योन्याश्रित सम्बन्ध है। जन्म है तो मृत्यु भी है और मृत्यु है तो जन्म भी स्वयं सिद्ध है। मृत्यु सिद्ध है तो जन्म क्यों कर असिद्ध हो सकता है?</p>
<p class="Text">पूर्वजन्म, पुनर्जन्म तथा पुन: पुनर्जन्म—सभीका एक कारण है—‘कर्म’। संसारमें प्रत्यक्ष-रूपसे यह अनुभव होता है—‘जो जैसा करेगा, वैसा उसे भोगना पड़ेगा।’ प्रत्येक कर्मका तदनुरूप फल भोगना ही होता है। कई प्रकारके कर्मोंका परिणाम तुरंत हाथोंहाथ मिल जाता है, किंतु अनेक कर्म ऐसे भी होते हैं कि जिनका फल कालान्तरमें—किन्ही-किन्हीका बहुत कालके पश्चात्  दिखायी देता है। मनुष्य-जीवनमें प्रतिदिन अनेक प्रकारके कर्म होते रहते हैं। शरीरसे, वाणीसे, मनसे मनुष्य निरन्तर कर्म करता ही रहता है। कर्मके बिना एक क्षण भी वह रह नहीं सकता—</p>
<p class="SHLOK">न हि कश्चित्क्षणमपि जातु तिष्ठत्यकर्मकृत्।</p>
<p class="TXT-Right">(गीता ३। ५)</p>
<p class="Text">इन असंख्य कर्मोंमेंसे कुछ कर्म यद्यपि सद्य:फलदायी, कुछ विलम्बसे परंतु इसी जीवनमें फल देनेवाले होते हैं, तथापि अनेक कर्मोंका परिणाम फल-भोगरूपमें इसी जन्ममें अनुभवमें नहीं आता।</p>
<p class="Text">भारतीय दर्शनके अनुसार कर्मोंका फल परलोकमें अथवा कर्मके अनुसार किसी योनिमें जन्म लेकर पुनर्जन्मके रूपमें भोगना पड़ता है। जो लोग सात्त्विक कर्म करते हैं, उन्हें ऊर्ध्वगति प्राप्त होती है, राजसलोग मध्यम गतिवाले हैं तथा तामसलोग जघन्य योनियोंको प्राप्त होते हैं। बार-बार राग-द्वेषात्मक कर्मफलोंमें आसक्त रहनेसे जीव जन्म-मरणके चक्रमें पड़ा रहता है। </p>
<p class="Text">जिनके मनमें भोग भोगनेका संकल्प नहीं है, उनके लिये जन्म-मरणके बन्धनसे छूटकर तत्काल परब्रह्म परमात्माको प्राप्त हो जाना ही उनका मुख्य फल बतलाया गया है। ब्रह्मज्ञानका फल भी जन्म-मृत्युरूप संसारसे छुटकारा पाना ही है। यज्ञ, दान और तपरूप तीन कर्मोंको करनेवाला मनुष्य जन्म-मृत्युसे तर जाता है। श्रुति कहती है—</p>
<p class="SHLOK">तमेव विदित्वाति मृत्युमेति</p>
<p class="SHLOK">नान्य: पन्था विद्यतेऽयनाय।</p>
<p class="TXT-Right">(श्वेताश्वतर० ३। ८)</p>
<p class="Text">अर्थात्  उस परमात्माको जानकर ही मनुष्य जन्म-मरणकी सीमाको लाँघ जाता है। परमपद-प्राप्तिके लिये यह मुख्य मार्ग है।</p>
<p class="Text">प्रस्तुत पुस्तकमें पुनर्जन्मकी कुछ प्रत्यक्ष घटनाओंका संकलन किया गया है। गोलोकवासी श्रीरामशरणदासजी सनातनधर्मके परम अनुयायी, भगवद्भक्त तथा सात्त्विक एवं परिष्कृत विचारोंके लेखक थे। आशा है, इन सत्य घटनाओंको पढ़नेसे परलोक एवं पुनर्जन्मके सिद्धान्तोंमें जनमानसकी आस्था सुदृढ़ होगी और वे शुभ कर्मोंकी ओर अग्रसर होकर सन्मार्गपर चलनेकी प्रेरणा प्राप्त करेंगे।</p>
<p class="TXT-Right para-style-override-2"><span class="char-style-override-5"> </span></p>


<p class="Page-Break"> </p>
<p class="Main-Heading" id="toc_marker-4">प्रेतयोनिके बाद पुनर्जन्म</p>
<p class="Text">कुछ दशक पूर्व जिला मुजफ्फरनगरके एक ग्राममें ऐसी आश्चर्यजनक सत्य घटना घटी है, जो हमारे शास्त्र-पुराणोंकी बातोंको डंकेकी चोट सत्य सिद्ध करती है। हमारे शास्त्रों और पुराणोंमें उल्लिखित पुनर्जन्म और प्रेतयोनि प्राप्त करनेसे सम्बन्धित बातें एक बालकके जीवनमें चरितार्थ होकर आजके घोर नास्तिकों और अविश्वासियोंको भी पूर्णत: आश्चर्यचकित कर देनेवाली है।</p>
<p class="Text">हमने समाचार-पत्रोंमें पढ़ा कि ‘जिला मुजफ्फरनगरके खेड़ी अलीपुर गाँवमें एक जाटके यहाँ एक ऐसे बालकने जन्म लिया है जो अपने पूर्वजन्मकी बातें बताता है और वह नौ वर्षतक बराबर पीपलके वृक्षपर प्रेत बनकर रहा है।’ यह सब पढ़कर हमारे आश्चर्यका ठिकाना न रहा। हम इसकी जाँच करनेके लिये स्वयं मुजफ्फरनगर गये और वहाँ ‘ब्राह्मणवाणी’ नामक मासिक पत्रिकाके सम्पादक पं० श्रीगोस्वामी ब्रह्मदत्तजी शर्मासे भेंट की। उन्होंने स्वयं अपनी जाँच की हुई सत्य घटना हमें आद्योपान्त सुनायी। पर हमें इतनेपर भी जब संतोष नहीं हुआ तब हम मार्च सन् १९६०में फिरसे अपने पुत्र श्रीशिवकुमार गोयलको साथ लेकर मुजफ्फरनगर गये और वहाँसे अपने साथ सुप्रसिद्ध संत श्रीकल्याणदेवजी महाराजको लेकर खेड़ी अलीपुर गये। वहाँ पुनर्जन्मकी बातें बतानेवाले उस लड़केके चाचा श्रीसीतलप्रसाद तथा उसके अन्य सगे-सम्बन्धियोंसे एवं गाँववालोंसे मिले और वास्तविक घटना क्या है इसका पूरा-पूरा पता लगाया। गाँवसे वापस आनेपर पुन: पं० श्रीब्रह्मदत्तशर्मासे भेंट की। हम सबसे पहले सुप्रसिद्ध आर्य-नेता पं० श्रीब्रह्मदत्तशर्माजीद्वारा जाँच की हुई और उनके द्वारा सुनायी हुई सत्य घटना पाठकोंके सामने रखते हैं।</p>
<p class="Sub-Heading" xml:lang="en-US">पं० ब्रह्मदत्तजीकी जाँच की हुई बातें<span class="char-style-override-4"></span></p>
<p class="Text">श्रद्धेय पं० श्रीब्रह्मदत्त शर्माजी कहते हैं—‘जिला मुजफ्फरनगरमें यह बात फैली हुई थी कि शिकारपुरमें पाँच वर्षका एक बालक अपने पिछले जन्मकी बातें बतलाता है। ‘सन्मार्ग’ काशीमें भी यह समाचार प्रकाशित हुआ था। मुझे इस बातमें न तो विश्वास था और न दिलचस्पी। लेकिन लोगोंके बहुत कहनेपर मैं एक दिन प्रात: साढ़े छ: बजे शिकारपुर पहुँच गया। वह लड़का मुझे वहाँपर सोता हुआ मिला। उसे जगाया गया। लड़का पाँच वर्षका था और उस समय कुछ तुतलाता था। वह पण्डित लक्ष्मीचन्दके यहाँ २८-४-१९५१ से आया हुआ था। पं० लक्ष्मीचन्दको अपना पिता और उनकी स्त्रीको अपनी माता कहता था। पं० श्रीलक्ष्मीचन्दके तीन कन्याएँ प्रकाशवती, कैलासवती और सरलादेवी क्रमश: १७, २० और २८ वर्षकी रहीं। इसी प्रकार दो लड़के रविदत्त, विष्णुदत्त १० तथा १२ वर्षके रहे। इन सबके बीच वह बालक बड़े प्रेमसे रह रहा था। </p>
<p class="Text">गाँव खेड़ी अलीपुर, जिला मुजफ्फरनगरमें वह लड़का कलीराम जाटके यहाँ पैदा हुआ, वहाँ इसका नाम वीरसिंह रखा गया। जब यह साढ़े तीन वर्षका हुआ, तबसे यही कहता रहा है कि ‘मैं शिकारपुरका हूँ, मेरा नाम सोमदत्त है। मेरे पिताका नाम पं० लक्ष्मीचन्द है और मेरी माता मुझे मेलेमें जानेके लिये बहुत पैसे दिया करती थी।’ यह चर्चा बहुत फैली। खबर पाकर २४-४-१९५१ को लक्ष्मीचन्द भी खेड़ी, जो शिकारपुरसे पाँच कोसकी दूरीपर है, पहुँच गये। समाचार पाकर वहाँ सैकड़ों आदमी जमा हो गये। लड़का लाया गया। जन-समूहके बीच यह लड़का पं० लक्ष्मीचन्दसे लिपट गया और ‘पिताजी-पिताजी’ पुकारने लगा। इसे शिकारपुर ले जाया गया। गाँवके पास पहुँचते ही लड़केने चिल्लाना शुरू कर दिया कि हमारा गाँव शिकारपुर आ गया। रास्तेमें यह स्वयं ही पं० श्रीलक्ष्मीचन्दका जंगल-कुँआ आदि देखकर कहने लगा कि ये हमारे हैं। गाँवमें घुसते ही इसे अकेले छोड़ दिया गया। यह स्वयं ही गलियोंके रास्ते चौराहेपर पहुँच गया। हजारों आदमी यह कौतुक देख रहे थे। इसी चौराहेके पास लक्ष्मीचन्दका मकान था। इसे दूसरे घरमें ले जाया गया। तब यह कहने लगा—‘यह हमारा घर नहीं, यह तो पटवारीका घर है।’ वास्तवमें वह पटवारीका ही घर था। धीरे-धीरे चलकर इसने पं० लक्ष्मीचन्दका मकान जा पकड़ा और स्वयं उसमें घुस गया। वहाँ पचासों स्त्रियाँ, लड़कियाँ इकट्ठी हो रही थीं। लक्ष्मीचन्दकी सब लड़कियोंको इसने बारी-बारीसे पहचानकर बतलाया। लक्ष्मीचन्दकी स्त्रीको देखकर कहा कि ‘यह मेरी माँ है।’ परंतु उनसे दूर ही रहा। लड़केसे पूछा गया कि ‘तुम अपनी माँसे दूर क्यों हो?’ तो लड़का कहने लगा कि इस ‘मेरी माँने आज तो मुझे कुछ दिया ही नहीं, तब मैं इसकी गोदमें क्यों जाऊँ?’ यह सुनकर कौतुकवश लक्ष्मीचन्दजीकी पत्नीने इसे पाँच रुपयेका एक नोट दिखाया। नोट देखते ही वह उन्हें माँ-माँ कहता हुआ दौड़कर उनकी गोदमें बैठ गया। पूछनेपर इसने बतलाया कि ‘मैं ९ वर्षतक बराबर पीपलपर प्रेत बनकर रहा हूँ। (लक्ष्मीचन्दके मकानके पास ही यह पीपलका पेड़ है।) मैं उस प्रेतावस्थामें कुएँमें प्रवेशकर पानी पी लेता था और घरमें जाकर रोटी खा लिया करता था। इसके बाद वह पं० लक्ष्मीचन्दजीके एक पुराने नौकरके बारेमें पूछने लगा कि अमुक नामका नौकर जो यहाँ रहता था, अब कहाँ है? उसे भी उसने स्वयं ही भीड़में पहचाना। इसी प्रकार उसने अपने पूर्वजन्मके भाइयोंको भी पहचाना। अब वह लड़का खेड़ी गाँवमें, जहाँ वह पैदा हुआ है, जाना नहीं चाहता। इसे बलात्  दो बार इसके गाँव खेड़ी ले जाया गया; परंतु वहाँ जानेपर इसने खाना नहीं खाया। लड़का कहता है कि मैं तो ब्राह्मणका लड़का हूँ और यह जाट है। मैं जाटोंके यहाँका कच्चा खाना क्या कच्चे बर्तन (हाँडी)-का दूध तक नहीं पीऊँगा। चार-पाँच दिन वे सब इसे अलग बर्तनमें दूध पिलाते रहे और अन्तमें जब परेशान हो गये, तब तंग आकर इसे शिकारपुर लक्ष्मीचन्दके पास भेज दिया। अब वह अपने पहले जन्मके माता-पिताके पास शिकारपुरमें ही है। उसने स्कूलमें पढ़ने जाना प्रारम्भ कर दिया है। स्कूलमें मास्टरों तथा कई प्रतिष्ठित गाँवके लोगोंके सामने मैंने लड़केसे बातें कीं। उसने उपर्युक्त बातें बतलानेके सिवा और भी बहुत-सी आश्चर्यजनक बातें बतलायीं। पं० लक्ष्मीचन्द, उनके लड़के तथा अन्य लोगोंद्वारा उसकी बतायी हुई बातें सच्ची सिद्ध हुईं। पं० लक्ष्मीचन्दने मुझसे पूछा कि ‘इसे स्कूलमें प्रविष्ट कराऊँ तो पिताका क्या नाम लिखाऊँ? यह शरीरके नातेसे तो कलीराम जाटका लड़का है, लेकिन इसका पूर्वजन्म मुझसे सिद्ध होता है, क्या करूँ? मेरे पास रहते इसका कौन-सा वर्ण रहेगा और इसके किस वर्णमें विवाहादि सम्बन्ध होंगे?’</p>
<p class="Text">इस घटनासे जहाँ पुनर्जन्मका सिद्धान्त सत्य प्रमाणित होता है, वहीं नौ वर्षतक पीपलपर प्रेत बनकर रहना भी एक अपूर्व आश्चर्यजनक बात है तथा ९ वर्षोंके भीतर गाँवमें घटित होनेवाली सभी घटनाओंकी जानकारी रखना इस बातका प्रमाण है कि यह निश्चय ही ९ वर्षोंतक प्रेतके रूपमें पीपलके पेड़पर रहा है। पं० लक्ष्मीचन्दका कहना है कि १४ वर्ष पूर्व जब मेरा लड़का सोमदत्त साढ़े तीन वर्षका होकर मर गया था, उस समय कैलासवती ६ वर्षकी तथा प्रकाशवती ३ वर्षकी थी। विष्णुदत्त २ वर्षका था; और सरला, रविदत्त तो इसके मरनेके पश्चात्  पैदा हुए। इसने कैलासवती (२० वर्ष) और प्रकाशवती (१७ वर्ष) तथा विष्णुदत्तको और बादमें पैदा होनेवाले बच्चोंको भी इसी कारण पहचान लिया कि यह (सोमदत्त) मरनेके पश्चात् ९ वर्षतक पीपलपर प्रेतरूपमें रहा। क्या पीपलपर प्रेत बनकर रहना पुराणोक्त ‘प्रेतयोनि-सत्ता’ की सत्यताको पुष्ट नहीं करता?’</p>
<p class="Sub-Heading" xml:lang="en-US">हमने जाकर स्वयं जाँच की</p>
<p class="Text">हम अपने पत्रकार पुत्र शिवकुमार गोयलको साथ लेकर पूज्यपाद श्रीकल्याणदेवजी महाराजके साथ खेड़ी पहुँचे तो हमें पता लगा कि घटना अक्षरश: सत्य है। लड़का वीरसिंह अपने पूर्वजन्मके माता-पिता पं० श्रीलक्ष्मीचन्दजीके साथ रहता है और उसके पूर्वजन्मके पिता श्रीलक्ष्मीचन्दजी आजकल शिकारपुरसे चले गये हैं। वे जिला नैनीतालमें रहते हैं। वह लड़का भी उनके साथ ही गया है और वे उसे अपने पास पुत्रके समान बड़े प्रेमसे रखते हैं। वह कभी-कभी इस जन्मके माता-पिताके पास खेड़ीमें भी चला आता है। हमने लड़केके सगे चाचा श्रीसीतलप्रसाद जाटसे तथा और भी गाँवके बहुत-से लोगोंसे बातें कीं, जिन्होंने हमें सारी घटना इस प्रकार सुनायी—</p>
<p class="No-Paragraph-Style para-style-override-4">‘कलीराम जाटके वहाँ जब यह वीरसिंह लड़का पैदा हुआ, तब किसीको स्वप्नमें भी यह गुमान नहीं था कि यह पूर्वजन्ममें शिकारपुरके पं० लक्ष्मीचन्दका पुत्र था और कभी यह यहाँ न रहकर अपने पूर्वजन्मके माता-पिताके पास पहुँच जायगा! एक बार यह हमारे गाँव अलीपुर खेड़ीमें ही गाँवसे बाहर एक बागमें खेल रहा था। अकस्मात् उस बागके सामनेसे होकर पं० श्रीलक्ष्मीचन्दकी धर्मपत्नी गुजरीं। वह कहीं जा रही थीं तो एकदम वीरसिंहकी दृष्टि उनपर पड़ी। इसे तत्काल अपने पूर्वजन्मकी स्मृति हो आयी कि यह शिकारपुरकी रहनेवाली हैं और मेरे पूर्वजन्मकी मेरी माता हैं। वह उनसे बातचीत करना ही चाहता था कि इतनेमें ही वह आगे बढ़ गयीं। इसने घरपर आकर अपने इस जन्मकी मातासे कहा कि ‘माँ! आज मेरे पहले जन्मकी माँ बागकी तरफ आयी थीं, पर वह मुझसे बोलीं नहीं और मेरे सामनेसे निकल गयीं।’ यह सुनकर माताको तथा और सबको बड़ा आश्चर्य हुआ। पर माताने और सभीने यह समझा कि यह बालक है यों ही बालकपनकी बातें कर रहा है। माँने कहा कि ‘अरे! माँ तो तेरी मैं हूँ और तेरी माँ कौन हो सकती है? तू तो बावला है, जा खेल। लड़का खेलमें लग गया और वह बात भूली-सी हो गयी।</p>
<p class="Text">अलीपुर खेड़ी गाँवके पास प्रतिवर्ष हिण्डन नदी (हरनन्द)-के किनारे कार्तिक पूर्णिमापर बहुत बड़ा मेला लगा करता है,जिसमें बहुत-से लोग उस दिन स्नान करनेके निमित्त आया करते हैं। एक बार अलीपुर खेड़ीसे भी बहुत-से स्त्री-पुरुष, बालक-बूढ़े स्नान करने गये थे। इस लड़केने भी मेलेमें जानेका बड़ा आग्रह किया और कहा कि ‘बहुत-से लड़के मेलेमें जायँगे, मैं भी जाऊँगा।’ घरवालोंने बालकका हठ देखकर उसे भी गाँवके लोगोंके साथ उस मेलेमें भेज दिया। उसकी माँने उसे मेलेमें कोई चीज खाने-पीनेके लिये दो आने पैसे दे दिये। वह दो आने पैसे लेकर प्रसन्न नहीं हुआ। उसे इतने बड़े मेलेके लिये दो आने पैसे देना बड़ा खटका। उसने रास्तेमें मास्टर मुंशीलाल नामक एक आदमीसे कहा कि ‘देखो, मेरी इस जन्मकी माँ कैसी है कि उसने मुझे इतने बड़े मेलेके लिये कुल दो आने पैसे दिये हैं!! भला इन दो आनोंमें क्या होता है? मेरी पिछले जन्मकी माँ ऐसी अच्छी थी कि मैं जब भी कभी मेलेमें जाता था तो वह मुझे मुट्ठी भरकर बहुत सारे पैसे दे दिया करती थी। वह ऐसी लोभिन माँ नहीं थी जैसी यह माँ है!’ लड़केकी यह बात सुनकर मुंशीलालको बड़ा आश्चर्य हुआ कि बालक यह कैसी बातें करता है! पहले तो उसने इसकी बातको बिलकुल ही झूठा समझा कि ‘यह बालक है यों ही झूठ-मूठ कहता है, इसकी बातका क्या विश्वास। भला कहीं पिछले जन्मकी भी बात याद रहा करती है?’ पर जब उसने बालकके मुखसे बार-बार इसी प्रकारकी बातें सुनीं, तब उसे बड़ी उत्सुकता पैदा हुई। उसने बालकसे पूछा कि ‘तुम्हारी पहले जन्मकी माता कहाँ रहती है?’ उत्तरमें बालकने कहा कि ‘मेरी पहले जन्मकी माता शिकारपुर गाँवमें रहती है।’ यह पूछनेपर कि तुम्हारे पहले जन्मके पिताका नाम क्या है? उसने उनका नाम पं० लक्ष्मीचन्द बताया तथा पहले जन्मका अपना नाम सोमदत्त बताया इसके अलावा उसने और भी बहुत-सी बातें बतायीं, जिन्हें सुनकर मुंशीलालको बड़ा आश्चर्य हुआ और उसने इन सब बातोंको नोट कर लिया। फिर विचार-विमर्शके बाद यह निश्चय किया कि यदि कोई शिकारपुरका आदमी मिले तो उससे यह सब बातें मालूम की जायँ कि क्या वास्तवमें शिकारपुरमें कोई पं० लक्ष्मीचन्द नामके ब्राह्मण हैं और यदि हैं तो उनके कोई सोमदत्त नामका लड़का था या नहीं? एक दिन अकस्मात् उसे कहीं जाते हुए स्वयं पं० श्रीलक्ष्मीचन्द ही मिल गये। यह उन्हें जानता नहीं था। पं० लक्ष्मीचन्द अपने किसी अत्यावश्यक कार्यके लिये कहीं जा रहे थे। जब इसने यों ही उनसे पूछा कि ‘आप कहाँके रहनेवाले हैं?’ तब पं० लक्ष्मीचन्दने कहा कि ‘मैं शिकारपुरका रहनेवाला हूँ।’ फिर क्या था, यह शिकारपुरके आदमीकी तलाशमें था ही। इसने झटसे पूछा कि ‘आपके शिकारपुर गाँवमें कोई पं० लक्ष्मीचन्द नामके व्यक्ति हैं?’ उत्तरमें पं० लक्ष्मीचन्दने कहा कि ‘मेरा ही नाम पं० लक्ष्मीचन्द है।’ इसने कहा कि ‘आपके कोई सोमदत्त नामका पुत्र था?’ उत्तरमें पं० लक्ष्मीचन्दने स्वीकार किया कि ‘हाँ, मेरे एक सोमदत्त नामका लड़का था।’ इसने फिर पूछा कि ‘क्या आपके सोमदत्त नामके लड़केकी मृत्यु हो चुकी है?’ लक्ष्मीचन्दने कहा ‘जी हाँ, सोमदत्तकी मृत्यु हो चुकी है।’ इसपर अब तो इसे पूरा-पूरा विश्वास हो गया कि मुझे वीरसिंहने अपने पूर्वजन्मकी जो बातें बतायी थीं, वे उसकी बालपनकी झूठी बातें नहीं हैं वरन् बिलकुल सत्य हैं। </p>
<p class="Text">जब इससे पं० लक्ष्मीचन्दने इस प्रकार सब बातें मालूमकरनेका कारण पूछा, तब इसने लक्ष्मीचन्दको आद्योपान्त सारी घटना सुनाते हुए कहा कि ‘लक्ष्मीचन्दजी! आपका जो सोमदत्त नामका लड़का था और जिसकी मृत्यु हो चुकी है, वही आपका लड़का खेड़ी अलीपुर गाँवमें कलीराम जाटके घर जन्म लेकर आया है। उसका नाम वीरसिंह है और वह आपको तथा अपनी माताजीको बहुत याद करता रहता है।’ यह सुनकर पं० लक्ष्मीचन्दको बहुत आश्चर्य हुआ। पर उन्हें सहसा विश्वास नहीं हुआ। फिर भी उन्होंने एकदम अपना अत्यावश्यक कार्य छोड़कर खेड़ी अलीपुरका रास्ता पकड़ा। वे गाँवमें पहुँचकर एक चौपालमें बैठ गये। उन्होंने किसीसे लड़केको बुलवाया। वीरसिंहने इस जन्ममें, अबसे पहले कभी पं० लक्ष्मीचन्दको नहीं देखा था। जिस समय वीरसिंह आया तो वह एकदम सीधा दौड़ता हुआ पं० लक्ष्मीचन्दके पास चला गया और एकदम उनसे लिपटकर फूट-फूटकर रोने लगा। उधर पं० लक्ष्मीचन्द फूट-फूटकर रो रहे थे तो इधर वह लड़का वीरसिंह फूट-फूटकर रो रहा था। दोनोंको इस प्रकार रोते देखकर सबके हृदय भर आये। वह बड़ा ही करुण हृदयग्राही दृश्य था। यह एक बिलकुल अनोखी और आश्चर्यजनक घटना थी, जो न कभी देखी गयी थी और न सुनी ही गयी थी। कुछ देरके पश्चात्  पं० लक्ष्मीचन्दने लड़केके घरवालोंसे कहा कि ‘तुम इस लड़केको हमें दे दो।’ इसपर लड़केके बाबाने कहा कि ‘कहीं भला पूत भी किसीको देनेकी चीज हुआ करती है? हम अपने लड़केको तुम्हें कैसे दे दें? अब तो यह लड़का हमारा है।’ लड़का पं० लक्ष्मीचन्दसे चिपटा हुआ था और चाह रहा था कि ‘मुझे लक्ष्मीचन्द अपने साथ ही ले जायँ तो अच्छा है।’</p>
<p class="Text">इस अद्भुत घटनाका समाचार बिजलीकी तरह गाँव-गाँवमें फैल गया। हजारों मनुष्य दूर-दूरसे लड़केको देखनेके लिये आने-जाने लगे। अन्तमें हजारों मनुष्योंके बीच उस लड़केको शिकारपुरमें ले जाया गया, जहाँ उसने सबके सामने अपनी पूर्वजन्मकी माता तथा बहन-भाइयोंको पहचाना और यह सप्रमाण सिद्ध किया कि ‘मैं किस प्रकार नौ वर्षोंतक बराबर पीपलके पेड़पर प्रेत बनकर रहा और उस गाँवकी सब बातें बराबर देखता रहा। उसकी प्रेतावस्थामें ही पं० लक्ष्मीचन्दके घरमें कब किस प्रकार उसके बहन-भाइयोंने जन्म लिया, यह सब भी बराबर देखता रहा और उसने सबके सामने उन्हें पहचानकर सभीको आश्चर्यचकित कर दिया।</p>
<p class="Text">लड़केके चाचा श्रीसीतलप्रसाद जाटसे बातें करनेपर मालूम हुआ कि वे आर्यसमाजी विचारोंके हैं और आर्यसमाजके आन्दोलनमें कई बार जेल भी हो आये हैं। उनसे हमारे जो प्रश्नोत्तर हुए वे इस प्रकार हैं—</p>
<p class="Text"><span class="char-style-override-6">प्रश्न—</span>‘आपका शुभ नाम क्या है?’</p>
<p class="Text"><span class="char-style-override-6">उत्तर—</span>‘मेरा नाम सीतलप्रसाद है।’</p>
<p class="Text"><span class="char-style-override-6">प्रश्न—</span>‘लड़का आपका क्या लगता है?’</p>
<p class="Text"><span class="char-style-override-6">उत्तर—</span>‘लड़का मेरा सगा भतीजा है, मैं उसका चाचा हूँ।’</p>
<p class="Text"><span class="char-style-override-6">प्रश्न—</span>‘क्या वास्तवमें लड़केने अपने पूर्वजन्मकी सब बातें ठीक-ठीक बतलायी थीं?’</p>
<p class="Text"><span class="char-style-override-6">उत्तर—</span>‘जी हाँ! बिलकुल ठीक-ठीक बतलायी थीं।’</p>
<p class="Text"><span class="char-style-override-6">प्रश्न—</span>‘आपको कोई संदेह तो नहीं है?’</p>
<p class="Text"><span class="char-style-override-6">उत्तर—</span>‘यदि लड़का ठीक-ठीक बात न बताता और उसकी बातें बिलकुल सत्य न होतीं तो हम भला अपने लड़केको उस ब्राह्मणको क्यों सौंप देते? कोई अपना लड़का भी किसीको इस प्रकार दे देता है?’</p>
<p class="Text"><span class="char-style-override-6">प्रश्न—</span>‘लड़का इस समय कहाँपर है?’</p>
<p class="Text"><span class="char-style-override-6">उत्तर—</span>‘लड़का इस समय अपने पहले जन्मके माता-पिता पं० लक्ष्मीचन्दके साथ शिकारपुरसे जिला नैनीतालमें गया हुआ है। पं० लक्ष्मीचन्दने वहाँपर जाकर काम-धंधा कर लिया है और लड़का भी उनके साथमें गया है। न तो लड़का उन्हें अपने पूर्वजन्मका पिता मानकर छोड़ना चाहता है और न पं० लक्ष्मीचन्द ही उसे छोड़ना चाहते हैं। उनका भी लड़केपर बड़ा स्नेह हो गया है।’</p>
<p class="Text"><span class="char-style-override-6">प्रश्न—</span>‘क्या लड़का आपके पास भी आता रहता है?’</p>
<p class="Text"><span class="char-style-override-6">उत्तर—</span>‘वहाँपर भी रहता है और हमारे पास भी आ जाता है। अब तो उसका दोनों घरोंसे सम्बन्ध है, इसलिये दोनों जगह रहता है। हमारा उनका आपसमें बड़ा प्रेम हो गया है।’</p>
<p class="Text"><span class="char-style-override-6">प्रश्न—</span>‘क्या वास्तवमें लड़केने यह बताया था कि वह पीपलपर नौ वर्षतक प्रेत बनकर रहा है?’</p>
<p class="Text"><span class="char-style-override-6">उत्तर—</span>‘जी हाँ, उसने पीपलपर प्रेत बनकर रहनेकी बात बतायी थी।’</p>
<p class="Text para-style-override-2">इस प्रकार बहुत-से प्रश्नोत्तर हुए और फिर हमने उन सब लोगोंके चित्र भी खिंचवाये।<span></span></p>


<p class="Page-Break"> </p>
<p class="Main-Heading" id="toc_marker-5">जसवीरका वृत्तान्त</p>
<p class="Text">परकाया-प्रवेशसम्बन्धी एक सत्य घटना हमने मेरठके मासिक पत्र ‘त्यागी ब्राह्मण’ जनवरी १९५८ में पढ़ी और ‘नवभारत टाइम्स’ आदि पत्रोंमें भी देखी। हम इस सत्य घटनाकी जाँच करनेके लिये स्वयं पत्रोंमें उल्लिखित घटना-स्थल ‘रसूलपुर जाटान’ नामक गाँवमें गये। वहाँ घटनासे सम्बन्धित लड़केके पिता चौ० ‘श्रीगिरधारीसिंहजी’ जाटसे मिले। गाँवके सैकड़ों आदमियोंसे भी मिले। उस लड़केको अपने पास बैठाकर सब बातें मालूम कीं। घटना इस प्रकार है—</p>
<p class="Text">जिला मुजफ्फरनगरके गाँव ‘रसूलपुर जाटान’ में चौ० श्रीगिरधारीसिंहजी जाट जो श्रीराजारामसिंहजी जाटके सुपुत्र हैं, उनके एक लड़का हुआ, जिसका शुभ नाम उन्होंने जसवीर रखा। जिस समय यह लड़का ३ वर्ष ४ महीनेका हुआ तो वह अकस्मात्  बीमार हो गया। उसके चेचक निकल आयी थी। बहुत इलाज कराया गया, पर लाभ कुछ नहीं हुआ। अन्तमें लड़का इस बीमारीसे मृत्युको प्राप्त हो गया। वह रात्रिमें मरा था। सबने यही निश्चय किया कि रात्रि अधिक हो गयी है, इसलिये प्रात:काल ही इसे मिट्टी देनेको ले जाना उचित होगा। अत: जसवीरके मृत शरीरको ढँककर रख दिया गया।</p>
<p class="Text">जिला मुजफ्फरनगरके ही एक दूसरे ग्राम ‘बहेड़ी’ के निकट रोहाना मिलमें चौधरी शंकरलाल त्यागीके एक लड़का शोभाराम त्यागी था, जिसकी आयु उस समय लगभग २३-२४ वर्ष थी। शोभाराम त्यागीका विवाह हो चुका था। उसके दो लड़कियाँ और एक लड़का था। एक बार एक बारात मौजा ‘केन्दकी’ से ग्राम निर्माण जिला मुजफ्फरनगरको जा रही थी। उसमें बहेड़ीके शंकरलाल त्यागीका वह २४ वर्षीय पुत्र शोभाराम त्यागी भी शामिल था। वह बारातमें अपना रथ हाँककर ले जा रहा था। रास्तेमें अकस्मात् वह उस रथसे गिरा और रथका पहिया उसकी गरदनपरसे गुजर गया। अधिक चोट लगनेके कारण उसके नाक-मुँहसे रक्त बहने लगा। अत्यधिक रक्तस्रावके कारण वह तत्काल बेहोश हो गया। उसकी यह दशा देखकर सभी लोग बहुत ही घबरा उठे। उसे बेहोशीकी हालतमें ही रथमें डालकर रोहाना मिलके अस्पतालमें ले जाया गया। उसी रात्रिको लगभग ११ बजे शोभारामका शरीर शान्त हो गया। सबने मिलकर वहींपर उसका दाह-संस्कार कर दिया। शोभारामके मरनेकी घटना ठीक उसी दिनकी है, जिस दिन रसूलपुर जाटान गाँवमें श्रीगिरधारीसिंह जाटका लड़का जसवीर चेचककी बीमारीसे रात्रिमें मरा था।</p>
<p class="Text">प्रात:काल जब सब लोग रोते-चिल्लाते हुए जसवीरके शवको उठाकर जंगलमें दबानेके लिये ले जाने लगे तो सबको यह देखकर बड़ा आश्चर्य हुआ कि जसवीरके मृत पड़े शरीरमें अकस्मात् जीवनका संचार हो रहा है। वह धीरे-धीरे बिलकुल स्वस्थ हो गया। यह देखकर सब लोग बड़े प्रसन्न हुए। उस समय तो सबने यही समझा कि जसवीर जिंदा हो गया। जसवीरके शरीरसे निकला हुआ जीव पुन: लौट आया है, पर वास्तवमें यह बात बिलकुल नहीं थी। बादमें सबको यह देखकर बहुत अधिक विस्मय हुआ कि जसवीरका मृत शरीर तो वास्तवमें जिंदा हो गया है, पर उसमें जसवीरका आत्मा नहीं है। उसमें किसी दूसरे व्यक्तिका आत्मा प्रविष्ट हो गया है। बात ऐसी ही थी भी। जसवीरके उस मृत शरीरमें बहेड़ीके शोभाराम त्यागीका आत्मा प्रवेश कर गया था। </p>
<p class="Text">बालक जसवीरके मृत शरीरमें शोभाराम त्यागीके आत्माके प्रविष्ट हो जानेपर भी उसे अपने पिछले जन्मकी सब बातें याद रहीं। जसवीरकी लघु कायामें अपने २४ वर्षके युवा पुरुषको इस प्रकार प्रविष्ट देखकर और त्यागी ब्राह्मणसे जाटके घरमें आया हुआ देखकर तथा बहेड़ी गाँवमें स्थित अपनी पत्नी बच्चों तथा अन्य परिजनोंकी याद करके वह मन-ही-मन अत्यन्त ही परितप्त और दु:खी हो रहा था। उसने कहा—‘मैं तो त्यागी ब्राह्मण हूँ और तुम लोग जाट हो। मैं तुम्हारे घरका खाना नहीं खाऊँगा। तुम्हारे घरमें मिट्टीकी हाँडियोंमें जो साग बनता है, मैं उसे नहीं खाऊँगा, मुझे तो ब्राह्मणके घरका भोजन मिलना चाहिये।’ अब तो घरवालोंको बड़ी चिन्ता हुई। उन्होंने सोचा कि यदि इसने कुछ नहीं खाया-पीया तो भूखा-प्यासा मर जायगा। अत: उसके लिये एक संस्कारी ब्राह्मण परिवारकी वृद्धा महिलाके हाथके पकाये हुए भोजनका प्रबन्ध कर दिया। वर्षोंतक बराबर यह ब्राह्मणी ही उसे अपने हाथोंसे रोटी बनाकर खिलाती रही। अब न तो जसवीर जाटोंके घरोंकी रोटी खाता था और न मिट्टीकी हाँडीका औंटा हुआ दूध ही पीता था। वह सदैव पूर्ण पवित्रताका ध्यान रखता था। यदि मिट्टीकी हाँडीके बदलेमें पीतलके बरतनोंमें दूध औंटाकर दिया जाता था तो उसे वह पी लिया करता था।</p>
<p class="Text">एक दिन लगभग चार वर्षके पश्चात् जसवीरकी माँ राजकली जाटनी उसे अपने साथ लेकर अपने मैके जा रही थी। मार्गमें वह स्थान पड़ता था, जहाँ शोभारामके रूपमें रथसे गिरकर उसकी मृत्यु हुई थी; वहाँसे दो रास्ते जाते थे। एक ग्राम बहेड़ीको और दूसरा ग्राम परईको। जसवीर लड़केने अपनी माँसे कहा—‘माँ! मैं जब शोभाराम था, तब मैं यहींपर रथसे गिरा था। हमारे घरका रास्ता तो उधर (बहेड़ी ग्रामकी ओर संकेत करके कहा) को है।’ लेकिन माँ बच्चेकी बातको यों ही झूठी समझकर उसका हाथ पकड़कर अपने मैके परईको चली गयी।</p>
<p class="Text">मार्च सन् १९५८ की बात है ‘केन कोऑपरेटिव सोसाइटी’ का कामदार श्रीजगन्नाथप्रसाद जो बहेड़ी-निवासी था, एक दिन अपने किसी कार्यवश उसी ग्राम रसूलपुर जाटानमें गया। वहींपर वह गिरधारीसिंह जाटका लड़का जसवीर बच्चोंके साथ खेल रहा था। उसने जो अपने सामनेसे आते हुए उस बहेड़ी-निवासी कामदार जगन्नाथको देखा तो उसे तुरंत पहचान लिया। उसने जगन्नाथको जोरसे आवाज देकर पुकारा। जगन्नाथने चौकन्ना होकर देखा कि मुझे यहाँ कौन पुकारता है, पर उसे अपना कोई परिचित व्यक्ति दिखायी नहीं दिया। इसलिये वह वहाँसे आगेको चल दिया।</p>
<p class="Text">लड़के जसवीरने पुन: पुकारा—‘अरे जगन्नाथ! यहाँ सुन, तुझे मैं पुकारता हूँ।’ जगन्नाथ यह सुनकर उसके पास आया तो जसवीरने जगन्नाथसे राम-राम की और कहा—‘जगन्नाथ! तू मुझे मेरे गाँव बहेड़ी ले चल। जगन्नाथने उसे पहले कभी देखा नहीं था और न उसे जानता था, अत: उसने आश्चर्यसे पूछा—‘तू कौन है और किसका लड़का है?’ इसपर जसवीरने उसे अपने बहेड़ीके श्रीशंकरलाल त्यागीके पुत्र होनेसे सम्बन्धित सारी घटना बता दी। जगन्नाथने आश्चर्यचकित होकर पूछा—‘तू फिर यहाँपर कैसे आ गया?’ उत्तरमें जसवीरने कहा—‘गिरकर मरनेके बाद मुझे और कोई खाली जगह नहीं मिली। मैं इस शरीरको खाली देखकर इसमें प्रविष्ट हो गया।’ </p>
<p class="Text">जगन्नाथ अपने गाँव बहेड़ी गया तो उसने पूरी-की-पूरी घटना गाँववालोंको सुनायी। गाँवमें जिसने भी सुना, वही आश्चर्यचकित रह गया। लड़केके ताऊ-चाचा आदि सभी घरवाले गाँव रसूलपुर जाटान गये। लड़के जसवीरने तुरंत सबको पहचान लिया। सबको नाम ले-लेकर ‘राम-राम’ किया। लड़केके सम्बन्धियोंने उससे अनेक प्रश्न किये। उसने सभीके बड़े ही संतोषजनक उत्तर दिये। बहेड़ीसे आनेवाले उन ग्रामीणोंमेंसे एक व्यक्तिने, जो कि उसी रथमें सवार था, जिस रथमेंसे गिरकर शोभारामकी मृत्यु हुई थी, बालक जसवीरसे पूछा—‘मेरा नाम क्या है?’</p>
<p class="Text">जसवीरने कहा—‘मैं तुम्हारा नाम तो भूल गया हूँ, किंतु मुझे इतना अवश्य याद है कि जिस समय मैं उस रथसे गिरा था तो तुमने ही मुझे उस समय अपनी गोदमें लिटाये रखा था।’ यह सुनकर वह आश्चर्यचकित हो गया। उसने सबके सामने यह स्वीकार किया कि वास्तवमें मैंने ही इसे रथमेंसे गिरनेपर उठाया और इसे अपनी गोदमें लिटाये रखा था। वे जसवीर लड़केको लेकर बहेड़ी ग्राममें गये तो ‘रोहाना मिल्स’ स्टेशनपर आकर उससे आगे-आगे चलनेको कहा गया। वह सबके आगे-आगे चलकर सीधे अपने घर आ गया। उसने सबको यथोचित सम्बोधन करके पुकारा और सबको ‘राम-राम’ किया। उसने उस समय यह भी हठ किया—‘मैं अब अपने इसी घरपर रहूँगा। वापस नहीं जाऊँगा।’</p>
<p class="Text">अब जसवीर दोनों जगह रहता है। कभी अपने पहले जन्मके घर अपने बाल-बच्चोंमें बहेड़ी चला जाता है तो कभी रसूलपुर जाटान गाँवमें आ जाता है। हमें रसूलपुर जाटानमें जाकर उससे मिलनेका सुअवसर प्राप्त हुआ था और हमने स्वयं उससे प्रश्नोत्तर करके उपर्युक्त सभी बातोंको उसके मुँहसे सुना था।</p>
<p class="Text para-style-override-2">भगवान् शंकराचार्य तथा अन्य योगियोंको परकाया-प्रवेशकी घटनाएँ हुई हैं, पर वे तो योगी थे। उपर्युक्त ब्राह्मण युवक तो योगी नहीं था, वह कैसे जसवीरके शरीरमें प्रवेश कर गया? इसका उत्तर यह है कि जो मनुष्य थोड़ी उम्रमें अचानक मरता है, वह बहुत-सी वासनाओंके कारण अतृप्त रह जाता है। उसको यदि कोई खाली शरीर मिल जाता है तो वह उसमें प्रविष्ट हो सकता है। यही बात यहाँ हुई है। यद्यपि ऐसी घटनाएँ बहुत ही कम होती है, पर हो तो सकती ही हैं।<span></span></p>


<p class="Page-Break"> </p>
<p class="Main-Heading" id="toc_marker-6">कंजरका पुनर्जन्म</p>
<p class="Text">सुप्रतिष्ठित विद्वान् शास्त्रार्थ-महारथी पं० श्रीबिहारीलाल शास्त्री काव्यतीर्थजी एक बार हमारे निवास-स्थान पिलखुवामें पधारे थे। उन्होंने प्रसंगवश श्रीरामनाम-जप, गंगा-स्नान और दान-पुण्यकी महिमाके संदर्भमें पूर्वजन्मकी सत्यतासे सम्बन्धित एक घटनाका वर्णन किया था। उनके श्रीमुखसे कही हुई वह सत्य घटना इस प्रकार है—</p>
<p class="Text">‘उझानी जिला बदायूँमें एक कस्बा है। एक बार कुछ राजपूत लोग जो उझानीके पासके ही किसी गाँवके निवासी थे, अपने गाँवसे श्रीभगवती भागीरथीका स्नान करनेकी इच्छासे सपरिवार जा रहे थे। उनकी अपने घरकी सवारी थी, उसीमें बैठकर वे लोग आये थे। अपने गाँवसे चलकर जब उझानी आये तो उझानीके चौराहेपर विश्राम करनेकी दृष्टिसे वे कुछ देरके लिये रुक गये। बिलकुल सड़कके पास उन दिनों कुछ कंजर लोग रहा करते थे। उन कंजरोंकी वहाँपर झोपड़ियाँ पड़ी हुई थीं। इन ठाकुर लोगोंके साथमें इनका एक छोटा बालक भी था, जिसकी आयु लगभग ५ वर्षकी थी। वह बालक घरवालोंके पाससे चलकर सामनेवाले उन कंजरोंके पास उनकी झोपड़ियोंमें पहुँच गया। उसने वहाँपर जाकर उन कंजरोंके सामने उनमेंकी एक कंजरीका नाम लेकर पुकारा। कंजरकी उस स्त्रीको उस बालकके इस प्रकार बिना जाने-पहचाने अपना नाम लेकर पुकारनेपर बड़ा आश्चर्य हुआ। कंजरकी स्त्रीने उस बालकसे पूछा—‘अरे, तू किसको पुकारता है? तू कौन है?’ इसपर उस ठाकुरके लड़केने कहा—‘क्या तू मुझे नहीं जानती? क्या तू मुझे भूल गयी?’ कंजरीने कहा— ‘मैं तुझे नहीं जानती कि तू कौन है और कहाँका रहनेवाला है?’</p>
<p class="Text">ठाकुरके लड़केने कहा—‘मैं तेरा पति हूँ। तू मेरी स्त्री है।’ उस कंजरीको एक छोटेसे बच्चेके मुखसे यह सुनकर बड़ा आश्चर्य हुआ कि ‘यह छोटा-सा ४-५ वर्षका बच्चा है और मैं इतनी बड़ी आयुकी स्त्री हूँ, फिर यह मुझे अपनी स्त्री कैसे बताता है!!’</p>
<p class="Text">कंजरीने कहा—‘अरे, तू मेरा पति कैसे बनता है? मैं जानती भी नहीं हूँ कि तू कौन है। मेरा पति तो कभीका मर गया है। अब मेरा पति कहाँसे आया? तू यह क्या कहता है?’</p>
<p class="Text">उत्तरमें उस बालकने कहा—‘तुझे पता नहीं कि तेरे पतिका नाम मोहनसिंह कंजर था?’</p>
<p class="Text">कंजरीने कहा—‘हाँ, मेरे पतिका नाम मोहनसिंह कंजर था, पर वह तो मर गया।’</p>
<p class="Text">ठाकुरके लड़केने कहा—‘मैं ही तेरा पति मोहनसिंह कंजर हूँ।’</p>
<p class="Text">लड़केने बताया कि ‘मैं पहले जन्ममें तेरा पति मोहनसिंह कंजर था और अब मैंने इन ठाकुरोंके घरमें आकर जन्म ले लिया है।’ लड़केने वहाँपर बैठे हुए सब कंजरोंको भी पहचान लिया। उसने उस समयकी और सब बातें भी बतानी प्रारम्भ कर दीं और बहुत-सी गुप्त बातें भी, जो उससे पूछी गयी, उसने बतायी। उसकी बतायी हुई सभी बातें सत्य थीं, उन्हें सुनकर सभी कंजरों और कंजरियोंने उनकी सत्यताको स्वीकार किया। इसलिये उन्होंने झटसे उस बालकको अपनी गोदमें उठा लिया।</p>
<p class="Text">इधर जब उन ठाकुरोंने देखा कि हमारा बच्चा यहाँपर नहीं है तो उन्होंने अपने उस बच्चेकी तलाश शुरू की। सामने कंजरोंकी झोपड़ियोंकी ओर उनकी दृष्टि गयी तो देखा कि वह बच्चा कंजरोंके पास है। कंजर उसे अपनी गोदमें उठाकर बड़े प्रेमसे खिला रहे हैं। ठाकुर लोग भागे हुए वहाँपर गये और जाकर उन कंजरोंसे अपने बालककी माँग की। कंजरोंने कहा—‘नहीं, यह तो हमारा मोहनसिंह कंजर है। हम इसे अपने पास रखेंगे।’</p>
<p class="Text">ठाकुरोंने उन कंजरोंको बहुत कुछ समझाने-बुझानेका प्रयत्न किया कि किसी प्रकार हमारे बालकको हमें सौंप दें, पर वे लाख समझानेपर भी उस बालकको उन्हें देनेके लिये तैयार नहीं हुए। अब तो ठाकुरोंमें और उन कंजरोंमें आपसमें बड़ी छीना-झपटी और कहा-सुनी शुरू हो गयी। </p>
<p class="Text">जब झगड़ा बहुत ज्यादा बढ़ गया और सुलझा नहीं तो ठाकुरोंने थानेमें जाकर पुलिसको सूचना दी कि ‘हमारे बालकको कंजरोंने ले लिया है। नहीं दे रहे हैं। उनसे हमारा बालक हमको दिलवाया जाय।’ पुलिस घटनास्थलपर पहुँच गयी। उसने उन कंजरोंसे उस लड़केको उन ठाकुरोंको देनेके लिये कहा और उन्हें धमकाया भी, समझाया भी, फिर भी वे कंजर लड़केको देनेके लिये तैयार नहीं हुए।</p>
<p class="Text">पुलिस उन ठाकुरोंके बालकको कंजरोंसे अपने कब्जेमें लेकर उझानीके सुप्रतिष्ठित रईस रायबहादुर श्रीव्रजलाल भदावरजीके सामने ले गयी। ठाकुर लोग और वे कंजर भी वहाँपर पहुँच गये। ज्यों ही वह बालक श्रीभदावरजीके सामने पहुँचा तो उसने तुरंत भदावरजीको पहचान लिया। उसने उनका शुभ नाम लेकर कहा कि भदावरजी ‘राम राम।’</p>
<p class="Text">रायबहादुर श्रीव्रजलाल भदावरजीको उस छोटेसे बालकके मुखसे ये शब्द सुनकर बड़ा आश्चर्य हुआ। उन्होंने चकित होकर उस बालकसे पूछा—‘भाई तू कौन है? हमें तू पहले कभी आजतक नहीं मिला है; फिर तू हमें कैसे जानता है? तुमने हमें कहाँपर देखा है?’ इसपर उस बालकने कहा—‘रायबहादुर साहब! मैं पूर्वजन्मका आपका कंजर हूँ। मेरा नाम मोहनसिंह है और मैं जब कंजर था तो उस समय आपके घरपर आकर आपकी कोठीके लिये खसके पर्दे बनाया करता था।’</p>
<p class="Text">माननीय रायबहादुर साहबने जब ये बातें सुनीं तो वे दंग रह गये। उस बालककी बतायी सभी बातें अक्षर-अक्षर बिलकुल सत्य थीं। उन्होंने उस बालककी बातोंकी पुष्टि की कि मोहनसिंह कंजर हमारी कोठीके लिये खसके पर्दे बनाया करता था। रायबहादुर साहबने उन कंजरोंको समझा-बुझाकर, उस बालकको उन कंजरोंसे उन ठाकुरोंको दिलवा दिया।</p>
<p class="Text para-style-override-2">माननीय रायबहादुर श्रीव्रजलाल भदावरजीने मुझे बताया कि ‘इस कंजरका कंजरसे धनाढ्य ठाकुरोंके घरमें जन्म लेनेका कारण यह है कि जब यह पूर्वजन्ममें मोहनसिंह कंजर था, तो इतना संयमी और इतना सात्त्विक था कि कभी भी मांस नहीं खाता था। मांस-मछली-अंडे-मुर्गोंसे बिलकुल दूर रहता था। यह किसी भी जीवको कभी न तो मारता था और न शिकार खेलता था। यह श्रीगंगाजीमें बड़ी श्रद्धा-भक्ति रखता था। कंजर होकर भी यह श्रीगंगा-स्नान करनेके लिये जाया करता था। नित्य श्रीरामनामका जप किया करता था। इसने गरीब होकर भी अपनी खून-पसीनेकी गाढ़ी कमाईका पैसा-पैसा जोड़कर ४०० रुपये इकट्ठे किये थे और ये रुपये मुझे देकर मेरे द्वारा एक कुआँ भी बनवाया था कि जिससे सब लोग उस कुएँका पानी पीकर अपनी प्यास बुझा सकें। इसी श्रीरामनामके जप करने, गंगा-स्नान करने, कुआँ बनवाने और जीवोंपर दया करने आदि पुण्योंके प्रतापसे इसे ऐसा जन्म प्राप्त हुआ है।’<span></span></p>


<p class="Page-Break"> </p>
<p class="Main-Heading" id="toc_marker-7">मृत्युके पश्चात् लौटे हुए लोगोंकी घटनाएँ</p>
<p class="Sub-Heading" xml:lang="en-US">(१) भाँगरी मनिहारिन</p>
<p class="Text">नवम्बर, सन् १९५७ में कानपुरमें श्रीसर्ववैदिकशाखा-सम्मेलन हुआ था। उस अवसरपर काशीके विद्वान् पं० श्रीलालबिहारीजी मिश्रसे (अध्यापक श्रीगोयनका संस्कृत-महाविद्यालय) हमारी कुछ परलोक-सम्बन्धी बातें होने लगीं। आपने अपनी पूरी जाँच की हुई कुछ परलोक-सम्बन्धी घटनाएँ सुनायी थीं।</p>
<p class="Text">सकलडीहा स्टेशनसे (जिला वाराणसी) तीन कोस उत्तरकी ओर प्रभुपुर नामक एक ग्राम है। उसी ग्राममें भाँगरी नामक एक मुसलमान स्त्री थी, जो काँचकी चूड़ियाँ बेचनेवाले मुसलमान मनिहारकी पत्नी थी। एक बार उस भाँगरीके पड़ोसकी एक स्त्री सांघातिक रोगसे पीड़ित थी। भाँगरी उसकी बीमारीका समाचार सुनकर उस स्त्रीको देखने गयी। उसे देखनेके पश्चात्  ज्यों ही लौटकर वह अपने घर आयी तो अचानक ही उसकी मृत्यु हो गयी। अपने घरसे उस बीमार स्त्रीके पास जानेसे पहले वह बिलकुल ही स्वस्थ थी। उसे किसी भी प्रकारका कोई रोग नहीं था। </p>
<p class="Text">भाँगरी मुसलमान थी। उसे मुसलमानी प्रथाके अनुसार दफनानेकी क्रिया करनी प्रारम्भ कर दी गयी। उसे दफनानेके लिये गाँवसे बाहर जंगलके कब्रिस्तानमें एक गड्ढा भी खोद लिया गया और भाँगरीके शवको वस्त्रोंसे लपेटकर सी दिया गया; किंतु जब उसे कब्रमें दफनानेके लिये रखा जाने लगा तो वह एकाएक जीवित हो गयी। उसके मुखसे कुछ अव्यक्तसे शब्द निकले। उसने अपने हाथके संकेतसे अपने मुखपरसे कपड़ा हटानेके लिये कहा। जब उसके मुखपरसे कपड़ा हटाया गया तो उस समय लोगोंने बड़े ही आश्चर्यके साथ देखा कि उसका सिर जो पहले बिलकुल ठीक-ठाक था; अब उसमें जलनेके तीन निशान बने हैं, मानो किसीने उसे त्रिशूल गरमाकर दाग दिया हो। उसके कुछ केश भी जल गये थे। बादमें जब तक भाँगरी जीवित रही, तबतक वे केश बराबर जले ही रहे। वह त्रिशूलका निशान भी उसके मरनेतक बराबर इसी प्रकार बना रहा। लोगोंने इसका कारण पूछा तो उन्हें भाँगरीने बताया—</p>
<p class="Text">‘मैं बिलकुल ठीक-ठाक थी। मुझे कोई रोग नहीं था। एकाएक मेरे सामने दो व्यक्ति आये। वे मुझे पकड़कर अपने साथ कहीं बहुत दूर ले गये। वे मुझे जहाँ ले गये, वहाँ मैंने देखा कि एक बहुत बड़ी सभा लगी हुई थी। एक ऊँचे आसनपर एक बड़ा ही तेजस्वी व्यक्ति बैठा हुआ था। उस तेजस्वी व्यक्तिने उन दोनों व्यक्तियोंको, जिन्होंने मुझे उसके सामने ले जाकर उपस्थित किया था, बहुत ही फटकारा कि ‘तुम इसे यहाँ क्यों ले आये हो? इसकी मृत्यु अभी नहीं लिखी थी। इसकी तो आयु अभी चौदह वर्ष और बाकी है। तुम्हें तो हमने इसके पड़ोसकी जो स्त्री बीमार है, उसे लानेके लिये भेजा था। यह स्त्री बड़ी पापात्मा है। जब यह अपनी आँखोंसे अपनी दोनों लड़कियोंके मरनेका दु:ख देख लेगी, तभी मरेगी। तुम लोगोंने इसे व्यर्थ कष्ट दिया है; इसलिये इसके हितकी दृष्टिसे त्रिशूलसे इसके सिरको दाग दो, ताकि इसे अब जीनेके बाद यहाँपर आनेकी बात याद रहे। यह पापोंसे बचे।’ उन्होंने मुझे झटसे त्रिशूलसे दाग दिया। इसी कारण ये मेरे सिरके केश जल गये हैं और मेरे सिरपर उनका लगाया त्रिशूलका निशान बना हुआ है।’</p>
<p class="Text">भाँगरीकी बतायी हुई चारों ही बातें सत्य सिद्ध हुईं। सिरमें यमदूतोंद्वारा लगाया चिह्न जीवनभर बना रहा। जिस समय भाँगरी जीवित हुई थी, उसी समय उसके पड़ोसकी बीमार स्त्रीका देहावसान हो गया। १४ वर्षके भीतर ही सचमुच भाँगरीके सामने उसकी दोनों लड़कियाँ मरीं। उनके मरनेका घोर दु:ख उसे अपनी आँखोंसे देखनेको मिला। १४ वर्ष पूरे कर वह १५ वें वर्षमें मर गयी।</p>
<p class="Sub-Heading" xml:lang="en-US">(२) श्रीरक्खामलजी</p>
<p class="Text">सन् १९५४ की बात है। पिलखुवामें हमारे स्थानपर उदासीन संत श्रीरामेश्वरचन्द्रजी महाराज कृपाकर पधारे थे। एक दिन उन्होंने कथाके बीच प्रसंगमें अपने घरकी एक परलोक-सम्बन्धी घटना सुनाते हुए कहा—</p>
<p class="Text">‘सन् १९४६ की बात है। हमारे पिताजी, जिनका शुभ नाम श्रीरक्खामलजी था, नानकाना साहबमें रहा करते थे। वहाँपर हमारा अपना घर था। हमारे पिताजी नित्यप्रति प्रात:काल ब्राह्ममुहूर्तमें ही उठ जाया करते थे; किंतु एक दिन वे ब्राह्ममुहूर्तमें नहीं उठे। इससे चिन्तित होकर घरके सभी लोग उनके कमरेमें उन्हें देखनेके लिये गये। वहाँ जाकर हमने देखा कि वह पलंगपर पड़े सो रहे हैं। हमने उन्हें जोरसे आवाज देकर पुकारा। वे बोले नहीं। हमने उन्हें पासमें जाकर समीपसे देखा और उनके शरीरको अपना हाथ लगाया। उस समय उनका शरीर ऐसा लगा जैसा कोई मुर्दा हो। हम सब बहुत घबराये। तुरंत दौड़े हुए डॉक्टरके पास गये और उन्हें अपने साथ बुला लाये। डॉक्टरने पिताजीको बड़े गौरसे देखा और कहा कि ‘इन्हें अत्यधिक कमजोरी है।’ उस समय पिताजीका सारा शरीर पसीनेसे लथपथ था। वे बिलकुल पीले पड़ गये थे।</p>
<p class="Text">कुछ देरके पश्चात्  पिताजीको जैसे-तैसे होश हुआ। होशमें आनेपर उन्होंने हमें बताया—‘प्रात:काल लगभग पाँच बजे दो यमके दूत मुझे लेनेके लिये आये थे। उन्होंने मुझसे कहा कि ‘तुम हमारे साथ चलो।’ मैं उन दोनों यमदूतोंके साथ चला गया। दूर जानेपर मैंने देखा कि एक बहुत बड़ा मैदान है, जहाँपर एक मनुष्य बैठा हुआ है। उसने मुझे देखते ही उन दोनों यमदूतोंसे कहा—‘इसे यहाँपर मत लाओ। हमने तुम्हें इसे लानेके लिये कब कहा था? वह तो दूसरा रक्खामल अग्रवाल है, जो इसके पड़ोसमें ही रहता है। तुम जल्दीसे जाओ और उसी रक्खामल अग्रवालको ले आओ। इसे अभी ले जाकर वापस कर आओ।’ वे दोनों यमदूत मुझे वहाँसे अपने साथ लाकर यहाँ छोड़ गये। तबसे मेरे शरीरमें बिलकुल ही शक्ति नहीं रही।’</p>
<p class="Text">हमने यह घटना कहाँतक सत्य है, यह जाननेके लिये तुरंत अपने मोहल्लेके लाला रक्खामल अग्रवालका पता लगाया। मालूम हुआ कि लाला रक्खामल अग्रवाल रात्रिको बिलकुल स्वस्थ थे। उन्हें किसी प्रकारका कोई रोग भी नहीं था। खा-पी करके सोये थे; किंतु ५। २५ बजे प्रात:काल उनका शरीर शान्त हो गया।</p>
<p class="Sub-Heading" xml:lang="en-US"><span>(३)</span> <span>सागवाली अहीरिन</span></p>
<p class="Text">हमारे पिलखुवाके पास एक गाँवकी बुढ़िया अहीरिन थी। वह फल तथा साग आदि बेचकर अपना निर्वाह करती थी। हमारी माताजीसे उसका बड़ा स्नेह था। जब कभी वह कोई फल बेचने आती थी तो हमारे घर अवश्य आती थी। एक दिन वह अकस्मात्  मर गयी। घरवालोंने उसे बाँसोंकी अरथीपर कसकर, श्मशानघाट ले जाकर लकड़ियोंपर लिटा दिया। ज्यों ही आग लगानेकी तैयारी हुई, अकस्मात्  वह हिलने लगी और बोल पड़ी। सबको यह देखकर बड़ा आश्चर्य हुआ। जीवित होनेपर उसने परलोक-सम्बन्धी अपना अनुभव बताया। हमने भी उसे अपने निवास-स्थानपर बुलाकर माताजीके सामने सुना। उसने बताया—</p>
<p class="Text">‘मैं बीमार नहीं थी, ठीक थी। मेरे सामने बड़ी-बड़ी डरावनी सूरतवाले दो काले-काले आदमी आकर खड़े हो गये और मुझे पकड़कर अपने साथ ले गये। वे मुझे अपने साथ जहाँ ले गये वहाँ मैंने देखा कि एक बहुत बड़ा दरबार लगा हुआ है। एक सुन्दर सिंहासनपर एक बहुत बूढ़ा व्यक्ति बैठा हुआ है, जिसके बिलकुल सफेद चाँदी-जैसे बाल हैं। उसके हाथमें बहुत बड़ी बही है और चारों ओर कागजके ढेर लगे हुए हैं। उसने मुझे अपने सामने खड़ी देखकर उन दूतोंसे कहा—‘अरे! तुम इसे क्यों ले आये? इसे जल्दीसे नीचे ले जाओ। तुम इसे भूलसे ले आये हो।’ उन्होंने मुझे जल्दीसे लाकर यहाँ छोड़ दिया। यमदूतोंकी लगी मार आज भी मेरे शरीरमें कष्ट पैदा करती रहती है।’</p>
<p class="Sub-Heading" xml:lang="en-US"><span>(४)</span> <span>श्रीविश्वम्भरनाथजी बजाज</span></p>
<p class="Text"><span>दिल्लीके दैनिक पत्र ‘हिन्दुस्तान’</span> <span>में ता० २० दिसम्बर, सन् १९५७ को यह समाचार छपा था—</span></p>
<p class="Text">‘मुरैना। इस बातपर विश्वास होना कठिन है; किंतु घटना सत्य है। यहाँके एक व्यवसायी विश्वम्भरनाथ बजाजकी, जिनकी आयु ७५ वर्ष है और जो कई दिनोंसे बीमार चले आ रहे थे, अभी १६ तारीखको मृत्यु हो गयी। किंतु मृत्युके थोड़ी ही देर बाद वे पुन: जीवित हो उठे। उनके जीवित होते ही उनके नगरके एक दूसरे व्यक्तिका देहान्त हो गया।’</p>
<p class="Text">घटना इस प्रकार बतायी जाती है कि १६ दिसम्बरको श्रीविश्वम्भरनाथकी दशा बिगड़ने लगी। धीरे-धीरे जीवनके सभी लक्षण उनके शरीरसे लुप्त हो गये। उनकी नाड़ीकी गति बंद हो गयी। श्वास बंद हो गया। शरीर पूर्णतया ठंडा हो गया। इसपर उनके कुटुम्बियोंने उन्हें मृत समझकर भूमिपर लिटा दिया और अन्त्येष्टि-क्रियाकी तैयारियाँ करने लगे। किंतु लगभग आधे घंटेके बाद ही वे अचानक उठ बैठे और आश्चर्यसे पूछने लगे कि ‘यह सब क्या हो रहा है?’ उन्होंने लोगोंको यह आश्वासन देते हुए कि ‘मैं मरा नहीं हूँ।’ आगे बताया कि कुछ लोगोंने उन्हें उठाकर आकाशमें एक दिव्य पुरुषके सामने रख दिया, जो एक वृषभपर आरूढ़ था। उस दिव्य पुरुषने वाहकोंको फटकारते हुए कहा कि ‘इस आदमीको शीघ्र ही पृथ्वीपर छोड़ आओ। मैंने इसे नहीं, बल्कि इसके नगरके दूसरे व्यक्तिको बुलाया था।’ इसपर वह वापस उन्हें यहाँ छोड़ गये। उन्होंने यह घटना सुनायी ही थी कि लोगोंको थोड़ी देर बाद यह जानकर अत्यन्त आश्चर्य हुआ कि श्रीविश्वम्भरनाथमें चेतना उत्पन्न होनेके समय ही नगरके एक दूसरे व्यवसायी श्रीग्यासीराम, जो ४० वर्षकी आयुके थे और जिनका स्वास्थ्य पूर्णतया ठीक था, हृदयगतिके रुक जानेसे अचानक मर गये। इस दैवी घटनाकी चर्चा नगरके कोने-कोनेमें हो रही है।’</p>
<p class="Sub-Heading" xml:lang="en-US"><span>(५)</span> <span>जानकी खटिकिन</span></p>
<p class="Text">‘श्रीमारुतिसंजीवन’ मासिक, अंक १० अक्टूबर, सन् १९५६ में यह घटना इस प्रकार छपी है—</p>
<p class="Text">‘अभी पूरे पचीस वर्ष नहीं हुए, इसी नुनहड बस्तीमें जानकी नामकी एक महिला थी, जो जातिकी खटिक थी। वह बीमार हुई और महीनों पड़ी रहकर एक दिन मरणासन्न-अवस्थामें पृथ्वीपर लिटा दी गयी। हिचकियोंसे उसका प्राणान्त हो गया। इसी गाँवकी वह लड़की थी और अपने नामकी जायदाद उत्तराधिकारमें पाकर अपने पति सीताराम खटिकके साथ यहीं आकर रहने लगी थी। उन दिनों सीताराम जीवित था। हम अधिकांश गाँववाले जानकीको ‘जनुकिया’ कहकर ही पुकारते थे।</p>
<p class="Text">मृत्युके उपरान्त उसे श्मशान ले जानेके लिये बाँसकी अरथी बनायी जाने लगी। सीताराम बूढ़ा था और दमेका रोगी था। लोगोंको बुलाने आदिमें पर्याप्त समय निकल गया। लोग अरथी बाँध ही रहे थे कि उधरसे जनुकियाकी जोरसे चीखनेकी आवाज आयी। लोग इस आश्चर्यको देखने दौड़कर पहुँचे। उसे रोते देखकर पूछा तो उसने कमरमें बुरी तरह चोट लगने और बड़ी दूर ऊँचेसे पटक दिये जानेकी चर्चा करते हुए बताया कि ‘यहाँसे दो काले-काले आदमी मुझे घसीट कर ले गये थे। मैं रोती-चिल्लाती रही; पर उन्होंने तनिक भी दया नहीं दिखायी। वहाँ पहुँचनेपर मैंने देखा—एक सफेद दाढ़ीवाले बूढ़े बाबा तख्तपर बैठे थे। उनके पास ढेर-के-ढेर बस्ते रखे थे। उनके सामने पहुँची तो उन्होंने देखते ही उन ले जानेवाले लोगोंसे कहा—‘इसे क्यों लाये हो? दूसरी जमुनिया है, उसे लाओ।’ यह सुनकर उन लोगोंने मुझे वहाँसे नीचे पटक दिया, इससे मेरी कमर टूट गयी। मैं बच भी गयी तो अधमरी हो गयी।’ उसकी ये सब बातें सुनकर सब लोग तरह-तरहके तर्क-वितर्क करने लगे। किंतु सबसे आश्चर्यकी बात तो यह हुई कि दो घंटेके पश्चात् स्थानीय एक दूसरी बुढ़िया जमुनिया नामकी लोध राजपूतानी मर गयी। उस घटनाके पश्चात्  जनुकिया खटिकिन दस वर्षसे भी अधिक जीवित रही।’</p>
<p class="Sub-Heading" xml:lang="en-US"><span>(६)</span> <span>श्रीरुद्रदत्त</span></p>
<p class="Text">दिल्लीसे प्रकाशित होनेवाले दैनिक समाचार-पत्र ‘नवभारत टाइम्स’ के दिनांक ९-१-१९६० के अंकमें यह घटना इस प्रकार प्रकाशित की गयी है। </p>
<p class="Text">‘नैनीताल ८ जनवरी। गढ़वाल जिलेमें रानाघाटके पास छुंडी गाँवका निवासी रुद्रदत्त मृत घोषित किये जानेके कुछ देर बाद पुन: जीवित हो उठा, उस समय उसके सगे-सम्बन्धी रोते हुए विलाप कर रहे थे और उसकी अन्तिम क्रियाकी तैयारी की जा रही थी। इतनेमें मृत व्यक्तिमें पुन: जीवनके चिह्न दिखायी दिये। उसने आँखें खोलीं। अपने सम्बन्धियोंको और ग्रामवासियोंको परलोकयात्राके अनुभव सुनाये। रुद्रदत्तने कहा कि ‘मुझे श्रीहनुमान् जी का मन्दिर बनानेका दैवी आदेश मिला है।’ रुद्रदत्त काफी समयसे बीमार था। अब वह अच्छा हो गया है और उसने परलोकमें मिले दैवी आदेशके अनुसार श्रीहनुमान् जी का एक मन्दिर बनवाना शुरू कर दिया है।’</p>
<p class="Sub-Heading" xml:lang="en-US"><span>(७)</span> <span>तुलसी बुआ</span></p>
<p class="Text">‘प्रभात’ दैनिक, मेरठ ता० ४ मार्च, सन् १९६६ में छपी घटना इस प्रकार है—</p>
<p class="Text">‘कानपुर। मौतको उन्होंने छला था या मौतने उन्हें यह तय करना तो कठिन है, लेकिन अन्तमें श्रीतुलसी बुआको मरना ही पड़ा। तुलसी बुआ यहाँसे चालीस मील दूर स्थित एक गाँवकी रहनेवाली थीं। अपने धर्मप्रेम तथा पूजा-पाठके लिये विख्यात थीं। गत १४ फरवरीको रात्रिमें १० बजे उनका देहान्त हो गया और दूसरे दिन प्रात: जब उन्हें चितापर रखा गया तो वे उठकर बैठ गयीं और बोलीं कि ‘यमदूत मुझे जब भगवान् के सामने ले गये तो उन्होंने उन्हें डाँटते हुए कहा कि अभी इसका समय नहीं हुआ है। इसे अभी यहाँ क्यों ले आये हो? इसपर यमदूत मुझे वापस लाकर छोड़ गये।’ उन्होंने यह भी बताया कि ‘भगवान् के सिंहासनपर इतनी चमक थी कि मुझे उनकी झलक तक नहीं दीख पायी।’ तुलसीदेवीको, जो उस क्षेत्रमें बुआजीके नामसे विख्यात हैं, बाजे-गाजेके साथ घर लाया गया। समाचारपत्रोंमें यह भी खबर छपी थी कि ‘स्वर्गसे लौटी इस देवीके दर्शनोंके लिये हजारोंकी भीड़ उस गाँवमें पहुँचने लगी। तुलसी बुआ एक तख्तपर लेटी-लेटी राम-नाम जपती रहती थीं और यदा-कदा दर्शनार्थियोंपर आशीर्वाद भी लुटा देती थीं। ठीक शिवरात्रिके दिन सहसा उन्होंने कहा कि अब मेरा अन्तकाल आ गया है और तत्काल उनके प्राण-पखेरू उड़ गये। उनकी अन्त्येष्टिमें हजारों लोग शामिल हुए।’</p>
<p class="Sub-Heading" xml:lang="en-US"><span>(८)</span> <span>मि० टैमस [अंग्रेज]-की परलोकसे वापसी</span></p>
<p class="Text">यह बात फरवरी १९६५ की है। पिलखुवामें हमारे निवासस्थानपर भारतके सुप्रसिद्ध आर्यसमाजी संन्यासी स्वामी श्रीसत्यानन्दतीर्थजी महाराज पधारे थे। सनातनधर्मीकी भाँति स्वामीजीका आचरण देखकर मुझे बड़ा आश्चर्य हुआ। मैंने जब महाराजजीसे इस विस्मयकारी परिवर्तनका रहस्य पूछा तो आपने बताया कि रामशरणदासजी! मैं पहले कट्टर आर्यसमाजी होनेके कारण परलोक, यमराज, धर्मराज, यमदूत, स्वर्ग-नरक आदि किसीको भी नहीं मानता था। लेकिन जबसे मैंने मि० टैमस [अंग्रेज]-के मरनेके पश्चात्  पुनर्जीवित होने तथा परलोकमें यमराज, धर्मराज, यमदूत और स्वर्ग-नरक आदिके देखनेकी बात उसकी स्वयंकी लिखी पुस्तकमें पढ़ी है, तबसे मेरा परलोकमें पूरा-पूरा विश्वास हो गया है और बरबस मुझे पुराणोंकी बातोंको सत्य मानकर सनातनधर्मकी शरणमें आना पड़ा है।</p>
<p class="Text">तत्पश्चात्  मेरे द्वारा पूछे जानेपर आर्यसमाजी उन संन्यासीजीने मुझे बताया कि मि० टैमसने अपने पुस्तकमें लिखा है—</p>
<p class="Text">‘मैं पहले कभी भी यह माननेको तैयार नहीं था कि मरनेके पश्चात्  जीवको यमदूत पकड़कर ले जाते हैं और उसे धर्मराजके सामने पेश करते हैं। और वहाँ स्वर्ग-नरक आदि लोक हैं, जिनमें जीवोंको अपने-अपने पाप-पुण्योंका फल भोगनेके लिये जाना पड़ता है। इन सब बातोंको बिलकुल गप्प और कोरा झूठ मानता था। इन बातोंमें मेरा कभी भी किंचिन्मात्र भी विश्वास नहीं था। पर अब मानना पड़ता है, क्योंकि—</p>
<p class="Text para-style-override-2">एक बारकी बात है, मैं बहुत सख्त बीमार पड़ा, अचानक नाड़ीकी गति रुक गयी और मेरा प्राणान्त हो गया। मेरे घरवालोंने मुझे मरा मानकर ईसाई-प्रथाके अनुसार मेरी अन्तिम क्रिया करनेका कार्य शुरू कर दिया। इधर मैंने मरनेके पश्चात्  देखा कि मुझे कुछ यमदूत पकड़कर अपने साथ ले गये हैं और वहाँ मुझे धर्मराजके सामने उपस्थित किया गया है। मैंने वहाँ देखा कि धर्मराजके दरबारमें बड़े-बड़े अच्छे न्यायालय बने हुए हैं। वहाँ बहुत ही चमकता हुआ एक उच्च सिंहासन है, जिसके ऊपर कोई दिव्य पुरुष विराजमान हैं, उन्होंने मुझे देखते ही उन दूतोंसे कहा कि ‘अरे! यह वह टैमस नहीं जिसे मैंने लानेके लिये कहा था, इसे तुम व्यर्थ पकड़ लाये, वह तो दूसरा टैमस है, जाओ, इसे तुम वहीं छोड़ आओ और वह जो दूसरा टैमस है, उसे तुरंत पकड़कर ले आओ।’ उन्होंने मुझे छोड़ दिया और मैं उसी समय जीवित हो गया, ठीक उसी समय मेरे पड़ोसमें मेरे नामका जो एक दूसरा टैमस [अंग्रेज] था और जो अबतक बिलकुल स्वस्थ तथा एकदम ठीक-ठाक था, अकस्मात् मृत्युको प्राप्त हो गया। मैंने परलोकमें यह भी देखा कि वहाँ बड़े-बड़े नरक बने हुए हैं, जिनमें किसीको जलाया जा रहा है, किसीको अग्निमें तपाया जा रहा है। भाँति-भाँतिके बड़े-बड़े कष्ट दिये जा रहे हैं। अब मुझे अपने प्रत्यक्ष अनुभवसे यह पूर्ण विश्वास हो गया कि—जो यह कहते हैं कि स्वर्ग-नरक कुछ नहीं है, वे बिलकुल गलत कहते हैं, अब तो मैं स्वयं हिन्दुओंके शास्त्रों-पुराणोंमें बतलायी गयी इन बातोंका एक जीता-जागता प्रमाण हूँ। परलोकके दर्शन कर लौटनेके बाद मैंने अपना ईसाई-धर्म छोड़कर हिन्दू-सनातन-धर्मको ग्रहण कर लिया है। अब मैं हिन्दू-शास्त्रोंमें बतायी गयी विधियोंके अनुसार नियमित रूपसे सारा दैनिक कृत्य करता हूँ। रामायणगीताका पाठ करता हूँ। टैमस [अंग्रेज]-की स्वयं अनुभूत इस घटनाका वर्णन करनेके बाद स्वामी श्रीसत्यानन्दजीने कहा— ‘रामशरणदासजी! एक ईसाईके इस विचार-परिवर्तनने मुझे अपने पुराने आर्यसमाजी विचारोंको छोड़कर सनातन-धर्मकी शरणमें आनेके लिये बाध्य कर दिया। अब मुझे भी उस टैमस [अंग्रेज]-की भाँति शास्त्रों-पुराणोंमें पूर्ण विश्वास हो गया है।’<span></span></p>


<p class="Page-Break"> </p>
<p class="Main-Heading" id="toc_marker-8">पुनर्जन्ममें योनि-परिवर्तन</p>
<p class="Sub-Heading" xml:lang="en-US">(१) पिछले जन्ममें मैं स्कूलमास्टर थी, फिर गौ बनी और अब एक लड़की हूँ</p>
<p class="Text">दिल्लीके दैनिक पत्र ‘हिन्दुस्तान’ में ८ फरवरी, १९६६ के अंकमें यह पुनर्जन्म-सम्बन्धी घटना इस प्रकार छपी थी—</p>
<p class="Text">रोहतक। गोल परवाँपुरमें चंचलकुमारीने अपने पहले जन्मके हालात बताकर अपने माता-पिता तथा जनतामें सनसनी पैदा कर दी है। पिछले दिनों उसकी माताजी किसीके घर कथा सुननेके लिये गयी थीं। जब वह कथा सुनकर वापस आयीं तो चंचलकुमारीने उनसे पूछा—‘माँ! क्या सुनकर आयी हो?’ माताने उत्तर दिया—‘मुझे कुछ याद नहीं।’ लड़कीने कहा—‘माँ, तुम्हें तो यह कथा ही याद नहीं, किंतु मुझे तो अपने पहले जन्मकी भी कथा याद है।’</p>
<p class="Text">नौ वर्षीया चंचलकुमारीने अपने पूर्वजन्मका वृत्तान्त सुनाते हुए कहा कि ‘गत जीवनमें मैं पानीपतके एक स्कूलमें मास्टर थी। मेरा नाम कृष्णलाल था। मेरे पिताका नाम रामप्यारा नागपाल था। २५ वर्षकी आयुमें मेरी मृत्यु पेटके रोगके कारण हो गयी। सगाई हो चुकी थी, पर विवाह नहीं हुआ था। मुझे अपने भाइयोंके तथा माताका नाम भी याद है।</p>
<p class="Text">चंचलकुमारीने बताया कि ‘कृष्णलालने मरकर गौका जन्म लिया। यह गौ शाहदरा जिला लाहौरके एक मुस्लिम परिवारके पास रही। गौ दूध कम देती थी। उसके मालिकने एक दिन लाठियोंसे उसे इतना मारा कि गौ निढाल होकर मर गयी। गौने मरनेके बाद गाँव परवाँपुरमें आपके घर मुझ चंचलकुमारीके रूपमें जन्म लिया।’</p>
<p class="Text">गत सप्ताह चंचलकुमारीके जोर देनेपर उसके घरवाले उसे पानीपत ले गये। पानीपतमें उसने अपने स्कूलकी बिल्डिंगको पहचाना एवं अपने पुराने घरको भी देखा। इस मुहल्लेके कुछ लोगोंने तसदीक किया कि कुछ वर्षों-पूर्व इस गलीमें एक स्कूलके मास्टरकी मृत्यु पेटके रोगके कारण हुई थी। चंचलके पिछले जन्मके परिवारके लोग पानीपत छोड़कर रोजगार करनेके लिये कहीं बाहर चले गये हैं।</p>
<p class="Sub-Heading" xml:lang="en-US">(२) नाईकी लड़कीने अपने पूर्वजन्मकी बातें बतलायीं</p>
<p class="Text">जिला मुजफ्फरनगरमें हमारी बहन सावित्रीदेवी विवाही हैं। मैं अभी पिछले दिनों जब उससे मिलने गया तो मुजफ्फरनगरके सुप्रसिद्ध रायबहादुर कुँवर श्रीजगदीशप्रसादजी रईससे भी मेरी भेंट हुई। माननीय कुँवर साहबने मुझे बताया कि हमारे नाईकी एक लड़की है जो अपने पूर्वजन्मकी सब बातें बताती है। मैंने उसे देखनेकी इच्छा प्रकट की। कुँवर साहबने तुरंत अपने आदमीको मेरे साथ कर दिया और वह मुझे धूमसिंह नाईके मकानपर ले गया। बालिकाका नाम गीतारानी है। आयु उस समय लगभग ४ वर्षकी थी। मैंने उसे अपने पास बिठाकर पूछा—</p>
<p class="Text"><span class="char-style-override-6">मैं—</span>बेटी! तुम्हारा क्या नाम है?</p>
<p class="Text"><span class="char-style-override-6">गीतारानी—</span>मेरा नाम गीतारानी है।</p>
<p class="Text"><span class="char-style-override-6">मैं—</span>तुम्हें अपने पहले जन्मकी बात याद है? उस समय तुम कहाँ रहती थी?</p>
<p class="Text"><span class="char-style-override-6">गीतारानी—</span>मैं श्यामली गाँवमें रहती थी। उस समय मेरा नाम राजकुमार था।</p>
<p class="Text"><span class="char-style-override-6">मैं—</span>वहाँपर तुम क्या करते थे?</p>
<p class="Text"><span class="char-style-override-6">गीतारानी—</span>दूकान करता था।</p>
<p class="Text"><span class="char-style-override-6">मैं—</span>किस चीजकी दूकान करते थे?</p>
<p class="Text"><span class="char-style-override-6">गीतारानी—</span>मैं वहाँपर फलोंकी दूकान करता था।</p>
<p class="Text"><span class="char-style-override-6">मैं—</span>क्या वहाँपर तुम्हारी पत्नी भी थी?</p>
<p class="Text"><span class="char-style-override-6">गीतारानी—</span>हाँ, मेरी स्त्री भी थी।</p>
<p class="Text"><span class="char-style-override-6">मैं—</span>सुना है तुमने वहाँ श्यामलीमें अपने एक लड़केके बारेमें भी बताया था।</p>
<p class="Text"><span class="char-style-override-6">गीतारानी—</span>मेरे लड़का भी था।</p>
<p class="Text para-style-override-2">उससे हमारी और बहुत-सी बातें हुईं। घरवाले नहीं चाहते थे कि व्यर्थ ही इस बातको तूल दिया जाय और चर्चाका विषय बनाया जाय। अत: हमने भी इन बातोंको प्रकाशित और विज्ञापित नहीं किया।<span></span></p>


<p class="Page-Break"> </p>
<p class="Main-Heading" id="toc_marker-9">एक हजार वर्षोंतक प्रेतयोनिमें रहनेवाले मुसलमान पीर सुलेमानका वृत्तान्त</p>
<p class="Text">एक हजार वर्षोंतक प्रेतयोनिमें रहनेवाले मुसलमान पीर सुलेमानने, जिसे अभी सिखोंके पूज्य संत राड़ेवाले श्रीईश्वरसिंहजी महाराजकी कृपासे ५ अगस्त सन् १९६८ को एक सिख-परिवारमें मनुष्ययोनि प्राप्त हुई है और छात्र मनमोहनसिंहके शरीरमें प्रवेश करके उसने परलोक-सम्बन्धी आश्चर्यजनक स्वयंकी आँखों-देखी जिन घटनाओंका वर्णन किया है, वे जितनी रोमांचकारी हैं, उतनी ही हमारे शास्त्र-पुराणोंकी परलोक-सम्बन्धी सभी बातोंको सर्वथा सत्य प्रमाणित करनेवाली भी हैं। पूज्य संतजी महाराजकी सेवामें हर समय रहनेवाले मास्टर श्रीराजेन्द्रसिंहजीने हमें बताया कि हमने छात्र मनमोहनसिंहको अपनी एकान्त कोठरीमें बैठाकर उसके शरीरमें स्थित एक हजार वर्षके मुसलमान पीर प्रेतसे परलोकसम्बन्धी जो प्रश्न किये और उसने हमें जो उत्तर दिये वे ज्यों-के-त्यों इस प्रकार हैं—</p>
<p class="Text"><span class="char-style-override-6">श्रीराजेन्द्रसिंहजी—</span>‘तुम्हारा क्या नाम है?’</p>
<p class="Text"><span class="char-style-override-6">प्रेत—</span>‘मेरा नाम सुलेमान है।’</p>
<p class="Text">‘तुम कहाँके रहनेवाले हो?’</p>
<p class="Text">‘मैं ईरानका रहनेवाला मुसलमान हूँ।’</p>
<p class="Text">‘तुम हिंदुस्तान कैसे आये?’</p>
<p class="Text">‘एक मुसलमान बादशाह हिंदुस्तानको लूटनेके लिये यहाँ आया था। हम उसी बादशाहकी सेनाके साथ यहाँ आये थे। वह तो इस देशको लूटकर अपने मुल्कको वापस चला गया, लेकिन मैं यहीं हिंदुस्तानमें रह गया। यहीं मैंने एक औरतसे शादी कर ली और मैं जिला सहारनपुरके मुगलखेड़ा नामक एक गाँवमें रहने लगा। मेरे उस औरतसे दो लड़के और दो लड़कियाँ हुईं। इस प्रकार मेरे चार बच्चे हुए। मेरे नजदीक ही उन दिनों एक हिंदू तपस्वी रहा करता था, जो इस समय मनमोहनसिंहके रूपमें आपके सामने बैठा है। वह तपस्वी गंडे-तागे, ताबीज आदिका काम करता था और पाखंड भी करता था। मेरी एक नौजवान बड़ी खूबसूरत लड़की थी, जिससे उस तपस्वी साधुने अपने नाजायज ताल्लुकात पैदा कर लिये। उन नाजायज ताल्लुकातका मुझे पता चल गया। मैंने उस समय बहुत कोशिश की कि किसी प्रकार इनके नाजायज ताल्लुकात टूट जायँ। खुद भी मैंने बहुत समझाया-बुझाया और उस वक्तकी हुकूमतके जरिये भी ताल्लुकात तुड़वानेकी बड़ी कोशिश की, लेकिन मुझे कामयाबी नहीं मिली। मेरे दिलपर इस बातका ऐसा गहरा असर हुआ कि मैंने उस वक्त अपने उस खुदाबंदतालासे यह दुआ की कि मैं इससे इसका बदला किसी प्रकार जरूर लूँ। हे परवरदिगार! तू मेरी यह इच्छा पूरी कर। इसी खयालमें मैं कुछ दिनोंके बाद मर गया।’</p>
<p class="Text">‘सुलेमान! तुम अपने मरनेके वक्तकी सारी हकीकत बताओ। तुम कैसे मरे और उस समय तुम्हारे साथ क्या गुजरी?’</p>
<p class="Text">‘जब मेरे मरनेका वक्त आया, तब मेरी आँखोंसे आँसू निकलने लगे। मेरी जबान एकदम बंद हो गयी। मुझे उस समय चार यमराजके दूत लेने आये थे। वे आकर मेरे इर्द-गिर्द खड़े हो गये और मुझे बुरी तरहसे मारने-पीटने लगे। वे चारों दूत बड़ी भयंकर डरावनी सूरतके दिखायी दिये। मैं उन्हें देखकर बहुत डर गया। मैं इशारे करता था, लेकिन मुझसे उस समय अपनी जबानसे बोला नहीं जाता था। उन दूतोंके स्थूलशरीर नहीं थे, इसलिये वे किसी अन्यको दिखायी नहीं देते थे। बस, वे सिर्फ मुझे ही दिखलायी देते थे। मरते वक्त मुझे बहुत ज्यादा तकलीफ हुई; जैसे एक झाड़ी, जिसमें कोई पत्ता न हो, उसमें लंबे-लंबे नुकीले काँटे लगे हुए हों, उसके ऊपर बारीक मलमलका कपड़ा डाल दिया जाय और उसे बड़ी बेरहमीसे खींचा जाय तो उस कपड़ेका एक-एक धागा अलग हो जायगा, यही मिसाल उस समयके मेरे आत्माकी है। मुझे मरते वक्त इतना घोर दु:ख हुआ कि मैं उसे बता नहीं सकता।’</p>
<p class="Text">‘यमराजके दूत जब तुम्हें धर्मराजके सामने ले गये तो उस समय रास्तेमें तुम्हारे साथ क्या गुजरी?’</p>
<p class="Text">‘जब यमराजके उन दूतोंने शरीरसे मेरे प्राण निकाले तो मेरी रूहको जिसका सूक्ष्म शरीर होता है और वह आम लोगोंको नजर नहीं आता, उसको वे मारते-पीटते ले गये। करीबन एक वर्षका समय लगा होगा तब मुझे धर्मराजके सामने ले जाकर पेश किया गया।’</p>
<p class="Text">‘अब तुम यह बताओ कि जब तुम्हें धर्मराजके सामने पेश किया गया, उस समय तुम्हारे साथ क्या गुजरी?’</p>
<p class="Text">‘धर्मराजके पास पहुँचनेपर चित्रगुप्त नामके फरिश्तेने मेरीजिंदगीके जितने भी पुण्य-पाप थे, सबका सारा हिसाब-किताब धर्मराजको बताया। धर्मराजने सब देख-सुनकर मुझे यह सजा सुनायी कि तुम्हारे पाप-कर्मोंके फलस्वरूप तुम्हें अब कुम्भीपाक नरकमें डाला जायगा और उस नरक-भोगके बाद तुमको एक हजार वर्षतकके लिये प्रेतयोनि मिलेगी। तुम्हारा वह प्रेतयोनिका एक हजार वर्षका समय जब पूरा हो जायगा, तब तुम्हें जिसने तुम्हारी लड़कीके साथ नाजायज ताल्लुकात पैदा किये थे और जिससे बदला लेनेके लिये तुमने खुदासे प्रार्थना की थी, वही तुम्हें फिरसे मनुष्यके रूपमें मिलेगा। तब तुम उससे अपना बदला ले सकोगे। फिर तुमको और उसको कोई महापुरुष मिलेंगे। वे तुम दोनोंका कल्याण करेंगे।’</p>
<p class="Text">‘कुम्भीपाक नरकमें तुमने क्या देखा?’</p>
<p class="Text">‘कुम्भीपाक नरक तकरीबन एक हजार योजन लंबा और एक हजार योजन चौड़ा है। उसका मुँह केवल ९ इंच चौड़ा है। इसी ९ इंचके सँकरे छेदसे पापी जीवोंको उसके भीतर डाल दिया जाता है और उस पापी जीवकी जबतक उसकी सजा पूरी नहीं हो जाती, उसी नरकमें रहना पड़ता है।’</p>
<p class="Text">‘उस कुम्भीपाक नरकमें क्या-क्या तकलीफें हैं?’</p>
<p class="Text">‘उस कुम्भीपाक नरकके अंदर गंदगी, टट्टी, पेशाब, खून, मवाद, पीक, आग तथा और भी ऐसी-ऐसी बहुत-सी दु:ख देनेवाली वस्तुएँ हैं कि जिनके द्वारा उस पापी जीवको बड़ी-बड़ी तकलीफें दी जाती हैं। कभी तो उसे पकड़कर नरककी आगमें जलाया जाता है, कभी गंदगी अर्थात् टट्टीके कुएँमें डुबो दिया जाता है। जो परस्त्रीगामी होते हैं, उन्हें पकड़कर आगमें तपायी हुई लोहेकी स्त्रीसे चिपटा दिया जाता है। इस प्रकार पापियोंको वहाँ भिन्न-भिन्न प्रकारकी घोर यातनाएँ दी जाती हैं। समय पूरा होनेपर फिर उस जीवको कुम्भीपाक नरकसे निकालकर दूसरी योनियोंमें डाल दिया जाता है।’</p>
<p class="Text">कुम्भीपाक नरकसे निकालनेके बाद ‘तुम्हारा क्या किया गया?’</p>
<p class="Text">‘मुझे कुम्भीपाककी घोर यातनाएँ भोगनेके बाद निकालकर यह प्रेतयोनि दे दी गयी। प्रेतयोनि मिलनेपर मैं अपने गाँव मुगलखेड़ामें जहाँ मेरी कब्र बनी हुई है वहीं जाकर रहने लगा। मेरे मजारपर पूजा करनेवाले जो लोग आते थे, मैं उन सबको देखता था, लेकिन मुझे कोई नहीं देख पाता था। मेरे साथ वहाँ पाँच पीर और भी रहते थे। उनमेंसे एक प्रेतकी उम्र पौने तीन हजार दूसरेकी तीन हजार, तीसरेकी साढ़े तीन हजार, चौथेकी पाँच हजार वर्षकी तथा पाँचवेंकी उम्र चार युगोंकी है। उसे पिछले कलियुगमें प्रेत-योनिकी प्राप्ति हुई थी।’</p>
<p class="Text">‘जिस प्रेतकी उम्र चार युगोंकी है, उसका कल्याण कैसे होगा?’</p>
<p class="Text">‘कोई महापुरुष उसका उद्धार करेगा। नहीं तो कलियुगके आखिरमें जब कल्कि भगवान् अवतार लेंगे, तब वे उसका कल्याण करेंगे।’</p>
<p class="Text">‘तुम इस मनमोहनसिंहके शरीरमें कैसे आये?’</p>
<p class="Text">प्रेतयोनिके लिये निर्धारित मेरे एक हजार वर्ष पूरे होनेमें कुछ वर्ष बाकी थे तो इस लड़के मनमोहनसिंहने जो पिछले जन्ममें तपस्वी था और जिसका मेरी लड़कीसे नाजायज ताल्लुक हो गया था, एक दिन अचानक आकर मेरे मजारपर पेशाब कर दिया। मैंने इसे खूब गौरसे देखा तो इसके आत्माको मैंने पहचान लिया कि यह तो वही तपस्वी है, जिसने मेरी लड़कीसे अपने नाजायज ताल्लुकात पैदा किये थे और मैंने तुरंत यह तय कर लिया कि मैं अब इससे अपना बदला अवश्य लूँगा। मैंने झटसे इसे पकड़ लिया और इसके शरीरके अंदर दाखिल हो गया। मैंने और बहुतोंको पकड़-पकड़कर मार दिया था; पर इसे इसलिये नहीं मारा कि इसके द्वारा मेरा उद्धार होना था। अब सात सालसे मैं इस लड़के मनमोहनसिंहके शरीरके अंदर रहता हूँ और अब वह समय आ गया है जो धर्मराजने मेरी और इसकी मुक्तिके लिये निर्धारित किया था। उनकी सभी बातें सत्य सिद्ध हो रही हैं। मैंने इसे खूब सताकर इससे अपना बदला भी ले लिया है और अब हमें संतजीका मिलाप भी हो गया है और अब हम दोनोंका ही कल्याण होनेवाला है।’</p>
<p class="Text">‘इन्सानका कल्याण कौन-से भजनसे हो सकता है?’</p>
<p class="Text">‘अपने-अपने गुरुका दिया हुआ भगवान् का नाम जपनेसे इन्सानका कल्याण हो जाता है।’</p>
<p class="Text">‘धर्मराज कैसा था?’</p>
<p class="Text">‘धर्मराज बहुत ही खूबसूरत था। उसके सफेद लंबी दाढ़ी थी और सिरपर केश भी थे और वह बड़े रोब और जलालवाला था। उसका शरीर सूक्ष्म और बड़ा दिव्य था। तथा उसमें अपने शरीरको पलटनेकी भी ताकत है।’</p>
<p class="Text">‘प्रेतोंकी क्या खुराक है और वे क्या-क्या खाते-पीते हैं?’</p>
<p class="Text">‘प्रेत हड्डियाँ चूसते हैं। खून पीते हैं और गंदगी खाते हैं तथा लकड़ीके बुझे हुए कोयले खाते हैं। यही उनकी खुराक है।’</p>
<p class="Text">‘तुम प्रेतलोग कहाँपर रहते हो?’</p>
<p class="Text">‘हम खंडहरोंमें रहते हैं या पेड़ोंके ऊपर लटके रहते हैं। खूब चीखते हैं, चिल्लाते हैं, पुकारते हैं; लेकिन हमारी आवाज कोई नहीं सुनता। हमें भूख-प्यास भी खूब लगती है और हम लोग बहुत ही दु:खी रहते हैं।’</p>
<p class="Text">तुम्हें प्रेतयोनि क्यों मिली?’ </p>
<p class="Text">‘मुझे प्रेतयोनि इसलिये मिली कि मेरे पाप बहुत भयानक थे। मैं गंडे-ताबीज बनाने-बेचने और झाड़-फूँकका काम करता था, भूत-प्रेतोंको निकालनेका झूठा धंधा भी करता था और झूठ-सच बोलकर लोगोंसे पैसे लूटता था। इसी काले इल्मकी वजहसे मुझे यह प्रेतयोनि मिली। मेरी जिंदगीमें मेरे सारे कर्म बडे़ गंदे थे और मैंने दूसरोंकी औरतोंसे अपने बड़े नाजायज ताल्लुकात पैदा कर रखे थे। मैंने और भी बड़े-बड़े कुकर्म और बड़े-बड़े घोर पाप किये थे, जिसके कारण मुझे कुम्भीपाक नरकमें जाना पड़ा और अपने किये हुए पापोंका फल इस प्रकारसे भोगना पड़ा। फिर मुझे यह एक हजार वर्षके लिये प्रेतयोनि मिली, जिसके कष्ट मैं अब इस समय भोग रहा हूँ।’</p>
<p class="Text">‘क्या तुम प्रेतोंको, भूतोंको कथा-कीर्तनमें, सत्संगमें शान्ति प्राप्त होती है?’</p>
<p class="Text">‘प्रेत और अन्य भूतयोनियोंको सत्संगमें और कथा-कीर्तनमें आनेका हुक्म नहीं है। अगर भूत-प्रेत कथा-कीर्तनमें, सत्संगमें आते हैं तो उन्हें आग लग जाती है और शरीर जलने लगता है। जहाँ कथा-कीर्तन और सत्संग होता है, वहाँसे भूत-प्रेत एकदमसे भाग जाते हैं। यदि कोई प्रेत किसी मनुष्यके शरीरके अंदर प्रवेश कर जाय, फिर वह आदमी यदि किसी महापुरुषकी शरणमें चला जाय और उस महापुरुषकी दया-दृष्टिसे उसके लिये यह आदेश हो जाय कि तुम सत्संग करो, कथा-कीर्तन सुनो, इससे तुम्हें शान्ति प्राप्त होगी तो उसे सत्संग करने तथा कथा-कीर्तन सुननेसे अवश्य शान्ति प्राप्त होती है।’</p>
<p class="Text para-style-override-2">यहाँ प्रेतसे किये गये मास्टर श्रीराजेन्द्रसिंहजीके प्रश्नोत्तर ज्यों-के-त्यों दिये गये हैं। यह स्मरण रहे कि छात्र मनमोहनसिंहके शरीरमें रहनेपर वह मुसलमान प्रेत कुरानकी आयतें बोलता था, जब कि वह छात्र कुरानका एक अक्षर भी नहीं पढ़ सकता था।<span></span></p>


<p class="Page-Break"> </p>
<p class="Main-Heading" id="toc_marker-10">श्राद्ध-तर्पण, ब्राह्मण-भोजनसे परलोकगत आत्माकी तृप्ति तथा संतुष्टि</p>
<p class="Sub-Heading" xml:lang="en-US">[परम पूज्यपाद श्रीमज्जगद्गुरु, शंकराचार्य गोवर्धनपीठाधीश्वर श्रीस्वामी</p>
<p class="Sub-Heading" xml:lang="en-US"> श्रीनिरंजनदेवतीर्थजी महाराजकी जुबानी बिलकुल सत्य घटना]</p>
<p class="Text">गत कार्तिक पूर्णिमा वि० सं० २०२५ की बात है। भारतके सुप्रसिद्ध महान् तीर्थ श्रीगढ़मुक्तेश्वर-मेलेपर वहाँ एक विराट् ‘सनातनधर्म-सम्मेलन’ हुआ था। उसमें भारतके सुप्रसिद्ध धर्माचार्य परम पूज्यपाद श्रीमज्जगद्गुरु शंकराचार्य गोवर्धनपीठाधीश्वर अनन्तश्रीविभूषित स्वामी श्रीनिरंजनदेवतीर्थजी महाराज भी कृपा करके पधारे थे। चर्चामें प्रसंगवश पूज्यपाद श्रीश्रीआचार्यचरणने अपने श्रीमुखसे एक परलोकगत आत्माने किस प्रकार अपने लिये अपनी पुत्रीसे श्राद्ध-तर्पण, ब्राह्मण-भोजन, दानादिकी माँगकी और उसके निमित्त सब कुछ करने-करानेपर उसे किस प्रकार पूर्ण संतुष्टि हुई, इस सम्बन्धकी एक महान् आश्चर्यजनक सत्य घटना सुनाकर लिखवायी। वही घटना नीचे दी जा रही है।</p>
<p class="Text">अभी कुछ ही दिनों पहलेकी बात है। हम बिहारमें गिच्छी (गिरीडीह) गये थे। वहाँ एक तमिल परिवार रहता था। वे तमिल सज्जन एक सरकारी कर्मचारी हैं। एक दिन उनकी धर्मपत्नी हमारे निवासस्थानपर आकर हमसे मिलीं। वे शुद्ध हिंदी नहीं बोल पाती थीं, इसलिये उन्होंने अपने विचार अंग्रेजीमें प्रकट करते हुए कहा—</p>
<p class="Text">महाराज! हमलोग तमिल हैं। हमारे प्रदेशकी और हमारी जातिकी प्राचीन प्रथाके अनुसार कन्या ही माताकी समस्त सम्पत्तिकी उत्तराधिकारिणी हुआ करती है। इसलिये अपनी माताके देहावसानपर मैं भी इस प्रथाके अनुसार अपनी माताजीकी समस्त सम्पत्तिकी उत्तराधिकारिणी बनी।</p>
<p class="Text">जबतक मेरा विवाह नहीं हुआ था, तबतक मैं सदा सुख-शान्ति और बड़े आनन्दके साथ रहती रही; मुझे किसी प्रकारका कोई कष्ट-क्लेश नाममात्रको भी नहीं था। पर ज्यों ही मेरा विवाह हुआ और मैं ससुराल गयी, त्यों ही मेरे चित्तमें निरन्तर बड़ी बेचैनी, अशान्ति और क्लेश रहने लगा। रात्रिमें नींद भी नहीं आती थी। ससुरालमें सब प्रकारका सुख था; किसी भी बातकी कोई कमी नहीं थी। पति, सास-ससुर आदि सब मुझे बड़े प्रेमसे रखते तथा बहुत अच्छा व्यवहार करते थे, फिर भी मेरा मन क्लेशसे भरा रहता था, इसका कारण मैं तनिक भी नहीं समझ सकी।</p>
<p class="Text">एक दिन मैं नित्यकी भाँति रात्रिमें अपने पलंगपर सोयी हुई थी। उस समय मैं अर्धजाग्रत्-अवस्थामें थी। अचानक मुझे अपनी पूजनीया स्वर्गीया माताजी प्रत्यक्ष दिखलायी पड़ीं। माताजी उस समय बड़ी बेचैन और बड़ी ही दयनीय अवस्थामें थीं। मैं उन्हें इस प्रकार देखकर एकदम घबरा उठी। अपनी पूज्या माताजीको ऐसी दु:खद अवस्थामें देखकर मुझे बड़ा ही कष्ट हुआ। उस दिन दु:खके कारण मुझे रात्रिभर नींद नहीं आयी। कई दिनोंतक मेरा बड़ा बुरा हाल रहा। मैंने अपने पूज्य पतिदेवको अपनी पूज्या माताजीके इस प्रकारकी कष्टकर अवस्थामें दर्शन होनेकी बात सुनायी तो वे भी मेरी बात सुनकर बहुत ही विस्मित और बड़े दु:खी हुए।</p>
<p class="Text">अन्तमें एक दिन मैंने अपने पूज्य पतिदेवके साथ रात्रिमें एक जगह बैठकर अपनी स्वर्गीया पूज्या माताजीका मन-ही-मन ध्यान किया और यह कहा कि ‘माताजी! हमें आपको दु:खी अवस्थामें देखकर बड़ा भारी दु:ख हो रहा है। आप स्वयं क्यों ऐसी दु:खी अवस्थामें हैं तथा हमें भी क्यों दु:खी करती हैं? इसका कारण बतानेकी कृपा कीजिये और यदि हमसे कोई भूल या अपराध हो गया हो तो कृपा करके बताइये। हमारे लिये आपकी जो भी आज्ञा होगी, हम उसका अवश्य ही पालन करेंगे और आपकी इस बेचैनी और दु:खको दूर करनेका यथाशक्ति अवश्य प्रयत्न करेंगे।’ </p>
<p class="Text">यह प्रार्थना कर हम बिस्तरपर लेट गये और नींद लेनेका प्रयत्न करने लगे, पर प्रयत्न करनेपर भी उस दिन हमें नींद नहीं आयी। कुछ देर बाद अकस्मात् मुझे पुन: माताजी प्रत्यक्ष दिखलायी दीं और उन्होंने स्पष्ट शब्दोंमें बड़े क्रुद्ध स्वरमें मुझसे कहा—</p>
<p class="Text">‘मैंने अपनी सारी सम्पत्तिकी स्वामिनी तुमको बनाया था, किंतु मैं आज यहाँ भयानक कष्ट पा रही हूँ। तुम लोग मेरी सम्पत्तिका खूब उपभोग कर रहे हो, पर मुझे कुछ भी नहीं दे रहे हो। मेरे पास वस्त्र आदि कुछ भी नहीं है। मैं भूखी-प्यासी भटक रही हूँ। इधर बिना वस्त्रके ठंडसे मुझे बड़ी परेशानी है। मैं इस समय बड़ी ही दीन-दु:खी और अशान्त अवस्थामें रह रही हूँ। यदि तुम लोग मेरे लिये इस समय कुछ नहीं करोगे और मुझे कुछ नहीं दोगे तो बस, याद रखना मैं तुम्हारी सारी सम्पत्ति छीन लूँगी और तुम्हें कभी शान्ति नहीं पाने दूँगी, बराबर बेचैन बनाये रखूँगी।’</p>
<p class="Text">अब तो मुझे अपनी पूज्या माताजीके श्रीमुखसे इन शब्दोंको सुनकर बड़ा आश्चर्य हुआ और साथ ही घोर दु:ख भी हुआ। अपनी गलतीके लिये मुझे बड़ा पश्चात्ताप होने लगा। मैंने अपनी पूज्या माताजीसे बड़े ही विनम्र शब्दोंमें प्रार्थना की—‘माताजी! अपने प्रदेशमें जिस प्रकारके ब्राह्मण हुआ करते हैं, यहाँपर वैसे ब्राह्मण नहीं मिलते हैं और न अपने देशकी प्रथाके अनुसार यहाँ वैसे विधि-विधानसे श्राद्ध आदि ही कराये जाते हैं। इसीलिये मैंने यहाँ आनेपर आपके निमित्त श्राद्ध, ब्राह्मण-भोजन आदि नहीं करवाया है। मेरे घोर अपराधका यही कारण है। अत: आप मुझे इस अपराधके लिये क्षमा करें और अपने प्रदेशके अनुसार विधि-विधानसे यहाँ श्राद्ध न कराये जानेपर—मैं क्या करूँ, किस तरह करूँ और इस अवस्थामें मेरा क्या कर्तव्य है—यह आप कृपाकर स्पष्ट बतायें।’ </p>
<p class="Text">पूज्या माताजीने मेरी बात सुनकर कहा कि ‘देश-कालके अनुसार यहाँपर तुम्हें जो अच्छे-से-अच्छे ब्राह्मण मिलें और जिन्हें तुम्हारा मन अच्छा स्वीकार करे, उन्हें बड़ी श्रद्धा-भक्तिके साथ अपने घरपर बुलाकर, वे जिस विधिसे बतायें उसी विधिसे उनके द्वारा मेरे निमित्त श्राद्ध कराओ, उन्हें श्रद्धा-भक्तिके साथ भोजन कराओ और मेरे निमित्त ब्राह्मणोंको दान-दक्षिणा देकर संतुष्ट करो। मेरे निमित्त अन्न-वस्त्रादि भी दो। तुम्हारा इस प्रकारसे दिया हुआ दान मुझे अवश्य मिलेगा और उससे मुझे निश्चय ही तृप्ति और संतुष्टि होगी।’</p>
<p class="Text">पूज्या माताजीके आज्ञानुसार मैंने दूसरे ही दिन यहाँके कुछ विद्वान् सदाचारी ब्राह्मणोंको घरपर बुलाकर उनके द्वारा श्रद्धाके साथ अपनी पूज्या माताजीके निमित्त श्राद्ध-तर्पण आदि करवाये। ब्राह्मण-भोजन कराया, उन्हें दान-दक्षिणा दी, यथाशक्ति अन्न-वस्त्रादि देकर पूर्ण संतुष्ट किया और सब प्रकारसे उन्हें प्रसन्न करके उनका शुभाशीर्वाद लेकर उन्हें विदा किया। </p>
<p class="Text">मैंने अपनी पूज्या माताजीके आज्ञानुसार श्राद्ध-तर्पण, ब्राह्मण-भोजन, दान-दक्षिणा आदि सब कार्य करवा तो दिये, फिर भी मेरे मनमें यह शंका बनी रही कि मेरे द्वारा दिये गये श्राद्ध-दान माताजीको मिले होंगे या नहीं? वह मेरे इस कृत्यसे प्रसन्न हुईं या नहीं?</p>
<p class="Text">मेरे मनके इस अन्तर्द्वन्द्व और शंकाको देखकर माताजीने दो-तीन दिन बाद मुझे पुन: स्वप्नमें दर्शन देते हुए अत्यन्त प्रसन्न मुद्रामें कहा—</p>
<p class="Text">‘बेटी! अब मैं तुम्हारे इस श्राद्ध-कर्मसे, तर्पणसे, मेरे निमित्त कराये गये ब्राह्मण-भोजन तथा ब्राह्मणको अन्न तथा वस्त्रादि देनेसे बड़ी ही संतुष्ट और प्रसन्न हूँ। अब मुझे किसी प्रकारका कोई भी कष्ट नहीं है। तुम्हारा दिया सब कुछ मुझे प्राप्त हो गया है। तुमने मुझे आवश्यकतासे बहुत अधिक दे दिया है। तुम्हारे दिये भोजनसे मैं पूर्णरूपसे तृप्त-संतुष्ट हो गयी हूँ। तुमने मुझे वस्त्र तो इतने अधिक दिये हैं कि मुझे पसीना आ गया। अब मुझे किसी भी चीजकी आवश्यकता नहीं है। मैं तुम लोगोंको प्रसन्न होकर शुभाशीर्वाद देती हूँ। अब मेरा तुम लोगोंसे यही कहना है कि मेरे निमित्त प्रतिवर्ष श्राद्धके दिनोंमें एक बार श्राद्ध अवश्य करा दिया करो। बस, इसीसे मैं सुख-शान्तिसे रहती हुई तुम लोगोंपर प्रसन्न रहा करूँगी।’</p>
<p class="Text">पूज्या माताजीके मुखसे ‘मुझे तुम्हारा दिया हुआ सब कुछ प्राप्त हो गया है, सुनकर मेरी सारी शंकाएँ और दु:ख समाप्त हो गये। अब मैं अपनी पूज्या माताजीके आज्ञानुसार प्रतिवर्ष अपने स्थानपर ब्राह्मणोंको बुलाकर उनके निमित्त श्राद्ध करवाती हूँ, ब्राह्मणोंको भोजन कराती हूँ और यथाशक्ति उन्हें दान-दक्षिणा आदि देकर प्रसन्न करती हूँ। मेरा यह नियम अबतक बराबर चल रहा है।</p>
<p class="Text para-style-override-2">पाठकों! यह आपके सामने पूज्यपाद श्रीमज्जगद्गुरु शंकराचार्यजी महाराजके श्रीमुखसे सुनी हुई और पूज्य श्रीश्रीआचार्यचरणसे एक अंग्रेजी पढ़ी-लिखी तमिल महिलाके द्वारा कही हुई बिलकुल सत्य घटना प्रस्तुत है। क्या अब भी हमारे शास्त्र-पुराणोंमें दी हुई श्राद्ध-तर्पण, ब्राह्मण-भोजनद्वारा पितरोंको तृप्त करने आदिकी बातोंपर अविश्वास किया जायगा? हमारे सनातनधर्मके धर्मशास्त्रोंकी सभी बातें अक्षर-अक्षर किस प्रकार सत्य हैं—यह घटना इसका प्रत्यक्ष प्रमाण है।<span></span></p>


<p class="Page-Break"> </p>
<p class="Main-Heading" id="toc_marker-11">श्रीमद्भागवतमहापुराणकी विलक्षण महिमा </p>
<p class="Sub-Heading" xml:lang="en-US">[एक परलोकगत आत्माने अपने उद्धारके लिये घरवालोंसे<span class="char-style-override-8"> </span>श्रीमद्भागवत सप्ताह करानेकी याचना की और सप्ताह करानेपर उसे सद्गति प्राप्त हुई]</p>
<p class="Text para-style-override-5">(परमपूज्यपाद श्रीमज्जगद्गुरु शंकराचार्य गोवर्धनपीठाधीश्वर श्रीस्वामी श्रीनिरंजनदेवतीर्थजी महाराजके श्रीमुखसे सुनी हुई बिलकुल सत्य घटना)</p>
<p class="Text">गत दिसम्बर सन् १९६९ में भारतके सुप्रसिद्ध तीर्थवाराणसीमें पुरीपीठाधीश्वर श्रीमज्जगद्गुरु शंकराचार्य गोवर्धनपीठाधीश्वर अनन्तश्रीविभूषित श्रीस्वामी श्रीनिरंजनदेवतीर्थजी महाराज पधारे थे। उन्होंने श्रीमद्भागवतमहापुराणके सप्ताहकी अद्भुत महिमाके सम्बन्धकी अपनी स्वयंकी जाँच की हुई एक महान् आश्चर्यजनक सत्य घटना सुनायी थी, जिसे यहाँ प्रस्तुत किया जा रहा है—</p>
<p class="Text">उत्कल देशके विख्यात कटक नगरमें एक ‘गुलाबराय मांडूमल’ नामक सुप्रसिद्ध फर्म है। ‘भारतमाता गुडाक् फैक्ट्री’ की वह फर्म मालिक है। लगभग तीन वर्ष हुए, उनकी एक विवाहिता युवती पुत्रीका शरीरान्त हो गया था और वह मरकर भूतयोनिको प्राप्त हो गयी थी। उसकी एक चचेरी बहन थी, जो आयुमें उससे बड़ी थी; भूतयोनि-प्राप्त वह आत्मा अपनी उस चचेरी बहनको परेशान करने लगी। उसके बन्धु-बान्धवों और घरवालोंने तथा आजकलके अंग्रेजी पढ़े-लिखे बुद्धिमान् लोगोंने इसे हिस्टीरियाकी बीमारी बताकर डॉक्टरोंसे इलाज करानेकी सलाह दी। घरवालोंने सबकी सलाह मानकर अच्छे-से-अच्छे प्रमुख डॉक्टरोंद्वारा उसकी चिकित्सा करायी। चिकित्सामें अपने हजारों रुपये खर्च किये; पर लाभ कुछ भी नहीं हुआ। उसकी बीमारी घटनेके बजाय और भी ज्यादा बढ़ती चली गयी। जब अपने शहरके बड़े-बड़े डॉक्टरोंसे भी उसे कोई लाभ नहीं हुआ तो उन डॉक्टरों और अन्य भले आदमियोंकी सलाह मानकर उसके घरवाले उसे इलाजके लिये कलकत्ता, बंबई आदि बड़े-बड़े शहरोंमें ले गये और वहाँके बड़े-से-बड़े प्रतिष्ठित डॉक्टरोंसे उसका इलाज कराया गया। कहा जाता है कि इस इलाजमें उनके लगभग पचास हजार रुपये खर्च हो गये। इतना पैसा खर्च करनेपर भी बीमारी एक प्रतिशत भी कम नहीं हुई, अपितु वह बढ़ती ही चली गयी। अब तो उसके घरवाले ही नहीं, बल्कि दूर-दराजके सम्बन्धी और अड़ोस-पड़ोसके लोग भी चिन्तित हो उठे कि आखिर इसे कौन-सी ऐसी बीमारी लग गयी है कि अच्छे-से-अच्छे डॉक्टर भी कुछ समझ नहीं पा रहे हैं।</p>
<p class="Text">अन्तत: जब घरवाले इलाज कराते-कराते थक गये और चारों ओरसे निराश हो गये तो एक दिन उस चचेरी बड़ी बहनके शरीरमें आकर परलोकगत छोटी बहनकी आत्माने कहा—‘इसे बीमारी कुछ भी नहीं है। यह बहन मेरे कारण परेशान है और मैं स्वयं भी इस समय बहुत परेशान हूँ। अपने किन्हीं पूर्वजन्मके पापोंके फलस्वरूप मैं इस समय पिशाच-योनिके दु:ख भोग रही हूँ। जबतक मेरी इस पिशाच-योनिसे मुक्ति नहीं होगी, तबतक मेरी इस बहनका लाख इलाज करानेपर भी रोगसे छुटकारा नहीं होगा और इसे सुख-शान्ति नहीं मिलेगी।’</p>
<p class="Text">घरवालोंके यह प्रश्न करनेपर कि ‘तुम्हारी इस पिशाच-योनिसे मुक्ति होनेका और तुम्हें शान्ति प्राप्त होनेका साधन क्या है? वह हमें बताओ, हम सारे उपाय उसके अनुसार करें।’ उत्तरमें पिशाच-योनिको प्राप्त उस परलोकगत आत्माने कहा कि ‘मेरी मुक्ति और मेरी सद्गतिका एकमात्र उपाय है—‘श्रीमद्भागवत-सप्ताह-श्रवण’। श्रीमद्भागवत-सप्ताह-श्रवणके अतिरिक्त आप चाहे लाखों रुपये खर्च करें, न तो इसका रोग दूर होगा, न मुझको ही इस प्रेतयोनिसे छुटकारा मिलेगा। इसलिये यदि आप चाहते हैं कि मेरी बहन रोगमुक्त हो जाय और मुझे भी इस पिशाच-योनिसे छुटकारा मिल जाय तथा मुझे सद्गति प्राप्त हो जाय तो आप शीघ्रातिशीघ्र पवित्र विद्वान् ब्राह्मणोंको बुलाकर उनके द्वारा हमारे कल्याणके निमित्त श्रीमद्भागवत-सप्ताह-श्रवणका आयोजन कीजिये।’</p>
<p class="Text">उसके माता-पिता और भाई आदिने इसी वर्ष (संवत्  २०२६ भाद्रपदमें) उसके कथनानुसार एक सनातनधर्मी विद्वान् ब्राह्मणको बुलाकर उनके द्वारा श्रीमद्भागवत-सप्ताह-श्रवण प्रारम्भ करा दिया। </p>
<p class="Text">श्रीमद्भागवत-सप्ताहकी कथा तो प्रारम्भ हो गयी, किंतु घरवाले तथा वे कथावाचक पण्डितजी महाराज वहाँपर बाँस गाड़ना भूल गये, जो श्रीमद्भागवत-सप्ताह कथाके शुभ अवसर-पर एक बहुत प्राचीन और अति आवश्यक शास्त्रीय प्रथा है। कहा जाता है कि परलोकगत आत्मा उसपर बैठकर कथा सुनती है। उस परलोकगत आत्माको यह बात बहुत खटकी और उसने फिर अपनी उस चचेरी बड़ी बहनके शरीरमें प्रवेश करके कहा कि ‘आपने श्रीमद्भागवत-सप्ताह-श्रवण कराना तो प्रारम्भ अवश्य करा दिया है, किंतु यहाँपर मेरे बैठनेके लिये श्रीमद्भागवत-सप्ताहके नियमके अनुसार बाँस नहीं गाड़ा, जिसपर बैठकर मैं श्रीमद्भागवत-सप्ताहका श्रवण करती। सबको पता है कि उस बाँसपर बैठकर प्राचीन कालमें धुन्धुकारी नामक प्रेतने गायके पेटसे पैदा हुए गोकर्ण नामक अपने भाईसे श्रीमद्भागवत-सप्ताह सुनकर मुक्ति प्राप्त की थी? फिर बताओ, मैं कहाँपर बैठकर श्रीमद्भागवतकी परम पावन कथा सुनकर मुक्ति-लाभ करूँ?’</p>
<p class="Text">अब तो उस परलोकगत आत्माकी इस शास्त्रीय बातको सुनकर सबने अपनी गलती स्वीकार की और वहाँपर एक बाँस गाड़ा। किंतु बाँसके गाड़नेपर भी एक भूल यह रह गयी कि बाँसके ऊपर जो कपड़ा लपेटा जाता है, वह कपड़ा लपेटना लोग भूल गये।</p>
<p class="Text">परलोकगत आत्माने पुन: अपनी चचेरी बड़ी बहनके शरीरमें आकर कहा—‘आपने इस बाँसपर कपड़ा नहीं लपेटा है, फिर भला इस नंगे बाँसपर मैं किस प्रकार बैठ सकती हूँ? नंगेबाँसपर बैठनेसे वह बाँस मुझे चुभता है, इसलिये तुरंत उस बाँसपर कपड़ा लपेट दो जिससे वह बाँस चुभे नहीं और मैं उसपर शान्तिसे बैठकर श्रीमद्भागवत-सप्ताह-श्रवण कर सकूँ। तब घरवालोंने तुरंत उस नंगे बाँसपर कपड़ा लपेटा और अपनी गलती स्वीकार की तथा उस आत्मासे इस भूलके लिये क्षमा माँगी।</p>
<p class="Text">इस बातकी चर्चा अड़ोस-पड़ोस और टोले-मोहल्लेमें सर्वत्र फैल गयी। सभी लोग सुनकर एकदम आश्चर्यचकित रह गये। अब तो श्रीमद्भागवत-सप्ताह-श्रवण करनेके लिये और जीवित व्यक्तिके द्वारा कही गयी परलोकगत आत्माकी बातें सुननेके लिये हजारों मनुष्योंकी भीड़ सप्ताह-कथामें लगने लगी और इस महान् आश्चर्यजनक सत्य घटनासे पुनर्जन्म, पुराण, वेद-शास्त्र और उनके द्वारा बताये गये उपायोंपर लोगोंका विश्वास बढ़ता गया।</p>
<p class="Text">अन्तमें उस आत्माने अपने भाइयोंसे और अपनी मातासे कहा कि ‘हमारे पिताजीकी भी मुक्ति नहीं हुई है; क्योंकि आजकलके लोग अपने माता-पिताकी सम्पत्ति तो ले लेते हैं, किंतु उनकी अन्त्येष्टि और उनके निमित्त श्राद्ध, ब्राह्मण-भोजन, दान-पुण्य इत्यादि शास्त्रीय कर्म विधि-विधानोंसे श्रद्धा-विश्वासपूर्वक नहीं करते। इसलिये उन माता-पिताओंको अधोगतिमें जाना पड़ता है। अतएव आपलोग पिताजीकी मुक्तिके लिये भी श्रीमद्भागवत-सप्ताह अवश्य करवाइयेगा, तभी उनकी मुक्ति होगी।’</p>
<p class="Text">इन सब घटनाओंको सुनकर कलकत्तेसे उस परलोकगत आत्माकी सास भी श्रीमद्भागवत-सप्ताहमें भाग लेनेके लिये वहाँपर आ गयी। उस आत्माने अपनी चचेरी बहनके शरीरमें प्रवेश करके अपनी उस साससे कहा कि ‘इस श्रीमद्भागवत-सप्ताहके करानेका जो भी खर्च होगा, उस सारे खर्चको आप मेरे ससुरालवालोंकी तरफसे दिलवाइएगा; क्योंकि मरनेके बाद विवाहिता स्त्रीकी सारी उत्तरक्रिया करनेका दायित्व ससुरालवालोंपर ही होता है, उसके माता-पिता अथवा भाई-बन्धुओं पर नहीं। अत: यदि आप इस श्रीमद्भागवत-सप्ताहका खर्च नहीं देंगे तो मेरे माता-पिताद्वारा खर्च होनेवाले सप्ताहसे मेरी मुक्ति न होगी।’ सासने इसे सहर्ष स्वीकार कर लिया। उधर श्रीमद्भागवत-सप्ताह सानन्द समाप्त होनेपर वह आत्मा सद्गतिको प्राप्त हो गयी और इधर उसकी जीवित चचेरी बहन भी सब प्रकारके रोग-शोकसे मुक्त हो गयी। आज वह पूर्ण स्वस्थ है और उसके सारे घरवाले भी आनन्दपूर्वक रह रहे हैं।</p>
<p class="Text para-style-override-2">यह है श्रीमद्भागवतमहापुराणकी अद्भुत महिमा जिसके सुननेमात्रसे परलोकगत आत्माको पिशाच-योनिसे तत्काल छुटकारा मिल गया, उसकी सद्गति हो गयी। जो ऐसे परम कल्याणकारी पुराणोंकी निन्दा करते हैं, वे अपना और अपनी संतानका तथा अपनी हिंदूजाति एवं देशका कितना अहित कर रहे हैं, यह विचारणीय है। इस सत्य घटनासे सिद्ध हो जाता है कि हमारे शास्त्र-पुराणोंकी सभी बातें अक्षर-अक्षर बिलकुल सत्य हैं। आशा है पाठक अपने सत्य सनातनधर्मके प्राण इन पुराणोंकी अद्भुत महत्ताको समझेंगे और इन पुराणोंके बताये-अनुसार चलकर और सनातन-धर्मकी शरणमें रहकर अपना तथा अपने देश-जातिका परम कल्याण करेंगे।<span></span></p>


<p class="Page-Break"> </p>
<p class="Main-Heading" id="toc_marker-12">वह पहले जन्ममें लखनऊके एक रईस मुसलमानका बेटा था</p>
<p class="Sub-Heading" xml:lang="en-US">[आयकर विभागके एक अधिकारीके बेटेकी कथा]</p>
<p class="Text para-style-override-3"><span class="char-style-override-6">(पुनर्जन्मको सिद्ध करनेवाली सत्य घटना)</span></p>
<p class="Text">मेरे ताऊजीके लड़के लाला तिरलोकचंदजी मेरे बड़े भाई हैं। उनके एक पुत्र बाबू महेन्द्रपाल गोयल, बी० ए०, एल्-एल्० बी० वकील मेरे भतीजे हैं, जो गाजियाबादमें वकालत करते हैं। जुलाई सन् १९७० की बात है, श्रीमहेन्द्रपाल मेरे पास आये थे। उन्होंने बताया कि ‘गाजियाबादमें श्रीव्रजविहारीलालजी सिंहल नामक एक आयकर-अधिकारी हैं। उनके एक पुत्रने अपने पूर्वजन्मकी सब बातें बताकर सबको आश्चर्यचकित कर दिया है। वह अपनेको पूर्वजन्ममें लखनऊका एक मुसलमान बताता है।’ मुझे यह सुनकर बड़ा आश्चर्य हुआ कि जो मुसलमान पुनर्जन्मको नहीं मानते, उन्हीं मुसलमानोंमेंसे एकका पुनर्जन्म हुआ, इससे बढ़कर पुनर्जन्मके सिद्धान्तको सत्य सिद्ध करनेवाली बात और क्या होगी? मेरे मनमें उस बालकको देखनेकी और उससे मिलकर सब बातें जाननेकी उत्सुकता पैदा हो गयी। मैंने अपने भतीजे महेन्द्रपालसे कहा कि ‘हमें उस बालकसे मिला दो।’ उन्होंने कहा कि ‘चाचाजी, मैं गाजियाबाद जाकर उन अधिकारी महोदयसे आज्ञा प्राप्त करके आपको उससे मिलानेका प्रयत्न करूँगा।’</p>
<p class="Text">वे गाजियाबाद जाकर श्रीव्रजविहारीलालजी सिंहलसे मिले। उन्होंने सहर्ष स्वीकृति दे दी। तब महेन्द्रपाल गोयलने आकर मुझे सूचना दी कि ‘उन्होंने स्वीकृति तो दे दी है; पर उनका दूसरी जगहके लिये तबादला हो गया है, इसलिये आप दो-चार दिनके अंदर ही गाजियाबाद पहुँचकर उनसे मिल लें, नहीं तो वे बाहर चले जायँगे।’</p>
<p class="Text">मैं दि० ११ जुलाई १९७० को गाजियाबाद जा पहुँचा और अपने भतीजे महेन्द्रपाल गोयलको साथ लेकर उनकी कोठीपर गया। देखा तो उनके जानेकी पूरी तैयारी हो चुकी थी और सामान ट्रकमें भरा तैयार था। लेकिन उन लोगोंने उस स्थितिमें भी हमें पूरा समय दिया। सब बड़े प्रेमसे मिले। लड़केके पिता माननीय आयकर-अधिकारी बाबू श्रीव्रजविहारीलालजी सिंहल, लड़केकी माताजी, लड़केके भाई तथा वह पूर्वजन्मकी बातें बतानेवाला लड़का सुभाषचन्द्र सब लोग पास-पास बैठ गये। लगभग दो घंटेतक उन लोगोंसे मेरी खुलकर बातें हुईं। मैंने सब बातें नोट कीं, जो पाठकोंके सामने रखी जा रही हैं। आशा है पाठक उन्हें ध्यानसे पढ़नेकी कृपा करेंगे।</p>
<p class="Sub-Heading" xml:lang="en-US">लड़केको पूर्वजन्मकी स्मृति कैसे जाग्रत् हुई?</p>
<p class="Text">मैंने लड़केके पिता बाबू श्रीव्रजविहारीलालजीसे प्रश्न किया—</p>
<p class="Text">‘आपके इस लड़के सुभाषको अपने पूर्वजन्मकी स्मृति प्रारम्भमें कैसे हुई और इसने प्रारम्भमें क्या बताया?’</p>
<p class="Text"><span class="char-style-override-6">सिंहलजी—</span>‘हम जातिके अग्रवाल वैश्य हैं, मेरठके रहनेवाले हैं। मेरठके सुप्रसिद्ध वकील स्वर्गीय बाबू बैजनाथजी हमारे बाबा थे। हमारे घर जब इस बालकका जन्म हुआ तो इसका शुभ नाम सुभाषचन्द्र रखा गया, पर इसे सब लोग ‘बाले’ नामसे पुकारते थे। जब हम आयकर-अधिकारी होकर बरेली गये, तब परिवारके साथ यह लड़का भी था। एक बार इसके बड़े भाईकी वर्षगाँठ थी, उस दिन उसका जन्म-दिवस मनाया जा रहा था। जन्म-दिवसके उपलक्ष्यमें घरमें खाना-पीना हुआ और उसकी खुशीमें इसके बड़े भाईको बाजारसे एक कैरमबोर्ड खरीदकर मँगवा दिया गया। सुभाषका वह बड़ा भाई और सुभाष दोनों कैरमबोर्ड खेल रहे थे। खेलते-खेलते अकस्मात्  किसी बातको लेकर दोनोंका आपसमें कुछ झगड़ा हो गया। दैवयोगसे ठीक उसी समय सुभाषकी अपने पूर्वजन्मकी स्मृति जाग्रत्  हो गयी और इसने कैरमबोर्डको क्रोधमें भरकर एक ओर फेंकते हुए अपने बड़े भाईसे कहा कि ‘यह ले तू अपने इस कैरमबोर्डको, मैं कोई गरीब थोड़े ही हूँ, मैं तो लखनऊका बहुत बड़ा रईस आदमी था। आज भी लखनऊके मेरे मकानमें नब्बे हजार रुपये गड़े हुए हैं, मैं एक नहीं, अपने उन रुपयोंसे हजारों कैरमबोर्ड मँगवा लूँगा।’</p>
<p class="Text">बस, उसी दिनसे इसने अपने पूर्वजन्मकी बातें बताना आरम्भ कर दिया।</p>
<p class="Text">बालक सुभाषने अपने पूर्वजन्मका परिचय क्या दिया?</p>
<p class="Text">‘सुभाषसे जब हमने पूछा कि तुम पूर्वजन्ममें कौन थे? तो उसने बताया कि मैं पूर्वजन्ममें जातिका मुसलमान था। उस समय मेरा नाम था—जानमोहम्मद खाँ। मैं एक बहुत बड़ा रईस आदमी था और लखनऊमें रहा करता था।’</p>
<p class="Text">फिर बालकसे हमारे इस प्रकार प्रश्नोत्तर हुए—</p>
<p class="Text">‘लखनऊमें तुम कहाँ रहा करते थे?’</p>
<p class="Text">‘लखनऊमें मैं कैसरबागमें रहा करता था।’</p>
<p class="Text">‘तुम वहाँ क्या करते थे?’</p>
<p class="Text">‘मेरे ससुर बड़े ही मालदार थे। उनके कोई लड़का नहीं था। बस लड़कियाँ ही थीं। इसलिये मेरे ससुरने मुझे अपने पास ही रख लिया था। अपनी सारी जायदादका और अपने दूकान-मकानोंका तथा सब रुपयोंका मुझे मालिक बना दिया था।’</p>
<p class="Text">‘तुम्हारे ससुरका क्या नाम था?’</p>
<p class="Text">‘मेरे ससुरका नाम ‘दिलदार खाँ’ था।’</p>
<p class="Text">‘तुम्हारी औरतका क्या नाम था, तुम्हारे कितने बच्चे थे? उन बच्चोंके क्या नाम थे और वे क्या करते थे?’</p>
<p class="Text">‘मेरी बीबीका नाम ‘शफियाखानम’ था। वह बहुत खूबसूरत औरत थी। मेरे चार लड़के और दो लड़कियाँ थीं। दो लड़के उस्मानिया यूनिवर्सिटी हैदराबादमें पढ़ा करते थे। उनमेंसे मेरे सबसे बड़े लड़केका नाम ‘अब्दुलगफूरखाँ’ था। मेरी दोनों लड़कियोंमेंसे एक लड़की तो लखनऊमें ही ब्याही थी और दूसरी इलाहाबादमें।</p>
<p class="Text">‘तुम्हारे नब्बे हजार रुपये कहाँ थे? उनके अतिरिक्त तुम्हारे पास और भी रुपये थे क्या? और क्या तुम उस समय अपने पास कोई सवारी भी रखते थे?’</p>
<p class="Text">‘मेरे पास उस समय काफी रुपये थे। मैं बहुत बड़ा रईस आदमी था। मैंने अपने नब्बे हजार रुपये एक जगह बिलकुल गुप्तरूपसे गाड़कर रख छोड़े थे। उन रुपयोंका मेरी बीबी शफियाखानमको भी पता नहीं था। मैंने आयकरके डरसे अपनी बीबी शफियाखानमके नामसे स्टेट बैंकमें एकाउन्ट खोल रखा था। मेरे पास उस समय एक बहुत बढ़िया कार भी थी। मेरा बहुत बढ़िया तिमंजिला मकान था। मैं उस समय पाँचों वक्त नमाज पढ़ा करता था। मैं नमाजका बड़ा पाबंद था और रोजे भी रखा करता था।’</p>
<p class="Text">‘तुम्हारी कारका क्या नंबर था, क्या कुछ याद है?’</p>
<p class="Text">‘मेरी उस कारका नंबर यू० एस० जे० ३२८९ था।’</p>
<p class="Text">‘तुम्हारी पूर्वजन्ममें मृत्यु कैसे हुई, क्या तुम्हें याद है? बता सकोगे?’</p>
<p class="Text">‘मैं पूर्वजन्ममें एक दिन लखनऊके अपने तिमंजिले मकानकी छतपर खड़ा था कि अकस्मात्  उस समय एक बंदरने आकर मेरे ऊपर आक्रमण किया। मैं उस बंदरसे घबरा करके भागा तो धड़ामसे तिमंजिले मकानसे एकदम नीचे आकर गिरा और उसी समय तत्काल मेरी मृत्यु हो गयी। फिर मैंने यहाँपर जन्म ले लिया।’</p>
<p class="Text">‘तुम्हारी लखनऊमें और भी कुछ चीजें रखी हुई थीं क्या? तुम्हें कुछ याद है?’</p>
<p class="Text">‘मुसलमान लोग सुरमा लगानेके बड़े शौकीन होते हैं, इसलिये मेरे पास उस समय सोनेकी चार सुरमेदानियाँ थीं, जो मेरी आलमारियोंमें रखी रहा करती थीं।’</p>
<p class="Sub-Heading" xml:lang="en-US">बालकके पिताजीसे प्रश्नोत्तर</p>
<p class="Text">हमने बालकके पिताजीसे जो प्रश्नोत्तर किये और उनसे जिन बहुत-सी बातोंका रहस्योद्घाटन हुआ, वे इस प्रकार हैं—</p>
<p class="Text"><span class="char-style-override-6">प्रश्न—</span>जिस प्रकार यह बालक यह बताता है कि ‘मैं अपने पूर्वजन्ममें पाँचों वक्त नमाज पढ़ा करता था और रोजे रखा करता था, तो क्या कभी इसके उस समयके मुसलमानी संस्कार इस जन्ममें भी कुछ देखनेमें आये थे?’</p>
<p class="Text"><span class="char-style-override-6">सिंहलजी—</span>एक बारकी बात है, उस समय यह बहुत छोटा था। एक बार जब मुसलमानोंका त्यौहार अलविदाका जुमा आया, जो आखिरी जुमा था, तो इस बालक सुभाषने अपनी माताजीसे कहा कि ‘अम्मा! आज तो अलविदाका सबसे बड़ा जुमा है, इसलिये आज तो हमारे घरपर सीमी बननी चाहिये।’</p>
<p class="Text">कभी-कभी यह नमाजका कपड़ा बिछाकर नमाज पढ़नेके लिये ऐसे बैठ जाता था कि जैसे कोई सधा हुआ पूरा मुल्ला-मौलवी नमाज पढ़ता हो, जिसे देखकर बहुत आश्चर्य होता था। इसकी उस समय बहुत-सी मुसलमानोंवाली हरकतें देखकर बहुत-से मनुष्य इसे हँसीमें ‘बाले’ की जगह ‘बाले खाँ’ नामसे पुकारने लगे थे। यह भी ‘मियाँ बाले खाँ’ नामसे चिढ़ता नहीं था।’</p>
<p class="Sub-Heading" xml:lang="en-US">अपनी बीबी शफियाखानमकी यादमें बड़ा बेचैन रहता था!</p>
<p class="Text">‘क्या कभी यह अपने पूर्वजन्मके बीबी-बच्चोंको भी याद किया करता था?’ ‘बस, यह न पूछिये। यह अपनी शफियाखानम बीबीकी यादमें बड़ा बेचैन रहा करता था। कभी-कभी ऐसा होता था कि हम लोग यदि इसको अपने साथ लेकर किसी रिक्शेमें सवार हो जा रहे होते थे और यदि उसके आगेके किसी दूसरे रिक्शेमें कोई मुसलिम औरत बुर्का ओढ़े बैठी होती थी तो हमयों ही हँसीमें इससे यह कह देते थे कि बाले! देख उस रिक्शेमें तेरे पहले जन्मकी बीबी शफियाखानम बैठी हुई है तो यह बालक हमारी यह बात सुनकर एकदम चौकन्ना हो जाता था, उसे देखनेके लिये बड़ा लालायित हो उठता था और हमारी बातको सत्य मानकर अपने रिक्शेको आगे करनेको कहता था तथा उसमें बैठी मुसलमान औरतको शफियाखानम समझकर बड़े गौरसे देखता था। बादमें भली प्रकार देख लेनेपर बहुत निराश होकर कहता था कि ‘तुम झूठ बोलते हो, यह मेरी बीबी शफियाखानम नहीं है, वह तो बड़ी खूबसूरत औरत थी, यह तो काली है।’</p>
<p class="Sub-Heading" xml:lang="en-US">शफियाखानम बीबीके नाम पत्र लिखवाता था</p>
<p class="Text">जब यह छोटा था तो उस समय हमारे यहाँ एक नौकर रहा करता था, जो कुछ पढ़ा-लिखा भी था। वह नौकर इसे खिलाया करता था। यह उस नौकरसे आग्रह किया करता था कि तू मेरी बीबी शफियाखानमके नाम लखनऊके पतेपर पत्र लिख दे। वह नौकर इसका विशेष आग्रह देखकर इसे बहलानेके लिये यों ही झूठ-मूठ पत्र लिख देता था। उस पत्रको यह बालक लिफाफेमें बंद करवाता था और उस लिफाफेके ऊपर टिकट लगानेको कहता था। नौकर पुराने टिकट लेकर उस लिफाफेपर लगा देता था और बालक उसे लेटरबक्समें डालनेको कहता था तो वह उसके कहनेके अनुसार लेटरबाँक्समें डाल आया करता था। ‘मेरा लिखाया गया पत्र मेरी बीबी शफियाखानमके पास अवश्य ही लखनऊ पहुँचेगा और मेरे इस पत्रका शफियाखानमके द्वारा लिखा जवाब भी अवश्य ही आयेगा।’ यह सोचकर बालक बहुत खुश हो जाता था। पत्रके उत्तरकी बड़ी प्रतीक्षा करता था और उत्तर न आनेपर अत्यन्त सुस्त और निराश हो जाता था।</p>
<p class="Text">जब यह कुछ बड़ी आयुका हो गया और टूटी-फूटी भाषामें कुछ लिखने-पढ़ने लगा तो फिर यह अपनी बीबी शफियाखानमके नाम लखनऊके पतेपर स्वयं अपने हाथसे टूटी-फूटी भाषामें पत्र लिखता और उसे लिफाफेमें बंद कर देता था और नौकरको पैसे देकर, डाकखानेसे टिकट मँगाकर उन्हें स्वयं लिफाफेपर चिपकाकर उस नौकरको दे देता था कि तुम इसे ले जाकर डाकखानेमें डाल आओ। नौकर इसको खुश करनेके लिये लिफाफा डाकमें डालनेके लिये चला जाता था पर डालता नहीं था; क्योंकि हमने उसे मना कर रखा था। बाजारसे आकर नौकर इससे कह देता था कि हमने तुम्हारा लिफाफा डाल दिया है। यह अपने लिखे पत्रके उत्तरकी बड़ी प्रतीक्षा करता था और अन्तमें उत्तर न आनेपर बहुत दु:खी और उद्विग्न हो उठता था। इसका यह सिलसिला बहुत दिनोंतक जारी रहा, पर जब इसे अपने पत्रका एक भी उत्तर नहीं मिला तो फिर इसने भी पत्र डालने बंद कर दिये। इधर हम भी चाहते थे कि यह पिछली बातोंको भूल जाय तो अच्छा है, व्यर्थमें ही अपने पूर्वजन्मकी बातें याद करके परेशान होता है।</p>
<p class="Text">‘क्या इसकी कारके नंबर तथा इसकी बतायी लखनऊकी बातें ठीक हैं? आपने कुछ पता लगाया था?’</p>
<p class="Text">‘बातें तो अक्षरश: सच थीं ही। इसमें कोई संदेह नहीं कि यह पूर्वजन्ममें मुसलमान था तथा लखनऊमें रहता था। जब इसकी पूर्वजन्मकी बातें बतानेका जनताको पता लगा तो इसे देखनेके लिये दूर-दूरसे आदमी आने लगे कुछ लोगोंने तो लखनऊमें जाकर इसके बताये मकानको यह सोचकर दस-बीस हजार रुपयेमें खरीदनेका निश्चय किया कि उसमें बालकके बतानेके अनुसार ९० हजार रुपये तो नकद ही दबे हुए निकल आयेंगे तथा और भी बहुत-सा सामान मिल जायगा। उन लोगोंने लखनऊ जाकर प्रयत्न भी किया, पर वे सफलता प्राप्त नहीं कर सके।’ एक सज्जन इसके बतानेके अनुसार इसकी पूर्वजन्मकी कारका नंबर लिख करके ले गये। उन्होंने पता लगानेके बाद हमें सूचित किया कि वास्तवमें इसने कारका जो नंबर बताया था, वह ठीक था।</p>
<p class="Text para-style-override-2">यह सब सत्य घटना हमने स्वयं लखनऊ जाकर और सभी चीजोंको जाँचकर आपके सामने रखी है। जो मुसलमान कभी तीन कालमें भी पुनर्जन्मके सिद्धान्तको सत्य नहीं मानते, उन्हींमेंसे एक मुसलमानको स्वयं हिंदू-घरमें जन्म लेकर पुनर्जन्मके सिद्धान्तको सबके सामने डंकेकी चोट सप्रमाण सिद्ध करना पड़ा है। यह है सत्य सनातनधर्म और शास्त्र-पुराणोंका विलक्षण सिद्धान्त, जो इस सत्य घटनासे अक्षर-अक्षर सत्य सिद्ध हो रहा है।<span></span></p>


<p class="Page-Break"> </p>
<p class="Main-Heading" id="toc_marker-13">पूर्वजन्मके योगी संस्कारी कुत्ते</p>
<p class="Text">अनेक पशुओंके पूर्वजन्मके संस्कार सामने आनेकी विचित्र घटनाएँ समय-समयपर सामने आती रहती हैं।</p>
<p class="Text">देशके विख्यात आर्य संन्यासी तथा ‘दैनिक मिलाप’ के संस्थापक आनन्दस्वामी सरस्वतीजी महाराजके देहरादून-स्थित तपोवन-आश्रममें एक ऐसा कुत्ता था जो प्रत्येक एकादशीको व्रत रखता था। स्वयं महात्मा आनन्दस्वामीजी महाराजने हमें उस संस्कारी कुत्तेके बारेमें जानकारी दी थी। </p>
<p class="Text">यहाँ हम उस एकादशी-व्रती कुत्ते और चार अन्य ऐसे ही पूर्वजन्मके योगी संस्कारी कुत्तोंकी सत्य घटनाएँ प्रस्तुत कर रहे हैं। ये घटनाएँ हमें चार प्रख्यात विद्वान् व्यक्तियोंने सुनायी थीं।</p>
<p class="Text">पिलखुवामें हमारे निवास-स्थानपर विश्वविख्यात आर्यनेता और उत्तरकाशीके सुप्रसिद्ध आर्य-संन्यासी महात्मा आनन्दस्वामी सरस्वतीजी महाराज पधारे थे, जो पहले महाशय खुशालचन्द्रजी (सम्पादक ‘मिलाप’)-के नामसे विख्यात थे। एक दिन हमने उनको एक अखबारकी कतरन दिखायी और उसे उन्होंने पढ़ा। उसमें लिखा था—</p>
<p class="Text">‘गौहाटीमें एक सरकारी अफसरके पास भोलू नामका एक कुत्ता है, जो उपवास रखता है। कुत्तेके मालिकका कहना है कि भोलूमें कुछ अजीब शक्ति है। वह प्रति पूर्णिमा, एकादशी और अमावस्याको खाना नहीं खाता। व्रत रखता है। कुटुम्बके लोग इन पूर्णिमा, एकादशी और अमावस्याके दिनोंको भले ही भूल जायँ; पर यह भोलू कुत्ता उन्हें कभी भी नहीं भूलता और इन दिनोंमें वह भोजन बिलकुल नहीं करता, व्रत-उपवास रखता है। इसे देखकर सभी आश्चर्य करते हैं और दाँतोंतले उँगली दबाते हैं।’</p>
<p class="Text">—यह पढ़कर आर्य-संन्यासी श्रीमहात्मा आनन्दस्वामी सरस्वतीजी महाराजने कहा कि ‘रामशरणदासजी! यह बात गप नहीं है, बल्कि, यह अक्षरश: सत्य है। मैंने स्वयं अपनी आँखोंसे एक कुत्तेको एकादशीका व्रत रखते, मांस-मछलीसे दूर रहते देखा है। यह एक बिलकुल अपनी आँखों-देखी सत्य घटना है, जिसे मैं सुनाता हूँ—</p>
<p class="Text">देहरादूनमें एक तपोवन-आश्रम है; जिसे श्रीगुरुमुखसिंहजीने बनवाया है। उसी तपोवन आश्रममें एक कुत्ता है, जो हर एकादशीके दिन निराहार व्रत रखता है। वह कुत्ता नालापानी-निवासी ठाकुर श्रीरामसिंहजीका है, एकादशीके दिन यदि उस कुत्तेके सामने रोटी डाली जाती है तो वह उस दिन एकादशी होनेके कारण उसे खाता नहीं, एकदम पीछे हट जाता है; और यदि उसे रोटी खानेके लिये बाध्य किया जाता है तो वह रोटी खाता तो नहीं, पर उसे मुँहसे उठाकर एक ओर किसी वृक्षके नीचे छिपा आता है और उसपर पत्थर आदि कुछ रखकर ढक देता है, जिससे कोई उस रोटीको देखे नहीं और ले नहीं; दूसरे दिन द्वादशीको व्रत खुलनेपर वहाँ जाता है और उस छिपायी हुई रोटीको निकालकर खा लेता है। लाख चीजें सामने पड़ी रहें, वह एकादशीके दिन उनपर मुँहतक नहीं लगाता। वह कुत्ता ऐसा परम संतोषी और व्रतका पक्का है, यह देखकर सभीको बड़ा आश्चर्य होता है कि उसे कैसे पता लग जाता है कि आज ही एकादशी है। यह कैसे होता है—इसे तो भगवान् ही जानते हैं, कोई क्या बता सकता है? एक ही एकादशीके दिन नहीं, कितनी ही एकादशियोंके दिन उस कुत्तेको इस प्रकार व्रत-उपवास रखते देखा गया है। तब कर्मगतिके सिद्धान्तानुसार ही यह अनुमान लगाया गया कि किसी पिछले जन्ममें वह कोई मनुष्य था और उस समय भी एकादशीका व्रत-उपवास रखता था। किसी अपराधके कारण उसे इस जन्ममें कुत्तेका चोला धारण करना पड़ा। परंतु कुत्तेके इस चोलेमें भी सूक्ष्म शरीर तो पहलेवाला ही है, जिसपर एकादशीके दिन व्रत रखनेका संस्कार पड़ा हुआ है। वही संस्कार उस दिन जाग्रत्  हो जाता है। पर वास्तवमें यह महान् आश्चर्य है कि आज ही एकादशी है, इसका उसे कैसे पता चल जाता है। उस कुत्तेकी एक और भी विशेषता है कि वह कभी भूलकर भी किसी जानवरका मांस नहीं खाता। जब उसके सामने कभी मांस डाला जाता है, तब वह मांस तो खाता ही नहीं, वहाँसे अपना मुँह हटा लेता है, घृणा प्रदर्शित करता है। वह तो बस, रूखी-सूखी रोटी जैसी भी मिल गयी, खाकर संतोषका जीवन बिताता है। इन सब बातोंका क्या रहस्य है, इसे तो भगवान् ही जानते हैं, पर यह हमारी आँखों-देखी घटना है।</p>
<p class="Text">आर्य-संन्यासीके द्वारा कुत्तेके एकादशी-व्रत रखनेकी उपर्युक्त घटना सुनकर लोगोंको विस्मय हो सकता है। पर यह घटना तो बिलकुल सत्य है।</p>
<p class="Text">इस अद्भुत घटनासे शिक्षा लेकर हिंदूमात्रको एकादशीका व्रत रखने, भगवद्भक्ति करने, मांस-मछली, अंडों-मुर्गोंसे बचनेका निश्चय करना चाहिये।</p>
<p class="Sub-Heading" xml:lang="en-US">सोमव्रती कुत्ता</p>
<p class="Text">मैं प्रसिद्ध आर्यसंन्यासी विद्वान् श्रीस्वामी केवलानन्दजी महाराजके आश्रममें वर्षोंतक रहा। वहाँ एक कुत्ता था, जो प्रति सोमवारको व्रत रखता था। स्वामीजी महाराजने कहा कि यह बड़े आश्चर्यकी बात है कि कुत्तेको कैसे मालूम हो जाता है कि आज सोमवार है। सोमवारके दिन वह कुत्ता सर्वथा निराहार रहता, कुछ भी न खाता। यदि सोमवारको रोटी डाली जाती और खानेके लिये बहुत आग्रह किया जाता तो उस रोटीको मुँहमें दबाकर चुपचाप एकान्त स्थानपर रख आता और दूसरे दिन उसको खा लेता। यह मेरी आँखों-देखी सत्य घटना है।</p>
<p class="Sub-Heading" xml:lang="en-US">हनुमद्भक्त कुत्ता</p>
<p class="Text">आर्यसमाजके प्रसिद्ध विद्वान् महाशय श्रीसुखदेवजी शास्त्री काव्यतीर्थने बताया कि मेरी छोटी बहिनका विवाह था। विवाहमें मेरे मामा भात भरने आये थे। उनके साथ ताँगेके पीछे-पीछे १२ कोस चलकर एक कुत्ता भी आया था। मेरे चाचाजीको मालूम नहीं था, उन्होंने उसे गाँवका साधारण कुत्ता समझकर उसकी पीठपर एक डंडा लगा दिया। कुत्ता बड़े जोरसे चिल्ला उठा। कुत्तेकी चिल्लानेकी आवाज सुनकर मामाजी दौड़े आये और उन्होंने गुस्सेमें भरकर कहा—‘यह हमारा बड़ा धर्मात्मा कुत्ता है। आज इसने व्रत रखा है और पैदल चलकर यह १२ कोस आया है। घरमें कन्याका विवाह है, इसलिये इसने उपवास कर रखा है और जबतक कन्यादान नहीं हो जायगा, तबतक यह कुछ भी नहीं खायेगा।’</p>
<p class="Text">मामाजीकी इस बातपर हम लोगोंको विश्वास नहीं हुआ और हमने उसको निरी गप समझा। मामाजीने कहा कि ‘यह तो आप भी परीक्षा करके देख सकते हैं। कई तरहकी मिठाइयाँ, पूड़ियाँ, कचौड़ियाँ आदि बनी हैं। आप लोग इसके सामने डालकर देख लें, खाता है या नहीं।’ घरसे लाकर पूड़ी-कचौड़ी आदि कुत्तेके सामने रख दी गयीं, पर खाना तो दूर रहा, कुत्तेने उनको छुआतक भी नहीं और वहाँसे दूर हट गया। संध्या होनेपर जब कन्यादान हो चुका और हमारे मामाजी आदिने खाना प्रारम्भ किया, तब उस कुत्तेको भी भोजन डाला गया और उसको उसने झट खाना प्रारम्भ कर दिया। यह देखकर सबको बड़ा आश्चर्य हुआ।</p>
<p class="Text">मामाजीने बताया कि ‘यह हमारा कुत्ता श्रीहनुमान् जी का बड़ा भक्त है और हर मंगलवारको व्रत रखता है।’ हमने परीक्षा करनेके लिये मामाजीको मंगलवारतक रोक लिया। सोमवारको कुत्तेने भोजन कर लिया, लेकिन मंगलवारको उसके सामने भोजन-सामग्री रखकर देखा गया तो उसने उसका स्पर्श तक नहीं किया और पीछे हट गया। दूसरे दिन बुधवारको जब उसके सामने भोजन डाला गया तो उसने खा लिया।</p>
<p class="Sub-Heading" xml:lang="en-US">भगवद्भक्त कुत्ता</p>
<p class="Text">सुप्रसिद्ध कर्मकाण्डी ज्यौतिषाचार्य पण्डित श्रीराम शास्त्रीजी महाराजने कहा—हमारे घरपर एक बड़ा विलक्षण धर्मात्मा भगवद्भक्त कुत्ता था, उसका नाम रखा गया था नागरीदास। वह भगवान् की कथाएँ सुनते-सुनते सिसकियाँ भरकर रोया करता, हर रविवारको और प्रतिवर्ष श्रीकृष्णजन्माष्टमी, श्रीशिवरात्रि और श्रीरामनवमीके दिन सदा नियमपूर्वक उपवास किया करता था।</p>
<p class="Text">मेरे पूज्य पिताजीका शुभ नाम था पण्डित श्रीदयारामजी। वे वैद्यकका काम किया करते थे और बड़े ही प्रतिष्ठित कर्मकाण्डी पुरुष थे। एक दिनकी बात है, उन्होंने रास्तेमें एक हरिजनके घरके पास एक कुत्तेके बच्चेको अनाथकी तरह पड़े देखा। कुत्तेके बच्चेको देखते ही पता नहीं क्यों पिताजीका मन उसकी ओर आकर्षित हो गया और १४ रुपये मूल्य देकर वे उसे अपने घर ले आये। उन दिनों हमारे पूज्य पितामहजी भी जीवित थे। उनका भी उस कुत्तेके बच्चेपर बड़ा प्रेम हो गया था। उन्होंने उसके रहनेके लिये एक छोटा-सा कमरा बनवा दिया और रोज दूध-रोटी आदि देनेकी व्यवस्था कर दी। वे सदा यह ध्यान रखते कि कुत्तेके बच्चेको कोई भी कष्ट न हो।</p>
<p class="Text">उस कुत्तेके प्रति सबकी श्रद्धा बढ़ने लगी। कारण यह कि वह देखनेमें तो साधारण कुत्ता था, पर स्वभावसे बड़े आचार-विचारवाला कट्टर सनातनी योगी ब्राह्मण-जैसा था। शायद वह पूर्वजन्ममें योगी रहा हो और कोई पाप बन जानेसे कुत्तेकी योनिमें आ गया हो। उसका यह नियम था कि वह प्रति रविवारको उपवास रखता था। उपवासके दिन उसे अन्न दिया जाता तो न खाता। घरमें जब श्रीकृष्णजन्माष्टमी, श्रीरामनवमी और श्रीशिवरात्रिके पर्व आते तो वह बराबर व्रत रखता था। भूलकर भी अन्न नहीं खाता था। पता नहीं उसे कैसे श्रीकृष्णजन्माष्टमी, श्रीरामनवमी और श्रीशिवरात्रिके दिनका ठीक पता लग जाता। तीनों दिन व्रत रखनेसे यह भी सिद्ध होता है कि वह भगवान् श्रीकृष्ण, भगवान् श्रीराम तथा भगवान् श्रीशिवमें कोई भेद नहीं मानता था।</p>
<p class="Text">वह बाजारोंमें पत्ते चाटते डोलनेवाले कुत्तोंकी भाँति चटोरा नहीं था। वह किसीकी जूँठन नहीं खाता था। ब्राह्मणोंके घरसे जो रूखा-सूखा, शुद्ध-सात्त्विक भोजन मिलता, उसीको खाकर वह तृप्त हो जाता था। बड़ा ही संयमी और संतोषी था। वह अहिंसक तथा निरामिषाहारी था। न किसी जीवकी हिंसा करता और न माँस-मछली आदि ही खाता था।</p>
<p class="Text"> वह भगवत्कथाओंका बड़ा ही रसिक था। जहाँ भगवान् की कथा होती, वह पहुँच जाता और दूर बैठकर तन्मयता तथा प्रेमके साथ श्रवण करता। भगवान् की लीलाओंके श्रवणमें वह इतना तल्लीन हो जाता कि तन-मनकी सुधि खो बैठता और उसकी आँखोंसे आँसुओंकी अविरल धारा बहने लगती। भगवान् श्रीरामके वनगमनका प्रसंग सुनकर तो वह इतना विह्वल हो जाता कि भगवद्भक्त मानवोंकी भाँति सिसकियाँ भरकर रोने लगता। उसे देखकर सभी उसकी प्रशंसा करते और अपनेमें भगवद्विषयक वैसे प्रेमके अभावको देखकर स्वयंको धिक्कारते थे।</p>
<p class="Sub-Heading" xml:lang="en-US">शाकाहारी तथा संतोषी कुत्ता</p>
<p class="Text">ज्योतिष्पीठ बदरिकाश्रमके परम पूज्य महात्मा दण्डीस्वामी अनन्तश्री प्रकाशानन्दजी सरस्वती महाराजने बताया था—मैं उस समय गृहस्थ-आश्रममें था। हम जातिके ब्राह्मण थे और ब्राह्मणोंमें भी श्रेष्ठ माने जाते थे। बहुत-से ब्राह्मण हमारे यजमान थे, जो हमें गुरुतुल्य मानते थे। एक बारकी बात है, मैं नैनीताल जिलेके सिरवा नामक ग्राममें अपने भक्त यजमान ब्राह्मणके घर गया हुआ था। उन दिनों मैं स्वयंपाकी था और अपने हाथका बना भोजन चौकेमें बैठकर किया करता था। यजमान हमारे नियमोंसे परिचित थे। इसलिये उन्होंने हमारी रसोईके लिये आटा, घी, चीनी आदिकी सारी व्यवस्था कर दी। मैंने चौकेमें रसोई बनाकर भगवान् का भोग लगाया और भोजन किया। भोजन करनेके पश्चात् मैंने देखा कि वहाँ एक कुत्ता बैठा हुआ है। मैंने रोटी लाकर कुत्तेके सामने डाल दी, पर कुत्तेने मेरे हाथकी डाली हुई रोटीकी ओर देखा तक नहीं। मुझे बड़ा आश्चर्य हुआ कि कुत्ते तो स्वभावसे ही रोटी देखकर दौड़ पड़ते हैं और छीनकर ले जाते हैं, पर यह सामने पड़ी रोटीको क्यों नहीं खाता? मैं यह सोच ही रहा था कि हमारे यजमान बाहरसे आ गये। मेरे पूछनेपर उन्होंने बतलाया कि ‘कोई कितना ही पवित्र क्यों न हो और कैसी भी बढ़िया-से-बढ़िया चीज क्यों न इसे खानेको दे, पर यह जितेन्द्रिय, संतोषी और संस्कारी कुत्ता भूखा रहकर मर भले ही जाय, पर किसीके भी हाथकी बनी रोटी नहीं खायेगा। यह केवल ब्राह्मणके हाथकी बनी रोटी खाता है और ब्राह्मण भी ऐसा हो जो आचार-विचारोंका पूरा पालन करनेवाला और सदाचारी हो एवं अपने ही हाथका बना भोजन खानेवाला हो। हम लोग सब आचार-विचारका पालन करते हैं, यह कुत्ता इस बातको जानता है। इसीलिये यह हमारे घरके अतिरिक्त अन्य किसीके घरका भोजन नहीं करता। इसे मालूम नहीं है कि आप हमारे पूज्य गुरु हैं और परम शुद्ध आचार-विचारोंका पालन करनेवाले हैं। इसीलिये इसने आपके हाथकी रोटी नहीं खायी। मैं इसे विश्वास दिला दूँगा तो यह खा लेगा।’</p>
<p class="Text">मेरे अनुरोध करनेपर यजमान ब्राह्मणने कुत्तेको भलीभाँति समझाकर कहा कि ‘भाई कुत्ते! ये ब्राह्मण हैं, बड़े ही आचार-विचारवाले हैं, सदाचारी हैं, धर्मका भलीभाँति पालन करनेवाले हैं, हमारे घरके ब्राह्मण हैं, हमारे गुरु हैं, हमसे भी बड़े हैं और स्वयंपाकी हैं, यह रोटी उन्हींके हाथकी बनी है, तुम इसे खा लो।’ इतना कहनेपर भी कुत्ता सुनता रहा, पर हिला-डुला नहीं। फिर जब यजमान ब्राह्मणने यह कहा कि ‘देख हम भी इनके हाथकी बनी रोटी खा लेते हैं, अतएव तू भी खा ले। तू इतना विश्वास कर। हम तुझे सत्यताके साथ विश्वास दिलाते हैं। तू संकोच छोड़कर रोटी खा ले।’</p>
<p class="Text">उनके इतना कहनेपर जब कुत्तेको पूरा विश्वास हो गया, तब वह सामने पड़ी रोटियोंको बड़े प्रेमसे खाने लगा। हमारे पूछनेपर यजमान ब्राह्मणने हमें बतलाया कि ‘यह हमारा कुत्ता बड़ा ही धर्मात्मा, सात्त्विक, त्यागी, तपस्वी, परम संतोषी, परम संयमी और परम भागवत है। यह कुत्ता कोई भी हिंसा नहीं करता, कभी मांसाहार नहीं करता तथा मांसाहारियोंके हाथकी रोटी नहीं खाता। किसी भी बढ़िया-से-बढ़िया चीजको देखकर भी इसका मन नहीं चलता और बड़ी दृढ़ताके साथ यह अपने नियमोंका पालन करता है।</p>
<p class="Text">एक बारकी बात है, नदीमें भयानक बाढ़ आयी थी। यह परम भागवत कुत्ता उस बाढ़में बह गया। इसने निकलनेकी बड़ी कोशिश की, पर नहीं निकल सका और बहते-बहते दूसरे गाँवमें जा पहुँचा। गाँवमें तो पहुँच गया और मृत्युसे भी बच गया; पर अपने दृढ़ नियमोंके कारण कहींपर भी इसने कुछ खाया नहीं। ३-४ दिन यों ही भटकता रहा। गाँववालोंने रोटियाँ डालीं, खिलानेका बड़ा प्रयत्न किया; पर इसने स्पर्श तक नहीं किया। ४-५ दिनके बाद जब बाढ़का पानी घटा और नदीका वेग कम हुआ, तब यह भूखा-प्यासा जैसे-तैसे गाँवको लौटा और सीधा हमारे घर आ गया। भूखके मारे वह बिलकुल सूख गया था और कोसों पैदल चलनेके कारण बहुत थका हुआ भी था। हमने इसे पुचकारकर रोटी डाली और इसने जब उसे खा लिया तब हमें बहुत शान्ति मिली।</p>
<p class="Text">विचित्र बात तो यह है कि यह परम संतोषी है। इस परम संतोषी कुत्तेने सदाचार, सात्त्विकता और आचार-विचारोंका पालन करनेवाले ब्राह्मणोंके अतिरिक्त किसी क्षत्रिय, वैश्यके घरपर भी कभी नहीं खाया। भूखा रह जाता है, पर दृढ़तासे उन नियमोंका पालन कर रहा है। सम्भवत: वह पूर्वजन्ममें कोई महान् तपस्वी सदाचारी ब्राह्मण रहा होगा।</p>
<p class="Text para-style-override-2">उपर्युक्त वर्णन बहुत संक्षेपमें दिये गये हैं, पर इनसे यह सिद्ध होता है कि पूर्वजन्मके प्रबल शुभ संस्कार किसी भी योनिमें जीवके साथ रहते हैं और वे उसे उसी प्रकारके आचरण करनेको प्रवृत्त करते हैं। जीवनमें अशुद्धि नहीं आने देते। किसी पापके फलस्वरूप प्राप्त हुए उस योनिके भोगोंके पूरा होते ही वह फिर श्रेष्ठ योनिमें जन्म लेकर अपनी साधनामें लग जाता है और जीवनके परम लक्ष्यको प्राप्त करता है। अतएव मनुष्यको चाहिये कि वह सदा-सर्वदा सजग रहकर तन-मन-वचनसे शुद्ध सात्त्विक कार्य ही करता रहे, जिससे उसके वे सात्त्विक संस्कार सुदृढ़ हो जायँ।<span></span></p>


<p class="Page-Break"> </p>
<p class="Main-Heading" id="toc_marker-14">पापका फल अवश्य ही भोगना पड़ेगा, भगवान् के यहाँ देर है अंधेर नहीं</p>
<p class="Sub-Heading" xml:lang="en-US">[साधुबेलाके एक साधुकी आपबीती कहानी]</p>
<p class="Text">एक बार सुप्रसिद्ध उदासीन संत स्वामी रामेशचन्द्रजी महाराज पिलखुवा पधारे थे। आपने अपने सदुपदेशमें कहा कि मुझे साधुबेलाके संतकी आज्ञा है कि तुम जहाँ भी जाओ, सभी जगह मेरी यह कहानी कि ‘मैंने कैसे-कैसे घोर पाप किये और उसके फल कैसे भोगे’, सबको सुना देना और मेरी ओरसे चेतावनी देना कि ‘झूठसे, छलसे, बेईमानीसे और किसीको लूट-मारकर रुपये कमानेवाले लोगों! याद रखो, तुम्हें यह धन यहींपर छोड़ जाना है। साथ नहीं ले जाना है। मेरे नारायणके यहाँ देर है, अंधेर नहीं। न्याय है, अन्याय नहीं। वह जैसे-को-तैसा फल अवश्य ही देता है और जिसका लिया है, उसकी पाई-पाई चुकानी पड़ती है।</p>
<p class="Text">साधुबेलाके उन संतजीने उनको बताया था—‘मैं गृहस्थाश्रममें था। मेरे पास रुपये-पैसेकी कमी थी, मेरे कोई संतान भी नहीं थी, मैं बड़ा चिन्तित रहा करता था। भगवान् की मुझपर कृपा हुई कि मुझे एक साथी मिला, जिसने मुझसे कहा कि रुपये तो मैं लगाऊँगा, तुम-हम मिलकर हिस्सेदारीमें दूकान कर लें। मैं तैयार हो गया। दोनोंने मिलकर दूकानका कार्य आरम्भ कर दिया। नारायणकी ऐसी कृपा हुई कि हमने बंबईमें रूईकी गाँठें खरीदीं, उसमें हमें एक लाख रुपयेका फायदा हुआ। बंबईसे हमारे पास तार आया कि ‘तुम अपने एक लाख रुपये ले जाओ।’ हमें बड़ी प्रसन्नता हुई और हम दोनों ही बंबई रुपये लेने चले गये। बंबई पहुँचकर हम दोनों एक होटलमें ठहरे और दिनभर बंबईकी सैर की। मेरे साथीने मुझसे कहा कि अभी दो-तीन दिन और ठहरेंगे। बंबई आये हैं तो खूब सैर कर लें। रोज-रोज कहाँ आना होता है। हमने दो-तीन दिन बंबईकी सैर की, खूब घूमे, सब कुछ देखा। हमने जाकर एक लाख रुपये ले लिये और होटलमें आ गये। मेरे मनमें पाप उदय हुआ। मैंने सोचा कि यदि इस साथीको मार डाला जाय तो सारे रुपये मेरे हो जायँगे। मैंने उसे मार डालनेका निश्चय कर लिया और रातमें होटलके कमरेसे नीचे उतरा और बाजारमें चुपचाप चला गया; मैंने वहाँसे विष मोल लिया और उसे दूधमें घोलकर उसको पिला दिया। बेचारे साथीने पी लिया। उसे मेरे मनके पापका क्या पता था? रातमें ही उसकी मृत्यु हो गयी। मैं प्रात:काल जाकर किरायेपर एक कार ले आया तथा मृत साथीको बीमार बताकर कारमें लाकर लिटा दिया। कारको मैं सीधा समुद्रके किनारे ले गया। कारवालेको सौ रुपये देकर चलता किया और उस मरे हुए साथीको उठाकर समुद्रमें फेंक दिया। अब मैं आनन्दसे एक लाख रुपये लेकर खुशी मनाता घर लौट आया। मेरे आनेका समाचार मेरे हिस्सेदारके घरवालोंको मालूम हुआ। वे दौड़े हुए मेरे पास आये और बोले—‘सेठजी! हमारा आदमी आपके साथ बंबई गया था। उसे कहाँ छोड़ आये, उसका क्या हुआ?’ मैंने झूठ-मूठ रोना आरम्भ किया और बड़े दु:खभरे शब्दोंमें शोक प्रकट करते हुए कहा कि ‘भाई! उसे बंबई जाकर हैजा हो गया, कै हुई और वह मर गया।’ मैंने उन्हें आठ-दस हजार रुपये भी दे दिये, जिससे उन्होंने मेरी बातपर पूरा-पूरा विश्वास भी कर लिया और मुझे आठ-दस हजार रुपया देनेके कारण पूरा ईमानदार धर्मात्मा भी समझ लिया। उन्हें मेरे पापोंका कहाँ पता था कि इसीने हमारे आदमीको मार डाला है और चालीस हजार रुपये भी हड़प लिये हैं। उन्होंने तो दस हजार रुपये पाकर मुझ पापीको धर्मात्मा, दानी समझ लिया। मैं आनन्दसे रहने लगा। चैनकी वंशी बजने लगी। मेरे संतान नहीं थी। एक वर्ष पश्चात् ही मेरे पुत्र हो गया। अब तो मैं बड़ा प्रसन्न हुआ और मैंने मन-ही-मन कहा कि मैंने हिस्सेदारको मारकर बड़ा अच्छा किया। मेरे पास रुपये भी खूब हो गये और अब मेरे लड़का भी हो गया। मैं लड़केको लाड़-प्यारसे खिलाता हुआ सुखसे दिन बिताने लगा। धीरे-धीरे लड़का बड़ा हुआ। उसकी शिक्षा शुरू हुई और अन्तमें उसे मैंने इंग्लैंड पढ़ने भेज दिया। लड़का विवाहयोग्य हो गया। इंग्लैंड पढ़ने गया है, इस बातकी चारों ओर धूम मच गयी। चारों ओरसे बड़े-बड़े घरानोंके सेठ लोग शादीके लिये आने लगे। कोई बीस हजार रुपये देनेकी बात कहता तो कोई पचास हजार पहले देनेको कहता। मुझे पूरा-पूरा विश्वास हो गया कि एक लाख रुपये तो सगाईमें ही मिल जायँगे। बाकीके विवाहमें अलग रहे। लड़का विलायतसे पढ़कर आया। एक दिन वह रातमें सिनेमा देखने गया। रातमें ही उसे बुखार हो गया। मैं बहुत घबराया। मैंने बहुत बड़े डॉक्टरको बुलवाया और उसे दिखाया। डॉक्टरने कहा—‘सेठजी! चिन्ताकी कोई बात नहीं है। यह रातमें जागा है, न सोनेके कारण बुखार हो गया है, उतर जायगा।’ उसने दवा दी, चला गया। सुबह देखा तो १०४ डिग्री बुखार था। अब तो मैं बहुत घबराया। उसके बाद देखा तो १०६ डिग्री बुखार हो गया। मेरे होश गुम हो गये। मैंने शहरके बड़े-बड़े सभी प्रसिद्ध डॉक्टरोंको बुलवाया और लड़केको दिखाया। सबने लड़केको देखा, मैंने उन्हें पाँच-पाँच सौ रुपये दिये। सबने देखकर निश्चय किया और मुझसे कहा कि सेठजी, यह लड़का बचेगा नहीं; इसे क्षय हो गया है। मैं घबराया और रोकर डॉक्टरोंसे मैंने कहा कि चाहे जितना रुपया खर्च हो जाय, इसकी चिन्ता नहीं; पर मेरा लड़का बचा लो। डॉक्टरोंने सलाह करके बताया कि इसे स्विटजरलैंड ले जाओ; वहाँ इसका इलाज कराओ, तो शायद यह बच जाय; और कोई उपाय नहीं है। मैं उसे स्विटजरलैंड ले गया और वहाँ एक वर्षतक रहकर लड़केके इलाजमें रुपये लुटाता रहा। अन्तमें एक वर्ष पश्चात् वहाँके डॉक्टरोंने भी जवाब दे दिया और मुझे अपने पास बुलाकर कहा कि तुम्हारा यह लड़का कुछ ही दिन और जियेगा, बादमें मर जायगा, बचेगा नहीं; तुम चाहो तो मरनेपर यहीं फूँक देना और चाहो तो अपने देश ले जा सकते हो। मैं माथा पीटता रोता-धोता लड़केको फिर अपने शहर ले आया। घरवालोंको, रिश्तेदारोंको, मिलनेवालोंको मालूम हुआ तो सभी देखने आने लगे। मृत्युका समय आ पहुँचा। मैं दो घंटे पहले रोता-धोता सिर पीटता लड़केके पास आया और उसके पास मुँह करके आवाज देकर कहा कि ‘बेटा! जरा आँखें तो खोल दे।’ उसने मेरी आवाज सुनकर एकदम आँखें खोल दीं और हँसा। लड़केको मृत्युके मुँहमें जाते समय हँसते देखकर मेरे आश्चर्यका ठिकाना न रहा। मैंने रोते हुए उससे हँसनेका कारण पूछा कि ‘बेटा! तुम हँसते क्यों हो?’ लड़केने कहा कि ‘पिताजी, तुमने मुझे पहचाना कि मैं कौन हूँ? मेरी ओर गहरी दृष्टिसे देखो, मुझे पहचानोकि मैं वही तुम्हारा हिस्सेदार हूँ जिसे तुमने धोखेसे बंबईमें जहर देकर मार डाला था। मैं अब तुम्हारा पुत्र बनकर आया हूँ। मैंने अपना सारा रुपया पाई-पाई चुका लिया है—ले लिया है। अब मेरे तुमपर पाँच सौ रुपये शेष बचे हैं। उन्हें मेरे क्रिया-कर्ममें लगा देना। लो, जयरामजीकी! अब मैं तुमसे विदा होता हूँ, जाता हूँ।’ इतना कहते ही लड़केने प्राण त्याग दिये। मैंने जब गहरी दृष्टिसे देखा तो मुझे प्रत्यक्ष उस हिस्सेदारकी सूरत लड़केमें दिखलायी पड़ी। मैंने रोते-धोते उसे ले जाकर उसकी अन्त्येष्टि क्रिया की और मैं फिर लौटकर घर नहीं गया। जंगलका रास्ता लिया। बुरे पापोंका फल कैसे भोगना पड़ता है, इसका प्रत्यक्ष प्रमाण मैं तुम्हारे सामने हूँ।</p>
<p class="Text para-style-override-2">क्या बुरे कर्म करनेवाले, पापकी कमाई करनेवाले लोगोंकी इस सत्य घटनाको पढ़-सुनकर भी आँखें नहीं खुलेंगी?<span></span></p>


<p class="Page-Break"> </p>
<p class="Main-Heading" id="toc_marker-15">यमदूत-दर्शन</p>
<p class="Text">अभी सन् १९६७ की बात है कि हम हापुड़ ‘सनातनधर्म-सम्मेलन’ में गये हुए थे। वहाँ हम हापुड़के वयोवृद्ध काँग्रेसी नेता एवं भूतपूर्व यू०पी० विधानपरिषद् (लेजिस्लेटिव कौंसिल)- के सदस्य माननीय बाबू श्रीलक्ष्मीनारायणजी बी०ए० से भेंट करनेके लिये उनके स्थानपर गये। आपसे हमारी बातें होने लगीं तो हमने कुछ शास्त्र-पुराणोंके सम्बन्धकी सत्य घटनाएँ आपके सामने रखीं। सहसा बाबू श्रीलक्ष्मीनारायणजीने कहा—‘भक्त रामशरणदासजी! मैं विशेष तो आपके शास्त्र-पुराणोंकी बातोंको जानता नहीं हूँ; कारण कि मैंने शास्त्र-पुराणोंको देखा ही नहीं है। मैं तो बहुत कालतक काँग्रेसमें रहा हूँ। जितनी मुझसे बन सकी है, मैंने नि:स्वार्थभावसे देशकी सेवा की है। मैंने अपने जीवनमें एक-दो ऐसी घटनाएँ अवश्य देखी हैं जिन्हें अपनी आँखोंसे देखकर मुझे भी कुछ शास्त्र-पुराणोंमें श्रद्धा हुई।’</p>
<p class="Text">‘क्या देखी है आपने अपने जीवनमें आश्चर्यजनक घटना?’ मैंने उनसे पूछा।</p>
<p class="Text">उन्होंने बतलाया—‘मैंने जो महान् भयंकर विशालकाय काली शक्लवाले दो व्यक्ति देखे थे, वे भूत थे या वे यमराजके भेजे हुए दूत थे, यह तो मैं नहीं जानता; पर आज भी यदि मुझे उनका भूलसे भी कभी स्मरण हो जाता है तो मैं बड़ा भयभीत हो जाता हूँ।’</p>
<p class="Text">‘‘यह सन् १९२७-२८ की बात है। मैं उस समय काँग्रेसमें काम करता था। सुप्रसिद्ध काँग्रेसी नेता श्रीमहावीर त्यागीजीके बड़े भाई प्रो० धर्मवीर त्यागी उस समय मेरठ कॉलेजमें गणितके प्रोफेसर थे। प्रोफेसर धर्मवीर त्यागी अकस्मात् बीमार हो गये। उन्हें बराबर हिचकियों-पर-हिचकियाँ आती रहती थीं। मेरठके डॉक्टर करौलीका इलाज कराया गया। जब हालत बहुत बिगड़ गयी तो इनकी देख-भाल करनेकी विशेष आवश्यकता पड़ी। इनके पास आदमियोंकी कमी थी, इसलिये हम लोग हापुड़से इनकी देख-भाल करनेके लिये मेरठ गये। प्रोफेसर साहब उस समय सिपट बाजारमें चौधरी श्रीरघुवीर नारायण सिंहजीके मकानमें ऊपर दूसरी मंजिलमें रह रहे थे। हमें इनकी देख-भाल करनेका जो काम सौंपा गया, हम करने लगे। दो-तीन दिनके पश्चात् प्रो० साहबकी हालत पहलेसे और भी ज्यादा बिगड़ गयी। डॉ० करौली जब प्रोफेसर साहबको देखनेके लिये आये तो उन्होंने हम लोगोंको सावधान करते हुए कहा—‘आजकी रात प्रोफेसर साहबके लिये बड़े खतरेकी है। इनकी देख-भाल करनेकी आज बड़ी आवश्यकता है।’’</p>
<p class="Text">‘‘यह सुनकर अब तो सभीको बड़ी चिन्ता हुई। हम सबकी ड्यूटी लगा दी गयी कि आज रातको इनकी बराबर देख-भाल की जाय। हम सबकी ड्यूटी तीन-तीन घंटेकी थी। मेरी ड्यूटी धर्मवीर त्यागीकी धर्मपत्नीके साथ रात्रिके १ बजेसे ३ बजेतककी लगायी गयी थी।’’</p>
<p class="Text">ड्यूटीके समय मुझे लघुशंकाकी हाजत हुई। उन दिनों आजकी तरह बिजली तो थी नहीं। रोशनीके लिये मैं अपने हाथमें लालटेन लेकर और बहनजीसे कहकर बाहर आ गया। बाहर आकर लघुशंका करनेके लिये ज्यों ही नालीपर बैठा, देखा कि दो भयंकर विशालकाय व्यक्ति खड़े हैं, जो छ: फुटसे भी अधिक लंबे हैं। उनका सारा शरीर एकदम काला है और वे बड़े ही बलवान् हैं। उनकी लाल-लाल आँखें हैं। उन्हें देखकर मैं डर गया। थर-थर काँपने लगा। जल्दीसे भागकर अंदरके कमरेमें घुस गया। इस पूरे जीवनमें उससे पहले कभी ऐसे विशालकाय काले भुजंग-से मनुष्य न तो कभी देखे थे और न उस दिनके बाद कभी फिर आजतक देखे हैं। बादमें वे दोनों वहाँसे उसी समय अदृश्य हो गये।</p>
<p class="Text para-style-override-2">‘‘सबसे आश्चर्यजनक घटना यह हुई कि ठीक उसी समयसे प्रोफेसर धर्मवीर त्यागीको आराम होना प्रारम्भ हो गया। डॉ० करौली भी यह देखकर बड़े चकित हुए।’’<span></span></p>


<p class="Page-Break"> </p>
<p class="Main-Heading" id="toc_marker-16">एकादशी-व्रतकी महिमासे परलोकसे लौट आये</p>
<p class="Sub-Heading" xml:lang="en-US">[श्रीमज्जगद्गुरु शंकराचार्य ज्योतिष्पीठाधीश्वर ब्रह्मलीन पूज्यपाद स्वामी</p>
<p class="Sub-Heading" xml:lang="en-US">श्रीकृष्णबोधाश्रमजी महाराजके श्रीमुखसे सुनी एक सत्य घटना]</p>
<p class="Text">जब हमारा प्राणप्रिय धर्मप्राण भारतदेश अध्यात्म-दृष्टिसे परमोन्नतिपर था, उस समय हमारे देशका प्रत्येक हिन्दू बच्चा-बच्चा शास्त्रानुसार, सनातन-धर्म और वर्णाश्रमधर्मानुसार पवित्र जीवन व्यतीत किया करता था। उस समय प्राय: प्रत्येक आस्तिक व्यक्ति एकादशीका व्रत—उपवास करना अपना परमधर्म समझता था। एकादशीके दिन अन्नमें पापका वास होता है, यह मानकर एकादशीके दिन भूलसे भी अन्न ग्रहण करना पाप माना जाता था। एकादशीके दिन लोग व्रत—उपवास रखकर रातभर जागरण करके भगवन्नाम-संकीर्तनद्वारा अपने मानव-जीवनका सफल सदुपयोग किया करते थे।</p>
<p class="Text">बहुसंख्यकहिन्दू-परिवारके एकादशी रात्रि-व्रत करनेसे लगभग एक अरब मनुष्योंके लिये एक दिनका अन्न बच जाता था। इस प्रकार घर बैठे जहाँ परलोक बनता था, महान् पुण्योंकी प्राप्ति होती थी, वहीं समाज-सेवाका पुनीत कार्य भी स्वयमेव सम्पन्न होता रहता था।</p>
<p class="Text">एकादशी-व्रत करनेसे पेटकी अनेक बीमारियाँ स्वत: ही मिट जाती हैं। दुर्भाग्यकी बात है कि हमारे कुछ भाई अपने इस धर्मप्राण देशमें जन्म लेकर और यहाँका अन्न-जल ग्रहण करके भी अपनी ही संस्कृति और सनातन-धर्मकी कार्य-पद्धतिका अपने अज्ञानवश विरोध किया करते हैं।</p>
<p class="Text">एकादशीके दिन व्रत-उपवास करनेकी कैसी अद्भुत और विलक्षण महिमा है, इस सम्बन्धकी एक महान् आश्चर्यजनक सत्य घटना हम पाठकोंके सामने रखने जा रहे हैं। आशा है, सभी श्रद्धालु पाठक इसे बड़े ही ध्यानसे पढ़नेकी कृपा करेंगे।</p>
<p class="Text">एक बार प्रात:स्मरणीय ज्योतिष्पीठके शंकराचार्य अनन्तश्रीविभूषित श्रीकृष्णबोधाश्रमजी महाराज विश्वनाथपुरी-काशी पधारे। उस दिन एकादशी थी। पूज्य आचार्यजी अपने नियमानुसार एकादशीके दिन स्वयं निराहारव्रत रहकर, अन्य लोगोंको भी एकादशी-व्रत करनेकी प्रेरणा दे रहे थे। आप सबको एकादशीका व्रत करनेका उपदेश देनेके साथ ही उनसे यह भी कहा करते थे कि जहाँ एकादशीके दिन अन्न-ग्रहण करना पाप है, वहीं एकादशीके दिन चाय पीना, तंबाकू, बीड़ी आदि मादक वस्तुओंका सेवन करना, पान खाना और भी बड़ा पाप है। एकादशीका वह व्रत कैसा, जिसमें चाय, तंबाकू आदि सेवन किये जायँ,? चाय-तंबाकू, गाँजा आदि पीनेसे तामसी वृत्ति बनती है तथा शुभ-कार्य निष्फल हो जाते हैं। अत: इन दुर्व्यसनोंसे सदा बचना चाहिये। इस घोर कलिकालमें एकादशीका व्रत करना भगवान् के— श्रीराम या श्रीकृष्ण अथवा श्रीशिवके नामका जप करना, नित्यप्रति सूर्यार्घ्य देना और श्रीगंगास्नान करना, कथा-श्रवण करना तथा अपने-अपने वर्णाश्रमधर्मके अनुसार सादगीपूर्ण सदाचारमय जीवन व्यतीत करना एवं नित्यप्रति गो-सेवामें तत्पर रहना आत्मकल्याणके लिये सीधे साधन हैं।</p>
<p class="Text">एक दिन पूज्य आचार्यचरणने अपने पासमें आये एक ब्राह्मण-ब्रह्मचारीसे प्रश्न किया—‘ब्रह्मचारी! क्या तुम आज एकादशीका व्रत किये हो?’</p>
<p class="Text"><span class="char-style-override-6">ब्रह्मचारी—</span>जी नहीं, महाराजजी!</p>
<p class="Text"><span class="char-style-override-6">पूज्य जगद्गुरुजी—</span>हिन्दू होकर, फिर ब्राह्मणकुलमें जन्मलेकर और ब्रह्मचारी होकर भी तुमने एकादशीका व्रत नहीं किया? यह तो बड़े आश्चर्यकी बात है।</p>
<p class="Text"><span class="char-style-override-6">ब्रह्मचारी—</span>महाराजजी! एकादशीका व्रत तो मैं कभी नहीं करता।</p>
<p class="Text"><span class="char-style-override-6">पूज्य जगद्गुरु—</span>अरे! फिर तुम कैसे हिन्दू हो? किस प्रकार ब्रह्मचारी कहलानेयोग्य हो और कैसे ब्राह्मण हो कि एकादशीका व्रत भी नहीं कर सकते?</p>
<p class="Text">एकादशी-व्रत करनेकी बड़ी ही अद्भुत और विलक्षण महिमा है। जिसका हमारे सभी शास्त्र-पुराणोंमें उल्लेख है। एकादशी-व्रत करनेका बड़ा भारी माहात्म्य है और महान् पुण्य है, जिसे आज लोग अपनी मूर्खतावश भुला बैठे हैं। परलोकमें एकादशीका व्रत बड़ा काम देता है। एकादशी-व्रत करनेवालेको यमदूतोंकी मार-प्रताड़ना आदिका कोई भय नहीं रहता। इससे हमारा सब प्रकारसे कल्याण होता है। यह हमारे शास्त्र-पुराणोंकी बात है। यह कोई मात्र गप्पबाजी या कपोल-कल्पना नहीं है। यह सब अक्षर-अक्षर एकदम सत्य है।</p>
<p class="Text">हमें एक बार दो मुसलमान मिले थे, जो विधर्मी होकर भी प्रत्येक एकादशीको उपवास किया करते थे। पूज्यपाद आचार्यचरणके श्रीमुखसे इतना सुनकर वहाँ उपस्थित लोगोंने जिज्ञासावश एकादशी-व्रत करनेवाले मुसलमान भाइयोंसे सम्बन्धित घटना सुननेकी उत्सुकता दिखायी और इसके लिये पूज्य आचार्यचरणसे प्रार्थना की। तब पूज्य श्रीमहाराजजीने उक्त सच्ची घटना आद्योपान्त इस प्रकार सुनायी। श्रीआचार्यचरणने कहा—</p>
<p class="Text">एक बार हम सनातनधर्मका प्रचार करते हुए राजस्थान गये हुए थे। वहाँ हम एक बगीचेमें ठहराये गये थे और उस दिन दैवयोगसे एकादशीका पवित्र दिन था। वहाँ अनेक श्रद्धालु भक्त हमारे पास आये हुए थे। उनमें दो मुसलमान सज्जन भी हमसे मिलने आये। उन्होंने दूरसे ही हमें अभिवादन किया और एक ओर बैठ गये। जब हमारे एक ब्रह्मचारीने हमारे पास भेंटमें आये फलोंको प्रसादके रूपमें सभीको बाँटना प्रारम्भ किया तो हमने उस ब्रह्मचारीसे कहा कि भाई! कुछ प्रसाद सामने बैठे हुए उन मुसलमान भाइयोंको भी दे दो। तदनुसार जब ब्रह्मचारी उन दोनों मुसलमानोंको प्रसाद देनेके लिये आगे बढ़े तो उन दोनों मुसलमानोंने बड़ी ही श्रद्धा-भक्तिके साथ हाथ जोड़कर विनम्रतापूर्वक कहा—‘महाराजजी! आज तो हमारा एकादशीका दिन है। हम दोनों ही एकादशीके दिन निर्जल व्रत करते हैं। इसलिये आज हम कुछ भी ग्रहण नहीं करेंगे।’ उन मुसलमान भाइयोंके मुखसे उनके द्वारा एकादशीके दिन निर्जल-व्रत करनेकी बात सुनकर सभीको बड़ा आश्चर्य हुआ और साथ ही पूरी बात जाननेकी उत्कण्ठा भी हुई कि मुस्लिम भाइयोंको भला एकादशी-व्रत करनेसे क्या प्रयोजन और क्या सम्बन्ध? जिज्ञासावश हमने उन दोनों सज्जनोंको पास बुलाकर पूछा कि आप दोनों तो मुसलमान हैं फिर एकादशीका निर्जल-व्रत करनेका कारण और उद्देश्य क्या है? एकादशीका व्रत तो केवल हिन्दू करते हैं। आप लोग एकादशीका व्रत कबसे और कैसे करने लगे हैं? पूरी बात बतायें।</p>
<p class="Text">उत्तरमें दोनों मुस्लिम भाइयोंने अपने जीवनकी एक महान् आश्चर्यजनक सत्य घटना सुनाते हुए हमें बताया कि उनके द्वारा अनिच्छासे एकादशीके दिन नकली व्रत करनेसे किस प्रकार परलोकमें यमयातनासे उनकी रक्षा हुई। उन्होंने बताया—‘यद्यपि हम दोनों जातिके मुसलमान हैं और गाड़ी चलाकर सामान तथा बोझा एक स्थानसे दूसरे स्थानतक पहुँचाकर पेट पालते हैं। एक दिन हम भाड़ेपर अपनी गाड़ी ले गये थे। गाड़ी चलानेके कार्यमें हम उस दिन ऐसे व्यस्त रहे कि हमें उस दिन अन्न और जल (खाने-पीनेको) कुछ भी नहीं मिला। इस प्रकार उस दिन हम दोनों ही पूरी तरह भूखे-प्यासे रह गये और एक बागमें जाकर ठहर गये। भूखे-प्यासे तथा थके होनेके कारण हम सो गये। उस दिन वहाँ उस बागमें तीन अन्य व्यक्ति भी ठहरे हुए थे। वे भोजन बनाकर खा रहे थे। वहाँ रातमें हमने देखा कि हमारी मृत्यु हो गयी है। हमारे पास भयंकर आकृतिवाले कुछ यमदूत आये और उन्होंने हम पाँचों आदमियोंको पकड़ लिया। वे हमें यमपुरी ले गये। वहाँ हमने देखा कि सूर्यके समान एक अत्यन्त तेजस्वी राजपुरुष-जैसे कोई व्यक्ति एक सुन्दर सिंहासनपर विराजमान थे। उन्होंने हमको पकड़कर ले जानेवाले अपने उन अनुचर—दूतोंसे पूछा कि तुम इन दोनोंको पकड़कर यहाँ क्यों लाये हो? ये दोनों तो आज एकादशीका निर्जल-व्रत किये हुए हैं। इन्हें तुरंत यहाँसे ले जाओ, जहाँसे इन्हें पकड़कर लाये हो, उसी स्थानपर ले जाकर इन्हें छोड़ आओ। एकादशी-व्रतके पुण्यसे इनकी आयुके कुछ दिन और बढ़ गये हैं।’</p>
<p class="Text">उनके ऐसा कहनेपर यमदूत हम दोनोंको अपने साथ लाकर वापस उसी बगीचेमें छोड़ गये। जब हम अपने शरीरमें वापस आ गये और हमें होश हुआ, और हमने आँखें खोलीं तो हम दोनों परलोकमें घटित घटनापर आपसमें विचार करने लगे। हमें सभी बातें प्रत्यक्ष मालूम हुईं। बड़ा आश्चर्य हुआ। अनुभवमें आयी हुई घटनामें निर्जल एकादशी-व्रत किये जानेकी बात हमें विशेष रूपसे याद रही। जिसके विषयमें प्रसंगवश हमने हिन्दूभाइयोंके मुखसे कभी-कभी सुना अवश्य था, पर विशेष रूपसे ध्यान कभी न दिया था। इससे पहले हमने अपने अबतकके जीवनमें कभी एकादशी-व्रत करनेकी बात न तो सोची थी और न उसके विषयमें हम कुछ जानते ही थे। हमें बड़ा आश्चर्य हुआ कि हम दोनों ही मुसलमान हैं और एकादशीका व्रत करना जानते भी नहीं हैं और न हमने कभी एकादशीका व्रत किया ही है, फिर वहाँ हम दोनोंको एकादशीका व्रत करनेवाला कैसे बताया गया और कैसे इसे मान लिया गया? पूरी जानकारी करनेके लिये हमने तुरंत अपने गाँवमें आकर सबसे पहले एक हिन्दू पंडितजीकी खोज की। उनके पास जाकर हमने पूछा—‘पंडितजी! कल आप हिन्दू लोगोंकी कौन-सी तिथि थी और कौन-सा व्रत था? उत्तरमें उन पंडितजीने हमें बताया कि कल ‘भीमसेनी’ एकादशीका पुण्यमय व्रत-दिवस था। पंडितजीसे यह मालूम होनेपर अब तो हमारे आश्चर्यका ठिकाना न रहा। हमने पूरी बात पंडितजीको बतलायी—तो सुनकर पंडितजीने ऐसा होना सम्भव बतलाया तथा एकादशीकी महिमा एवं हिन्दूशास्त्रोंकी कुछ अन्य बातें भी उन्होंने बड़े प्रेमसे हमें समझायीं। हिन्दुओंके एकादशी-व्रतकी ऐसी अद्भुत महिमा है, यह जानकर तथा सुनकर हमें उसी दिनसे एकादशी-व्रतके प्रति बड़ी श्रद्धा उत्पन्न हो गयी। जब बिना किसी निश्चय और संकल्पके अनजानेमें एकादशीके दिन भूखे-प्यासे रहनेमात्रसे हमें एकादशीके व्रत करनेका इतना बड़ा फल प्राप्त हो गया तथा एकादशीका व्रत न करनेपर भी हमें एकादशीका व्रत करनेवाला मान लिया गया और हमारे उस नकली एकादशीके व्रतने हमें यमयातना तथा मृत्युसे बचा लिया, तब यदि हम वास्तवमें प्रति एकादशीका व्रत करें तो फिर हमारे महान् पुण्योंका क्या कहना होगा? ऐसा विचार करके हम दोनों व्यक्ति उसी समयसे प्रत्येक एकादशीके दिन बराबर उपवास किया करते हैं।</p>
<p class="Text">‘एकादशीके दिन हम अन्न-जल कुछ भी ग्रहण नहीं करते हैं। मुसलमान होकर भी हम एकादशीका व्रत करते हैं और हमने उसी दिनसे मांस-मछली, अंडा, मुर्गा इत्यादि हिंसायुक्त अखाद्य सेवनका भी सदाके लिये परित्याग कर दिया है। अब हमारा यह विश्वास हो गया है कि सात्त्विक, सदाचारी, पवित्र—धर्ममय सादा जीवन ही बिताना चाहिये।’ उन मुसलमान भाइयोंके मुखसे एकादशी-व्रतकी महिमाकी यह बात सुनकर सभीको बड़ा आश्चर्य हुआ।</p>
<p class="Text para-style-override-2">पूज्य आचार्यचरणका कथन था कि यह हमारे शास्त्र-पुराणोंकी अद्भुत महत्ता सत्य सिद्ध करनेवाली चमत्कारिक घटना है, जो सत्य-सनातनधर्मको महिमान्वित करती है। हमारे सनातनधर्मकी महिमाके समक्ष समय-समयपर अन्य धर्मावलम्बी भी नतमस्तक हुए हैं। हमारे हिन्दू-शास्त्रोंकी बातें अक्षर-अक्षर सत्य, प्रामाणिक तथा लोक-कल्याणकारी हैं। यदि हमने अपने शास्त्रोंकी आज्ञानुसार जीवन बनानेकी चेष्टा करते हुए अपना लोक-परलोक नहीं बनाया तो हम स्वयं अपना, अपने धर्मका, समाजका तथा धर्ममूर्ति अपने इस देशका सुधार तथा परम कल्याण नहीं कर सकेंगे।<span></span></p>


<p class="Page-Break"> </p>
<p class="Main-Heading" id="toc_marker-17">धर्मवीर बालक मुरलीमनोहर</p>
<p class="Text">परम श्रीकृष्णभक्त वीर बालक मुरलीमनोहर कंदहारका रहनेवाला था। उसके बाप-दादे व्यापारके निमित्त भारतसे जाकर वहाँ बस गये थे। मुरलीमनोहरका जन्म कपूर खत्रियोंके कुलमें हुआ था। वह भगवान् श्रीकृष्णका सच्चा भक्त था। उसने बाल्यकालमें ही गीताके सारे श्लोक कण्ठस्थ कर लिये थे। ब्राह्म-मुहूर्तमें उठकर शौच आदिसे निवृत्त हो स्नान करनेके बाद उसका सबसे पहला कार्य होता था—नित्य गीतापाठ। उसकी आत्मामें, रग-रगमें श्रीकृष्णका उपदेश भर गया था। मुरलीमनोहर नित्यकी तरह एक दिन नदीपर स्नान करने गया। कुछ मुसलमान पठान भी वहाँपर नहा रहे थे। श्रीकृष्णभक्त मुरलीमनोहर अपने साथ भगवान् श्रीकृष्णकी प्रतिमा, माला, गीता, आसनी और धोती भी लाया था, वह उन्हें किनारेपर रखकर कमरतक जलमें जा अपने इष्टदेव श्रीकृष्णके स्मरण कर गोते लगाने लगा। सूर्यदेवकी ओर मुख करके जलमें खड़े होकर जप करने लगा। गुंडे पठानोंने उसे छेड़नेकी गरजसे उसकी ओर जल उछालना आरम्भ किया। वह बेचारा शान्त रहा, चुप-चाप सहन करता रहा और श्रीकृष्णनाम-जपमें लगा रहा। मुसलमान गुंडोंने जब देखा कि यह तो शान्त है तब उन्होंने और ज्यादा छेड़ना प्रारम्भ कर दिया, यहाँतक कि अब जप करना भी कठिन हो गया। आखिरमें जब न रहा गया तो मुरलीमनोहरने उनको मना किया। लेकिन वहाँ तो छेड़नेके लिये ही सब कुछ किया जा रहा था, बातों-ही-बातोंमें झगड़ा हो गया और बढ़ते-बढ़ते गाली-गलौजतककी नौबत आ पहुँची। पठानोंने मुरलीमनोहरके घरवालोंको, रिश्तेदारोंको गालियाँ देनी शुरू कीं, तिसपर भी वह शान्त रहा। अन्तमें गुंडोंने देवी-देवताओंको गालियाँ देनी प्रारम्भ कीं और मुरलीमनोहरके मुखपर थूक दिया। वह सब कुछ सहन करता रहा; परंतु जब उसने अपने पूज्य प्रात:स्मरणीय देवी-देवताओंको गाली सुनी, तब वह सहन न कर सका। वह तो कट्टर सनातनधर्मी, गीताका पाठ करनेवाला और श्रीकृष्णभगवान् का भक्त था। उसने अब मुसलमानोंके हुजूम (भीड़)-की चिन्ता नहीं की और वीर हकीकतकी तरह इन मियाओंको जैसे-का-तैसा उत्तर दिया। मुसलमानोंने जब देखा कि यह काफ़िर ऐसे नहीं मानेगा तब उस समय तो वे लोग खिसक गये, लेकिन दूसरे दिन उन्होंने भारी आफत खड़ी कर दी। मुरलीमनोहर उस दिन अभी घाटसे आकर कपड़े भी बदलने न पाया था कि उसके मकानके चारों ओर अफ़गानी सिपाहियोंने घेरा डाल दिया और मुरलीमनोहरको बाहर निकलनेके लिये बाध्य होना पड़ा। बाहर आते ही वह गिरफ्तार कर लिया गया और कंदहारके गवर्नरके सामने पेश किया गया।</p>
<p class="Text">कचहरीके बाहर हजारों पठान खड़े होकर शोर-गुल मचा रहे थे और चाह रहे थे कि मुरलीमनोहरको फौरन कत्ल कर दिया जाय। मुरलीमनोहरपर इलजाम लगाया गया कि उसने पीरको गालियाँ दी हैं। अब गवाहोंके बयानात शुरू हुए। सफाईमें गवाहोंने बतलाया कि गाली-गलौजका प्रारम्भ मुसलमानोंकी तरफसे हुआ, मुरलीमनोहरने सिर्फ उनकी बातोंको दुहराया भर था। मुसलमानोंके गवाहोंने भी उपर्युक्त बातें दुहरा दीं। लेकिन शरारत चाहे जिधरसे शुरू की गयी हो प्रश्न तो यह था कि बालक मुरलीमनोहरको पीरको गालियाँ देनेकी हिम्मत कैसे हुई? यह जुर्म ऐसा नहीं था कि उसे जिंदा रखा जाय या छोड़ दिया जाय। हाकिमने एक बार बालक वीर मुरलीमनोहरके सुन्दर लाजवाब नूरानी चेहरेकी ओर देखा। उसके मनमें तूफान खड़ा हो गया। परिस्थिति कहती थी कि उसे फौरन फाँसीके तख्तेपर लटका दिया जाय और न्याय कहता था कि इसका कोई अपराध नहीं। मुरलीमनोहरके पिता तथा अन्य घरवाले अदालतमें खड़े हुए थे और उधर घरपर उसकी माता भगवान् की मूर्तिके सामने रो-रोकर प्रार्थना कर रही थी कि किसी प्रकार उसका पुत्र सकुशल बचकर आ जाय। मुरलीमनोहर निर्भय खड़ा था। अदालतमें चारों तरफ सन्नाटा था। गवर्नरने यह सोचकर कि इस बालकको फाँसी भी न लगे, यह बच जाय और इधर मुल्ला-मौलवी भी तूफान खड़ा न करने पावें, कहना प्रारम्भ किया—‘मुरलीमनोहर! तुमने जो अपराध किया है, वह काबिले-रहम नहीं। खुदाकी शानके खिलाफ़ जो अलफाज तुमने इस्तेमाल किये हैं, वे किसी भी प्रकार माफ नहीं किये जा सकते। यदि तुम अल्लाहतालासे अपने गुनाहकी माफी माँगते हुए दीन इस्लाम कबूल कर लो तो तुम्हें रिहाई मिल सकती है और साथ ही तुम किसी ऊँचे ओहदेपर बिठाये जा सकते हो, तुम्हारी शादी भी हो सकती है और तुम ऐशो-आरामकी जिंदगी बिता सकते हो।’</p>
<p class="Text">गवर्नरका वक्तव्य सुनते ही समस्त लोगोंकी आँखें मुरलीमनोहरकी तरफ उठ गयीं और सब उसका मुँह देखने लगे; लेकिन वीर मुरलीमनोहरकी पेशानीपर बल भी न आया, उसकी आँखें चमकने लगीं, चेहरा तमतमा उठा; उसने घृणासूचक हँसी हँसकर मुख फेर लिया। गवर्नरने चुप देखकर पूछा—‘क्या इरादा है?’</p>
<p class="Text">मुरलीमनोहरने हँसकर उत्तर दिया—‘हुजूर! मैं हिन्दू हूँ, सनातनधर्मी हूँ, श्रीमद्भगवद्गीताका नित्य पाठ करता हूँ, श्रीकृष्णका परम वैष्णव भक्त हूँ। मैं भला, मुसलमान कैसे हो सकता हूँ? जिस श्रीकृष्णकी परम मोहनी मूर्तिने मेरे दिलपर कब्जा कर लिया है, उसे अब इस सिंहासनसे कैसे उतार सकता हूँ?’</p>
<p class="Text"><span class="char-style-override-6">गवर्नर—</span>बेवकूफ बच्चे! किस वहममें पड़ा है? दीने-इस्लाम कबूल कर लेनेसे जिंदगी रहती है और जिंदगी रहनेसे बहार और बहिश्त (स्वर्ग)—दोनों मिलते हैं।</p>
<p class="Text"><span class="char-style-override-6">मुरलीमनोहर—</span>मैं अपने सर्वश्रेष्ठ धर्मको कदापि छोड़नेको तैयार नहीं। मैं मृत्युसे नहीं डरता। मरना तो एक-न-एक दिन है ही। मैं अपना धर्म छोड़कर अपना परलोक बिगाड़नेको कदापि तैयार नहीं हूँ।</p>
<p class="Text"><span class="char-style-override-6">गवर्नर—</span>तुम गलती कर रहे हो। खैर आजके दिन तुम्हें मोहलत देता हूँ। खूब सोच-समझ लो। मालूम होता है कि कुफ्रने तुम्हारे दिलपर पूरा सिक्का जमा लिया है। तुम्हारी आँखोंपर कुफ्रका काला पर्दा पड़ा हुआ है। अब तुम्हारे लिये मौतके सिवा कोई दूसरी सजा दिखायी नहीं देती। तुम रातमें पूरी तरह विचार कर लो और कल आकर बताओ, क्या चाहते हो—मौत या इस्लाम?</p>
<p class="Text">अदालत उठ गयी और मुरलीमनोहरको बेड़ियोंमें जकड़कर जेलखानेमें बंद कर दिया गया। उसने रातको न कुछ खाया न पीया, सारी रात वह गीताका पाठ करता रहा। गीताके श्लोक सुरीली आवाजमें गाते-गाते तन्मय हो गया; उसे मालूम होने लगा कि मानो साक्षात् भगवान् श्रीकृष्ण सामने खड़े उसे उपदेश दे रहे हैं। उसने श्रद्धासे भगवान् के श्रीचरणोंमें सिर नवाकर प्रार्थना की कि ‘प्रभो! बल दो, हृदयमें शक्ति दो। इस अन्यायके सम्मुखछाती तानकर खड़े होने तथा हिन्दू-धर्मके सम्मानकी रक्षाके लिये हँसते-हँसते फाँसीपर चढ़ जानेकी शक्ति दो।’</p>
<p class="Text">प्रात:काल हुआ। मुरलीमनोहरने नित्यकर्मसे निवृत्त हो स्नान किया और भगवान् श्रीकृष्णकी भक्तिमें तल्लीन हो गया। इतनेमें ही उसके माता-पिता, भाई-बहन जेलके दरवाजेपर पहुँच गये और रोने-चिल्लाने लगे। मुरलीमनोहर जेलके दरवाजेपर आ गया। सब फूट-फूटकर रो रहे थे; पर क्या मजाल जो मुरलीमनोहरके मुखपर तनिक भी उदासी आयी हो। माताने कहा—‘बेटा! तू काजीकी बात मान ले; तू जिंदा रहेगा तो मैं तुझे देख तो लिया करूँगी। मेरे कलेजेके टुकड़े, तुझे देखकर मेरा कलेजा तो ठंडा हो जाया करेगा।’</p>
<p class="Text"><span class="char-style-override-6">मुरलीमनोहर—</span>‘माताजी! तुम्हें मोह और ममताने यह कहनेको बाध्य किया है। यदि मेरे अन्तिम समयमें तुम्हें ये शब्द शोभा देते हैं तो फिर मुझे हिन्दू-धर्मका यह अमृत क्यों पिलाया था? मेरे हृदयमें धर्मकी ज्योति क्यों जगायी थी? भगवान् श्रीकृष्णकी भक्ति करना क्यों सिखाया था? और मुझे सांसारिक भोगोंकी ओर क्यों न लगाया था? फिर तो मैं संसारके मिथ्या भोगोंपर धर्म, कर्म, भक्ति, ईमान, माता-पिता—सब कुछ न्यौछावर कर देता; परंतु अब तो मेरे हृदयपर गीताके अद्भुत वचन और श्रीकृष्णकी मनमोहिनी मूर्ति विराजमान हो चुकी है। संसारकी सब वस्तुएँ यहींपर रह जाती हैं, धर्म ही परलोकमें साथ जाता है; फिर भला अपने धर्मको मैं कैसे छोड़ दूँ? मुझे गंदी नालियोंमें मत फेंको। मुझे प्रसन्नतासे श्रीकृष्णस्मरण करते हुए धर्म-रक्षाके लिये हँसते-हँसते बलिदान होने दो। काजी मेरे शरीरको काटेगा। तुम मेरी आत्माको न काटो।’ जब जेलके अफसरोंको मालूम हुआ कि मुरलीमनोहर मुसलमान होनेको किसी भी प्रकार तैयार नहीं है, तब उन्होंने उसी वक्त गवर्नरको खबर दी कि ‘हुजूर! काफिर मुरलीमनोहरसे जब पूछा गया कि आज रातको तुमने क्या निश्चय किया? तुम मृत्यु चाहते हो या इस्लाम कबूल करना? तब उसने निर्भय होकर उत्तर दिया कि हिन्दूसे मुसलमान बनानेका खयाल दिमागमें लाना महज बेवकूफी और अपनी बुजदिलीका सबूत देना है।’ गवर्नरने तैशमें आकर हुक्म सुनाया कि आज ही दोपहरको उसे कत्ल कर दिया जाय।</p>
<p class="Text">एक चौड़े मैदानमें हजारों लोग एकत्र हो गये। पठानोंको यह शौक था कि आज अपनी आँखोंसे एक काफिरको मौतके घाट उतारे जाते देखकर खुशी मनायेंगे। वह कट्टर सनातनधर्मी वीर बालक मुरलीमनोहर ऊँची जगहपर खड़ा कर दिया गया। गवर्नरने हुक्म दिया—</p>
<p class="Text">सिर ऊँचा करो।</p>
<p class="Text">मुरलीमनोहरने हुक्म की तामील की।</p>
<p class="Text">गवर्नरने पूछा—क्या तुम तैयार हो?</p>
<p class="Text"><span class="char-style-override-6">मुरलीमनोहर—</span>हाँ, मैं अपने धर्मपर मरनेके लिये तैयार हूँ। बंदूककी तीन गोलियाँ सीनेके पार हो गयीं। जालिम मुसलमान पठानोंने लाशको पत्थर मार-मारकर टुकड़े-टुकड़े कर दिया।</p>
<p class="Text para-style-override-2">आज वीर हकीकतका दृश्य सबके सामने था। श्रीकृष्णका प्यारा बालक मुरलीमनोहर श्रीकृष्णके लिये हँसते-हँसते बलिदान हो गया और हिन्दू-बालकोंको धर्मपर मर मिटनेका पाठ पढ़ा गया।<span></span></p>


<p class="Page-Break"> </p>
<p class="Main-Heading" id="toc_marker-18">इच्छा-मृत्यु</p>
<p class="Sub-Heading" xml:lang="en-US">मृत्यु-विजयिनी भक्तिमती देवी श्रीभिरावाँ बाईजी</p>
<p class="Text para-style-override-3"><span class="char-style-override-6">[आयी हुई मृत्युको एक मास आठ दिनके लिये लौटा देने तथा ठीक समयपर पद्मासनमें बैठकर भगवत्स्मरण करते हुए देह-त्याग करनेकी विलक्षण सत्य घटना]</span></p>
<p class="Text">जुलाई, सन् १९६८ में एक बार सुप्रसिद्ध आशुकवि ब्रह्मर्षि स्वामी श्रीकृष्णानन्दजी महाराजने कृपापूर्वक हमारे यहाँ पिलखुवा पधारकर अपने महत्त्वपूर्ण उपदेशोंके द्वारा सबको लाभान्वित किया था। एक दिन सत्संगमें मेरे प्रश्न करनेपर उन्होंने जो कहा, उसीका सारांश संक्षेपमें नीचे दिया जा रहा है।</p>
<p class="Text">परम पूजनीया माता श्रीभिरावाँ बाईका जन्म मुल्तान (वर्तमान पाकिस्तान)-में सारस्वत ब्राह्मण पं० श्रीप्रभुदयालजी शर्माकी धर्मपत्नीकी कोखसे हुआ था। समयानुसार आपका शुभ विवाह पं० श्रीहरनारायण झींगरनजी महाराजके साथ सम्पन्न हुआ। पं० श्रीहरनारायणजी महाराज अत्यन्त सरल, सौम्य, सदाचारी, सात्त्विक विचारोंसे सम्पन्न सादा जीवन व्यतीत करनेवाले थे। वे सरकारी नौकरी करते थे। श्रीभिरावाँ बाई उनकी अत्यन्त सदाचारिणी, धर्मपरायणा, पतिव्रता पत्नी थीं। भगवत्कृपासे पति-पत्नी दोनों ही साधन, भजन, व्रत, उपवास, तीर्थयात्रा आदि बड़े प्रेमसे साथ-साथ किया करते थे।</p>
<p class="Text">उसी समय पंजाबके प्रसिद्ध योगिराज पूज्यपाद श्रीस्वामी सियारामजी महाराज मुल्तान पधारे। आपके सत्संगमें श्रीभिरावाँ बाई भी अपने पतिके साथ आने लगीं। श्रीस्वामीजीके सत्संगसे ये दम्पति बहुत प्रभावित हुए। इनकी प्रार्थना सुनकर श्रीस्वामीजीने पति-पत्नीको योगकी दीक्षा दी। पति-पत्नी दोनों ब्राह्ममुहूर्तमें उठते, स्नानादिसे निवृत्त होकर अपने इष्टदेव श्रीकृष्णकी पूजा-आराधना करते, फिर योगकी साधनामें लग जाते और समाधिका आनन्द लूटते।</p>
<p class="Text">पूजनीया श्रीमाताजी तो साधनामें शरीरकी तनिक भी चिन्ता नहीं करती थीं। पाँच-पाँच दिन निराहार रह जातीं। कई चान्द्रायण-व्रत किये और व्रतोपवासद्वारा शरीरको सूक्ष्म बनानेका उनका प्रयत्न चलता रहा।</p>
<p class="Text">योगसाधनाके समय भी उनके इष्टदेव श्रीकृष्णका विग्रह सदा उनके साथ रहता। वे श्रद्धा-भक्तिपूर्वक श्रीविग्रहकी पूजा-आरती करती रहतीं। श्रीकृष्ण-कीर्तनमें वे प्राय: प्रेमविभोर हो जाया करतीं। योग-साधना तथा श्रीकृष्ण-आराधनाके साथ-साथ वे पति-सेवामें भी चूक नहीं होने देती थीं। पतिकी सेवा-शुश्रूषा वे दत्तचित्त होकर करती। श्रीमाताजीका आहार सर्वथा सात्त्विक होता। लहसुन, प्याज, सलजम आदिका वे स्पर्श भी नहीं करती थीं। आचार एवं स्पर्शास्पर्शका वे अत्यधिक ध्यान रखती थीं। कुएँका जल अपने हाथ निकालकर लातीं। रसोई स्वयं बनातीं और अपने इष्टदेवको भोग लगाकर पतिको खिलातीं। उसके अनन्तर स्वयं प्रसाद ग्रहण करतीं। अपने जीवनमें उन्होंने कभी नलका पानी स्पर्श नहीं किया। रेलकी यात्रामें आप निर्जल उपवास कर लेतीं और यात्रा पूरी होनेपर सचैल स्नान करतीं। अंग्रेजी ओषधियाँ भी वे नहीं लेती थीं।</p>
<p class="Text">आपके सुपुत्र श्रीकृष्णानन्दजी कथा-कीर्तनद्वारा सनातन-धर्मका प्रचार करते थे। श्रीमाताजी आपसे कुछ नहीं लेती थीं। आपके दूसरे सुपुत्र श्रीचन्द्रमणिजी रेलवेकी नौकरी करते थे। आप नियमितरूपसे गायत्री-मन्त्रका जप करते। जप किये बिना वे अन्न ग्रहण नहीं करते थे। रिश्वतको वे पाप समझते। उनकी शुद्ध ईमान एवं श्रमकी कमाई थी। इस कारण श्रीमाताजी उनसे अपने निर्वाहके लिये केवल पाँच रुपये लेतीं। एक बार श्रीचन्द्रमणिजीने २५ रुपया भेजा, पर श्रीमाताजीने उसे वापस कर दिया। बोलीं— ‘मुझे पाँच रुपये मासिकमें ही जीवन-निर्वाह करना है।’</p>
<p class="Text">श्रीमाताजी अपने यहाँ प्रतिदिन संध्या-समय पास-पड़ोसकी बहनोंके साथ श्रीभगवन्नाम-कीर्तन करतीं एवं सत्संग कराया करतीं। वे विधवा बहनोंको त्याग एवं तपपूर्ण जीवन व्यतीत करनेके लिये सदुपदेश एवं निरन्तर सत्प्रेरणा देती रहतीं। वे सत्संगमें बहनोंसे कहतीं—‘जिन्हें यमदूतों एवं नारकीय यन्त्रणाओंसे बचना है और जिन्हें अपना लोक और परलोक सफल तथा सार्थक करना है, उन्हें श्रीभगवान् की भक्ति करनी चाहिये। भगवान् श्रीकृष्णकी भक्तिमें अद्भुत आनन्द है।’ कथा, कीर्तन, सत्संग एवं मानस-पाठ आदिके द्वारा वे सनातनधर्मके प्रचारमें संलग्न रहती थीं।</p>
<p class="Text">आपके पूज्य पतिदेव पं० श्रीहरनारायणजी महाराजने श्रीभगवान् की कथा सुननेके पश्चात् बड़ी शान्तिसे शरीर त्याग दिया। श्रीमाताजीको बड़ा दु:ख हुआ; किंतु अब उनका मन संसारसे और अधिक विरक्त हो गया। उनकी साधना और तीव्र हो गयी। फलस्वरूप उन्हें अपने मृत्युकालका ज्ञान हो गया और उन्होंने अपने शरीर-त्यागका निश्चित काल सबपर प्रकट कर दिया। श्रीमाताजीके प्रेमियों और भक्तोंको बड़ा क्लेश मालूम हुआ; किंतु विवशत: उन लोगोंने उनके सभी सम्बन्धियों एवं प्रीति-पात्रोंको पत्रादिके द्वारा सूचना दे दी।</p>
<p class="Text">उक्त तिथिके दिन बड़ी भीड़ थी। श्रीमाताजीके पुत्र आदि सभी सम्बन्धी और सत्संगी तथा सभी परिचित उनके परमधामगमनका दृश्य देखने उपस्थित हो गये थे। गौके पवित्र गोबरसे धरती लीपी गयी। दर्भासन बिछाया गया। सामने श्रीकृष्णका चित्रपट रखा गया बाजे-गाजेके साथ भगवन्नाम-कीर्तन प्रारम्भ हुआ।</p>
<p class="Text">दिनके चार बजे माताजीको यह संसार छोड़ देना था। उन्होंने स्नानोपरान्त शुद्ध वस्त्र धारण कर श्रीकृष्णकी सविधि पूजा एवं प्रार्थना की। श्रीगंगाजल, तुलसी एवं श्रीभगवान् का चरणामृतमुखमें लेकर आसनपर बैठ गयीं। प्राणायामके द्वारा वे शरीर छोड़ने ही जा रही थीं कि उनके भतीजे पं० जुगलकिशोर जैतिलीके पुत्र वैद्यराज पं० श्रीदेवेन्द्र शर्मा षट्शास्त्री भीड़ चीरते हुए श्रीमाताजीके चरणोंमें प्रणामकर उनके सम्मुख हाथ जोड़कर खड़े हो गये।</p>
<p class="Text">‘परम पूजनीया माँ!’—षट्शास्त्रीजीने निवेदन किया ‘आप प्रेम, भक्ति एवं वैराग्यकी मूर्ति सनातनधर्मकी प्रचारिका हैं। फिर ऐसा धर्मविरुद्ध आचरण क्यों?’</p>
<p class="Text">‘धर्मविरुद्ध आचरण कैसा बेटा?’—श्रीमाताजीने शान्ति और प्रेमसे पूछा।</p>
<p class="Text">षट्शास्त्रीजी बोले—‘आप परमयोगिनी होकर भी दक्षिणायनमें शरीरत्याग कर रही हैं। यह शास्त्रसम्मत नहीं, आप उत्तरायणमें परमधामगमन करें।’</p>
<p class="Text">श्रीमाताजीने उत्तर दिया—‘तुम्हारी बात तो उचित है बेटा! पर अब मुझे जाने दो। अब मुझे स्वयं अपने हाथसे पानी आदि लानेमें बड़ा कष्ट होगा। शरीर साथ नहीं देता।’</p>
<p class="Text">षट्शास्त्रीजी बोले—‘उत्तरायणके आनेमें कुल एक माह आठ दिनकी देर है। इतने दिन पानी लाने आदिकी सेवा मैं स्वयं करूँगा। इतने दिन आप कृपापूर्वक हम लोगोंको अपने पवित्र सत्संग एवं सेवासे लाभ उठानेका अवसर प्रदान करें।’</p>
<p class="Text">‘अच्छा जाओ। अब मैं एक माह आठ दिनके बाद आऊँगी।’ सबको लगा, जैसे श्रीमाताजी मृत्युको इतने दिनोंके लिये विदा कर रही हैं। सबने जय-जयकार की।</p>
<p class="Text">ममताशून्य चित्त, भगवत्प्रेम, गौ माताकी सेवा एवं तपोबलसे श्रीमाताजीने आयी हुई मृत्युको वापस कर दिया; किंतु उनके कथनानुसार उनका शरीर अधिक दुर्बल और अशक्त हो गया। उनकी सेवामें श्रीदेवेन्द्र शर्मा षट्शास्त्रीजी और पूज्य माताजीकी बड़ी पुत्री कुशाबाई रहने लगी। कुएँसे पानी लानेसे लेकर सारा सेवाकार्य ये लोग करते।</p>
<p class="Text">शरीर-त्यागके चार-पाँच दिनों पूर्व समीपके गाँवके एक सज्जन पधारे और श्रीमाताजीके पुत्र श्रीकृष्णानन्दजीसे उसी दिन, गोशालाके उत्सवपर भाषण देनेके लिये निवेदन किया, जिस दिन श्रीमाताजी अपने भौतिक शरीरको छोड़नेवाली थीं। श्रीकृष्णानन्दजीने सर्वथा विवशता प्रकट की।</p>
<p class="Text">वे सज्जन श्रीमाताजीके पास पहुँचे और बोले—‘माँ! उसी दिन, जिस दिन आप सदाके लिये यहाँसे पधारनेवाली हैं, गोशालाका उत्सव है। आपके पुत्र श्रीकृष्णानन्दजीके भाषण न करनेसे हजारों रुपयेकी होनेवाली आय मारी जायगी और गायें भूखों मरेंगी।’</p>
<p class="Text">श्रीमाताजीने अपने पुत्रसे कहा—‘बेटा! तुझे भाषण देने अवश्य जाना चाहिये। गोमाता भूखों मरेंगी तो बड़ा पाप होगा। तू मेरी चिन्ता न कर अवश्य जाना।’ श्रीमाताजीकी आज्ञानुसार श्रीकृष्णानन्दजी उक्त उत्सवमें चले गये।</p>
<p class="Text">नियत समयपर श्रीमाताजीने स्नान-पूजनसे निवृत्त होकर शुद्ध वस्त्र धारण किया। गंगाजल तथा तुलसीदल मुखमें लिया और गोबरसे लिपी भूमिपर बिछे कुशासनपर बैठकर उपस्थित जन-समुदायके द्वारा भगवन्नाम-कीर्तन सुनते एवं भगवन्नाम लेते हुए शरीर त्याग दिया। जन-समुदाय श्रीमाताजीकी जय-जयकार करने लगा।</p>
<p class="Text">प्रात:स्मरणीया श्रीमाता भिरावाँ बाईकी अरथीका जुलूस-सा निकला। भगवन्नाम-कीर्तन हो रहा था। अरथीपर पुष्प और पुष्प-मालाएँ चढ़ायी जा रही थीं। श्रीमाताजीकी जय बोली जा रही थी।</p>
<p class="Text">यह घटना अधिक दिनोंकी नहीं, लगभग सन् १९४५ ई० की देखी-सुनी सर्वथा सत्य है।</p>
<p class="Text para-style-override-6">बोलो सनातनधर्मकी जय!<span class="char-style-override-7"></span></p>


<p class="Page-Break"> </p>
<p class="Main-Heading" id="toc_marker-19">एक ईसाई लाटपादरीका श्रीकृष्ण-स्मरण, प्रार्थनासे रोग-नाश तथा विलक्षण परिवर्तन</p>
<p class="Text">सन् १९६५ की फरवरीमें जब मैं पिलखुवा सनातनधर्मसभाके वार्षिकोत्सवपर पधारनेके लिये प्रार्थना करने दिल्ली भूपेन्द्र भवनमें पहुँचा तो वहाँ मुझे सुप्रसिद्ध सनातनधर्मी हिंदूनेता परम श्रद्धेय श्रीशिवरामसेवकजी, सम्पादक ‘वीरभारत’ के दर्शन हुए। ये उच्चकोटिके विद्वान् तथा वक्ता हैं और मेरे परम मित्रोंमेंसे हैं। श्रद्धेय श्रीशिवरामसेवकजीने मुझे देखते ही कहा कि ‘अच्छा, भक्त रामशरणदासजी! आप आ गये? मैं तो आज ही आपके पास एक आश्चर्यजनक बिलकुल सत्य घटना लिखकर भेजनेवाला था। चलो, अब तो आप स्वयं ही आ गये तो उस सत्य घटनाको मुझसे सुनकर लिख लीजिये। भगवान् श्रीकृष्णके परम पवित्र नाममें, भगवान् श्रीकृष्णकी प्रार्थनामें कैसा अद्भुत चमत्कार है तथा हिंदू ललनाओंके पवित्र पातिव्रतधर्मकी कितनी महत्ता है, यह इस सत्य घटनासे एकदम सिद्ध हो जाता है।</p>
<p class="Text">‘एक ईसाई लाटपादरी, जो सारे हिंदुओंको हिन्दूधर्मसे च्युत कर ईसाई बनाने जा रहे थे, स्वयं श्रीकृष्णनामके अद्भुत चमत्कारको देखकर और हिंदू ललनाओंके पवित्र पातिव्रतधर्मसे प्रभावित होकर कैसे स्वयं ईसाईसे हिंदूधर्मकी शरणमें आ गये। यही बिलकुल सत्य घटना मैं आपको सुनाने जा रहा हूँ’।</p>
<p class="Text">उन्होंने कहा—‘भक्त रामशरणदासजी! मैं सनातनधर्म-प्रतिनिधि-सभा, पंजाबके सुप्रसिद्ध महात्मा श्रीस्वामी गणेशानन्दजी महाराजके साथ आसामकी ओरसे ईसाइयोंमें सनातन-हिंदूधर्मका प्रचार करता हुआ चला आ रहा हूँ। मुझे आसाम प्रान्तमें सत्य सनातन हिंदूधर्मकी अद्भुत महत्ताको प्रकट करनेवाली एक आश्चर्यजनक सत्य घटनाका पता लगा है। जो इस प्रकार है—</p>
<p class="Text">आसामकी पहाड़ियोंमें जब ईसाईमतका बड़ा जोर बढ़ गया और हिंदू अपने पवित्र हिंदूधर्मका परित्याग कराके धड़ाधड़ ईसाई बनाये जाने लगे, तब सनातनधर्मके सुप्रसिद्ध नेता भारतभूषण पूज्य महामना पं० श्रीमदनमोहन मालवीयजी महाराजके मनमें बड़ी वेदना हुई और वे सोचने लगे कि ईसाइयोंके भयंकर कुचक्रसे पवित्र हिंदू जातिको कैसे बचाया जाय? पूज्य महामना पं० श्रीमदनमोहन मालवीयजी महाराजने सनातनधर्मके सुप्रसिद्ध महान् विद्वान् पूज्य पं० श्रीलक्ष्मीनारायण शास्त्रीजी महाराजको, जो इस समय बिहार सनातनधर्म-प्रतिनिधिसभाके मन्त्री हैं, वहाँपर भेजा कि वे वहाँ रहकर आसाममें ईसाईमतका डट करके मुकाबला करें, हिंदुओंको ईसाई होनेसे बचायें और उनमें सनातन-हिंदूधर्मका प्रचार करें।</p>
<p class="Text">पूज्य पं० श्रीलक्ष्मीनारायण शास्त्रीजी महाराजने वहाँ निरन्तर सात वर्षोंतक रहकर आसामकी पहाड़ियोंमें खूब डटकर काम किया। उन्होंने एक ऐसी योजना बनायी कि नौगाँवमें एक बड़ा भारी विराट् हिंदू-सम्मेलन किया जाय और हिंदू-महासभाके महान् तेजस्वी नेता स्वर्गीय माननीय डॉ० श्री बी० एस० मुंजेको, जो उस समय जीवित थे, इस विराट् हिंदू-सम्मेलनका सभापति बनाया जाय।</p>
<p class="Text">पूज्य पं० श्रीलक्ष्मीनारायण शास्त्रीजी महाराज हिंदू-सम्मेलनका प्रचार करने तथा हिंदू-सम्मेलनके लिये धन एकत्र करने-हेतु दौरा करने लगे। जब वे जयन्तियाकी पहाड़ियोंमें पहुँचे तो वहाँ रास्तेमें एक नदी पड़ती थी। किश्ती (नाव)-के पार होनेमें बड़ी देर हो गयी और रातके लगभग आठ बज गये। वहाँ अपना कोई भी परिचित व्यक्ति नहीं था, इसलिये एक बड़ी ही विकट समस्या उनके सामने आ गयी। वे सोचने लगे—अब रातको कहाँ जाकर ठहरा जाय? पहाड़ियोंका रास्ता भी वे जानते नहीं थे। उन्होंने जो अपनी दृष्टि उठाकर देखा तो उन्हें सामने एक लैंप जलता हुआ दिखलायी दिया, बस, फिर क्या था? पूज्य शास्त्रीजी महाराज ठीक उसीकी ओर चल दिये। वहाँ पहुँचकर देखा कि वह ईसाइयोंके एक बहुत बड़े लाटपादरीकी कोठी है। वे लाटपादरी उस समय अपनी उस कोठीके ऊपर बैठे हुए थे और उन्होंने जब सामनेसे एक आदमीको अपनी ही कोठीकी ओर आते देखा तो जोरसे आवाज दी—‘कौन हो तुम?’ शास्त्रीजी महाराज अभी चुपचाप ही थे, कुछ बोले नहीं। यह देखकर उन पादरीका पारा बड़ा गरम हो गया और वे गुस्सेमें भरे कोठीसे नीचे उतर आये और शास्त्रीजी महाराजसे ऐसे क्रोधमें भरकर बोले जैसे कि वे शास्त्रीजी महाराजको खा जायँगे। समीप आकर उन्होंने फिर जोरकी आवाज दी कि ‘तुम बोलते क्यों नहीं हो, तुम कौन हो?’</p>
<p class="Text">जवाब मिला—‘पं० लक्ष्मीनारायण शास्त्री।’</p>
<p class="Text">‘अमृतबाजार पत्रिका’, ‘आनन्दबाजार पत्रिका’ में तथा और भी कई पत्र-पत्रिकाओंमें पूज्य पं० श्रीलक्ष्मीनारायण शास्त्रीजी महाराजका छायाचित्र और उनका शुभ नाम छप चुका था। चित्रके नीचे छपा हुआ था कि भारतभूषण महामना पं० श्रीमदनमोहन मालवीयजी महाराजके द्वारा आपको अपना प्रतिनिधि बनाकर आसामकी पहाड़ियोंमें हिंदूसंस्कृतिके प्रचारके लिये भेजा गया है। वे लाटपादरी ‘अमृतबाजार पत्रिका’, ‘आनन्दबाजार पत्रिका’ आदिमें पूज्य शास्त्रीजी महाराजका छायाचित्र और उनके सम्बन्धका यह समाचार देख और पढ़ चुके थे और आपके शुभ नामसे भी सुपरिचित हो चुके थे। इसलिये जब उन्होंने सुना कि आगन्तुकका नाम ‘पं० लक्ष्मीनारायण शास्त्री’ है तो झटसे उनका सारा क्रोध बिलकुल शान्त हो गया और उन्होंने तत्काल अपने सिरका हैट उतारकर एक ओर रख दिया तथा उन्हें बड़ी श्रद्धा-भक्तिके साथ साष्टांग दण्डवत् प्रणाम किया। फिर शास्त्रीजी महाराजको श्रद्धा-विह्वल होकर अपनी छातीसे लगा लिया और उनके प्रति बहुत ही आदर और प्रेम प्रकट किया। तदनन्तर उन्हें वे तुरंत अपनी कोठीमें ले गये और उनके खानेके लिये उनके सामने फल ला करके रख दिये तथा उनसे उन फलोंको खानेकी करबद्ध प्रार्थना की।</p>
<p class="Text">वे लाटपादरी बड़े बुद्धिमान् थे और यह भी भलीभाँति जानते थे कि ये शास्त्रीजी महाराज कट्टर सनातनधर्मी ब्राह्मण हैं, उच्चकोटिके महान् विद्वान् हैं। ये विदेशी और विधर्मियोंके हाथोंका कुछ खाना-पीना स्वीकार न करेंगे। इसलिये वे तुरंत शास्त्रीजी महाराजको अपने पासके ही सनातनधर्मके एक देवमन्दिरमें ले गये। देवमन्दिरके पुजारी ब्राह्मणको अपने पाससे रुपये देकर बोले कि ‘पुजारीजी महाराज! ये एक बड़े ही उच्चकोटिके विद्वान् ब्राह्मण शास्त्री हैं। आप इन्हें हमारी ओरसे आटा, घी, साग-सब्जी आदि सब सामान लाकर भोजन बनाकर खिलाओ और रात्रिमें अपने स्थानपर अपने पास ही ठहराओ। इन्हें अब किसी प्रकारका कोई कष्ट न होने पाये, इस बातका पूरा-पूरा ध्यान रखो।’</p>
<p class="Text">पूज्य शास्त्रीजी महाराजको उस ईसाई लाटपादरीका यह अद्भुत प्रेमभाव और अपने प्रति इस प्रकारका आदरभाव देखकर बड़ा ही आश्चर्य हुआ कि ‘मैं तो एक कट्टर सनातनधर्मी हिंदू हूँ और ये एक कट्टर हिंदू-द्रोही ईसाई लाटपादरी हैं। ये हिंदुओंको ईसाई बनानेपर तुले हुए हैं और इसके विपरीत मैं इनका घोर विरोधी हूँ तथा इनके बनाये हुए ईसाइयोंको पुन: हिंदू बनानेवाला हूँ; फिर भी ये मुझे अपना घोर शत्रु न मानकर मुझसे ऐसा अद्भुत प्रेम कैसे करते हैं? इसका कारण क्या है?’ उन्होंने उस लाटपादरीसे इस प्रकार अपने प्रति अद्भुत प्रेम करनेका कारण पूछा तो उन लाटपादरीने शास्त्रीजी महाराजसे कहा कि ‘पण्डितजी महाराज! आप इस समय थके हुए हैं और रात भी कुछ अधिक हो गयी है। इस समय आप भोजन करके विश्राम कीजिये। मैं प्रात:काल आपके पास अवश्य ही आऊँगा, तब मैं उस समय आपको अपने जीवनकी सब बातें बताऊँगा।’</p>
<p class="Text">लाटपादरी यों कहकर अपनी कोठीपर चले गये। मन्दिरके पुजारीजीने लाटपादरीके दिये पैसोंसे आटा, घी, साग-सब्जी आदि सब सामान लाकर भोजन बनाया और शास्त्रीजी महाराजको बड़े प्रेमसे खिलाया। शास्त्रीजी महाराज रात्रिको पुजारीजीके पास सो गये।</p>
<p class="Sub-Heading" xml:lang="en-US">लाटपादरीने अपने जीवनकी क्या घटना सुनायी?</p>
<p class="Text">प्रात:काल होनेपर लाटपादरी साहब पूज्य शास्त्रीजी महाराजके पास आये और बड़ी श्रद्धा-भक्तिके साथ उन्हें प्रणाम किया। फिर शास्त्रीजी महाराजको अपने साथ अपनी कोठीपर ले गये। वहाँ उन्हें उच्च आसनपर बैठाकर अपने जीवनकी सत्य घटना शास्त्रीजी महाराजको सुनायी, जो इस प्रकार है—</p>
<p class="Text">‘‘पूज्य शास्त्रीजी महाराज! मैं पहले हिंदू ही था। जातिका ब्राह्मण था और मेरा नाम दामोदर उपाध्याय था। मेरे पूज्य पिताजी आजमगढ़ जिलेमें रहते थे। गरीबी बहुत थी, इसलिये मेरे पिताजी जयन्तियाकी पहाड़ियोंमें रोजगारकी तलाशमें चले आये थे। इधर हमारी माताजी मर चुकी थीं। हम अपने पिताजीके दो पुत्र थे। दुर्भाग्यसे हमारे पूज्य पिताजी बीमार हो गये और बहुत बीमार रहनेके पश्चात् चल बसे। पैसा हमारे पासमें था नहीं। हम दोनों ही भाई अभी छोटे-छोटे अबोध बच्चे थे, इसलिये कुछ लोगोंने मिलकर हमारे पिताजीके मृतक-संस्कारका प्रबन्ध कर दिया। अब क्या करते? माता-पिताको खोकर हम दोनों भाई इधर-उधर आवारा घूमने लगे। हम बड़ी ही घोर विपत्तिमें फँस गये। हमें उस समय कोई रोटी दे दे तो हम रोटी खा लें और नहीं दे तो भूखे-प्यासे मारे-मारे डोला करें। हमारी उस समय बड़ी दयनीय दशा थी। कुछ दिनोंके पश्चात् हमारी इस अत्यन्त दयनीय दशाको देखकर हमें एक ईसाइयोंके यतीमखानेमें दाखिल करा दिया गया। कुछ दिनोंके पश्चात् एक और घोर विपत्ति मेरे ऊपर आयी—मेरा छोटा भाई भी पेटकी भयंकर बीमारीके कारण चल बसा। अब तो मैं बस अकेला ही रह गया। मैं अब ईसाई स्कूलमें शिक्षा ग्रहण करने लगा। ब्राह्मण-घरमें जन्म होनेके कारण वहाँ विद्यार्थियोंमें अव्वल दर्जेमें था। इस तरहसे बी०ए० पास करनेपर मुझे अमेरिकाके ईसाई मिशनमें पादरी बना दिया गया। रहन-सहनकी सब सहूलियतें मुझे दे दी गयीं। अब तो मैं बड़े ही सुखसे अपना जीवन व्यतीत करने लगा। मेरी योग्यताकी ऐसी छाप उन लोगोंपर पड़ी कि उन लोगोंने फिर आगे चलकर मुझे कुछ दिनोंके पश्चात् ट्रेनिंगके लिये अपने ही खर्चेसे अमेरिका भेज दिया। अमेरिकामें मैंने एम्० ए० करनेके पश्चात् डॉक्टरकी डिग्री भी प्राप्त कर ली और इन आसामकी पहाड़ियोंमें मैं लाटपादरी बनाकर भेज दिया गया। एक एम्०ए० पास सुन्दर ईसाई लड़कीसे मेरी शादी भी कर दी गयी, अब तो मैं बड़े ही ठाटबाटसे आनन्दपूर्वक रहने लगा। मेरा जीवन सुखपूर्वक व्यतीत होने लगा। कुछ दिनोंके पश्चात् मैं अकस्मात् क्षय-(टी०बी०) रोगी हो गया। मेरी वह बीमारी आगे चलकर यहाँतक बढ़ गयी कि मेरे मुखसे खून आने लगा। मैं अबतक भ्रमसे अपनी जिस स्त्रीको अपने प्राणोंसे भी प्यारी समझा करता था और जो कलतक मुझसे बहुत स्नेह और प्रेम करती प्रतीत हुआ करती थी, अब वही स्त्री मुझे तपेदिकका रोगी समझकर मेरे पासतक भी आनेके लिये तैयार नहीं होती थी। जिस कमरेमें मैं बीमार पड़ा रहता था, वह उस कमरेके अंदर भी नहीं आती और दरवाजेसे बाहर खड़ी होकर दूरसे ही मुझसे पूछा करती कि ‘कहो डॉक्टर, क्या बात है?’ वह मुझसे रोज-रोज ताने-पर-ताने दे-देकर कहा करती कि ‘तुम अस्पतालमें क्यों नहीं दाखिल हो जाते? अस्पतालमें दाखिल हो जाओ। तुम्हें तपेदिककी बड़ी बुरी बीमारी है। इसके कीटाणुओंसे यह सारा कमरा और सारा घर भर जायगा। फिर हमारे लिये भी जिंदा रहना मुश्किल हो जायगा।’ वह हर रोज आती और आ-आकर बराबर यही सुनाया करती। वह मुझसे बड़ी घृणा किया करती और मेरी सेवा-शुश्रूषा करना तो दूर रहा, मेरे प्रति बड़े ही क्रूर शब्दोंका प्रयोग किया करती।</p>
<p class="Text">आखिर मैं उससे बहुत परेशान हो गया और जाकर एक अस्पतालमें भर्ती हो गया। उस अस्पतालमें वह बहुत कम आती और जब आती तब पास न आकर दूरसे ही एक ओर खड़ी होकर नर्ससे पूछती—‘कहो, डॉक्टरका क्या हाल है?’ कभी-कभी दरवाजेपर दूर खड़ी होकर पूछ लेती—‘कैसे हो डॉक्टर?’</p>
<p class="Text">अब तो मेरे होश ठिकाने आ गये। मैं जो पाश्चात्त्य सभ्यताके रंगमें रंगकर हिंदू-धर्म, हिंदू-जाति और हिंदू सभ्यता-संस्कृतिको बड़ी ही घृणाकी दृष्टिसे देखा करता था और ईसाई-संस्कृतिको ही सब कुछ समझकर उसपर बड़ा फिदा रहता था, अब तो मेरी आँखें खुल गयीं और मुझे ईसाई-संस्कृतिसे घृणा हो गयी। हिंदू-संस्कृतिकी अद्भुत महत्ता मेरी समझमें आ गयी। उस समय वे बड़े पवित्र भाव मेरे सामने आये कि आज यदि मेरा विवाह किसी सनातनधर्मी हिंदू-घरानेमें हुआ होता तो हिंदू-नारी कितने स्नेहसे तन-मन-धन लगाकर मेरी सेवा-शुश्रूषा करती।</p>
<p class="Sub-Heading" xml:lang="en-US">मैंने श्रीकृष्ण-प्रार्थनाका अद्भुत चमत्कार देखा</p>
<p class="Text">मैंने मन-ही-मन बहुत दु:खी होकर भगवान् श्रीकृष्णकी शरण ली और भगवान् श्रीकृष्णसे यह करबद्ध प्रार्थना की कि ‘हे प्रभु श्रीकृष्ण! एक बार कृपाकर किसी प्रकार मुझे इस भयंकर बीमारीसे मुक्त कर दो तो मैं आज शपथ खाकर कहता हूँ कि ‘मैं ईसाई लड़कीको तुरंत तलाक देकर किसी गरीब अनपढ़ भारतीय हिंदू लड़कीसे विवाह करके सुखसे दिन व्यतीत करूँगा और इस ईसाईमतको तिलांजलि देकर तुम्हारा भजन कर अपना जन्म सफल करूँगा।’</p>
<p class="Text">भगवान् श्रीकृष्णका स्मरण करने और भगवान् श्रीकृष्णकी करुण प्रार्थना करनेसे मैं कृतकृत्य हो गया। मेरी करुण पुकार भगवान् श्रीकृष्णने सुनी और मैं उस अत्यन्त भयंकर रोगसे छुटकारा पा गया। मैं भगवान् श्रीकृष्णकी कृपासे बिलकुल स्वस्थ हो गया।</p>
<p class="Text">शास्त्रीजी महाराज! अब तो मैंने अच्छा होते ही सबसे पहले उस कुलटा ईसाई स्त्रीको तुरंत तलाक दे दिया और लाटपादरीके जो कानूनी बन्धन थे, वे भी सब समाप्त कर दिये। भगवान् श्रीकृष्णकी मेरे ऊपर यह बड़ी ही महान् अद्भुत कृपा है कि जो भगवान् श्रीकृष्णने ठीक मौकेपर आपको मेरे पास भेज दिया है। शास्त्रीजी महाराज! अब आप देर न करें। मुझे तुरंत भगवान् के मन्दिरमें ले जाकर मेरे लिये भगवान् का परम पवित्र श्रीभगवत् चरणामृत देकर हिंदू-धर्मका अमृत पिला दें और मुझे अपने हिंदू-धर्मकी शरणमें ले लें।’’</p>
<p class="Text">पूज्य पं० श्रीलक्ष्मीनारायण शास्त्रीजी महाराज तुरंत दौड़े हुए मन्दिरमें गये और उस मन्दिरसे परम पवित्र श्रीभगवत् चरणामृत लाकर उन लाटपादरीको हिंदू-धर्ममें दीक्षित किया। उसके बाद कुछ दिन पास रहकर उनको श्रीमद्भगवद्गीताका अमृत-पान कराया। इस प्रकार लाटपादरी सनातन हिंदू-धर्मकी शरणमें आ गये। जो लोग अपनेको सनातनधर्मी और हिंदू कहते लज्जाका अनुभव करते हैं, क्या वे इस आश्चर्यजनक सत्य घटनासे कुछ शिक्षा लेंगे? श्रीकृष्णस्मरणमें और सत्य सनातन हिंदू-धर्ममें क्या अद्भुत शक्ति है, इसे जानकर और सत्य सनातनधर्मकी शरण ग्रहणकर क्या वे अपना और अपने कुलका कल्याण नहीं करेंगे?</p>
<p class="Text para-style-override-6">बोलो सनातनधर्मकी जय!<span class="char-style-override-7"></span></p>


<p class="Page-Break"> </p>
<p class="Main-Heading" id="toc_marker-20">स्वप्नके पापका भीषण प्रायश्चित्त</p>
<p class="Text">परम संत श्रीबाबा वैष्णवदासजी महाराज बड़े ही उच्चकोटिके श्रीरामभक्त—संत थे। आपका सारा समय श्रीरामभजनमें व्यतीत होता था। जो भी दर्शनार्थी आपके पास आता, आप उसे किसी भी जीवको न सताने, सबपर दया करने, जीवमात्रको सुख पहुँचाने और श्रीरामभजन करनेके लिये उपदेश देते थे। आपके सत्संगसे हजारों मनुष्योंने जीवोंकी हत्या करना, मांस-मछली, अंडे-मुर्गे खाना एवं किसीको सताना छोड़ दिया था और श्रीरामभजन करना प्रारम्भ कर दिया था। श्रीहनुमान् जी महाराजकी प्रसन्नताके निमित्त आप बंदरोंको लड्डू खिलाते थे और मीठे रोटका भोग लगाते थे। आप मन, कर्म, वचन इन तीनोंसे किसीको न कभी सताते, न दु:ख पहुँचाते। सभीको इसी प्रकारका उपदेश दिया करते थे।</p>
<p class="Sub-Heading" xml:lang="en-US">स्वप्नमें किये हुए पापका प्रायश्चित्त—शरीरका त्याग</p>
<p class="Text">एक दिन नित्यकी भाँति जब भक्तगण आपके पास आये तो सबने देखा कि आज महात्माजीका चेहरा सदाकी भाँति प्रसन्न नहीं है। क्या कारण है, इसका कुछ पता नहीं है। एक भक्तने उन्हें उदास देखकर पूछा—</p>
<p class="Text"><span class="char-style-override-6">भक्त—</span>महाराजजी! कुछ पूछना चाहता हूँ।</p>
<p class="Text"><span class="char-style-override-6">महाराजजी—</span>पूछो!</p>
<p class="Text"><span class="char-style-override-6">भक्त—</span>आज आप कुछ उदास-से प्रतीत होते हैं।</p>
<p class="Text"><span class="char-style-override-6">महात्माजी—</span>हाँ, ठीक, बिलकुल ठीक।</p>
<p class="Text"><span class="char-style-override-6">भक्त—</span>महाराजजी! क्यों?</p>
<p class="Text"><span class="char-style-override-6">महात्माजी—</span>हमसे आज एक घोर पाप हो गया।</p>
<p class="Text"><span class="char-style-override-6">भक्त—</span>महाराज! क्या पाप हो गया?</p>
<p class="Text"><span class="char-style-override-6">महात्माजी—</span>पूछो मत।</p>
<p class="Text"><span class="char-style-override-6">भक्त—</span>पाप और आपसे हो गया! यह तो असम्भव है! बतलाइये, क्या हुआ?</p>
<p class="Text"><span class="char-style-override-6">महात्माजी—</span>नहीं भैया! हो गया—बस हो गया, पूछो मत, घोर पाप हो गया।</p>
<p class="Text"><span class="char-style-override-6">भक्त—</span>नहीं महाराज! बताना ही होगा।</p>
<p class="Text">महात्माजी—पाप ऐसा हुआ है कि जिसके कारण मेरा खाना, पीना, सोना सभी हराम हो गया है?</p>
<p class="Text"><span class="char-style-override-6">भक्त—</span>महाराज! आखिर क्या पाप हो गया?</p>
<p class="Text"><span class="char-style-override-6">महात्माजी—</span>आज रातको हमने स्वप्न देखा और आगे मत पूछो भैया!</p>
<p class="Text"><span class="char-style-override-6">भक्त—</span>नहीं महाराज, बताओ क्या हुआ?</p>
<p class="Text"><span class="char-style-override-6">महात्माजी—</span>अरे भैया! हुआ क्या, स्वप्नमें हमसे घोर पाप बन गया जो कि महात्माओंसे नहीं होना चाहिये। स्वप्नमें देखा कि हमने अपने हाथोंसे किसी बंदरको मार डाला है। यही पाप अब हमें चैनसे नहीं बैठने दे रहा है। हाय! मुझसे स्वप्नमें बंदर मारा गया!! मालूम होता है कि मुझसे श्रीहनुमान् जी महाराज अप्रसन्न हैं तभी तो मुझसे ऐसा घोर पाप हुआ।</p>
<p class="Text"><span class="char-style-override-6">भक्त—</span>महाराज! आप चिन्ता न करें। यह तो स्वप्न है; स्वप्न दीखते ही रहते हैं।</p>
<p class="Text"><span class="char-style-override-6">महात्माजी—</span>क्या मुझे ऐसे ही स्वप्न दीखने चाहिये थे? क्या अच्छे स्वप्न मेरे भाग्यमें नहीं लिखे थे? बंदर मारना तो घोर पाप है। इससे बढ़कर और घोर पाप क्या होगा? शास्त्रोंमें लिखा है कि यदि भूलसे भी बंदर मर जाय तो मारनेवालेका नरक जाना तय हो जाता है और जबतक पैदल चारों धामोंकी यात्रा न करले, पाप दूर नहीं होता। हाय! मुझसे स्वप्नमें बंदर मारा गया!! बड़ा पाप हुआ!!!</p>
<p class="Text"><span class="char-style-override-6">भक्त—</span>महाराज! आप स्वप्नकी बातोंसे व्यर्थ दु:खी होते हैं।</p>
<p class="Text"><span class="char-style-override-6">महात्माजी—</span>अरे, स्वप्नमें ऐसा घोर पाप होते देखना क्या उचित था?</p>
<p class="Text para-style-override-2">भक्तोंने महात्माजीको बहुत समझाया, पर उनका दु:ख दूर नहीं हुआ। आपने स्वप्नमें बंदर मारे जानेके कारण खाना-पीना सब छोड़ दिया और दिन-रात श्रीहनुमान् जी महाराजसे क्षमा-प्रार्थना करनी प्रारम्भ कर दी। एक दिन भक्तोंने आकर देखा कि महात्माजीके शरीरपर कुछ मला हुआ है और आपके मुखसे श्रीराम-रामका उच्चारण हो रहा है तथा आपका शरीर जल रहा है। भक्त देखकर दौड़े पर महात्माजीने उन्हें पास आनेसे रोका और कहा ‘वहीं रहो, मुझे न छूओ। मैं पापी हूँ, मैंने स्वप्नमें बंदर मार दिया है; अब मैं अपने पापोंका सहर्ष प्रायश्चित्त कर रहा हूँ। संत वह है जो स्वप्नमें भी किसी जीवको न सताये, किसीका जी न दुखाये।’<span></span></p>


<p class="Page-Break"> </p>
<p class="Main-Heading" id="toc_marker-21">श्रीसीतारामने अंग्रेज इंजीनियरके प्राणोंकी रक्षा की</p>
<p class="Text">उदासीन सम्प्रदायके महान् संत स्वामी रमेशचन्द्रजी महाराजने एक बार अपने गीता-प्रवचनोंके दौरान एक अंग्रेज इंजीनियरके जीवनकी श्रीरामभक्तिके प्रत्यक्ष चमत्कारकी घटना सुनायी थी। वह अंग्रेज इंजीनियर उन्हें बिहारमें साधुवेषमें विचरता हुआ मिला था।</p>
<p class="Text">स्वामीजीने बताया कि एक अंग्रेज इंजीनियर ऑफिसरको काषायवस्त्रधारी परम वैष्णव साधुके वेषमें देखकर मुझे बड़ा आश्चर्य हुआ और मैंने उसे अपने पास बैठाकर पूछा—महाराज! आपके जीवनमें यह अद्भुत परिवर्तन कैसे हुआ?</p>
<p class="Text">उत्तरमें वह फूट-फूटकर रोने लगा और लंबी साँस लेकर बोला—हाय, मैंने धर्मभूमि भारतमें जन्म नहीं लिया। मेरा इतना समय व्यर्थ ही बीत गया, जो मैंने श्रीसीतारामजीका भजन नहीं किया। फिर उसने मुझे अपने जीवनकी आश्चर्यजनक घटना सुनाते हुए कहा—‘मैं एक इंजीनियर था और इंग्लैंडसे बिहारमें एक बड़ा डैम (बाँध) बनानेके लिये इंचार्जके रूपमें भारत आया था। बाँध बन रहा था कि अचानक बड़ी भयंकर वर्षा होनेसे बाँध टूटनेका खतरा पैदा हो गया। बाँधमें दरारें पड़ जानेसे इस बातकी पूरी-पूरी सम्भावना हो गयी कि बाँध अब नहीं बचेगा, अवश्य ही टूट जायगा। मैं बाँधके टूटनेपर अपनी और अपने देशकी बदनामीके डरसे उदास और हताश हो गया था।</p>
<p class="Text">एक दिन मैं इसी चिन्तामें निमग्न बाँधपर टहल रहा था कि देखा, बाँधपर काम करनेवाले पुरबिया मजदूर बाँधसे कुछ दूरी पर गाना-बजाना कर रहे हैं मैं यह जाननेके लिये कि यह सब मिलकर क्या कर रहे हैं, उनके पास गया। उन पुरबियोंने उस स्थानपर एक छोटा-सा मन्दिर बना रखा था। उसीके सामने खड़े होकर वे सब लोग मिलकर तन्मय होकर गाना-बजाना कर रहे थे। मैं इस रहस्यको नहीं समझ सका, क्योंकि ऐसा दृश्य मैं अपने जीवनमें पहली बार देख रहा था। मैंने उनसे कीर्तन करनेका कारण पूछा तो उत्तरमें उन मजदूरोंने मुझे बताया कि ‘साहब! यह हमारी इष्टदेवी श्रीसीतादेवीका मन्दिर है, हम उन्हींका कीर्तन कर रहे हैं। जो इस मन्दिरमें श्रीसीताजीके सामने सच्चे मनसे प्रार्थना करता है, उसकी इच्छा पूरी हो जाती है और उसके सब कार्य सिद्ध हो जाते हैं।’ मैंने उनसे कहा कि ‘तुमलोग मेरी ओरसे अपनी देवी सीताजीसे प्रार्थना करो कि मेरा बाँध बच जाय, टूटे नहीं। यदि बाँध बच गया तो मैं श्रीसीतादेवीजीका बहुत बढ़िया मन्दिर बनवा दूँगा और उसका सारा खर्च मैं दूँगा।’</p>
<p class="Text">मजदूर बोले—‘साहब! पहले आप दोनों हाथ जोड़कर हृदयसे सीता माँसे प्रार्थना करें कि वे आपके संकटको दूर करें। इसके बाद हम प्रार्थना करेंगे, आपकी ओरसे।’</p>
<p class="Text">मैं मूर्तिके सामने हाथ जोड़कर खड़ा हो गया और रोते हुए करुणाके साथ मैंने प्रार्थना की—‘हे माँ सीते! मेरी इज्जत तथा मेरे प्राण दोनोंकी रक्षा आप करें। यदि डैम टूट गया तो मैं अपने प्राण दे दूँगा और डैमके बचते ही मैं अपना तमाम जीवन आपकी भक्तिमें लगा दूँगा।’</p>
<p class="Text">बादमें उन मजदूरोंने भी मेरी ओरसे देवीके सामने सच्चे हृदयसे प्रार्थना की और बहुत आत्मविश्वासके साथ कहा—‘जाओ तुम्हारा काम हो जायगा।’ मैं वापस अपनी कोठीपर आ गया। उसी शामको जोरकी बरसात शुरू हो गयी, मैंने सोचा कि आज बाँध नहीं बचेगा, यह अवश्य ही टूट जायगा। मेरे मनमें आत्महत्या करनेका विचार पैदा हो गया, इसीलिये मैंने अपने हाथोंसे वसीयत लिख दी। मैंने लिखा कि ‘मैं अपनी और अपने देशकी इज्जत न बचा पानेके कारण अपनी इच्छासे आत्महत्या कर रहा हूँ, इसमें किसी औरका कोई दोष नहीं है।’ यह लिखकर मैं डैमकी ओर चल पड़ा। मैंने निश्चय किया कि मैं डैमपर जाकर खड़ा हो जाऊँगा और जब डैम टूटेगा तो उसके साथ ही मेरी भी मृत्यु हो जायगी। मैं डैमपर गया तो उस समय बरसात हो रही थी। मैं डैमपर चढ़ गया, तभी मैंने देखा कि डैमके नीचे दो नवयुवक खड़े हैं। उनमेंसे एकका रंग गोरा और दूसरेका रंग साँवला था। गोरा नवयुवक अपने हाथोंसे जमीनसे मिट्टी उठाकर साँवले नवयुवकको दे रहा था और साँवला नवयुवक मिट्टीको दरारोंमें भर रहा था। मैंने देखा कि दोनोंने अपने माथेपर मुकुट बाँध रखे हैं और उनके कंधेमें धनुष-बाण हैं। दोनों नवयुवक बहुत ही सुन्दर थे।</p>
<p class="Text">यह सब देखकर मैंने पुरबिया मजदूरोंको जोर-जोरसे आवाज देकर अपने पास बुलाया और कहा कि जल्दीसे यहाँ आओ और इन दोनों नवयुवकोंको बाँधपरसे हटाओ, नहीं तो ये दोनों नवयुवक मर जायँगे। मजदूर दौड़े हुए बाँधपर आये और बाँधपर आकर उन्होंने देखा तो वे दोनों ही नवयुवक उनको दिखलायी नहीं दिये। पुरबियोंने कहा—‘साहब! हमें वे नवयुवक नहीं दिखायी देते।’ मैंने उन पुरबियोंको बताया कि ‘एक नवयुवक साँवला है, दूसरा गोरा है। दोनों ही माथेपर मुकुट बाँधे हैं तथा कंधेपर धनुष-बाण लिये हैं।’ यह सुनकर पुरबियोंने कहा कि ‘साहब! वे नवयुवक नहीं, वे तो साक्षात् श्रीराम और श्रीलक्ष्मणजी हैं, आप बड़े भाग्यशाली हैं कि आपको उनके दर्शन हो गये, अब आपका डैम कदापि नहीं टूटेगा। आप निश्चिन्त हो जाइये, क्योंकि जिन भगवती श्रीसीताजी महारानीके सामने आपने प्रार्थना की थी, उन्हींके स्वामी स्वयं अपने हाथोंसे आपके डैमको बचानेकी तैयारी कर रहे हैं।’</p>
<p class="Text para-style-override-2">इतना सुननेपर मैं बेहोश हो गया और मुझे वहाँसे हटाकर मेरी कोठीपर पहुँचाया गया। होश आनेपर ‘राम-लक्ष्मणजीने मेरे लिये अपने हाथोंसे बाँध बचानेका काम किया’ यह सोच मैंने अपना सारा जीवन उनको समर्पित कर देनेका निश्चय किया। बाँध बच गया और मैं उसी समय कोट, बूट, टोप, टाई, धन—सबको अत्यन्त तुच्छ समझकर, संन्यास लेकर जंगलकी ओर चल दिया। अब मैं हर समय श्रीसीतारामजीका भजन करता हूँ और जो कोई मुझे मिलता है, उससे हाथ जोड़कर यही प्रार्थना करता हूँ कि—‘‘My Child! Please say Sita-Ram’’ (मेरे बच्चे! कृपाकर सीताराम कहो)। श्रीसीतारामजी शब्दके कहनेसे, उनका नाम लेनेसे मुझे अपार शान्ति मिलती है—प्रसन्नता होती है। दु:ख है तो मुझे इसी बातका कि मैंने इस परम पुण्यभूमि भारतमें पहलेसे जन्म क्यों नहीं लिया? मेरा इतना जीवन श्रीसीतारामजीके भजन किये बिना व्यर्थ ही क्यों चला गया?<span></span></p>


<p class="Page-Break"> </p>
<p class="Main-Heading" id="toc_marker-22">गायत्री-माताकी भक्तिका विलक्षण फल</p>
<p class="Sub-Heading" xml:lang="en-US">[एक विश्वविख्यात आर्य-संन्यासीकी जुबानी आप-बीती सत्य कहानी]</p>
<p class="Text">अभी पिछले दिनोंकी बात है, पिलखुवामें हमारे स्थानपर विश्वविख्यात आर्यसमाजी संन्यासी श्रीस्वामी आनन्दस्वामी सरस्वतीजी महाराज (भूतपूर्व महाशय खुशालचंदजी, सम्पादक ‘मिलाप’) पधारे थे। उनके कई दिनोंतक सदुपदेश हुए, जिन्हें सुनकर जनता बहुत प्रभावित हुई। आपने अपने जीवनमें श्रीगायत्री-माताकी भक्तिका तथा मृत्युंजय-मन्त्रका क्या चमत्कार देखा—इस विषयमें उन्होंने जो सत्य घटनाएँ सुनायीं, उन्हें हम ज्यों-की-त्यों यहाँ दे रहे हैं। आशा है, पाठक इसे ध्यानसे पढ़नेकी कृपा करेंगे—</p>
<p class="Text"><span class="char-style-override-6">एक विद्यार्थी—</span>महाराजजी! हमें क्या करना चाहिये?</p>
<p class="Text"><span class="char-style-override-6">स्वामीजी—</span>बेटा! तुम्हें गायत्री-माताकी शरण लेनी चाहिये। बस, तुम गायत्री-माताकी भक्तिसे सब कुछ पा सकते हो। हाँ, यह आवश्यक है कि गायत्री-जपके साथ इस मन्त्रके आदेशको अपने जीवनमें ओतप्रोत कर लो। ऐसा होनेपर मन्त्र-जप पूरा लाभ देता है।</p>
<p class="Text"><span class="char-style-override-6">विद्यार्थी—</span>महाराजजी! हम गायत्री तो जपना चाहते हैं; परंतु कुछ लोग कहते हैं कि तुम गायत्री तब जप सकते हो, जब तुम्हारे यज्ञोपवीत—जनेऊ हो; नहीं तो बिना यज्ञोपवीतके गायत्री जपनेसे पाप लगता है। तो हमें क्या करना चाहिये?</p>
<p class="Text"><span class="char-style-override-6">स्वामीजी—</span>तुम्हें चाहिये कि तुम अपना यज्ञोपवीत-संस्कार कराओ और संस्कार कराकर तब गायत्रीका जप करो। इसमें तुम्हें क्या आपत्ति है? हिंदू होकर यज्ञोपवीत-संस्कार न कराना यह तो बड़ी लज्जाकी बात है।</p>
<p class="Text"><span class="char-style-override-6">विद्यार्थी—</span>नहीं महाराजजी! कोई यदि यज्ञोपवीत-संस्कार नहीं कराना चाहता हो तो क्या करे?</p>
<p class="Text"><span class="char-style-override-6">स्वामीजी—</span>यदि भगवान् श्रीराम तथा श्रीकृष्णकी छत्रच्छायामें रहना हो तो तुम्हें अपना यज्ञोपवीत-संस्कार अवश्य कराना ही होगा और यदि अपना उत्थान चाहते हो तो गायत्री-माताकी शरण लो, गायत्री-माताकी भक्ति करो और नित्यप्रति गायत्री-माताकी गोदमें बैठकर अमृत-पान करो।</p>
<p class="Text"><span class="char-style-override-6">प्रश्न—</span>आपने स्वयं गायत्री-माताकी भक्तिके द्वारा कुछ चमत्कार देखा है? क्या वास्तवमें मन्त्र-जपसे कार्य सिद्ध हो सकते हैं?</p>
<p class="Text"><span class="char-style-override-6">स्वामीजी—</span>देखा है और खूब देखा है। गायत्री-मातामें और महामृत्युंजयके जपमें बड़ी विलक्षण शक्ति देखी है। यह मन्त्र बड़ी-से-बड़ी घोर विपत्तियोंसे छुटकारा दिला देता है और फाँसीके तख्तेपरसे भी बचा लेता है। हमने इसका प्रत्यक्ष प्रमाण अपनी आँखोंसे देखा है। मेरे पुत्र रणवीर, सम्पादक ‘मिलाप’ को एक बार सेशनकोर्टसे फाँसीकी सजाका आदेश हो गया। मैं रणवीरसे जेलमें मिला और उससे कहा कि तुम माता गायत्रीकी शरण लो और तुम सवा लाख—</p>
<p class="SHLOK">ॐत्र्यम्बकं यजामहे सुगन्धिं पुष्टवर्धनम्।</p>
<p class="SHLOK">उर्वारुकमिव बन्धनान्मृत्योर्मुक्षीय मामृतात्॥<span class="char-style-override-4"></span></p>
<p class="Text">—इस महामृत्युंजय-मन्त्रका जप करो। तुम अवश्य ही फाँसीकी सजासे छूट जाओगे। इधर फाँसीकी कोठरीमें तुम महामृत्युंजय-मन्त्र जप करो और उधर हम तुम्हें मृत्युके पंजेसे बचानेके लिये पूरा पुरुषार्थ करेंगे। प्रभुकी आराधना और तदनुकूल प्रयत्न दोनों मिलकर कार्य सिद्ध कर देते हैं। उसने मेरे कहनेके अनुसार इस मन्त्रका जप करना प्रारम्भ किया। बड़े-बड़े वकील-बैरिस्टर यह कहते थे कि ‘ये छूटेंगे नहीं’; किंतु मैं यही कहता था कि हमने यहाँकी अदालतके अतिरिक्त एक बहुत बड़ी अदालतमें, जो सबसे बड़ी अदालत है, अपील कर रखी है। उसमें हमारी अवश्य ही सुनवायी होगी। जिस दिन सवा लाख जप पूरा हुआ, ठीक उसी दिन रणवीर साफ छूट गया। इस प्रकार मन्त्रने फाँसीकी सजासे रक्षा की। जो मन्त्र फाँसीकी सजासे बचा सकता है, वह मन्त्र क्या रोगको नहीं मिटा सकता? या कोई वस्तु प्राप्त नहीं करा सकता?, विश्वास और श्रद्धाके साथ जप करना चाहिये। इससे सब कुछ प्राप्त हो सकता है और रोग-शोक सब जा सकता है।</p>
<p class="Text"><span class="char-style-override-6">प्रश्न—</span>अपने जीवनकी कोई सत्य घटना सुनाइये।</p>
<p class="Text"><span class="char-style-override-6">स्वामीजी—</span>सुनिये, सुनाये देता हूँ।</p>
<p class="Text">गायत्री-माताकी बड़ी अद्भुत अलौकिक शक्ति है। गायत्री-माताकी भक्ति करनेसे, गायत्री-माताकी शरणमें जानेसे हमारे लोक-परलोक दोनों ही बन जाते हैं, इसमें तनिक भी संदेह नहीं है। गायत्री-माताके जपसे, भक्तिसे क्या प्राप्त होता है, इसका मैंने प्रत्यक्ष अनुभव किया है। इस सम्बन्धका मेरा निजी अनुभव इस प्रकार है—</p>
<p class="Text">बाल्यकालमें मेरी बुद्धि सूक्ष्म नहीं थी। मैं उस समय एक स्कूलमें पढ़ा करता था; परंतु मुझे उस समय आता कुछ भी नहीं था। मैं स्कूलके प्रत्येक घंटेमें मार ही खाता था। अथवा मुझे बेंचपर खड़े होकर स्कूलका समय व्यतीत करना पड़ता था। स्कूलमें जाते ही मुझे पाठ याद न होनेके कारण खूब कहा-सुना जाता था और मैं खड़ा कर दिया जाता था तथा उधर जब मैं अपने घर पहुँचता था तो घरपर मुझे मेरे पिताजी बड़ी बुरी तरहसे धिक्कारते थे और मुझे डाँटते हुए कहते थे कि तू इस प्रकार अपना जीवन नष्ट कर लेगा। पढ़ता क्यों नहीं है? स्कूलसे भी और घरसे भी अपमानित हुआ मैं आत्महत्या करनेकी बात सोचा करता था। एक दिनकी बात है—वर्षा-ऋतुमें जब हमारे गाँवकी बरसाती नदी खूब वेगसे बह रही थी, तब मैंने उसके पुलपर चढ़कर आत्महत्या करनेकी दृष्टिसे नदीमें छलाँग लगा दी; परंतु मैं मर न सका और जलमें बहता हुआ किनारे जा लगा। गाँवके लोगोंने मुझे पहचान लिया और ले जाकर मेरे घर पहुँचा दिया। इस प्रकार मेरी बड़ी बुरी अवस्था थी। परंतु जब मेरे भाग्यके उदय होनेका समय आया, तब अकस्मात् विचरते-विचरते हमारी नगरीमें एक बड़े ही उच्चकोटिके संत—स्वामी श्रीनित्यानन्दजी महाराज पधारे और हमारी ही वाटिकामें आकर ठहरे तथा वहींपर उन्होंने निवास किया। पिताजीने उन्हें भोजन ले जानेका कार्य मुझे सौंपा। मैं प्रतिदिन स्वामीजी महाराजके लिये भोजन ले जाता। एक दिनकी बात है, मैंने उस दिन पाठ याद न होनेके कारण स्कूलमें तथा घरमें बड़ी बुरी तरहसे मार खायी थी जिससे रोते-रोते मेरी आँखें सूज गयी थीं। दोपहरके समय मैं उस दिन भी नित्यकी भाँति स्वामी श्रीनित्यानन्दजी महाराजके लिये भोजन ले गया और भोजनकी थाली स्वामीजी महाराजके सामने रखकर स्वयं दीवारके साथ लगकर उदास खड़ा हो गया। स्वामीजी महाराज भोजन भी करते जाते थे और बार-बार मेरी ओर ताकते भी जाते थे। भोजन करनेके पश्चात् स्वामीजीने मेरा नाम लेकर पुकारा और मुझसे पूछा कि ‘कहो, क्या बात है? आज तुम बड़े ही उदास क्यों खड़े हो?’ मैंने कहा—‘महाराज! कुछ नहीं हैं।’ स्वामीजी कहने लगे—‘नहीं, बात तो कुछ अवश्य है। बताओ, क्या बात है? तुम्हारी आँखें आज रोनेसे कुछ सूजी हुई-सी प्रतीत होती हैं।’ यह सुनते ही मेरे धैर्यका बाँध टूट गया और मैं फूट-फूटकर रोने लगा। तब स्वामीजी महाराजने बड़े प्यारसे मुझे अपने बिलकुल ही पासमें बिठाकर कहा—‘कहो बेटा, तुम्हें क्या कष्ट है, जो तुम इस प्रकार रो रहे हो?’ तब मैंने निवेदन किया कि ‘महाराजजी! मैं अब जीवित रहना नहीं चाहता; क्योंकि मैं बुद्धि मोटी होनेके कारण हर स्थानपर अपमानित होता हूँ, इसलिये मुझे अब मरनेका कोई सरल—सीधा-सा साधन बताइये।’ स्वामीजी यह सुनकर कहने लगे—‘अरे, तू इतनी-सी बातसे अधीर हो गया है! तेरे रोगकी औषध हमारे पास है, अब तू चिन्ता मत कर।’</p>
<p class="Text">मैंने अब तो आशाभरे नेत्रोंसे उन्हें देखते हुए उनसे कहा कि ‘मुझे वही बतलाइये।’ स्वामीजीने कहा—‘अच्छा एक सफेद कागज लाओ।’ मैंने सफेद कागज लाकर दे दिया। उन्होंने कागजपर गायत्री-मन्त्र लिखकर मुझे आदेश किया कि ‘यह है तुम्हारे रोगका इलाज। प्रात:काल जब घरके सब लोग सोये पड़े हों, तब तू उठकर और शुद्ध—पवित्र होकर, पवित्र कुशासनपर एक आसनसे बैठकर, भृकुटीमें ध्यान लगाकर इस मन्त्रका जप किया कर।’ यह कहकर स्वामीजीने मुझे आशीर्वाद दिया।</p>
<p class="Text">इस मन्त्रको लेकर मुझे ऐसा लगा कि जैसे कोई एक बहुत बड़ी सम्पत्ति मुझे मिल गयी हो। अब तो मैं पूज्य स्वामीजी महाराजके आज्ञानुसार प्रात:काल साढ़े तीन बजे उठ जाता और स्नान आदिके पश्चात् एक आसनपर बैठकर ध्यान जमाकर गायत्रीका जप करता। परंतु बाल्यावस्थाके कारण नींद आकर घेर लेती और मैं ऊँघने लगता। जब मैं नींद दूर होते न देखता तो अपने नेत्रोंपर पानीके छीटे देता और इस प्रकारसे सावधान होकर फिरसे गायत्रीका जप करना प्रारम्भ कर देता; परंतु नींद फिर भी मुझे आ घेरती। इससे बचनेका मुझे एक उपाय सूझा। मेरी चोटी बड़ी लंबी थी। मैंने एक लंबी रस्सी लेकर उस रस्सीका एक सिरा तो छतमें लगे कुंडेमें बाँध दिया और रस्सीका दूसरा सिरा चोटीके साथ बाँधकर बैठ गया। जप करते समय जब मुझे ऊँघ आती और सिर नीचे होता तो चोटीके खिंच जानेसे मैं एकदम सावधान हो जाता। इस प्रकार बड़ी श्रद्धा-भक्तिसे मैं गायत्रीका निरन्तर जप करने लगा। चार-पाँच मासके पश्चात् ही मैंने गायत्री माताके जपका यह अद्भुत चमत्कार देखा कि जहाँ पहले मेरी बुद्धि कोई भी विषय नहीं पकड़ती थी, वहाँ कुछ-कुछ गणित, इंगलिश, हिंदी, इतिहास इत्यादि स्मरण होने लगे। और जब वार्षिक परीक्षा हुई तब मैं उसमें अच्छे नंबरसे उत्तीर्ण हो गया। मास्टरलोग मुझे उत्तीर्ण होते देखकर आश्चर्यचकित हो गये और मुझसे बोले कि ‘तुझे तो कुछ भी नहीं आता था, फिर तू पास कैसे हो गया? हो-न-हो तूने दूसरेकी नकल की होगी।’ मैंने कहा कि ‘ऐसी बात तो नहीं है।’ उसके पश्चात् जो भी परीक्षा होती, मैं सबमें अच्छे नंबरोंसे उत्तीर्ण होता रहा और गायत्री-माताकी कृपासे मेरी बुद्धि दिनोंदिन निर्मल और तीव्र होने लगी और जब कर्तव्यक्षेत्रमें लगा, तब भी निरन्तर उन्नति ही करता चला गया। गायत्री-माताकी कृपासे वैभवकी सारी वस्तुएँ मुझे प्राप्त होने लगीं। गाय, भैंस, कारें, मोटरें, कोठी, पुत्र-पौत्र—जितनी भी लौकिक वैभवकी चीजें हैं, सभी प्राप्त होने लगीं। इन सारे ही लौकिक वैभवोंको प्राप्त करनेके पश्चात् यह शक्ति भी गायत्री-माताकी कृपासे प्राप्त हुई कि मैं इन सबपर लात मारकर विरक्त हो गया और आत्मदर्शनका यत्न करने लगा। अब मेरी आयु ७५ वर्षकी हो चुकी है और ९ वर्षकी आयुसे लेकर अबतक जो मुझे प्राप्त हुआ है, वह सब श्रीगायत्री-माताकी ही कृपासे प्राप्त हुआ है। मुझे अब कोई ऐसी रात या दिन स्मरण नहीं कि जब मैंने इतने लंबे वर्षोंमें कभी श्रीगायत्री-माताकी गोदमें बैठकर अमृत न पिया हो। मेरा अनुभव यह है कि गायत्री-माताकी आराधनासे लोक-परलोक दोनों ही सुधर जाते हैं। अथर्ववेदके अंदर भी यह आदेश है कि गायत्री-माताके साधकको आयु, स्वास्थ्य, संतान, धन, ऐश्वर्य, कीर्ति, पशु, ब्रह्मवर्चस्—दुनियाके सब-के-सब ऐश्वर्य तो प्राप्त होते ही हैं, अन्तमें ब्रह्मलोक भी प्राप्त हो जाता है। कौन-सी ऐसी चीज है, जो गायत्री-माताकी कृपासे प्राप्त नहीं हो जाती? इसलिये गायत्री-माताका भरोसा और गायत्री-माताकी भक्ति अवश्य ही करनी चाहिये।</p>
<p class="Text">मुझे गायत्री-माताने घोर विपत्तिसे कैसे बचाया! इतना ही क्यों, मैं जो आज आपके सामने दिखलायी दे रहा हूँ और जो मैं आज आपके सामने जीवित हूँ, यह भी एकमात्र गायत्री-माताकी कृपासे ही है और किसी कारणसे नहीं। मैं कैलासकी यात्रामें था, जो बड़ी भयंकर यात्रा है, उस यात्रामें मेरे पैरकी हड्डी टूट गयी थी और मेरे सभी साथियोंने मेरा साथ छोड़ दिया था, वे मुझे अकेला छोड़कर आगे चले गये थे। मैंने उस समय अपनी गायत्री-मातासे प्रार्थना की कि ‘मेरी माता! तू मेरी रक्षा कर।’ मैंने देखा कि गायत्री-माताने मेरी प्रार्थना सुनी और मेरे अंदर ऐसी शक्ति पैदा की कि मैं जब गायत्रीका स्मरणकर चलनेको खड़ा हुआ तो एकदम टूटी हड्डीका पता नहीं क्या हुआ और मैं पहाड़ोंको लाँघकर यहाँ आ पहुँचा। यह मैंने स्वयं अपने जीवनमें गायत्रीका अद्भुत चमत्कार देखा है। गायत्री-माताकी भक्तिसे मैंने सब कुछ प्राप्त किया है। और भी जो कोई गायत्री-माताकी भक्ति करेगा, उसे भी सब कुछ प्राप्त होगा—ऐसा मुझे पूर्ण विश्वास है। परंतु गायत्री-मन्त्र-जपके अधिकारी द्विज (ब्राह्मण, क्षत्रिय, वैश्य) यज्ञोपवीतधारी ही हैं। गायत्री-जप यम-नियमोंका पालन करते हुए और मन्त्रके आदेशको जीवनमें ढालते हुए ही करना लाभदायक है।</p>
<p class="Text para-style-override-6">बोलो गायत्री-माताकी जय!<span class="char-style-override-7"></span></p>


<p class="Page-Break"> </p>
<p class="Main-Heading" id="toc_marker-23">पीपलका चमत्कार</p>
<p class="Sub-Heading" xml:lang="en-US">[एक मुसलमान मिस्त्रीकी जुबानी अपनी आँखों-देखी बिलकुल सत्य घटना]</p>
<p class="Text">संत बाबा मलूकदासजी महाराजने कहा है—</p>
<p class="SHLOK">हरी डाल मत तोड़िये लागै सूखा बान।</p>
<p class="SHLOK">दास मलूका यों कहै अपनो-सो ‘जिय’ जान॥<span class="char-style-override-4"></span></p>
<p class="No-Paragraph-Style para-style-override-4">दूसरे एक संतने कहा है—</p>
<p class="SHLOK">साधू ऐसा चाहिये जो दुखै दुखावै नाँय।</p>
<p class="SHLOK">फूल पात ‘तोड़ै’ नहीं रहै बगीचे माँय॥</p>
<p class="Text">आजके बाबूलोग तुलसी, पीपल आदिको पूजना और वृक्षोंमें जीव मानना सब बेकारकी बात बताते हैं और इसे दकियानूसी विचार कहते हैं। पर <span class="char-style-override-6">‘भूत वही, जो सिर चढ़ बोलै’</span> इस कहावतके अनुसार एक मुसलमानने पीपलमें जीव होने और उन्हें भी हमारी भाँति काटनेपर दु:ख होने तथा हरे पीपलको, मानवताको तिलांजलि देकर, लोभके वशीभूत हो, काटनेपर प्रत्यक्ष चमत्कार दिखानेकी अपनी आँखों-देखी रोमांचकारी सत्य जो घटना हमें सुनायी, वह यहाँपर दी जाती है। इससे शास्त्रोंकी, पुराणोंकी बातें अक्षर-अक्षर सत्य सिद्ध होती हैं और मानवताको तिलांजलि देनेका सीधा फल क्या मिल सकता है—यह प्रत्यक्ष होता है। घटना इस प्रकार है—</p>
<p class="Sub-Heading" xml:lang="en-US">हरे पीपलको काटनेका और मानवके विश्वासघातका प्रत्यक्ष चमत्कार</p>
<p class="Text">सन् १९५७के जूनकी बात है, पिलखुवामें हमारा एक मकान बन रहा था। काम करनेवालोंमें एक राज था, जो जातिका मुसलमान था। उसका नाम था मियाँ सईदखाँ, जो पिलखुवाका ही रहने वाला है। एक दिन दोपहरकी बात है, किसीने हमें मियाँ सईदखाँके सामने आकर सुनाया कि अमुक जगह सरकारकी ओरसे बंदर पकड़े जा रहे हैं और पकड़नेवाले उन्हें बड़ी-बड़ी बुरी यातनाएँ देकर पकड़ते हैं तथा फिर उन्हें पिंजरेंमें बंद करके अमेरिका मरनेके लिये भेज दिया जाता है। यह सुनकर सभीको बड़ा दु:ख हुआ। इसपर मिस्त्री मियाँ सईदखाँने कहा—‘भक्तजी! यह तो बंदरोंकी बात है, उन्हें दु:ख होता ही है और जब दु:ख होता है, तब वे रोते-चिल्लाते हैं और कीं-कीं करते हैं। जहाँपर बंदर पकड़े जाते हैं, वहाँ बड़ी भारी बीमारी-महामारी फैलती देखी गयी है। यद्यपि हम जातिके मुसलमान हैं, तो भी जो बात सत्य होगी, वह कहनी ही पड़ेगी। यह तो हुई बंदरोंकी बात, हमने तो एक हरे पीपलके वृक्षकी एक बड़ी विचित्र घटना अपनी आँखोंसे देखी है और अनुभव किया है कि पीपलमें भी हमारी-तुम्हारी तरह जीव होता है तथा हमारी-तुम्हारी भाँति ही उन्हें भी सुख-दु:खका अनुभव होता है। वह बोलता भी है और उसके काटनेका फल—सतानेका, विश्वासघात करनेका फल भी तुरंत मिलता है। वाकईमें वह देवता है, यह सब मैंने अपनी आँखोंसे देखा है।’</p>
<p class="No-Paragraph-Style para-style-override-4">अब तो हमें तथा और सभी लोगोंको बड़ी उत्सुकता हुई और हमने कहा—‘अच्छा मियाँ सईदखाँ, जो भी तुमने अपनी आँखोंसे देखा हो, वह सच-सच ज्यों-का-त्यों हमें सुनाओ।’</p>
<p class="No-Paragraph-Style para-style-override-7"><span class="char-style-override-9">सईदखाँने कहा—‘सुनिये, जो हमने अपनी आँखों देखा है, वही आपको सुनाते हैं—वह भी और कहींकी नहीं, इसी पिलखुवाके पासकी और बिलकुल हमारी आँखों-देखी सत्य घटना है। एक बार हमारे एक मुसलमान साथी बढ़ईने, जिसका नाम दलवीरखाँ था, एक राजपूतसे एक बिलकुल हरा पीपल खरीदा और उसकी कीमतके सौ रुपये राजपूतको दे दिये। उसने एक-दूसरा हिस्सेदार भी कर लिया, जिसका नाम था इसाकखाँ बढ़ई। दलवीरखाँ और इसाकखाँमें आपसमें यह</span><span class="char-style-override-9"> </span><span class="char-style-override-9">तय हुआ कि दोनों जने मिलकर पीपलको काट लेंगे और</span><span class="char-style-override-9"> </span><span class="char-style-override-9">उसमें जो नफा होगा, दोनों मिलकर बाँट लेंगे। काटनेका</span><span class="char-style-override-9"> </span><span class="char-style-override-9">दिन नियत किया गया।</span></p>
<p class="Sub-Heading" xml:lang="en-US">पीपलद्वारा प्राणोंकी भीखकी याचना</p>
<p class="Text">जब पीपलके काटनेका दिन आया, तब उसके काटनेसे ठीक पहले दिनकी रातको दलवीरखाँको स्वप्नमें वही पीपल दिखलायी दिया और उसने दलवीरखाँसे कहा—‘दलवीर! तू मुझे काटे मत, सताये मत। तू मुझे अपना समझकर छोड़ दे और तूने जो मेरे मोल लेनेमें सौ रुपये उस राजपूतको दिये हैं, वे सब रुपये और जो तुझे मेरे काटनेपर मुनाफेके रुपये मिलते, वे भी तुझे मिल जायँगे। मेरी जड़में अमुक जगह सोना रखा है, तू जाकर खोदकर उसे निकाल ले और बेचकर रुपये कर ले; पर तू मुझे काटे मत। मुझे जीवन दान कर दे।’ दलवीरखाँ बढ़ई जागा और स्वप्नकी बात याद करके अचरजमें डूब गया। उसने आजतक अपने जीवनमें कभी ऐसा स्वप्न पहले देखा ही नहीं था। पहले तो उसने स्वप्नको झूठा समझा और उसे विश्वास नहीं हुआ कि कहीं पीपलमें भी जान होती है और उसको भी सुख-दु:खका अनुभव होता है तथा वह बोलता भी है। पर बादमें उसने सोचा—चलो, चुपचाप चलकर देखें सोना मिलता है या नहीं। इसमें हमारा बिगड़ता भी क्या है; मिल गया तो ले आयेंगे, नहीं तो चले आयेंगे। ऐसा विचार करके वह उठा और चुपचाप उस पीपलके पास जा पहुँचा। उसने पीपलके बताये स्थानपर खोदकर देखा तो सचमुच उसका स्वप्न बिलकुल सत्य निकला और उसे मिट्टीमें दबी पीली चमचमाती सोनेकी सलाख प्राप्त हुई। अब तो उसके आश्चर्यका ठिकाना न रहा और वह फूला न समाया। हरे वृक्षोंमें भी जान होती है और वे भी हमारी ही भाँति सुख-दु:खका अनुभव करते हैं, यह उसे पक्का निश्चय हो गया। वह घरपर आया और अपनी बीबीको भी सब बातें बता दीं। पर फिर उसके मनमें पाप सवार हुआ और उसने मानवतासे गिरकर ‘लालच बुरी बलाय’ के अनुसार सोचा कि ‘यह बात यदि मेरे दूसरे हिस्सेदारको मालूम हो गयी तो वह भी इसमेंसे आधे रुपये माँगेगा। इसलिये इस बातको गुप्त रखना ही अच्छा है, किसीको भी सुनाना ठीक नहीं।’ अत: उसने अपनी पत्नीके अलावा किसीको भी यह बात नहीं बतायी, उसे बिलकुल गुप्त रखा।</p>
<p class="Text">अब पीपलके काटनेका जो दिन नियत किया गया था, वह जब आया, इसाक अपनी कुल्हाड़ी लेकर दलवीरखाँके पास पहुँचा। यह दलवीर इतना कृतघ्न निकला और मानवतासे इतना गिरा कि जब पीपलने इससे प्राणोंकी भिक्षा माँग ली थी और बदलेमें इसे सोनेके रूपमें भरपेट रुपये दे दिये थे, तब भी उसे संतोष नहीं हुआ और तनिक भी दया नहीं आयी। वस्तुत: उसका बुरा समय आनेवाला था, इसीलिये उसकी बुद्धि भ्रष्ट हो गयी। वह कुछ भी विचार न करके अपनी कुल्हाड़ी उठा इसाकके साथ हो लिया। वृक्ष काटनेसे पहले बढ़ई लोग गुड़ बाँटा करते हैं। हम भी उस दिन वहाँ यह सोचकर जा पहुँचे थे कि चलो, मेलके हैं, रास्तेमें मिलते चलेंगे और गुड़ मिलेगा, उसे ले लेंगे। हम जाकर बैठ गये। वे दोनों आये और पीपलकी कटाई करनेके लिये तैयार हो गये। ज्यों ही दोनों बढ़इयोंने पीपलको काटनेके लिये कुल्हाड़ी लगायी कि कुल्हाड़ी लगते ही एकदम पीपलके अंदरसे खूनके फव्वारे छूटने लगे और आसपास खड़े सभी मनुष्योंके कपड़े खूनसे भीग गये। यह देखकर सभीको बड़ा आश्चर्य हुआ। किसीने भी आजतक अपने सारे जीवनमें ऐसी महान् आश्चर्यजनक घटना न देखी थी, न सुनी ही थी। वृक्षमेंसे इस प्रकार खूनके फव्वारे छूटना एकदम नयी घटना थी। दलवीरखाँ और इसाकखाँने अपने जीवनमें इससे पहले एक नहीं, सैकड़ों हरे दरख्त काटे होंगे; पर आजतक किसी भी वृक्षमेंसे इस प्रकार खूनकी धारा बहती हुई और छूटती हुई नहीं देखी थी। यह क्या हुआ और ऐसा क्यों हुआ, यह रहस्य किसीकी भी समझमें नहीं आया। दलवीरखाँ बढ़ईको तो सब मालूम था, पर वह तो मानवताको तिलांजलि देकर और लोभके वशीभूत हो इस असली रहस्यको किसीको बतानेके लिये तैयार नहीं था। वह सबके सामने बिलकुल ऐसा बना रहा कि जैसे औरोंकी भाँति वह भी कुछ नहीं जानता और उसे भी किसी बातका पता नहीं है।</p>
<p class="Text">होनी बड़ी प्रबल है। जो होना होता है, होकर ही रहता है। पीपलके द्वारा इस प्रकार सबके सामने प्रत्यक्ष चमत्कार दिखाये जानेपर भी दलवीरको होश नहीं आया और वह उसे काटनेसे बाज नहीं आया। उसने कोई परवा नहीं की और फिर कुल्हाड़ीसे काटना शुरू कर दिया। दलवीरखाँ बढ़ईके एक ही लड़का था और वह बिलकुल अच्छा तथा बड़ा तंदुरुस्त था, उसे किसी भी प्रकारकी बीमारी नहीं थी। पर पीपल काटने, पीपलके साथ विश्वासघात करनेका बुरा फल आज उसे भोगना था। कहा गया है—‘तुलसी’ हाय गरीबकी कभी न खाली जाय।</p>
<p class="Text">ज्यों-ज्यों जंगलमें कुल्हाड़ी चलायी जा रही थी और पीपलको काटा जा रहा था, त्यों-त्यों दलवीरखाँके इकलौते लड़केकी अकस्मात् उत्पन्न हुई बीमारी बढ़ती जाती थी और ज्यों ही शामतक पीपल पूरा काटा गया, त्यों ही वह लड़का मर गया। अब तो सारे गाँवमें उसके मरनेका समाचार फैल गया। हाहाकार मच गया। जो लड़का कलतक बिलकुल चंगा था, वह एकाएक कैसे मर गया, इस रहस्यको कोई भी नहीं समझ सका और सारे गाँवके लोग धीरे-धीरे उसके दरवाजेपर इकट्ठे हो गये। दलवीरखाँकी स्त्रीको इस सत्य घटनाका पता था कि किस प्रकार मेरे पापी पतिने पीपलके साथ विश्वासघात किया है। उसने सोचा कि पीपलके द्वारा स्वप्नमें अपने प्राणोंकी भीख माँगनेपर भी और बदलेमें सोनेकी सलाख दे देनेपर भी इसने पीपलको नहीं छोड़ा तथा मानवतासे गिरकर घोर दानवताका काण्ड किया, उसीका यह अति भयंकर दुष्परिणाम है, जो हमारा इकलौता लड़का बिना किसी बीमारीके देखते-देखते मर गया। उसके धैर्यका बाँध टूट गया और वह फूट-फूटकर रोने लगी, सिर धुन-धुनकर अपनी छाती पीटने लगी। सारा गाँव आ गया और किसीने दलवीरखाँको भी जाकर खबर कर दी, जिससे वह भी भागा हुआ आया और रोने-चिल्लाने लगा। जब उसकी स्त्रीने अपने पतिको आते देखा, तब वह और भी जोर-जोरसे रोने-चिल्लाने लगी और उसने सबके सामने शर्म छोड़कर अपने पापी पतिकी छातीमें हाथ मारकर उसकी काली करतूतोंका भंडाफोड़ करना प्रारम्भ कर दिया। वह सबके सामने रोती हुई बोली कि ‘मेरे इकलौते बेटेको और किसीने नहीं मारा है, यह सामने खड़ा इसका पापी बाप ही उसकी मौतका जिम्मेवार है। इस पापी बापने ही अपने इकलौते बेटेको मौतके घाट उतारा है। यही बेटेका हत्यारा है। इस पापीसे जब पीपलने रातमें स्वप्न देकर अपने प्राणोंकी इससे भीख माँग ली थी और इसे सौ रुपये तथा उसके सारे मुनाफेके रुपयेके एवजमें सोनेकी सलाख दे दी थी, फिर भी इस पापीको सब्र नहीं हुआ और यह हत्यारा अत्यन्त लोभके कारण कुल्हाड़ी लेकर पीपलको काटने जा चढ़ा। जब उसमेंसे खूनकी धार निकली, जैसी कभी आजतक नहीं देखी गयी थी, तब भी यह बाज नहीं आया, नहीं माना और आखिर अपने इकलौते बेटेको मौतके घाट उतारकर ही इसने दम लिया। हाय पापी! तेरा नाश हो जाय, तूने सारे घरको बर्बाद कर दिया।’</p>
<p class="Text">अब तो सारा गाँव इस बिलकुल सत्य घटनाको सुनकर आश्चर्यचकित हो गया। सभी लोग दाँतों-तले अँगुली दबाने लगे। कहने लगे हिंदुओंके शास्त्रोंकी बातें गप नहीं हैं वरन् अक्षर-अक्षर सत्य हैं। हिंदूलोग जो हरे वृक्षमें जीव बताते हैं और हरे वृक्षोंको काटना घोर पाप मानते हैं तथा वृक्षोंमें भी हमारी भाँति सुख-दु:खका अनुभव होता है, यह बताते हैं, वह सत्य है। वे मानते हैं—पीपल तो साक्षात् देवता है, इसके पूजनसे बड़े-बड़े कार्य सिद्ध होते हैं और इसके अपमानसे तथा इसके शापसे महान् हानि होती है। इसको सभी हिंदू-मुसलमान एक स्वरसे स्वीकार करने लगे और सत्य मानने लगे। सारा गाँव दलवीरखाँको धिक्कारने लगा और वह भी फूट-फूटकर तथा दहाड़ मारकर रोने लगा। उसने रोते-रोते कहा—‘सचमुच मैं ही अपने बेटेका हत्यारा हूँ। यदि मैं लोभके वश न होकर पीपलकी बात मान लेता और पीपलकी दी हुई सोनेकी सलाखपर ही संतोष कर लेता, उसके साथ विश्वासघात नहीं करता तो मेरी आँखोंका तारा, प्राणप्यारा इकलौता बेटा मेरे हाथसे नहीं छिना जाता, मेरा घर बरबाद नहीं होता और मेरा बुढ़ापा नहीं बिगड़ता। खुदाके यहाँ इंसाफ है, मैंने हकीकतमें बड़ा भारी गुनाह किया था, जो हरे पीपलको काटा और उसके साथ विश्वासघात किया। उसीका नतीजा मुझे खुदाने दिया। मैं अबसे कभी भूलकर भी हरे पीपलको नहीं काटूँगा।</p>
<p class="Text para-style-override-2">बादमें उसने कभी हरा वृक्ष नहीं काटा। यह बिलकुल सत्य घटना क्या यह सिद्ध नहीं करती कि मानवको वृक्षोंके साथ भी मानवोचित व्यवहार करना चाहिये?<span></span></p>


<p class="Page-Break"> </p>
<p class="Main-Heading" id="toc_marker-24">फ्रांसका एक महान् विद्वान् हिंदूधर्मकी शरणमें आकर शिवशरण कैसे बना?</p>
<p class="Text">कुछ वर्षों पहलेकी बात है, फ्रांसके एक सुप्रसिद्ध अंग्रेज विद्वान्ने अपने ईसाई-मतके ग्रन्थोंको बड़ी गहराईसे देखनेके पश्चात् यह निर्णय किया कि इनमें कोई विशेष तत्त्व नहीं है और फिर वे अंग्रेज भाई बौद्धधर्मकी ओर आकृष्ट हुए तथा बड़ी लगनके साथ बौद्ध-ग्रन्थोंका अध्ययन किया। इसके अतिरिक्त उन्होंने और भी बहुत-से मत-मजहबोंका एवं उनके ग्रन्थोंका अध्ययन किया और देखा, परंतु बहुत विचार करनेके पश्चात् वे इस निर्णयपर पहुँचे कि इन मत-मतान्तरोंमें और इनके ग्रन्थोंमें वास्तवमें कोई तत्त्व नहीं है। अन्तमें उन्होंने हिंदूधर्मके ग्रन्थोंको देखा और हिंदूधर्मका अध्ययन किया तथा यह निश्चय किया कि समस्त विश्वमें यदि कोई वास्तविक सत्य धर्म है तो वह एकमात्र सनातनधर्म ही है। अन्य जितने भी मत-मजहब, पंथ-रिलीजन-समाज दिखायी पड़ रहे हैं, ये सब मनुष्योंके दिमागोंकी उपज हैं, इनमें कोई तत्त्व नहीं है।</p>
<p class="Sub-Heading" xml:lang="en-US">अंग्रेज नवयुवक भारतमें आया</p>
<p class="Text">हिंदूधर्मसे प्रभावित होकर वे ही अंग्रेज भाई धर्मप्राण ऋषियोंके परम पवित्र देश भारतमें आये और यहाँके बहुत-से विद्वानोंसे मिले। अन्तमें वे श्रीविश्वनाथपुरी वाराणसी आये और यहाँके भी विद्वानोंसे मिलते रहे। वाराणसीमें उन्होंने भारतके सुप्रसिद्ध संत पूज्य स्वामी श्रीकरपात्रीजी महाराजकी ख्याति सुनी और फिर वे इनके श्रीचरणोंमें उपस्थित हुए और उनसे भेंट की। पूज्य स्वामी श्रीकरपात्रीजी महाराजसे मिलकर ये अंग्रेज महोदय बड़े प्रसन्न हुए और फिर तो कितनी ही बार आपके पास आते-जाते रहे, अपनी शंकाओंका समाधान करते रहे। एक बार इन्होंने हिंदूधर्ममें दीक्षित होनेका पूर्ण निश्चय कर पूज्य श्रीस्वामीजी महाराजसे करबद्ध प्रार्थना की कि महाराज, हमें भी महान् हिंदूधर्मकी शरणमें ले लिया जाय तो बड़ी कृपा हो।</p>
<p class="Text">पूज्य श्रीस्वामीजी महाराजने जब देखा कि वास्तवमें इन्हें हिंदूधर्मका बड़ा गहरा अध्ययन है और ये सच्चे हृदयसे सनातनधर्मकी शरणमें आना चाहते हैं तो स्वामीजी महाराजने उनसे स्पष्टरूपसे कहा कि हम प्राचीन शास्त्रीय सनातनधर्मको माननेवाले हैं, इसलिये हम आपको भी प्राचीन शास्त्रीय सनातन-धर्मानुसार, मर्यादानुसार अपने हिंदूधर्ममें स्थान दे सकते हैं। हमारे यहाँ आपके साथ खान-पान, रोटी-बेटीका व्यवहार कुछ नहीं होगा और आपको मर्यादानुसार रहना होगा।</p>
<p class="Text">इन्होंने इन सब बातोंको सहर्ष स्वीकार कर लिया। पूज्य श्रीस्वामीजी महाराजने बताया कि हमारे शास्त्रोंकी—सनातनधर्मकी मर्यादाके अनुसार आप अन्त्यज-कोटिमें आते हैं, सो आपको हम उसी अन्त्यज-कोटिमें रखेंगे और आपको भी अपनेको अन्त्यज मानकर चलना होगा तथा मर्यादानुसार रहना होगा। आपको देवमन्दिरोंमें भी जानेका अधिकार नहीं है, और न हम आपको अपने साथ एक जगह बैठाकर खिला-पिला सकते हैं, और न आपको स्वयं ही ब्राह्मण, क्षत्रिय, वैश्य आदिके साथ बैठकर खाना-पीना चाहिये। मन्दिरके शिखरका दर्शन करनेसे ही आपका उद्धार होगा, शास्त्र-विरुद्ध, मर्यादा-विरुद्ध चलकर कदापि नहीं होगा।</p>
<p class="Text">वे तो बड़े ही बुद्धिमान् थे। इसलिये उन्होंने पूज्य स्वामीजी महाराजकी इन सभी शास्त्रीय बातोंको नतमस्तक होकर सहर्ष स्वीकार कर लिया औैर कहा कि महाराज, मैं मर्यादानुसार—शास्त्रानुसार चलकर ही अपना वास्तविक कल्याण करना चाहता हूँ, हठधर्मी बनना नहीं चाहता, इसलिये हमारे कल्याणका जो साधन शास्त्र बताता हो वह हमें बताइये, वही हमें स्वीकार है।</p>
<p class="Text">पूज्य श्रीस्वामीजी महाराजने उन्हें भारतके सुप्रसिद्ध महान् तीर्थ प्रयागमें भेजवाकर वहाँपर उनका नाईद्वारा सारे केशोंका मुंडन करवाकर उनके सिरपर हिंदुत्वकी प्रतीक चोटी (शिखा) रखवा दी और उनका पहला नाम बदलकर शिवशरण रख दिया। इसके पश्चात् वे बहुत कालतक काशीमें रहे और उनकी ख्याति बहुत दूर-दूरतक फैली तथा वे हिंदूधर्मकी अद्भुत महत्तापर बड़े ही महत्त्वपूर्ण लेख आजीवन लिखते रहे।</p>
<p class="Text">महाराजा रीवाँकी कोठीमें हमारी भेंट कैसे हुई?</p>
<p class="Text">भारतकी राजधानी दिल्लीमें पूज्य श्रीस्वामी करपात्रीजी महाराजने जिस समय एक बहुत बड़ा महान् ऐतिहासिक शतकुंडी महायज्ञ कराया था, तो उसमें समस्त भारतके कोने-कोनेसे बड़े-बड़े धर्माचार्य, संत-महात्मा, महान् विद्वान् और अन्यान्य हिंदू जनता आयी हुई थी। उसी महान् यज्ञके दर्शनार्थ काशीसे हवाई जहाजद्वारा वे अंग्रेज शिवशरणजी भी दिल्ली पधारे थे और पूज्यपाद पंडितप्रवर श्रीरामचरितमानसमर्मज्ञ श्रीमानसराजहंस विजयानन्द त्रिपाठीजी महाराजने वहीं सर्वप्रथम इन शिवशरणजीसे हमारी भेंट करायी थी, वे एकदम हिंदू वेशभूषामें थे, उनसे मिलकर बड़ी प्रसन्नता हुई थी।</p>
<p class="Text para-style-override-2">एक बार जब काशीमें विराट् शतकुंडी महायज्ञ हुआ था तो उस पवित्र अवसरपर भी हम वहाँ गये हुए थे। हमने काशीमें रहकर एक दिन श्रीशिवशरणजीका पता लगाकर उनसे महाराजा रीवाँकी कोठीमें भेंट की। उन दिनों वे महाराजा रीवाँकी कोठीमें ही रह रहे थे। हमारी उनसे खूब खुल करके बातें हुईं। हमने देखा कि उनका सिर मुँड़ा हुआ था और सिरपर लंबी मोटी चोटी थी तथा गलेमें रुद्राक्षकी बहुत-सी मालाएँ पड़ी हुई थीं। उन दिनों श्रीशिवशरणजी विश्वनाथपुरी काशीमें रहकर नित्यप्रति पतितपावनी भगवती भागीरथी गंगामें स्नान किया करते थे और मन्दिरमें बिलकुल नहीं जाते थे, दूरसे ही मन्दिरके शिखरका दर्शन कर लिया करते थे और रुद्राक्षकी मालापर श्रीशिवनामका जप किया करते थे। उनका बड़ा ही सुन्दर सात्त्विक जीवन था। बड़ी मर्यादानुसार रहते थे, न तो किसीको अपने हाथका खिलाते-पिलाते थे और न औरोंके साथ बैठकर खाते-पीते थे। उनके द्वारा लिखे गये हिंदूधर्मके सम्बन्धमें विद्वत्तापूर्ण लेख बड़े चावसे पढ़े जाते थे। वास्तवमें वे लेख बड़े खोजपूर्ण होते थे, जिन्हें पढ़कर सभी आश्चर्यचकित रह जाते थे। उन्होंने अपने विद्वत्तापूर्ण लेखोंसे यह सिद्ध किया था कि पहले समस्त भूमण्डलमें हिंदूधर्म ही विद्यमान था और यही वास्तवमें सत्यधर्म है और बाकी जितने भी मत-मजहब, रिलीजन, पंथ, समाज आदि दिखलायी पड़ रहे हैं ये सब बादमें गढ़े गये हैं।<span class="char-style-override-7"></span></p>


<p class="Page-Break"> </p>
<p class="Main-Heading" id="toc_marker-25">संन्यासी और ब्राह्मणका धनसे क्या सम्बन्ध?</p>
<p class="Text">परम पूज्यपाद प्रात:स्मरणीय पं० श्रीडूँगरदत्तजी महाराज बड़े ही उच्चकोटिके विद्वान्, परम त्यागी, तपस्वी, पूर्ण सदाचारी, कर्मकाण्डी, अनन्य भगवद्भक्त ब्राह्मण थे। मेरठके एक गाँवमें रहा करते थे। एक छोटी-सी संस्कृतकी पाठशाला थी, उसीमें आप ब्राह्मणों, क्षत्रियों तथा वैश्योंके लड़कोंको संस्कृत पढ़ाया करते थे, पर लेते किसीसे एक पाई भी न थे। बिना माँगे कहीं किसीसे कुछ आ जाता तो उसीमें संतोष करते थे। भगवान् की कृपासे आपको धर्मपत्नी भी परम तपस्विनी और संतोषी मिली थी। दोनोंका सारा समय भगवान् शालग्रामकी सेवामें व्यतीत होता था। आप किसीसे माँगते नहीं थे, इसलिये कभी-कभी कई दिनोंतक भोजन किये बिना भी रह जाना पड़ता था।</p>
<p class="Text">एक दिनकी बात है कि अकस्मात् एक दण्डी संन्यासी गाँवमें आ गये और उन्होंने आकर किसी कर्मकाण्डी ब्राह्मणका मकान पूछा। उन्हें भिक्षा करनी थी। लोगोंने पण्डित डूँगरदत्तजी महाराजका मकान बता दिया। स्वामीजी आपके पास आये। स्वामीजीको देखते ही पण्डितजी गद्गद हो गये और उनके श्रीचरणोंमें सिर टेककर बड़ी श्रद्धा-भक्तिसे उन्हें बैठाया। भिक्षाकी प्रार्थना की। स्वामीजी तो भिक्षा करने आये ही थे। पण्डितजी घरमें गये और धर्मपत्नीसे स्वामीजीके लिये भिक्षा बनानेको कहा।</p>
<p class="Text">ब्राह्मणीने कहा—‘नाथ! घरमें तो एक दाना भी नहीं है, भिक्षा कैसे बनेगी?’ पण्डितजी बड़ी चिन्तामें पड़े। अन्तमें यह तय हुआ कि न माँगनेकी प्रतिज्ञा आज तोड़ी जाय और पड़ोसीके घरसे आटा ले आया जाय। ब्राह्मणी आटा-दाल ले आयी और भिक्षा तैयार हो गयी। दोनों कई दिनोंके भूखे थे, पर इन्हें अपनी चिन्ता नहीं थी। चिन्ता यह थी कि घरपर आये दण्डी संन्यासी कहीं भूखे न चले जायँ। पण्डितजीने भरसक प्रयास किया कि इस बातका तनिक भी स्वामीजीको पता न लगे। बड़ी श्रद्धा-भक्तिसे रसोई तैयार हो जानेपर सबसे पहले श्रीठाकुरजी महाराजको भोग लगाया गया और फिर स्वामीजीको बड़े प्रेमसे भिक्षा करायी गयी। पर न जाने कैसे स्वामीजीको आपकी निर्धनताका पता लग गया और स्वामीजीने मन-ही-मन कहा कि ‘देखो कितने बड़े उच्चकोटिके विद्वान् हैं, फिर भी इन्हें कई दिनों भूखों रह जाना पड़ता है और इनका संतोष तथा त्याग इतना कि ये किसीको यह सब मालूम भी नहीं पड़ने देते।</p>
<p class="Text">स्वामीजीको पण्डितजीपर बड़ी दया आयी और उन्होंने पण्डितजीका दु:ख-दारिद्र्य दूर करनेका निश्चय कर लिया। स्वामीजी रसायन बनाना जानते थे और आपके पास सोना भी था। आपने पण्डितजीको पास बैठाकर कहा कि ‘पण्डितजी! मैं श्रीहरिद्वार जा रहा हूँ। अमुक दिन श्रीहरिद्वारमें जरूर आइये। मैं अमुक स्थानपर मिलूँगा। पण्डितजी इस रहस्यको नहीं समझ सके और उन्होंने स्वामीजीकी आज्ञाका पालन करनेकी दृष्टिसे श्रीहरिद्वार जाना स्वीकार कर लिया। आप ठीक समयपर श्रीहरिद्वार पहुँच गये और स्वामीजीसे मिले। स्वामीजी आपको पाकर बहुत प्रसन्न हुए। अगले दिन स्वामीजी और पण्डितजी दोनों श्रीगंगास्नानके लिये गये और वहाँ पण्डितजीने बड़ी श्रद्धा-भक्तिसे शास्त्रानुसार स्नान-ध्यान किया। जब आप भजन-पूजनसे निवृत्त हो गये, तब स्वामीजीने पण्डितजीको अपने पास बुलाकर अपनी एक झोली निकाली और उसमेंसे आपने एक बहुमूल्य सुवर्णकी पाँच-सात तोलेकी मूर्ति निकाली और एक बड़ी सोनेकी डली निकाली तथा उसे हाथमें लेकर पण्डितजी महाराजसे कहा कि ‘डूँगरदत्त! देखो यह सुवर्णकी मूर्ति है और कई तोले सुवर्णकी डली है; यह सब तुम ले लो। तुम बड़े निर्धन ब्राह्मण हो। इसलिये मैंने तुम्हें बुलाया था। जाओ अब तुम्हें इतना माल दे दिया है, तुम्हारी सारी निर्धनता भाग जायगी।’</p>
<p class="Text">पण्डितजी महाराज स्वामीजीके हाथसे सब चीजें अपने हाथमें लेकर एकदम उठे और सीधे श्रीगंगाजीके अंदर गहरे जलमें जा पहुँचे। संन्यासीजी इस रहस्यको न समझ सके। पण्डितजीने जाकर मन्त्र बोलते हुए उस बहुमूल्य मूर्तिको और सोनेकी डलीको एकदम जलमें बहा दिया और स्वयं बाहर निकल आये। आपको इतने बड़े धनको न तो लेते प्रसन्नता हुई और न फेंकते समय दु:ख हुआ।</p>
<p class="Text">जब स्वामीजीने यह देखा तो आश्चर्यमें डूब गये और उन्हें इस घटनासे महान् दु:ख हुआ तथा उन्होंने क्रोधमें भरकर पण्डितजीको बड़ी डाँट-फटकार सुनाते हुए कहा—‘अरे डूँगरदत्त! तूने यह क्या किया? हमने तुझे यह सब इसलिये नहीं दिया था कि तू इन्हें गंगाजीमें ले जाकर फेंक दे।’</p>
<p class="Text">पण्डितजीने हाथ जोड़कर नम्रतासे कहा—</p>
<p class="Text">महाराज! क्षमा करें तो बताऊँ।</p>
<p class="Text"><span class="char-style-override-6">स्वामीजी—</span>बताओ।</p>
<p class="Text"><span class="char-style-override-6">पण्डितजी—</span>महाराज! मैंने यह ठीक ही किया।</p>
<p class="Text"><span class="char-style-override-6">स्वामीजी—</span>कैसे ठीक किया?</p>
<p class="Text"><span class="char-style-override-6">पण्डितजी—</span>अपना भी कल्याण किया और आपका भी कल्याण किया।</p>
<p class="Text"><span class="char-style-override-6">स्वामीजी—</span>अरे मेरे पास भी नहीं रहने दिया और अपने पास भी नहीं रहने दिया। क्या यही कल्याण किया?</p>
<p class="Text"><span class="char-style-override-6">पण्डितजी—</span>जी हाँ महाराज, यही कल्याण किया?</p>
<p class="Text"><span class="char-style-override-6">स्वामीजी—</span>कैसे?</p>
<p class="Text"><span class="char-style-override-6">पण्डितजी—</span>महाराज! मेरा तो कल्याण इसलिये हुआ कि हम ब्राह्मणोंको भला धनसे क्या मतलब? हमारा धन तो तप ही है। इस तुच्छ धनमें फँसकर हम प्रभुको भूल जाते और आपका कल्याण इसलिये हुआ कि शास्त्रोंमें संन्यासीके लिये द्रव्यका स्पर्श करना भी महान् पाप तथा निषिद्ध बतलाया गया है। इसलिये अब आपसे भी यह झंझट छूट गया। इस प्रकार मेरा और आपका दोनोंका ही कल्याण हो गया।</p>
<p class="Text para-style-override-2">स्वामीजी महाराज तथा सैकड़ों दर्शनार्थी इस विलक्षण त्यागके दृश्यको देखकर चकित हो गये और दाँतोंतले अँगुली दबा ली तथा कहने लगे ‘ऐसे कलिकालमें इस प्रकारके त्यागी ब्राह्मण मौजूद हैं। मैंने तो व्यर्थ ही संन्यास लिया। असली संन्यासी तो यही हैं। पण्डित डूँगरदत्तने वास्तवमें अपना और मेरा दोनोंका कल्याण किया। इनका कहना बिलकुल सत्य है। त्याग ही ब्राह्मण और संन्यासियोंका भूषण है।’<span></span></p>


<p class="Page-Break"> </p>
<p class="Main-Heading" id="toc_marker-26">शास्त्रानुसार चलकर ही परलोक सुधारा जा सकता है</p>
<p class="Text">जिसे अपना लोक-परलोक बनाना तथा अनन्य कल्याण करना हो उसे निम्नलिखित बातोंपर अवश्य ध्यान देना चाहिये।</p>
<p class="Text">१-सत्य-सनातनधर्मकी, धर्मशास्त्रोंकी शरण लेनी चाहिये। क्योंकि सनातनधर्मकी कृपासे ही उसे परलोकमें विश्वास होगा। क्योंकि परलोकमें विश्वास होनेसे परलोक बनानेकी लालसा उत्पन्न होगी, अन्यथा नहीं।</p>
<p class="Text">२-सत्संगमें, कथा-कीर्तनमें अवश्य भाग लेना चाहिये, कारण कि सत्संगमें जानेपर और कथाएँ सुननेपर उसे परलोकका ज्ञान हो जायगा और वह बरबस पापोंसे बचेगा तथा पुण्य करके परलोक बनानेके कार्य करनेमें अग्रसर होगा, इसलिये सत्संग अवश्य करना चाहिये।</p>
<p class="Text">मानसकारकी उद्‍घोषणा है—</p>
<p class="SHLOK">बिनु सतसंग बिबेक न होई।</p>
<p class="SHLOK">राम कृपा बिनु सुलभ न सोई॥</p>
<p class="TXT-Right">(रा० च० मा० १। ३। ७)<span class="char-style-override-10"></span></p>
<p class="Text">३-अपना परलोक बनानेके अभिलाषीको भूलकर भी-कभी भी गौ माताका और पूज्य विद्वान् ब्राह्मणोंका अपमान नहीं करना चाहिये, अपितु श्रद्धा-भक्ति रखनी चाहिये। पूज्य ब्राह्मणोंकी कृपा सबसे बढ़कर परलोक सुधारनेमें सहायक होती है, कारण कि—</p>
<p class="SHLOK">मंगल मूल बिप्र परितोषू।</p>
<p class="SHLOK">दहइ कोटि कुल भूसुर रोषू॥</p>
<p class="TXT-Right">(रा० च० मा० २। १२६। ४)</p>
<p class="SHLOK">पुन्यएक जग महुँ नहिं दूजा।</p>
<p class="SHLOK">मन क्रम बचन बिप्र पद पूजा॥</p>
<p class="TXT-Right">(रा० च० मा० ७। ४५। ७)</p>
<p class="Text">पूज्या गौ माता मरनेके समय परलोकमें सबका भवसागरसे पार लगानेमें पूरा-पूरा साथ देती है, इसलिये सभीको गौ मातामें अनन्य भक्ति रखनी चाहिये।</p>
<p class="Text">४-नित्यप्रति भगवान् श्रीशालग्रामजीकी, श्रीशंकरजीकी पूजा-आराधना अवश्य करनी चाहिये।</p>
<p class="Text">भगवान् शालग्रामकी यदि कारणवश पूजा-आराधना न कर सके तो केवल उन्हें स्नान कराकर उस जलको पी लेना चाहिये ऐसी अवस्थामें उन्हें भोग लगाकर रोटी खा लेनेसे भी प्राणी सीधा वैकुण्ठ चला जाता है।</p>
<p class="Text">५-परस्त्रीसे सम्बन्ध न रखे और परस्त्रीगामी न हो, नहीं तो परलोकमें जानेपर उसे लोहेकी आगसे लाल की हुई स्त्रीसे चिपटकर महान् कष्ट भोगना होगा और जिन नेत्रोंसे परस्त्रीको बुरी दृष्टिसे देखा है, उन नेत्रोंको गिद्धोंद्वारा नोचवाना होगा। फिर घोर नरकमें और अधम योनियोंमें जाना होगा।</p>
<p class="Text">गोस्वामी श्रीतुलसीदासजीने कहा है—</p>
<p class="SHLOK">पर धनको मिट्टी गिने, पर तिय मातु समान।</p>
<p class="SHLOK">इतने में हरि ना मिले तुलसीदास जमान॥</p>
<p class="Text">६-जो स्त्री, जो माताएँ अपना परलोक बनाना चाहती हैं वे भूलकर भी पर-पुरुषोंसे अपना सम्बन्ध न रखें। जो माताएँ अपने पातिव्रत-धर्मका पालन नहीं करतीं और पर-पुरुषोंसे सम्बन्ध रखती हैं वे घोर नरकमें पड़ती हैं।</p>
<p class="Text">७-अपने वर्णाश्रम धर्मसे भूलकर भी विचलित नहीं होना चाहिये। उसीके अनुसार चलना चाहिये।</p>
<p class="Text">८-कभी भी भूलकर भी नशीले पदार्थोंका तथा मांस-मदिरा आदिका सेवन नहीं करना चाहिये। इनके सेवनसे बुद्धि घोर तामसिक हो जाती है जो मनुष्यका सर्वनाश कराकर ही दम लेती है।</p>
<p class="Text">९-अपने सत्य-सनातन-धर्मकी प्राणपणसे रक्षा करनी चाहिये। सनातनधर्मकी छत्रच्छायामें रहकर ही हम अपना लोक-परलोक बना सकते हैं। सनातनधर्मकी प्राणपणसे रक्षा करना ही परलोक बनाने और परमगति प्राप्त करनेका सर्वोत्तम साधन है।</p>
<p class="Text">१०-पतित-पावनी कलिमलहारिणी माँ श्रीगंगाजीका दर्शन, स्नान, पूजन, नाम-स्मरण अवश्य करते रहना चाहिये। कारण कि हिन्दूके लिये अन्तिम सहारा श्रीगंगाजल और श्रीतुलसीदल ही हैं ऐसा करनेसे परलोकमें सद्गति प्राप्त होती है।</p>
<p class="Text">११-अहर्निश श्रीरामनामामृत, श्रीकृष्णनामामृत, श्रीशिवनामामृतका पान करते रहना चाहिये। श्रीभगवन्नामामृतका पान करना ही सबको परलोकमें काम देगा। यही सबका अन्तिम सहारा है।</p>
<p class="SHLOK"><span>कलियुग केवलनाम अधारा।</span></p>
<p class="SHLOK">सुमिरि सुमिरि भव उतरहिं पारा॥</p>
<p class="Text para-style-override-2">१२-परलोक सुधारनेके लिये यह परम आवश्यक है कि शुद्धचित्तसे श्रद्धापूर्वक श्रीहरिका जहाँतक बन पड़े ध्यान, जप, कीर्तन करना चाहिये। धार्मिक पुस्तकोंका अध्ययन-मनन करके, सच्चे पूज्य महात्माओंके सत्संगमें अधिकाधिक समय लगाना चाहिये। सनातनधर्म और भगवन्नाम-प्रचारक सत्साहित्यका अवलोकन एवं प्रचार कर जनता-जनार्दनमें भगवद्भक्तिकी प्रेरणा जाग्रत् करनी चाहिये। तभी हम अपना परलोक सुधार सकेंगे।<span></span></p>


<p class="Page-Break"> </p>
<p class="First-End-Page-text" id="toc_marker-27" xml:lang="en-GB">अंतिम पृष्ठ</p>

