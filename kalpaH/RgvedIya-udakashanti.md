
॥ अथ ऋग्वेदीया उदकशान्तिः ॥
यजमानः- इष्टदेवताम् सम्प्रार्थ्य, पुण्याहं वाचयित्वा ,चतुरो ब्राह्मणान् वरयेत् ।
आचार्यः- आचम्य, पवित्रपाणिः, ऋषभ सूक्तं जप्त्वा, 
यदत्र संस्थितं भूतं स्थानमाश्रित्य सर्वदा ।
स्थानं त्यक्त्वा तु तत्सर्वं यत्रस्थं तत्र गच्छतु ॥
अपक्रामन्तु भूतानि पिशाचाः सर्वतोदिशम् । 
सर्वेशामविरोधेन शान्तिकर्म समारभे ॥
इति सर्षपान् विकीर्य ,पञ्चग्व्येन भूप्रोक्षणं कुर्यात् ।शुची वः ,अग्निः शुचि, एतोन्विन्द्रं ॥ आपॊहिष्ठेति तृचा शुद्धोदकेन भूमिं प्रोक्ष्य, कृताञ्जलिपुटः सन् 
स्वस्त्ययनं इति द्वाभ्यां सम्प्रार्थ्य, यातुधाना अपयान्तु ,देवा आयान्तु ,विष्णो देवयजनं रक्षस्व, इति भूमौ प्रादेशम् कुर्यात्  स्वगृह्योक्तविधिना स्थण्डिलम् निर्माय, षड्रेखा उल्लिख्य , पूर्वादि दिक्षु परिस्तीर्य कलशं स्थापयेत् ॥ पुष्पपत्रादिना स्थण्डिलमलङ्कृत्य  तन्मध्ये तण्डुलानि स्थापयेत्।तदुपरि दर्भमुष्टीनास्तीर्य तन्मध्ये प्रक्षालितं स्वर्ण-रजत-ताम्र-मृण्मयाद्यन्यतम-पात्रं  धूपादिना  विशोध्य, सम्स्थाप्य वस्त्रेणाऽच्छाद्य तत्कलशान्तराले पञ्चफल पञ्चपल्लव स्वर्णरचितविष्णुप्रतिमां गोधूम धान्योपरि कलशे स्थापयेत् 
मही द्यौः पृ॑थि॒वी च॑ न इ॒मं य॒ज्ञं मि॑मिक्षताम्।
पि॒पृतां नो॒ भरी॑मभिः॥ [इति भूमिं स्पृष्ट्वा ]
ओष॑दयः॒ सं व॑दन्ते॒ सोमे॑न स॒ह राज्ञा॑।
यस्मै॑ कृ॒णोति॑ ब्राह्मणस्तं रा॑जन् पारयाम॑सि॥
आ क॒लशे॑षु धावति श्ये॒नो वर्म॒ वि गा॑हते।
अ॒भि द्रोणा॒ कनि॑क्रदत्॥ [ इति कलशमभिमन्त्र्य ]
तन्तुं॑ त॒न्वन्रज॑सो भा॒नुमन्वि॑हि॒ ज्योति॑ष्मतःप॒थो र॑क्ष धि॒या कृ॒तान्।
अ॒नु॒ल्ब॒णं वय॑त॒ जोगु॑वा॒मपो॒ मनु॑र्भव ज॒नया॒ दैव्यं॒ जन॑म्॥  इति सूत्रं सम्वेष्ट्य
इ॒मं मे॑ गङ्गे यमुने सरस्वति॒ शुतुद्रि॒ स्तोमं॑ सचता॒ प॒रुष्ण्या।
अ॒सि॒क्न्या म॑रुद्वृधे वि॒तस्त॒याऽऽर्जी॑कीये शृणु॒ह्या सु॒षोम॑या॥ इति जलं सम्पूर्य
गन्ध॑द्वा॒रां दु॑राध॒र्षां नित्य॑पुष्टां करी॒षिणी॑म्। 
ई॒श्व॒रीं॒ स॑र्वभूतानां॒ तामि॒होप॑ह्वये॒ श्रिय॑म्॥ इति गन्धम् निक्षिप्य 
या ओष॑धी॒ पूर्वा॑ जा॒ता दे॒वेभ्य॑स्त्रियु॒गं पु॒रा। 
मनै॒ नु ब॒भ्रूणा॑म॒हं श॒तं धामा॑नि स॒प्त च॑॥
इति ओषधीः निक्षिप्य
काण्डा॑त्काण्डात्प्र॒रोह॑न्ती॒ परु॑षः परुषः॒ परि॑ ।
ए॒वानो॑ दूर्वे॒प्रत॑नु स॒हस्रे॑ण श॒तेन॑ च ॥ इति दूर्वाः निक्षिप्य
रु॒वति॑ भी॒मो वृ॑ष॒भस्त॑वि॒ष्यया॒ शृङ्गे॒ शिशा॑नो॒ हरि॑णी विचक्ष॒णः।
आ योनिं॒ सोम॒ सुकृ॑तं॒ नि षी॑दति ग॒व्ययी॒ त्वग्भ॑वति नि॒र्णिग॒व्ययी॑॥
इति पञ्च त्वचः निक्षिप्य 
स्यो॒ना पृ॑थिवि भवानृक्ष॒रा नि॒वेश॑नी। 
यच्छा॑ न॒ शर्म॑ स॒प्रथ॑॥ इति सप्तमृदःनिक्षिप्य 
याः फ॒लिनी॒र्या अ॑फ॒ला अ॑पु॒ष्पा याश्च॑ पुष्पिणीः॑। 
बृह॒स्पति॑प्रसूता॒स्ता नो॑ मुञ्च॒त्वंह॑सः॥ इति फलोदकं निक्षिप्य 
 स हि रत्ना॑नि दा॒शुषे॑ सु॒वाति॑ सवि॒ता भगः॑। 
तं भा॒गं चि॒त्रमी॑महे॥इति पञ्चरत्नानि निधाय
ततः पञ्चामृतानि तत्तन्मन्त्रैः निक्षिप्य 
हिर॑ण्यरूप॒ स हिर॑ण्यसन्दृग॒पां नपा॒त्सेदु॒ हिर॑ण्यवर्णः।
हि॒र॒ण्यया॒त्परि॒ योने॑र्नि॒षद्या॑ हिरण्य॒दा द॑द॒त्यन्न॑मस्मै॥इति सुवर्णं निक्षिप्य 
तपो॑ष्प॒वित्रं॒ वित॑तं दि॒वस्प॒दे शोच॑न्तो अस्य॒ तन्त॑वो॒ व्य॑स्थिरन्।
अव॑न्त्यस्य पवी॒तार॑मा॒शवो॑ दि॒वस्पृ॒ष्ठमधि॑ तिष्ठन्ति॒ चेत॑सा॥इति अन्तः कूर्चं निधाय
अ॒श्व॒त्थे वो॑ नि॒षद॑नं प॒र्णे वो॑ वस॒तिष्कृ॒ता। 
गो॒भाज इत्किला॑सथ॒ यत्स॒नव॑थ॒ पूरु॑षम्॥ इति पल्लवान् निक्षिप्य
पू॒र्णा द॑र्वी॒ परा॑ पत॒ सुपू॑र्णा॒ पुन॒रापत॑। 
व॒स्नेव॒ वि क्री॑णावहा॒ इष॒मूर्जं शतक्रतो॥ इति पूर्णपात्रन्निक्षिप्य
याः फ॒लिनी॒र्या अ॑फ॒ला अ॑पु॒ष्पा याश्च॑ पुष्पिणीः॑। 
बृह॒स्पति॑प्रसूता॒स्ता नो॑ मुञ्च॒त्वंह॑सः॥ इति फलं समर्प्य ,
गन्ध॑द्वा॒रां दु॑राध॒र्षां नित्य॑पुष्टां करी॒षिणी॑म्। 
ई॒श्व॒रीं॒ स॑र्वभूतानां॒ तामि॒होप॑ह्वये॒ श्रिय॑म्॥ इति गन्धम् समर्प्य ,
अर्च॑त॒ प्रार्च॑त॒ प्रिय॑मेधा सो॒ अर्च॑त। 
अर्च॑न्तु पुत्र॒का उ॒त पुरं॒ न धृ॒ष्ण्व॑र्चत॥ इत्यक्षतान् निक्षिप्य 
आय॑ने ते प॒राय॑णे दूर्वा॑ रोहन्तु पुष्पिणीः॑। 
ह्र॒दाश्च॑ पु॒ण्डरी॑काणि समु॒द्रस्य॑ गृ॒हा इ॒मे॥ इति पुष्पाणि समर्पयेत्
 पवित्रं॑ ते॒ वित॑तं ब्रह्मणस्पते प्र॒भुर्गात्रा॑णि॒ पर्ये॑षि विश्वतः॑।
 अत॑प्तनू॒र्न तदा॒मो अ॑श्नुते शृ॒तास॒ इद्वह॑न्त॒स्तत्समा॑शत॥ इति शिरःकूर्चं निधाय
 तत्त्वायामीत्यस्य मन्त्रस्य शुनःशेप ऋषिः त्रिष्टुप् छन्दः 
वरुणो देवता कलशे वरुणावाहने विनियोगः॥	
 तत्त्वा॑ यामि॒ ब्रह्म॑णा॒ वन्द॑मान॒स्तदा शा॑स्ते यज॑मानोह॒विर्भिः।
आहे॑ळमानो वरुणे॒ह बो॒ध्युरु॑शम्स॒मान॒ आयुः॒ प्रमो॑षीः॥ 
इति अभिमन्त्रयेत्
अस्मिन् कलशे  भूः वरुणमावाहयामि।  
भुवः वरुणमावाहयामि।  स्वः वरुणमावाहयामि।  
भूर्भुवस्स्वः वरुणमावाहयामि॥
कलशस्य मुखे विष्णुः कण्ठे रुद्राः समाश्रिताः। 
मूले तत्र स्थितो ब्रह्मा मध्ये मातृगणाः स्मृताः॥
कुक्षौ तु सागरास्सर्वे सप्तद्वीपा वसुन्धरा। 
ऋग्वेदोऽथ यजुर्वेदः सामवेदोप्यथर्वणः॥
अङ्गैश्च सहिताः सर्वे कलशं तु समाश्रिताः। 
अत्र गायत्री सावित्री शान्तिः पुष्टिकरी तथा।
आयान्तु देवीपूजार्थं दुरितक्शयकारकाः। 
सर्वे समुद्राः सरितस्तीर्थानि जलदा नदाः॥
गङ्गे च यमुने चैव गोदावरी सरस्वती।
नर्मदे सिन्धु कावेरी जलेऽस्मिन् सन्निधिं कुरु॥
सितमकरनिषण्णां शुभ्रवस्त्रां त्रिनेत्रां 
करधृतकलशोद्यत्सूत्पलाभीत्यभीष्टाम्।
विधिहरिहररूपां सेन्दुकोटीरचूडां 
भसितसितदुकूलां जाह्नवीं तां नमामि॥
कलशदेवताभ्यो नमः। प्रार्थनां समर्पयामि॥
ततः पीठपूजां विधिवत् कृत्वा ,इदं विष्णुरिति विष्णुं ,ब्रह्मादेवानाम् इति ब्रह्माणम् (ब्रह्म जज्ञानमिति वा),कद्रुद्रायेति रुद्रं ,पूर्वादि चतुर्दिक्षु दिग्देवताश्च आवाह्य पुरुष सूक्तेन यथाविभवं षोडशोपचारैः सम्पूज्य,स्वयं कुशहस्तः पूर्वादि दिक्षूपविष्टैः कुशहस्तैः त्रिभिः विप्रैः साकं कलशं स्पृष्ट्वा वक्ष्यमाणैः मन्त्रैः कलशमभिमन्त्रयेत् ॥

अग्निमीळ इति नवर्चस्य सूक्तस्यवैश्वामित्रो मधुच्छन्दःऋषिः। गायत्रीच्छन्दः ।अग्निर्दॆवता।
आपोहिष्ठेति नवर्चस्य सूक्तस्य, आम्बरीषः सिन्धुद्वीपः ऋषिः । गायत्री च्छन्दः, ५ वर्धमाना, ७ प्रतिष्ठा, अन्त्येऽनुष्टुभौ ।आपो देवताः ॥
एतोन्विन्द्रमित्यादि तिसृणां, आङ्गिरसः तिरश्चिः ऋषिः। अनुष्टुप् च्छन्दः। इन्द्रो देवता॥८-९५
ऋतं च इति तृचस्य सूक्तस्य ,माधुच्छन्दसोऽघमर्षणः ऋषिः ।अनुष्टुप् च्छन्दः ।भाववृत्तं देवता ॥
प्र शर्धायेत्यस्य आत्रेयः श्यावाश्व ऋषिः । जगती च्छन्दः। मरुतः देवताः॥
स्वस्ति न इत्यादि पञ्चानां स्वस्त्यात्रेय ऋषिः । त्रिष्टुप् च्छन्दः । अन्त्ययोरनुष्टुप् च्छन्दः । विश्वेदेवा देवताः ॥
स्वादिष्ठयेति दशर्चस्य सूक्तस्य वैश्वामित्रो मधुच्छन्दाः ऋषिः।गायत्री च्छन्दः।पवमानः सोमो देवता॥
रक्षोहणमिति सूक्तस्य ,भारद्वाजः पायुः ऋषिः । त्रिष्टुप् च्छन्दः ।२२ >-२५अनुष्टुप् च्छन्दः ।रक्षोहाग्निः देवता ॥ 
रात्रीत्यष्टर्चस्य सूक्तस्य , सौभरः कुशिकः (भारद्वाजी रत्रिर्वा )ऋषिः । गायत्री च्छन्दः ।रात्रिःदेवता ॥
कृणुष्व पाज इति पञ्चदशर्चस्य सूक्तस्य , गौतमो राहूगण ऋषिः । त्रिष्टुप् च्छन्दः । रक्षोहाग्निर्देवता ॥ 
तरत्समन्दीति चतूऋचस्य सूक्तस्य काश्यपोऽवत्सार ऋषिः ।गायत्री च्छन्दः । पवमानः सोमो देवता ॥
सहस्रशीर्षेति षोडशर्चस्य सूक्तस्य नारायण ऋषिःअनुष्टुप् च्छन्दः अन्त्या त्रिष्टुप् च्छन्दः परमपुरुषो देवता॥
अतो देवा इति षडृचस्य सूक्तस्य मेधातिथिः ऋषिः। गायत्री च्छन्दः । विष्णुर्देवता ॥
विष्णोर्नुकं इति षण्णां औचथ्यो दीर्घतमा ऋषिः।त्रिष्तुप्च्छन्दः । विष्णुर्देवता ॥
सं वां कर्मणा इति अष्टानां बार्हस्पत्यो भरद्वाजः ऋषिः। त्रिष्तुप्च्छन्दः ।इन्द्राविष्णू देवते
परो मात्रयाइति सप्तानां मैत्रावरुणिर्वसिष्ठः ऋषिः।
त्रिष्तुप्च्छन्दः । विष्णुर्देवता ॥ ४-६ इन्द्राविष्णू
विहि होत्रेति पञ्चर्चस्य सूक्तस्य गौतमो वामदेवःऋषिः। अनुष्टुप् च्छन्दः। इन्द्रः देवता ॥
शं न इन्द्राग्नीति मैत्रावरुणिर्वसिष्ठ ऋषिः । त्रिष्टुप् च्छन्दः । विश्वेदेवा देवताः ॥
त्यमूषु वाजिनमिति तृचस्य सूक्तस्य ,तार्क्ष्यः अरिष्टनेमिः ऋषिः । त्रिष्टुप् च्छन्दः ।तार्क्ष्यः देवता ॥
मुञ्चामि त्वा इति पञ्चर्चस्य सूक्तस्य , प्राजपत्यो यक्ष्मनाशनः ऋषिः ।त्रिष्टुप् च्छन्दः ।५-अनुष्टुप् च्छन्दः ।इन्द्राग्नी देवते (राजयक्ष्मघ्नं देवता
स्योना पृथिवीत्यस्यमेधातिथिः ऋषिः।गायत्री च्छन्दः । पृथिवी देवता ॥
द्रविणोदा इत्यस्य आङ्गिरसः कुत्सः त्रिष्टुप् द्रविणोदा अग्निः 
सविता पश्चातादित्यस्य धानाकः लुष ऋषिः । त्रिष्टुप् च्छन्दः । विश्वेदेवा देवताः ॥
नवो नव इत्यस्याःसावित्री सूर्या ऋषिका । त्रिष्टुप् च्छन्दः ।चन्द्रमाः देवता ॥
विद्युन्नयेत्यस्याः ऐलः पुरूरवःऋषिः । त्रिष्टुप् च्छन्दः ।उर्वशी देवता
उलूकयातुमित्य्स्याः मैत्रावरुणिर्वसिष्ठ ऋषिः । त्रिष्टुप् च्छन्दः । इन्द्रो देवता ॥
पिशङ्गभृष्टिमित्यस्याः दैवोदासिःपरुच्छेपः ऋषिः ।गायत्रीच्छन्दः॥इन्द्रःदेवता ॥
कद्रुद्रायेति नवर्चस्य घौरः कण्व गायत्रीच्छन्दः ।९ अनुष्टुप्च्छन्दः ।रुद्रः-३ रुद्रमित्रावरुणौ-७,९, सोमः- देवताः ॥
इमारुद्रायेति एकादशर्चस्य सूक्तस्य , आङ्गिरसः कुत्स ऋषिः । जगती च्छन्दः । अन्त्ये द्वे त्रिष्टुभौ । रुद्रो देवता ॥ 
आ ते पितरिति पञ्चदशर्चस्य सूक्तस्य , भार्गवः शौनकः गृत्समदः ऋषिः । त्रिष्टुप् च्छन्दः । रुद्रो देवता ॥
इमा रुद्रायेति चतुरृचस्य सूक्तस्य , मैत्रावरुणिर्वसिष्ठ ऋषिः । जगती च्छन्दः । -४- त्रिष्टुप् च्छन्दः । रुद्रो देवता ॥ ७-४६
उदुत्यमि त्रयोदशर्चस्य काण्वः प्रस्कण्वः गायत्री १०-११-१२-१३ अनुष्टुप् सूर्यो देवता ॥ 
चित्रं देवानामिति षडृचस्य सूक्तस्य , आङ्गिरसः कुत्स ऋषिः । त्रिष्टुप् च्छन्दः । सूर्यो देवता ॥ 
इन्द्रं मित्रं इति द्वयोः सूर्यः। उचथ्यो दीर्घतमा ऋषिः 
हंसः शुचिसदित्यस्य वामदेवो गौतमः जगती सूर्यः
यत्त्वा सूर्य इत्यस्य भौमोत्रि ऋषिः । अनुष्टुप् च्छन्दः । सूर्यो देवता ॥
यदद्य सूर्य इत्यस्य मैत्रावरुणिर्वसिष्ठ ऋषिः । त्रिष्टुप् च्छन्दः । सूर्यो देवता ॥
उत्सूर्य इति तिसृणां मैत्रावरुणिर्वसिष्ठ ऋषिः । त्रिष्टुप् च्छन्दः । सूर्यो देवता ॥
उद्वेति सुभग इत्यादिसार्ध चतुरृचां मैत्रावरुणिर्वसिष्ठ ऋषिः । त्रिष्टुप् च्छन्दः । सूर्यो देवता ॥
उदुत्यदित्यादि तिसृणां मैत्रावरुणिर्वसिष्ठ ऋषिः । बृहती-सूर्यः
बण् महानित्यादि द्वयोः भार्गवो जमदग्निः ऋषिः ।बृहती सतोबृहती च च्छन्दसी । सूर्यो देवता ॥ ॥
नमो मित्रस्य इति द्वादशर्चस्य सूक्तस्य , जगतीच्छन्दः । १० त्रिष्टुप् च्छन्दः । सूर्यो देवता ॥
सूर्यो नो इति पञ्चर्चस्य सूक्तस्य , सौर्यः चक्षुः ऋषिः ।गायत्री च्छन्दः ।२-विराट् च्छन्दः ।सूर्यः देवता ॥
विभ्राट् बृहत् इति चतुरृचस्य सूक्तस्य ,सौर्यः विभ्राट् ऋषिः ।जगती च्छन्दः अन्त्या आस्तारपङ्क्तिः च्छन्दः ।सूर्यो देवता ॥
आयं गौः इति तृचस्य सूक्तस्य ,सार्पराज्ञी ऋषिका ।गायत्री च्छन्दः । आत्मा सूर्यो वा देवता ॥
सुरूपकृत्नुमितिदशर्चस्य सूक्तस्यवैश्वामित्रो मधुच्छन्दा ऋषिः । गायत्री च्छन्दः ।इन्द्रॊदेवता॥
परेयिवांसमिति षोडशर्चस्य सूक्तस्य , वैवस्वतो यमः ऋषिः । त्रिष्टुप् १३-१४-१६ अनुष्टुप्-१५ बृहती। यमो ७-८-९ पितरः १०-११-१२-श्वानौ (१०-१४)
यच्चिद्धि त इत्येकविंशति ऋचस्य सूक्तस्य, अजीगर्तिः शुनःशेपः स कृत्रिमोवैश्वामित्रो देवरात ऋषिः । गायत्री च्छन्दः ।वरुणो देवता॥
इन्द्रत्वा इति नवर्चस्य सूक्तस्य , गाथिनो विश्वामित्रः ऋषिः । गायत्री च्छन्दः ।इन्द्रॊदेवता॥ यत्ते यममिति द्वादशर्चस्य सूक्तस्य , गौपायनाः बन्धुस्श्रुतबन्धुर्विप्रबन्धुश्च ऋषयः अनुष्टुप् च्छन्दः । मन आवर्तनं देवता ॥ 
नहित इत्यादि दशानां अजीगर्तिः शुनःशेपः स कृत्रिमोवैश्वामित्रो देवरात ऋषिः । त्रिष्टुप् च्छन्दः ।वरुणो देवता ॥ 
स्वादोरभक्षीति पञ्चदशर्चस्य सूक्तस्य , घोरः काण्वः प्रगाथ ऋषिः । त्रिष्टुप् च्छन्दः । ५-जगती च्छन्दः । सोमो देवता ॥ सर्वेषां
कलशाभिमन्त्रणे विनियोगः॥

ॐ अ॒ग्निमी॑ळे पु॒रोहि॑तं य॒ज्ञस्य॑ दे॒वमृ॒त्विज॑म्।
होता॑रं रत्न॒धात॑मम्॥ १००१
अ॒ग्निः पूर्वे॑भि॒रृषि॑भि॒रीड्यो॒ नूत॑नैरु॒त।
स दे॒वाँ एह व॑क्षति॥ 
अ॒ग्निना॑ र॒यिम॑श्नव॒त्पोष॑मे॒व दि॒वेदि॑वे।
य॒शसं॑ वी॒रव॑त्तमम्॥ 
अग्ने॒ यं य॒ज्ञम॑ध्व॒रं वि॒श्वत॑ परि॒भूरसि॑।
स इद्दे॒वेषु॑ गच्छति॥ 
अ॒ग्निर्होता॑ क॒विक्र॑तुः स॒त्यश्चि॒त्रश्र॑वस्तमः।
दे॒वो दे॒वेभि॒रा ग॑मत्॥ 
यद॒ङ्ग दा॒शुषे॒ त्वमग्ने॑ भ॒द्रं क॑रि॒ष्यसि॑।
तवेत्तत्स॒त्यम॑ङ्गिरः॥ 
उप॑ त्वाग्ने दि॒वेदि॑वे॒ दोषा॑वस्तर्धि॒या व॒यम्।
नमो॒ भर॑न्त॒ एम॑सि॥ 
राज॑न्तमध्व॒राणां॑ गो॒पामृ॒तस्य॒ दीदि॑विम्।
वर्ध॑मानं॒ स्वे दमे॑॥ 
स न॑ पि॒तेव॑ सू॒नवेऽग्ने॑ सूपाय॒नो भ॑व।
सच॑स्वा नः स्व॒स्तये॑॥ 
आपो॒ हि ष्ठा म॑यो॒भुव॒स्ता न॑ ऊ॒र्जे द॑धातन।
म॒हे रणा॑य॒ चक्ष॑से॥ 
यो व॑ शि॒वत॑मो॒ रस॒स्तस्य॑ भाजयते॒ह न॑।
उ॒श॒तीरि॑व मा॒तर॑॥ 
तस्मा॒ अरं॑ गमाम वो॒ यस्य॒ क्षया॑य॒ जिन्व॑थ।
आपो॑ ज॒नय॑था च नः॥ 
शं नो॑ दे॒वीर॒भिष्ट॑य॒ आपो॑ भवन्तु पी॒तये॑।
शं योर॒भि स्र॑वन्तु नः॥ 
ईशा॑ना॒ वार्या॑णां॒ क्षय॑न्तीश्चर्षणी॒नाम्।
अ॒पो या॑चामि भेष॒जम्॥ 
अ॒प्सु मे॒ सोमो॑ अब्रवीद॒न्तर्विश्वा॑नि भेष॒जा।
अ॒ग्निं च॑ वि॒श्वश॑म्भुवम्॥ 
आप॑ पृणी॒त भे॑ष॒जं वरू॑थं त॒न्वे॒३॑ मम॑।
ज्योक्च॒ सूर्यं॑ दृ॒शे॥ 
इ॒दमा॑प॒ प्र व॑हत॒ यत्किं च॑ दुरि॒तं मयि॑।
यद्वा॒हम॑भिदु॒द्रोह॒ यद्वा॑ शे॒प उ॒तानृ॑तम्॥ 
आपो॑ अ॒द्यान्व॑चारिषं॒ रसे॑न॒ सम॑गस्महि।
पय॑स्वानग्न॒ आ ग॑हि॒ तं मा॒ सं सृ॑ज॒ वर्च॑सा॥ 
एतो॒ न्विन्द्रं॒ स्तवा॑म शु॒द्धं शु॒द्धेन॒ साम्ना॑।
शु॒द्धैरु॒क्थैर्वा॑वृ॒ध्वांसं॑ शु॒द्ध आ॒शीर्वा॑न्ममत्तु॥ 
इन्द्र॑ शु॒द्धो न॒ आ ग॑हि शु॒द्धः शु॒द्धाभि॑रू॒तिभि॑।
शु॒द्धो र॒यिं नि धा॑रय शु॒द्धो म॑मद्धि सो॒म्यः॥ 
इन्द्र॑ शु॒द्धो हि नो॑ र॒यिं शु॒द्धो रत्ना॑नि दा॒शुषे॑।
शु॒द्धो वृ॒त्राणि॑ जिघ्नसे शु॒द्धो वाजं॑ सिषाससि॥ 
ऋ॒तं च॑ स॒त्यं चा॒भी॑द्धा॒त्तप॒सोऽध्य॑जायत।
ततो॒ रात्र्य॑जायत॒ तत॑ समु॒द्रो अ॑र्ण॒वः॥ 
स॒मु॒द्राद॑र्ण॒वादधि॑ संवत्स॒रो अ॑जायत।
अ॒हो॒रा॒त्राणि॑ वि॒दध॒द्विश्व॑स्य मिष॒तो व॒शी॥ 
सू॒र्या॒च॒न्द्र॒मसौ॑ धा॒ता य॑थापू॒र्वम॑कल्पयत्।
दिवं॑ च पृथि॒वीं चा॒न्तरि॑क्ष॒मथो॒ स्व॑॥ 
प्र शर्धा॑य॒ मारु॑ताय॒ स्वभा॑नव 
इ॒मां वाच॑मनजा पर्वत॒च्युते॑। 
घ॒र्म॒स्तुभे॑ दि॒व आ पृ॑ष्ठ॒यज्व॑ने 
द्यु॒म्नश्र॑वसे॒ महि॑ नृ॒म्णम॑र्चत॥
स्व॒स्ति नो॑ मिमीताम॒श्विना॒ भग॑ 
स्व॒स्ति दे॒व्यदि॑तिरन॒र्वण॑। 
स्व॒स्ति पू॒षा असु॑रो दधातु नः
 स्व॒स्ति द्यावा॑पृथि॒वी सु॑चे॒तुना॑॥
स्व॒स्तये॑ वा॒युमुप॑ ब्रवामहै॒ 
सोमं॑ स्व॒स्ति भुव॑नस्य॒ यस्पति॑।
बृह॒स्पतिं॒ सर्व॑गणं स्व॒स्तये॑ 
स्व॒स्तय॑ आदि॒त्यासो॑ भवन्तु नः॥
विश्वे॑ दे॒वा नो॑ अ॒द्या स्व॒स्तये॑ 
वैश्वान॒रो वसु॑र॒ग्निः स्व॒स्तये॑।
दे॒वा अ॑वन्त्वृ॒भव॑ स्व॒स्तये॑ 
स्व॒स्ति नो॑ रु॒द्रः पा॒त्वंह॑सः॥
स्व॒स्ति मि॑त्रावरुणा स्व॒स्ति प॑थ्ये रेवति।
स्व॒स्ति न॒ इन्द्र॑श्चा॒ग्निश्च॑ स्व॒स्ति नो॑ अदिते कृधि॥
स्व॒स्ति पन्था॒मनु॑ चरेम सूर्याचन्द्र॒मसा॑विव।
पुन॒र्दद॒ताघ्न॑ता जान॒ता सं ग॑मेमहि॥
स्वादि॑ष्ठया॒ मदि॑ष्ठया॒ पव॑स्व सोम॒ धार॑या।
इन्द्रा॑य॒ पात॑वे सु॒तः॥
र॒क्षो॒हा वि॒श्वच॑र्षणिर॒भि योनि॒मयो॑हतम्।
द्रुणा॑ स॒धस्थ॒मास॑दत्॥
व॒रि॒वो॒धात॑मो भव॒ मंहि॑ष्ठो वृत्र॒हन्त॑मः।
पर्षि॒ राधो॑ म॒घोना॑म्॥
अ॒भ्य॑र्ष म॒हानां॑ दे॒वानां॑ वी॒तिमन्ध॑सा।
अ॒भि वाज॑मु॒त श्रव॑॥
त्वामच्छा॑ चरामसि॒ तदिदर्थं॑ दि॒वेदि॑वे।
इन्दो॒ त्वे न॑ आ॒शस॑॥
पु॒नाति॑ ते परि॒स्रुतं॒ सोमं॒ सूर्य॑स्य दुहि॒ता।
वारे॑ण॒ शश्व॑ता॒ तना॑॥
तमी॒मण्वी॑ सम॒र्य आ गृ॒भ्णन्ति॒ योष॑णो॒ दश॑।
स्वसा॑र॒ पार्ये॑ दि॒वि॥
तमीं॑ हिन्वन्त्य॒ग्रुवो॒ धम॑न्ति बाकु॒रं दृति॑म्।
त्रि॒धातु॑ वार॒णं मधु॑॥
अ॒भी॒३॑ममघ्न्या॑ उ॒त श्री॒णन्ति॑ धे॒नव॒ शिशु॑म्।
सोम॒मिन्द्रा॑य॒ पात॑वे॥
अ॒स्येदिन्द्रो॒ मदे॒ष्वा विश्वा॑ वृ॒त्राणि॑ जिघ्नते।
शूरो॑ म॒घा च॑ मंहते॥
र॒क्षो॒हणं॑ वा॒जिन॒मा जि॑घर्मि 
मि॒त्रं प्रथि॑ष्ठ॒मुप॑ यामि॒ शर्म॑। 
शिशा॑नो अ॒ग्निः क्रतु॑भि॒ समि॑द्ध॒ 
स नो॒ दिवा॒ स रि॒षः पा॑तु॒ नक्त॑म्॥
अयो॑दंष्ट्रो अ॒र्चिषा॑ यातु॒धाना॒-
नुप॑ स्पृश जातवेद॒ समि॑द्धः।
आ जि॒ह्वया॒ मूर॑देवान्रभस्व 
क्र॒व्यादो॑ वृ॒क्त्व्यपि॑ धत्स्वा॒सन्॥
उ॒भोभ॑यावि॒न्नुप॑ धेहि॒ दंष्ट्रा॑ 
हिं॒स्रः शिशा॒नोऽव॑रं॒ परं॑ च।
उ॒तान्तरि॑क्षे॒ परि॑ याहि राज॒-
ञ्जम्भै॒ सं धे॑ह्य॒भि या॑तु॒धाना॑न्॥
य॒ज्ञैरिषू॑ सं॒नम॑मानो अग्ने 
वा॒चा श॒ल्याँ अ॒शनि॑भिर्दिहा॒नः।
ताभि॑र्विध्य॒ हृद॑ये यातु॒धाना॑-
न्प्रती॒चो बा॒हून्प्रति॑ भङ्ध्येषाम्॥
अग्ने॒ त्वचं॑ यातु॒धान॑स्य भिन्धि 
हिं॒स्राशनि॒र्हर॑सा हन्त्वेनम्।
प्र पर्वा॑णि जातवेदः शृणीहि 
क्र॒व्यात्क्र॑वि॒ष्णुर्वि चि॑नोतु वृ॒क्णम्॥
यत्रे॒दानीं॒ पश्य॑सि जातवेद॒-
स्तिष्ठ॑न्तमग्न उ॒त वा॒ चर॑न्तम्।
यद्वा॒न्तरि॑क्षे प॒थिभि॒ पत॑न्तं॒ 
तमस्ता॑ विध्य॒ शर्वा॒ शिशा॑नः॥
उ॒ताल॑ब्धं स्पृणुहि जातवेद 
आलेभा॒नादृ॒ष्टिभि॑र्यातु॒धाना॑त्।
अग्ने॒ पूर्वो॒ नि ज॑हि॒ शोशु॑चान 
आ॒माद॒,क्ष्विङ्का॒स्तम॑द॒न्त्वेनी॑॥
इ॒ह प्र ब्रू॑हि यत॒मः सो अ॑ग्ने॒ 
यो या॑तु॒धानो॒ य इ॒दं कृ॒णोति॑।
तमा र॑भस्व स॒मिधा॑ यविष्ठ 
नृ॒चक्ष॑स॒श्चक्षु॑षे रन्धयैनम्॥
ती॒क्ष्णेना॑ग्ने॒ चक्षु॑षा रक्ष य॒ज्ञं 
प्राञ्चं॒ वसु॑भ्य॒ प्र ण॑य प्रचेतः।
हिं॒स्रं रक्षां॑स्य॒भि शोशु॑चानं॒ 
मा त्वा॑ दभन्यातु॒धाना॑ नृचक्षः॥
नृ॒चक्षा॒ रक्ष॒ परि॑ पश्य वि॒क्षु 
तस्य॒ त्रीणि॒ प्रति॑ शृणी॒ह्यग्रा॑।
तस्या॑ग्ने पृ॒ष्टीर्हर॑सा शृणीहि 
त्रे॒धा मूलं॑ यातु॒धान॑स्य वृश्च॥
त्रिर्या॑तु॒धान॒ प्रसि॑तिं त ए-
त्वृ॒तं यो अ॑ग्ने॒ अनृ॑तेन॒ हन्ति॑।
तम॒र्चिषा॑ स्फू॒र्जय॑ञ्जातवेदः 
सम॒क्षमे॑नं गृण॒ते नि वृ॑ङ्धि॥
तद॑ग्ने॒ चक्षु॒ प्रति॑ धेहि रे॒भे 
श॑फा॒रुजं॒ येन॒ पश्य॑सि यातु॒धान॑म्।
अ॒थ॒र्व॒वज्ज्योति॑षा॒ दैव्ये॑न 
स॒त्यं धूर्व॑न्तम॒चितं॒ न्यो॑ष॥
यद॑ग्ने अ॒द्य मि॑थु॒ना शपा॑तो॒ 
यद्वा॒चस्तृ॒ष्टं ज॒नय॑न्त रे॒भाः।
म॒न्योर्मन॑सः शर॒व्या॒३॑ जाय॑ते॒ 
या तया॑ विध्य॒ हृद॑ये यातु॒धाना॑न्॥
परा॑ शृणीहि॒ तप॑सा यातु॒धाना॒-
न्परा॑ग्ने॒ रक्षो॒ हर॑सा शृणीहि।
परा॒र्चिषा॒ मूर॑देवाञ्छृणीहि॒ 
परा॑सु॒तृपो॑ अ॒भि शोशु॑चानः॥
परा॒द्य दे॒वा वृ॑जि॒नं शृ॑णन्तु 
प्र॒त्यगे॑नं श॒पथा॑ यन्तु तृ॒ष्टाः।
वा॒चास्ते॑नं॒ शर॑व ऋच्छन्तु॒ मर्म॒-
न्विश्व॑स्यैतु॒ प्रसि॑तिं यातु॒धान॑॥
यः पौरु॑षेयेण क्र॒विषा॑ सम॒ङ्क्ते 
यो अश्व्ये॑न प॒शुना॑ यातु॒धान॑।
यो अ॒घ्न्याया॒ भर॑ति क्षी॒रम॑ग्ने॒ 
तेषां॑ शी॒र्षाणि॒ हर॒सापि॑ वृश्च॥
सं॒व॒त्स॒रीणं॒ पय॑ उ॒स्रिया॑या॒-
स्तस्य॒ माशी॑द्यातु॒धानो॑ नृचक्षः।
पी॒यूष॑मग्ने यत॒मस्तितृ॑प्सा॒त्तं 
प्र॒त्यञ्च॑म॒र्चिषा॑ विध्य॒ मर्म॑न्॥
वि॒षं गवां॑ यातु॒धाना॑ पिब॒-
न्त्वा वृ॑श्च्यन्ता॒मदि॑तये दु॒रेवा॑।
परै॑नान्दे॒वः स॑वि॒ता द॑दातु॒ 
परा॑ भा॒गमोष॑धीनां जयन्ताम्॥
स॒नाद॑ग्ने मृणसि यातु॒धाना॒-
न्न त्वा॒ रक्षां॑सि॒ पृत॑नासु जिग्युः।
अनु॑ दह स॒हमू॑रान्क्र॒व्यादो॒ 
मा ते॑ हे॒त्या मु॑क्षत॒ दैव्या॑याः॥
त्वं नो॑ अग्ने अध॒रादुद॑क्ता॒-
त्त्वं प॒श्चादु॒त र॑क्षा पु॒रस्ता॑त्।
प्रति॒ ते ते॑ अ॒जरा॑स॒स्तपि॑ष्ठा 
अ॒घशं॑सं॒ शोशु॑चतो दहन्तु॥
प॒श्चात्पु॒रस्ता॑दध॒रादुद॑क्ता-
त्क॒विः काव्ये॑न॒ परि॑ पाहि राजन्।
सखे॒ सखा॑यम॒जरो॑ जरि॒म्णे-
ऽग्ने॒ मर्ताँ॒ अम॑र्त्य॒स्त्वं न॑॥
परि॑ त्वाग्ने॒ पुरं॑ व॒यं विप्रं॑ सहस्य धीमहि।
धृ॒षद्व॑र्णं दि॒वेदि॑वे ह॒न्तारं॑ भङ्गु॒राव॑ताम्॥
वि॒षेण॑ भङ्गु॒राव॑त॒ प्रति॑ ष्म र॒क्षसो॑ दह।
अग्ने॑ ति॒ग्मेन॑ शो॒चिषा॒ तपु॑रग्राभिरृ॒ष्टिभि॑॥
प्रत्य॑ग्ने मिथु॒ना द॑ह यातु॒धाना॑ किमी॒दिना॑।
सं त्वा॑ शिशामि जागृ॒ह्यद॑ब्धं विप्र॒ मन्म॑भिः॥
प्रत्य॑ग्ने॒ हर॑सा॒ हर॑ शृणी॒हि वि॒श्वत॒ प्रति॑।
या॒तु॒धान॑स्य र॒क्षसो॒ बलं॒ वि रु॑ज वी॒र्य॑म्॥
रात्री॒ व्य॑ख्यदाय॒ती पु॑रु॒त्रा दे॒व्य१॑क्षभि॑। 
विश्वा॒ अधि॒ श्रियो॑ऽधित॥
ओर्व॑प्रा॒ अम॑र्त्या नि॒वतो॑ दे॒व्यु१॑द्वत॑।
ज्योति॑षा बाधते॒ तम॑॥
निरु॒ स्वसा॑रमस्कृतो॒षसं॑ दे॒व्या॑य॒ती।
अपेदु॑ हासते॒ तम॑॥
सा नो॑ अ॒द्य यस्या॑ व॒यं नि ते॒ याम॒न्नवि॑क्ष्महि।
वृ॒क्षे न व॑स॒तिं वय॑॥
नि ग्रामा॑सो अविक्षत॒ नि प॒द्वन्तो॒ नि प॒क्षिण॑।
नि श्ये॒नास॑श्चिद॒र्थिन॑॥
या॒वया॑ वृ॒क्यं१॑ वृकं॑ य॒वय॑ स्ते॒नमू॑र्म्ये।
अथा॑ नः सु॒तरा॑ भव॥
उप॑ मा॒ पेपि॑श॒त्तम॑ कृ॒ष्णं व्य॑क्तमस्थित।
उष॑ ऋ॒णेव॑ यातय॥
उप॑ ते॒ गा इ॒वाक॑रं वृणी॒ष्व दु॑हितर्दिवः।
रात्रि॒ स्तोमं॒ न जि॒ग्युषे॑॥
कृ॒णु॒ष्व पाज॒ प्रसि॑तिं॒ न पृ॒थ्वीं 
या॒हि राजे॒वाम॑वाँ॒ इभे॑न।४००४
तृ॒ष्वीमनु॒ प्रसि॑तिं द्रूणा॒नो-
ऽस्ता॑सि॒ विध्य॑ र॒क्षस॒स्तपि॑ष्ठैः॥
तव॑ भ्र॒मास॑ आशु॒या प॑त॒-
न्त्यनु॑ स्पृश धृष॒ता शोशु॑चानः।
तपूं॑ष्यग्ने जु॒ह्वा॑ पतं॒गा-
नसं॑दितो॒ वि सृ॑ज॒ विष्व॑गु॒ल्काः॥
प्रति॒ स्पशो॒ वि सृ॑ज॒ तूर्णि॑तमो॒ 
भवा॑ पा॒युर्वि॒शो अ॒स्या अद॑ब्धः।
यो नो॑ दू॒रे अ॒घशं॑सो॒ यो अ-
न्त्यग्ने॒ माकि॑ष्टे॒ व्यथि॒रा द॑धर्षीत्॥
उद॑ग्ने तिष्ठ॒ प्रत्या त॑नुष्व॒ 
न्य१॑मित्राँ॑ ओषतात्तिग्महेते।
यो नो॒ अरा॑तिं समिधान च॒क्रे 
नी॒चा तं ध॑क्ष्यत॒सं न शुष्क॑म्॥
ऊ॒र्ध्वो भ॑व॒ प्रति॑ वि॒ध्याध्य॒स्म-
दा॒विष्कृ॑णुष्व॒ दैव्या॑न्यग्ने।
अव॑ स्थि॒रा त॑नुहि यातु॒जूनां॑ 
जा॒मिमजा॑मिं॒ प्र मृ॑णीहि॒ शत्रू॑न्॥
स ते॑ जानाति सुम॒तिं य॑विष्ठ॒ 
य ईव॑ते॒ ब्रह्म॑णे गा॒तुमैर॑त्।
विश्वा॑न्यस्मै सु॒दिना॑नि रा॒यो 
द्यु॒म्नान्य॒र्यो वि दुरो॑ अ॒भि द्यौ॑त्॥
सेद॑ग्ने अस्तु सु॒भग॑ सु॒दानु॒-
र्यस्त्वा॒ नित्ये॑न ह॒विषा॒ य उ॒क्थैः।
पिप्री॑षति॒ स्व आयु॑षि दुरो॒णे 
विश्वेद॑स्मै सु॒दिना॒ सास॑दि॒ष्टिः॥
अर्चा॑मि ते सुम॒तिं घोष्य॒र्वा-
क्सं ते॑ वा॒वाता॑ जरतामि॒यं गीः।
स्वश्वा॑स्त्वा सु॒रथा॑ मर्जयेमा॒
स्मे क्ष॒त्राणि॑ धारये॒रनु॒ द्यून्॥
इ॒ह त्वा॒ भूर्या च॑रे॒दुप॒ त्म-
न्दोषा॑वस्तर्दीदि॒वांस॒मनु॒ द्यून्।
क्रीळ॑न्तस्त्वा सु॒मन॑सः सपेमा॒-
भि द्यु॒म्ना त॑स्थि॒वांसो॒ जना॑नाम्॥
यस्त्वा॒ स्वश्व॑ सुहिर॒ण्यो अ॑ग्न 
उप॒याति॒ वसु॑मता॒ रथे॑न।
तस्य॑ त्रा॒ता भ॑वसि॒ तस्य॒ सखा॒ 
यस्त॑ आति॒थ्यमा॑नु॒षग्जुजो॑षत्॥
म॒हो रु॑जामि ब॒न्धुता॒ वचो॑भि॒-
स्तन्मा॑ पि॒तुर्गोत॑मा॒दन्वि॑याय।
त्वं नो॑ अ॒स्य वच॑सश्चिकिद्धि॒ 
होत॑र्यविष्ठ सुक्रतो॒ दमू॑नाः॥
अस्व॑प्नजस्त॒रण॑यः सु॒शेवा॒ 
अत॑न्द्रासोऽवृ॒का अश्र॑मिष्ठाः।
ते पा॒यव॑ स॒ध्र्य॑ञ्चो नि॒षद्या-
ग्ने॒ तव॑ नः पान्त्वमूर॥
ये पा॒यवो॑ मामते॒यं ते॑ अग्ने॒ 
पश्य॑न्तो अ॒न्धं दु॑रि॒तादर॑क्षन्।
र॒रक्ष॒ तान्सु॒कृतो॑ वि॒श्ववे॑दा॒ 
दिप्स॑न्त॒ इद्रि॒पवो॒ नाह॑ देभुः॥
त्वया॑ व॒यं स॑ध॒न्य१॑स्त्वोता॒-
स्तव॒ प्रणी॑त्यश्याम॒ वाजा॑न्।
उ॒भा शंसा॑ सूदय सत्यताते-
ऽनुष्ठु॒या कृ॑णुह्यह्रयाण॥
अ॒या ते॑ अग्ने स॒मिधा॑ विधेम॒ 
प्रति॒ स्तोमं॑ श॒स्यमा॑नं गृभाय।
दहा॒शसो॑ र॒क्षस॑ पा॒ह्य१॑स्मा-
न्द्रु॒हो नि॒दो मि॑त्रमहो अव॒द्यात्॥
तर॒त्स म॒न्दी धा॑वति॒ धारा॑ सु॒तस्यान्ध॑सः।
तर॒त्स म॒न्दी धा॑वति॥
उ॒स्रा वे॑द॒ वसू॑नां॒ मर्त॑स्य दे॒व्यव॑सः।
तर॒त्स म॒न्दी धा॑वति॥
ध्व॒स्रयो॑ पुरु॒षन्त्यो॒रा स॒हस्रा॑णि दद्महे।
तर॒त्स म॒न्दी धा॑वति॥
आ ययो॑स्त्रिं॒शतं॒ तना॑ स॒हस्रा॑णि च॒ दद्म॑हे।
तर॒त्स म॒न्दी धा॑वति॥
स॒हस्र॑शीर्षा॒ पुरु॑षः सहस्रा॒क्षः स॒हस्र॑पात्।
स भूमिं॑ वि॒श्वतो॑ वृ॒त्वात्य॑तिष्ठद्दशाङ्गु॒लम्॥
पुरु॑ष ए॒वेदं सर्वं॒ यद्भू॒तं यच्च॒ भव्य॑म्।
उ॒तामृ॑त॒त्वस्येशा॑नो॒ यदन्ने॑नाति॒रोह॑ति॥
ए॒तावा॑नस्य महि॒मातो॒ ज्यायाँ॑श्च॒ पूरु॑षः।
पादो॑ऽस्य॒ विश्वा॑ भू॒तानि॑ त्रि॒पाद॑स्या॒मृतं॑ दि॒वि॥
त्रि॒पादू॒र्ध्व उदै॒त्पुरु॑ष॒ पादो॑ऽस्ये॒हाभ॑व॒त्पुन॑।
ततो॒ विष्व॒ङ्व्य॑क्रामत्साशनानश॒ने अ॒भि॥
तस्मा॑द्वि॒राळ॑जायत वि॒राजो॒ अधि॒ पूरु॑षः।
स जा॒तो अत्य॑रिच्यत प॒श्चाद्भूमि॒मथो॑ पु॒रः॥
यत्पुरु॑षेण ह॒विषा॑ दे॒वा य॒ज्ञमत॑न्वत।
व॒स॒न्तो अ॑स्यासी॒दाज्यं॑ ग्री॒ष्म इ॒ध्मः श॒रद्ध॒विः॥
तं य॒ज्ञं ब॒र्हिषि॒ प्रौक्ष॒न्पुरु॑षं जा॒तम॑ग्र॒तः।
तेन॑ दे॒वा अ॑यजन्त सा॒ध्या ऋष॑यश्च॒ ये॥
तस्मा॑द्य॒ज्ञात्स॑र्व॒हुत॒ सम्भृ॑तं पृषदा॒ज्यम्।
प॒शून्ताँश्च॑क्रे वाय॒व्या॑नार॒ण्यान्ग्रा॒म्याश्च॒ ये॥
तस्मा॑द्य॒ज्ञात्स॑र्व॒हुत॒ ऋच॒ सामा॑नि जज्ञिरे।
छन्दां॑सि जज्ञिरे॒ तस्मा॒द्यजु॒स्तस्मा॑दजायत॥
तस्मा॒दश्वा॑ अजायन्त॒ ये के चो॑भ॒याद॑तः।
गावो॑ ह जज्ञिरे॒ तस्मा॒त्तस्मा॑ज्जा॒ता अ॑जा॒वय॑॥
यत्पुरु॑षं॒ व्यद॑धुः कति॒धा व्य॑कल्पयन्।
मुखं॒ किम॑स्य॒ कौ बा॒हू का ऊ॒रू पादा॑ उच्येते॥
ब्रा॒ह्म॒णो॑ऽस्य॒ मुख॑मासीद्बा॒हू रा॑ज॒न्य॑ कृ॒तः।
ऊ॒रू तद॑स्य॒ यद्वैश्य॑ प॒द्भ्यां शू॒द्रो अ॑जायत॥
च॒न्द्रमा॒ मन॑सो जा॒तश्चक्षो॒ सूर्यो॑ अजायत।
मुखा॒दिन्द्र॑श्चा॒ग्निश्च॑ प्रा॒णाद्वा॒युर॑जायत॥
नाभ्या॑ आसीद॒न्तरि॑क्षं शी॒र्ष्णो द्यौः सम॑वर्तत।
प॒द्भ्यां भूमि॒र्दिश॒ श्रोत्रा॒त्तथा॑ लो॒काँ अ॑कल्पयन्॥
स॒प्तास्या॑सन्परि॒धय॒स्त्रिः स॒प्त स॒मिध॑ कृ॒ताः।
दे॒वा यद्य॒ज्ञं त॑न्वा॒ना अब॑ध्न॒न्पुरु॑षं प॒शुम्॥
य॒ज्ञेन॑ य॒ज्ञम॑यजन्त दे॒वा-
स्तानि॒ धर्मा॑णि प्रथ॒मान्या॑सन्।
ते ह॒ नाकं॑ महि॒मान॑ सचन्त॒ 
यत्र॒ पूर्वे॑ सा॒ध्याः सन्ति॑ दे॒वाः॥
अतो॑ दे॒वा अ॑वन्तु नो॒ यतो॒ विष्णु॑र्विचक्र॒मे।
पृ॒थि॒व्याः स॒प्त धाम॑भिः॥
इ॒दं विष्णु॒र्वि च॑क्रमे त्रे॒धा नि द॑धे प॒दम्।
समू॑ळ्हमस्य पांसु॒रे॥
त्रीणि॑ प॒दा वि च॑क्रमे॒ विष्णु॑र्गो॒पा अदा॑भ्यः।
अतो॒ धर्मा॑णि धा॒रय॑न्॥
विष्णो॒ कर्मा॑णि पश्यत॒ यतो॑ व्र॒तानि॑ पस्प॒शे।
इन्द्र॑स्य॒ युज्य॒ सखा॑॥
तद्विष्णो॑ पर॒मं प॒दं सदा॑ पश्यन्ति सू॒रय॑।
दि॒वी॑व॒ चक्षु॒रात॑तम्॥
तद्विप्रा॑सो विप॒न्यवो॑ जागृ॒वांस॒ समि॑न्धते।
विष्णो॒र्यत्प॑र॒मं प॒दम्॥
विष्णो॒र्नु कं॑ वी॒र्या॑णि॒ प्र वो॑चं॒ 
यः पार्थि॑वानि विम॒मे रजां॑सि।
यो अस्क॑भाय॒दुत्त॑रं स॒धस्थं॑ 
विचक्रमा॒णस्त्रे॒धोरु॑गा॒यः॥
प्र तद्विष्णु॑ स्तवते वी॒र्ये॑ण 
मृ॒गो न भी॒मः कु॑च॒रो गि॑रि॒ष्ठाः।
यस्यो॒रुषु॑ त्रि॒षु वि॒क्रम॑णे-
ष्वधिक्षि॒यन्ति॒ भुव॑नानि॒ विश्वा॑॥
प्र विष्ण॑वे शू॒षमे॑तु॒ मन्म॑ 
गिरि॒क्षित॑ उरुगा॒याय॒ वृष्णे॑।
य इ॒दं दी॒र्घं प्रय॑तं स॒धस्थ॒-
मेको॑ विम॒मे त्रि॒भिरित्प॒देभि॑॥
यस्य॒ त्री पू॒र्णा मधु॑ना प॒दा-
न्यक्षी॑यमाणा स्व॒धया॒ मद॑न्ति।
य उ॑ त्रि॒धातु॑ पृथि॒वीमु॒त द्या-
मेको॑ दा॒धार॒ भुव॑नानि॒ विश्वा॑॥
तद॑स्य प्रि॒यम॒भि पाथो॑ अश्यां॒ 
नरो॒ यत्र॑ देव॒यवो॒ मद॑न्ति।
उ॒रु॒क्र॒मस्य॒ स हि बन्धु॑रि॒त्था 
विष्णो॑ प॒दे प॑र॒मे मध्व॒ उत्स॑॥
ता वां॒ वास्तू॑न्युश्मसि॒ गम॑ध्यै॒ 
यत्र॒ गावो॒ भूरि॑शृङ्गा अ॒यास॑।
अत्राह॒ तदु॑रुगा॒यस्य॒ वृष्ण॑ 
पर॒मं प॒दमव॑ भाति॒ भूरि॑॥
सं वां॒ कर्म॑णा॒ समि॒षा हि॑नो॒मी-
न्द्रा॑विष्णू॒ अप॑सस्पा॒रे अ॒स्य।
जु॒षेथां॑ य॒ज्ञं द्रवि॑णं च धत्त॒-
मरि॑ष्टैर्नः प॒थिभि॑ पा॒रय॑न्ता॥
या विश्वा॑सां जनि॒तारा॑ मती॒ना-
मिन्द्रा॒विष्णू॑ क॒लशा॑ सोम॒धाना॑।
प्र वां॒ गिर॑ श॒स्यमा॑ना अवन्तु॒ 
प्र स्तोमा॑सो गी॒यमा॑नासो अ॒र्कैः॥
इन्द्रा॑विष्णू मदपती मदाना॒-
मा सोमं॑ यातं॒ द्रवि॑णो॒ दधा॑ना।
सं वा॑मञ्जन्त्व॒क्तुभि॑र्मती॒नां 
सं स्तोमा॑सः श॒स्यमा॑नास उ॒क्थैः॥
आ वा॒मश्वा॑सो अभिमाति॒षाह॒ 
इन्द्रा॑विष्णू सध॒मादो॑ वहन्तु।
जु॒षेथां॒ विश्वा॒ हव॑ना मती॒ना-
मुप॒ ब्रह्मा॑णि शृणुतं॒ गिरो॑ मे॥
इन्द्रा॑विष्णू॒ तत्प॑न॒याय्यं॑ वां॒ 
सोम॑स्य॒ मद॑ उ॒रु च॑क्रमाथे।
अकृ॑णुतम॒न्तरि॑क्षं॒ वरी॒यो-
ऽप्र॑थतं जी॒वसे॑ नो॒ रजां॑सि॥
इन्द्रा॑विष्णू ह॒विषा॑ वावृधा॒ना-
ग्रा॑द्वाना॒ नम॑सा रातहव्या।
घृता॑सुती॒ द्रवि॑णं धत्तम॒स्मे 
स॑मु॒द्र स्थ॑ क॒लश॑ सोम॒धान॑॥
इन्द्रा॑विष्णू॒ पिब॑तं॒ मध्वो॑ अ॒स्य 
सोम॑स्य दस्रा ज॒ठरं॑ पृणेथाम्।
आ वा॒मन्धां॑सि मदि॒राण्य॑ग्म॒-
न्नुप॒ ब्रह्मा॑णि शृणुतं॒ हवं॑ मे॥
उ॒भा जि॑ग्यथु॒र्न परा॑ जयेथे॒ 
न परा॑ जिग्ये कत॒रश्च॒नैनो॑।
इन्द्र॑श्च विष्णो॒ यदप॑स्पृधेथां 
त्रे॒धा स॒हस्रं॒ वि तदै॑रयेथाम्॥
प॒रो मात्र॑या त॒न्वा॑ वृधान॒ 
न ते॑ महि॒त्वमन्व॑श्नुवन्ति। 
उ॒भे ते॑ विद्म॒ रज॑सी पृथि॒व्या 
विष्णो॑ देव॒ त्वं प॑र॒मस्य॑ वित्से॥
न ते॑ विष्णो॒ जाय॑मानो॒ न जा॒तो 
देव॑ महि॒म्नः पर॒मन्त॑माप।
उद॑स्तभ्ना॒ नाक॑मृ॒ष्वं बृ॒हन्तं॑ 
दा॒धर्थ॒ प्राचीं॑ क॒कुभं॑ पृथि॒व्याः॥
इरा॑वती धेनु॒मती॒ हि भू॒तं 
सू॑यव॒सिनी॒ मनु॑षे दश॒स्या।
व्य॑स्तभ्ना॒ रोद॑सी विष्णवे॒ते 
दा॒धर्थ॑ पृथि॒वीम॒भितो॑ म॒यूखै॑॥
उ॒रुं य॒ज्ञाय॑ चक्रथुरु लो॒कं 
ज॒नय॑न्ता॒ सूर्य॑मु॒षास॑म॒ग्निम्।
दास॑स्य चिद्वृषशि॒प्रस्य॑ मा॒या 
ज॒घ्नथु॑र्नरा पृत॒नाज्ये॑षु॥
इन्द्रा॑विष्णू दृंहि॒ताः शम्ब॑रस्य॒ 
नव॒ पुरो॑ नव॒तिं च॑ श्नथिष्टम्।
श॒तं व॒र्चिन॑ स॒हस्रं॑ च सा॒कं 
ह॒थो अ॑प्र॒त्यसु॑रस्य वी॒रान्॥
इ॒यं म॑नी॒षा बृ॑ह॒ती बृ॒हन्तो॑-
रुक्र॒मा त॒वसा॑ व॒र्धय॑न्ती।
र॒रे वां॒ स्तोमं॑ वि॒दथे॑षु विष्णो॒ 
पिन्व॑त॒मिषो॑ वृ॒जने॑ष्विन्द्र॥
वष॑ट् ते विष्णवा॒स आ कृ॑णोमि॒ 
तन्मे॑ जुषस्व शिपिविष्ट ह॒व्यम्।
वर्ध॑न्तु त्वा सुष्टु॒तयो॒ गिरो॑ मे 
यू॒यं पा॑त स्व॒स्तिभि॒ सदा॑ नः॥
हिर॑ण्यवर्णां॒ हरि॑णीं सु॒वर्णरज॒तस्र॑जाम्।
च॒न्द्रां हि॒रण्म॑यीं ल॒क्ष्मीं जात॑वेदो म॒ आव॑ह
तां म॒ आव॑ह॒ जात॑वेदो ल॒क्ष्मीमन॑पगा॒मि॑नीम्।
यस्यां॒ हिर॑ण्यं वि॒न्देयं॒ गामश्वं॒ पुरु॑षान॒हम् 
अ॒श्व॒पू॒र्वां र॑थम॒ध्यां ह॒स्तिना॑दप्र॒मोदि॑नीम्।
श्रियं॑ दे॒वीमुप॑ह्वये॒ श्रीर्मा दे॒वी जुषताम्  
कां॒सो॒स्मि॒ तां हिर॑ण्यप्रा॒कारा॑-
मा॒र्द्रां ज्वल॑न्तीं तृ॒प्तां त॒र्पय॑न्तीम्।
प॒द्मे॒स्थि॒तां प॒द्मव॑र्णां॒ तामि॒होप॑ह्वये॒ श्रियम्  
च॒न्द्रां प्र॑भा॒सां य॒शसा॒ ज्वल॑न्तीं॒ 
श्रियं॑ लो॒के दे॒वजु॑ष्टामुदा॒राम्।
तां प॒द्मिनी॑मीं॒ शर॑णम॒हं प्रप॑द्ये-
ऽल॒क्ष्मीर्मे नश्यतां॒ त्वां वृ॑णे|।
आदि॒त्यव॑र्णे तप॒सोऽधि॑जा॒तो 
वन॒स्पति॒स्तव॑ वृ॒क्षोऽथ बि॒ल्वः ।
तस्य॒ फला॑नि॒ तप॒सानु॑दन्तु
मा॒या॑न्तरा॒याश्च॑ बा॒ह्या अल॒क्ष्मीः
उपै॑तु॒ मां दे॑वस॒खः की॒र्तिश्च॒ मणि॑ना स॒ह ।
प्रा॒दु॒र्भू॒तोऽस्मि॑ राष्ट्रे॒ऽस्मिं-की॒र्तिमृ॑द्धिं द॒दातु॑ मे
क्षुत्पि॑पा॒साम॑लां ज्ये॒ष्ठाम॑ल॒क्ष्मीं नाशया॒म्यहम्।
अभू॑ति॒मस॑मृद्धिं॒ च सर्वां॒ निर्णुदमे॒ गृहा॑त् 
गं॒धद्वा॒रां दु॑राध॒र्षां॒ नि॒त्यपु॑ष्टां करी॒षिणी॑म्।
ई॒श्वरीं॑ सर्वभूता॒नां॒ तामि॒होप॑ह्वये॒ श्रियम् 
मन॑सः॒ काम॒माकू॑तिं॑ वा॒चः स॒त्यम॑शीमहि ।
प॒शू॒नां रू॒पमन्न॑स्य॒ मयि॒ श्रीः श्र॑यतां॒ यशः॑ 
क॒र्दमे॑न प्र॑जाभू॒ता॒ म॒यि॒ सम्भ॑व क॒र्दम ।
श्रियं॑ वा॒सय॑ मे कु॒ले मा॒तरं॑ पद्म॒मालि॑नीम् 
आपः॑ सृ॒जन्तु स्नि॒ग्धा॒नि॒ चि॒क्ली॒तव॑समे॒ गृहे ।
निच॑दे॒वीं मा॒तरं॒ श्रियं॑ वा॒सय॑ मे कु॒ले
आर्द्रां पु॒ष्करि॑णीं पु॒ष्टिं सु॒वर्णां हेम॒मालि॑नीम्।
सू॒र्यां हि॒रण्म॑यीं ल॒क्ष्मीं जात॑वेदो म॒ आवह॥
आ॒र्द्रां यः॒ करि॑णीं य॒ष्टिं पि॒ङ्गलां प॑द्म॒मालि॑नीम्।
च॒न्द्रां हि॒रण्म॑यीं ल॒क्ष्मीं जात॑वेदो म॒ आव॑ह
तां म॒ आव॑ह॒ जात॑वेदो ल॒क्ष्मीमन॑पगा॒मि॑नीम्।
यस्यां॒ हि॑रण्यं॒ प्रभू॑तं॒ गावो॑दा॒स्यो
-ऽश्वा॑न्वि॒न्देयं॒ पुरु॑षान॒हम् 
येने॒दम् भू॒तम् भुव॑नम् 
भवि॒ष्यत्-परि॑गृहीतम॒मृते॑न॒ सर्व॑म्।
येन॑ य॒ज्ञस्तायते॑ स॒प्तहो॑ता॒ 
तन्मे॒ मन॑श्शि॒वसं॑क॒ल्पम॑स्तु।
येन॒ कर्मा॑ण्य॒पसो॑ मनी॒षिणो॑-
य॒ज्ञे कृ॒ण्वन्ति॑वि॒दथे॑षु॒ धीराः॑।
यद॑पू॒र्वं यक्षम॒न्तः प्र॒जानां॒ 
तन्मे॒ मन॑श्शि॒वसं॑क॒ल्पम॑स्तु।
यज्जाग्र॑तो दू॒रमु॒देति॒ देवं॒
तदु॑ सु॒प्तस्य तथै॒वैति॑ ।
दू॒रं॒ग॒मम् ज्योति॑षा॒म् ज्योति॒रेकं॒ 
तन्मे॒ मन॑श्शि॒वसं॑क॒ल्पम॑स्तु।
यत्प्र॒ज्ञान॑मु॒त चेतो॒ धृति॑श्च॒ 
यज्ज्योति॑र॒न्तर॒मृतं॑ प्र॒जासु॑ ।
यस्मा॒न्न ऋ॒ते किञ्च॒न कर्म॑ क्रि॒यते॒ 
तन्मे॒ मन॑श्शि॒वसं॑क॒ल्पम॑स्तु।
यस्मि॒न् ऋच॒स्साम॒ यजूं॑षि॒ 
यस्मि॒न् प्रति॑ष्ठिता रथ॒नाभावि॑वा॒राः।
यस्मिं॑श्चि॒त्तम् सर्व॒मोतं॑ प्र॒जाना॒-
न्तन्मे॒ मन॑श्शि॒वसं॑क॒ल्पम॑स्तु।
सु॒षा॒र॒थिरश्वा॑निव॒ यन्म॑नु॒ष्या॑-
न्नेनी॒यते॒ऽभीशु॑भिर्वा॒जिन॑ इव।
हृत् प्रथि॑ष्ठं॒ यद॑जि॒रं जवि॑ष्ठं॒-
तन्मे॒ मन॑श्शि॒वसं॑क॒ल्पम॑स्तु।
वि॒हि होत्रा॒ अवी॑ता॒ विपो॒ न रायो॑ अ॒र्यः।
वाय॒वा च॒न्द्रेण॒ रथे॑न या॒हि सु॒तस्य॑ पी॒तये॑॥
नि॒र्यु॒वा॒णो अश॑स्तीर्नि॒युत्वाँ॒ इन्द्र॑सारथिः।
वाय॒वा च॒न्द्रेण॒ रथे॑न या॒हि सु॒तस्य॑ पी॒तये॑॥
अनु॑ कृ॒ष्णे वसु॑धिती ये॒माते॑ वि॒श्वपे॑शसा।
वाय॒वा च॒न्द्रेण॒ रथे॑न या॒हि सु॒तस्य॑ पी॒तये॑॥
वह॑न्तु त्वा मनो॒युजो॑ यु॒क्तासो॑ नव॒तिर्नव॑।
वाय॒वा च॒न्द्रेण॒ रथे॑न या॒हि सु॒तस्य॑ पी॒तये॑॥
वायो॑ श॒तं हरी॑णां यु॒वस्व॒ पोष्या॑णाम्।
उ॒त वा॑ ते सह॒स्रिणो॒ रथ॒ आ या॑तु॒ पाज॑सा॥
शं न॑ इन्द्रा॒ग्नी भ॑वता॒मवो॑भि॒ 
शं न॒ इन्द्रा॒वरु॑णा रा॒तह॑व्या।
शमिन्द्रा॒सोमा॑ सुवि॒ताय॒ शं योः 
शं न॒ इन्द्रा॑पू॒षणा॒ वाज॑सातौ॥
शं नो॒ भग॒ शमु॑ न॒ शंसो॑ अस्तु॒ 
शं न॒ पुरं॑धि॒ शमु॑ सन्तु॒ राय॑।
शं न॑ स॒त्यस्य॑ सु॒यम॑स्य॒ शंस॒ 
शं नो॑ अर्य॒मा पु॑रुजा॒तो अ॑स्तु॥
शं नो॑ धा॒ता शमु॑ ध॒र्ता नो॑ अस्तु॒ 
शं न॑ उरू॒ची भ॑वतु स्व॒धाभि॑।
शं रोद॑सी बृह॒ती शं नो॒ अद्रि॒ 
शं नो॑ दे॒वानां॑ सु॒हवा॑नि सन्तु॥
शं नो॑ अ॒ग्निर्ज्योति॑रनीको अस्तु॒ 
शं नो॑ मि॒त्रावरु॑णाव॒श्विना॒ शम्।
शं न॑ सु॒कृतां॑ सुकृ॒तानि॑ सन्तु॒ 
शं न॑ इषि॒रो अ॒भि वा॑तु॒ वात॑॥
शं नो॒ द्यावा॑पृथि॒वी पू॒र्वहू॑तौ॒ 
शम॒न्तरि॑क्षं दृ॒शये॑ नो अस्तु।
शं न॒ ओष॑धीर्व॒निनो॑ भवन्तु॒ 
शं नो॒ रज॑स॒स्पति॑रस्तु जि॒ष्णुः॥
शं न॒ इन्द्रो॒ वसु॑भिर्दे॒वो अ॑स्तु॒ 
शमा॑दि॒त्येभि॒र्वरु॑णः सु॒शंस॑।
शं नो॑ रु॒द्रो रु॒द्रेभि॒र्जला॑ष॒ 
शं न॒स्त्वष्टा॒ ग्नाभि॑रि॒ह शृ॑णोतु॥
शं न॒ सोमो॑ भवतु॒ ब्रह्म॒ शं न॒ 
शं नो॒ ग्रावा॑ण॒ शमु॑ सन्तु य॒ज्ञाः।
शं न॒ स्वरू॑णां मि॒तयो॑ भवन्तु॒ 
शं न॑ प्र॒स्व१॑॑(अः) शम्व॑स्तु॒ वेदि॑॥
शं न॒ सूर्य॑ उरु॒चक्षा॒ उदे॑तु॒ 
शं न॒श्चत॑स्रः प्र॒दिशो॑ भवन्तु।
शं न॒ पर्व॑ता ध्रु॒वयो॑ भवन्तु॒ 
शं न॒ सिन्ध॑व॒ शमु॑ स॒न्त्वाप॑॥
शं नो॒ अदि॑तिर्भवतु व्र॒तेभि॒ 
शं नो॑ भवन्तु म॒रुत॑ स्व॒र्काः।
शं नो॒ विष्णु॒ शमु॑ पू॒षा नो॑ अस्तु॒ 
शं नो॑ भ॒वित्रं॒ शम्व॑स्तु वा॒युः॥
शं नो॑ दे॒वः स॑वि॒ता त्राय॑माण॒ 
शं नो॑ भवन्तू॒षसो॑ विभा॒तीः।
शं न॑ प॒र्जन्यो॑ भवतु प्र॒जाभ्य॒ 
शं न॒ क्षेत्र॑स्य॒ पति॑रस्तु श॒म्भुः॥
शं नो॑ दे॒वा वि॒श्वदे॑वा भवन्तु॒ 
शं सर॑स्वती स॒ह धी॒भिर॑स्तु।
शम॑भि॒षाच॒ शमु॑ राति॒षाच॒ 
शं नो॑ दि॒व्याः पार्थि॑वा॒ शं नो॒ अप्या॑॥
शं न॑ स॒त्यस्य॒ पत॑यो भवन्तु॒ 
शं नो॒ अर्व॑न्त॒ शमु॑ सन्तु॒ गाव॑।
शं न॑ ऋ॒भव॑ सु॒कृत॑ सु॒हस्ता॒ 
शं नो॑ भवन्तु पि॒तरो॒ हवे॑षु॥
शं नो॑ अ॒ज एक॑पाद्दे॒वो अ॑स्तु॒ 
शं नोऽहि॑र्बु॒ध्न्य१॑(अः) शं स॑मु॒द्रः।
शं नो॑ अ॒पां नपा॑त्पे॒रुर॑स्तु॒ 
शं न॒ पृश्नि॑र्भवतु दे॒वगो॑पा॥
आ॒दि॒त्या रु॒द्रा वस॑वो जुष-
न्ते॒दं ब्रह्म॑ क्रि॒यमा॑णं॒ नवी॑यः।
शृ॒ण्वन्तु॑ नो दि॒व्याः पार्थि॑वासो॒ 
गोजा॑ता उ॒त ये य॒ज्ञिया॑सः॥
ये दे॒वानां॑ य॒ज्ञिया॑ य॒ज्ञिया॑नां॒ 
मनो॒र्यज॑त्रा अ॒मृता॑ ऋत॒ज्ञाः।
ते नो॑ रासन्तामुरुगा॒यम॒द्य 
यू॒यं पा॑त स्व॒स्तिभि॒ सदा॑ नः॥
शंव॑तीः॒ पार॑यन्त्ये॒ते तं पृ॑च्छन्ति॒ वचो॒ युजा॑ ।
अ॒भ्यारं॒ तं य॒माके॑तुं॒ य ए॒वेदमिति॒ ब्रव॑त् ।
भा॒साके॑तुं परि॑स्रुतं॒ भार॑तीर्ब्रह्म॒वार्ध॑नीः ।
सं॒जा॒ना॒ना म॒ही मा॒ता य ए॒वेद॒मिति ब्रव॑त् ।
इन्द्र॒स् तं किं वि॒भुं प्र॒भुं भा॒नुने॒यं सर॑स्वतीं।
येन॑ सूर्य॒मरो॑चय॒द्येने॒मे रोद॑सी उ॒भे ।
जु॒षस्वा॑ग्ने अङ्गिरः का॒ण्वम् मेध्या॑तिथिम् । 
मा त्वा॒ सोम॑स्य॒ बर्बृ॑हत् सु॒तस्य॒ मधु॑मत्तमः ।
त्वम॑ग्ने॒ अङ्गि॑र॒श्शोच॑स्व देव॒वीत॑मः।
आशं॑तम॒ शन्त॑माभिर॒भिष्टी॑भि-
श्शा॒न्तिः स्व॒स्तिम॑कुर्वत ।
शं नः॒ कनि॑क्रदद् दे॒वः प॒र्जन्यो॑ अ॒भि व॑र्षतु ।
शं नो॒ द्यावा॑पृथि॒वी शं प्र॒जाभ्य॒-
श्शं न॑ एधि द्वि॒पदे॒ शं चतु॑ष्पदे ।
त्यमू॒ षु वा॒जिनं॑ दे॒वजू॑तं 
स॒हावा॑नं तरु॒तारं॒ रथा॑नाम्।
अरि॑ष्टनेमिं पृत॒नाज॑मा॒शुं 
स्व॒स्तये॒ तार्क्ष्य॑मि॒हा हु॑वेम॥
इन्द्र॑स्येव रा॒तिमा॒जोहु॑वानाः 
स्व॒स्तये॒ नाव॑मि॒वा रु॑हेम।
उर्वी॒ न पृथ्वी॒ बहु॑ले॒ गभी॑रे॒ 
मा वा॒मेतौ॒ मा परे॑तौ रिषाम॥
स॒द्यश्चि॒द्यः शव॑सा॒ पञ्च॑ कृ॒ष्टीः 
सूर्य॑ इव॒ ज्योति॑षा॒पस्त॒तान॑।
स॒ह॒स्र॒साः श॑त॒सा अ॑स्य॒ रंहि॒-
र्न स्मा॑ वरन्ते युव॒तिं न शर्या॑म्॥
मु॒ञ्चामि॑ त्वा ह॒विषा॒ जीव॑नाय॒ 
कम॑ज्ञातय॒क्ष्मादु॒त रा॑जय॒क्ष्मात्।
ग्राहि॑र्ज॒ग्राह॒ यदि॑ वै॒तदे॑नं॒ 
तस्या॑ इन्द्राग्नी॒ प्र मु॑मुक्तमेनम्॥
यदि॑ क्षि॒तायु॒र्यदि॑ वा॒ परे॑तो॒ 
यदि॑ मृ॒त्योर॑न्ति॒कं नी॑त ए॒व।
तमा ह॑रामि॒ निरृ॑तेरु॒पस्था॒-
दस्पा॑र्षमेनं श॒तशा॑रदाय॥
स॒ह॒स्रा॒क्षेण॑ श॒तशा॑रदेन 
श॒तायु॑षा ह॒विषाहा॑र्षमेनम्।
श॒तं यथे॒मं श॒रदो॒ नया॒ती-
न्द्रो॒ विश्व॑स्य दुरि॒तस्य॑ पा॒रम्॥
श॒तं जी॑व श॒रदो॒ वर्ध॑मानः 
श॒तं हे॑म॒न्ताञ्छ॒तमु॑ वस॒न्तान्।
श॒तमि॑न्द्रा॒ग्नी स॑वि॒ता बृह॒स्पति॑ 
श॒तायु॑षा ह॒विषे॒मं पुन॑र्दुः॥
आहा॑र्षं॒ त्वावि॑दं त्वा॒ पुन॒रागा॑ पुनर्नव।
सर्वा॑ङ्ग॒ सर्वं॑ ते॒ चक्षु॒ सर्व॒मायु॑श्च तेऽविदम्॥
 स्यो॒ना पृ॑थिवि भवानृक्ष॒रा नि॒वेश॑नी।
यच्छा॑ न॒ शर्म॑ स॒प्रथ॑॥
द्र॒वि॒णो॒दा द्रवि॑णसस्तु॒रस्य॑ 
द्रविणो॒दाः सन॑रस्य॒ प्र यं॑सत्।
द्र॒वि॒णो॒दा वी॒रव॑ती॒मिषं॑ नो 
द्रविणो॒दा रा॑सते दी॒र्घमायु॑॥
स॒वि॒ता प॒श्चाता॑त्सवि॒ता पु॒रस्ता॑-
त्सवि॒तोत्त॒रात्ता॑त्सवि॒ताध॒रात्ता॑त्।
स॒वि॒ता न॑ सुवतु स॒र्वता॑तिं 
सवि॒ता नो॑ रासतां दी॒र्घमायु॑॥
नवो॑नवो भवति॒ जाय॑मा॒नो-
ऽह्नां॑ के॒तुरु॒षसा॑मे॒त्यग्र॑म्।
भा॒गं दे॒वेभ्यो॒ वि द॑धात्या॒य-
न्प्र च॒न्द्रमा॑स्तिरते दी॒र्घमायु॑॥
वि॒द्युन्न या पत॑न्ती॒ दवि॑द्यो॒-
द्भर॑न्ती मे॒ अप्या॒ काम्या॑नि।
जनि॑ष्टो अ॒पो नर्य॒ सुजा॑त॒ 
प्रोर्वशी॑ तिरत दी॒र्घमायु॑॥
उलू॑कयातुं शुशु॒लूक॑यातुं 
ज॒हि श्वया॑तुमु॒त कोक॑यातुम्।
सु॒प॒र्णया॑तुमु॒त गृध्र॑यातुं 
दृ॒षदे॑व॒ प्र मृ॑ण॒ रक्ष॑ इन्द्र॥
पि॒शङ्ग॑भृष्टिमम्भृ॒णं पि॒शाचि॑मिन्द्र॒ सं मृ॑ण।
सर्वं॒ रक्षो॒ नि ब॑र्हय॥
कद्रु॒द्राय॒ प्रचे॑तसे मी॒ळ्हुष्ट॑माय॒ तव्य॑से।
वो॒चेम॒ शन्त॑मं हृ॒दे॥
यथा॑ नो॒ अदि॑ति॒ कर॒त्पश्वे॒ नृभ्यो॒ यथा॒ गवे॑।
यथा॑ तो॒काय॑ रु॒द्रिय॑म्॥
यथा॑ नो मि॒त्रो वरु॑णो॒ यथा॑ रु॒द्रश्चिके॑तति।
यथा॒ विश्वे॑ स॒जोष॑सः॥
गा॒थप॑तिं मे॒धप॑तिं रु॒द्रं जला॑षभेषजम्।
तच्छं॒योः सु॒म्नमी॑महे॥
यः शु॒क्र इ॑व॒ सूर्यो॒ हिर॑ण्यमिव॒ रोच॑ते।
श्रेष्ठो॑ दे॒वानां॒ वसु॑॥
शं न॑ कर॒त्यर्व॑ते सु॒गं मे॒षाय॑ मे॒ष्ये॑।
नृभ्यो॒ नारि॑भ्यो॒ गवे॑॥
अ॒स्मे सो॑म॒ श्रिय॒मधि॒ नि धे॑हि श॒तस्य॑ नृ॒णाम्।
महि॒ श्रव॑स्तुविनृ॒म्णम्॥
मा न॑ सोमपरि॒बाधो॒ मारा॑तयो जुहुरन्त।
आ न॑ इन्दो॒ वाजे॑ भज॥
यास्ते॑ प्र॒जा अ॒मृत॑स्य॒ पर॑स्मि॒न्धाम॑न्नृ॒तस्य॑।
मू॒र्धा नाभा॑ सोम वेन आ॒भूष॑न्तीः सोम वेदः॥
इ॒मा रु॒द्राय॑ त॒वसे॑ कप॒र्दिने॑ 
क्ष॒यद्वी॑राय॒ प्र भ॑रामहे म॒तीः।
यथा॒ शमस॑द्द्वि॒पदे॒ चतु॑ष्पदे॒ 
विश्वं॑ पु॒ष्टं ग्रामे॑ अ॒स्मिन्न॑नातु॒रम्॥
मृ॒ळा नो॑ रुद्रो॒त नो॒ मय॑स्कृधि
 क्ष॒यद्वी॑राय॒ नम॑सा विधेम ते।
यच्छं च॒ योश्च॒ मनु॑राये॒जे पि॒ता 
तद॑श्याम॒ तव॑ रुद्र॒ प्रणी॑तिषु॥
अ॒श्याम॑ ते सुम॒तिं दे॑वय॒ज्यया॑ 
क्ष॒यद्वी॑रस्य॒ तव॑ रुद्र मीढ्वः।
सु॒म्ना॒यन्निद्विशो॑ अ॒स्माक॒मा च॒-
रि॑ष्टवीरा जुहवाम ते ह॒विः॥
त्वे॒षं व॒यं रु॒द्रं य॑ज्ञ॒साधं॑ 
व॒ङ्कुं क॒विमव॑से॒ नि ह्व॑यामहे।
आ॒रे अ॒स्मद्दैव्यं॒ हेळो॑ अस्यतु 
सुम॒तिमिद्व॒यम॒स्या वृ॑णीमहे॥
दि॒वो व॑रा॒हम॑रु॒षं क॑प॒र्दिनं॑ 
त्वे॒षं रू॒पं नम॑सा॒ नि ह्व॑यामहे।
हस्ते॒ बिभ्र॑द्भेष॒जा वार्या॑णि॒ 
शर्म॒ वर्म॑ च्छ॒र्दिर॒स्मभ्यं॑ यंसत्॥
इ॒दं पि॒त्रे म॒रुता॑मुच्यते॒ वच॑ 
स्वा॒दोः स्वादी॑यो रु॒द्राय॒ वर्ध॑नम्।
रास्वा॑ च नो अमृत मर्त॒भोज॑नं॒ 
त्मने॑ तो॒काय॒ तन॑याय मृळ॥
मा नो॑ म॒हान्त॑मु॒त मा नो॑ अर्भ॒कं 
मा न॒ उक्ष॑न्तमु॒त मा न॑ उक्षि॒तम्।
मा नो॑ वधीः पि॒तरं॒ मोत मा॒तरं॒ 
मा न॑ प्रि॒यास्त॒न्वो॑ रुद्र रीरिषः॥
मा न॑स्तो॒के तन॑ये॒ मा न॑ आ॒यौ 
मा नो॒ गोषु॒ मा नो॒ अश्वे॑षु रीरिषः।
वी॒रान्मा नो॑ रुद्र भामि॒तो व॑धी-
विष्म॑न्त॒ सद॒मित्त्वा॑ हवामहे॥
उप॑ ते॒ स्तोमा॑न्पशु॒पा इ॒वाक॑रं॒ 
रास्वा॑ पितर्मरुतां सु॒म्नम॒स्मे।
भ॒द्रा हि ते॑ सुम॒तिर्मृ॑ळ॒यत्त॒मा 
-ऽथाव॒यमव॒ इत्ते॑ वृणीमहे॥
आ॒रे ते॑ गो॒घ्नमु॒त पू॑रुष॒घ्नं 
क्षय॑द्वीर सु॒म्नम॒स्मे ते॑ अस्तु।
मृ॒ळा च॑ नो॒ अधि॑ च ब्रूहि दे॒वा 
-ऽधा च न॒ शर्म॑ यच्छ द्वि॒बर्हा॑॥
अवो॑चाम॒ नमो॑ अस्मा अव॒स्यव॑
 शृ॒णोतु॑ नो॒ हवं॑ रु॒द्रो म॒रुत्वा॑न्।
तन्नो॑ मि॒त्रो वरु॑णो मामहन्ता॒-
मदि॑ति॒ सिन्धु॑ पृथि॒वी उ॒त द्यौः॥
आ ते॑ पितर्मरुतां सु॒म्नमे॑तु॒ 
मा न॒ सूर्य॑स्य सं॒दृशो॑ युयोथाः।
अ॒भि नो॑ वी॒रो अर्व॑ति क्षमेत॒ 
प्र जा॑येमहि रुद्र प्र॒जाभि॑॥
त्वाद॑त्तेभी रुद्र॒ शन्त॑मेभिः 
श॒तं हिमा॑ अशीय भेष॒जेभि॑।
व्य१॑स्मद्द्वेषो॑ वित॒रं व्यंहो॒ 
व्यमी॑वाश्चातयस्वा॒ विषू॑चीः॥
श्रेष्ठो॑ जा॒तस्य॑ रुद्र श्रि॒यासि॑ 
त॒वस्त॑मस्त॒वसां॑ वज्रबाहो।
पर्षि॑ णः पा॒रमंह॑सः स्व॒स्ति 
विश्वा॑ अ॒भी॑ती॒ रप॑सो युयोधि॥
मा त्वा॑ रुद्र चुक्रुधामा॒ नमो॑भि॒-
र्मा दुष्टु॑ती वृषभ॒ मा सहू॑ती।
उन्नो॑ वी॒राँ अ॑र्पय भेष॒जेभि॑-
र्भि॒षक्त॑मं त्वा भि॒षजां॑ शृणोमि॥
हवी॑मभि॒र्हव॑ते॒ यो ह॒विर्भि॒-
रव॒ स्तोमे॑भी रु॒द्रं दि॑षीय।
ऋ॒दू॒दर॑ सु॒हवो॒ मा नो॑ अ॒स्यै 
ब॒भ्रुः सु॒शिप्रो॑ रीरधन्म॒नायै॑॥
उन्मा॑ ममन्द वृष॒भो म॒रुत्वा॒-
न्त्वक्षी॑यसा॒ वय॑सा॒ नाध॑मानम्।
घृणी॑व च्छा॒याम॑र॒पा अ॑शी॒-
या वि॑वासेयं रु॒द्रस्य॑ सु॒म्नम्॥
क्व१॑ स्य ते॑ रुद्र मृळ॒याकु॒र्हस्तो॒ 
यो अस्ति॑ भेष॒जो जला॑षः।
अ॒प॒भ॒र्ता रप॑सो॒ दैव्य॑स्या॒-
ऽभी नु मा॑ वृषभ चक्षमीथाः॥
प्र ब॒भ्रवे॑ वृष॒भाय॑ श्विती॒चे 
म॒हो म॒हीं सु॑ष्टु॒तिमी॑रयामि।
न॒म॒स्या क॑ल्मली॒किनं॒ नमो॑भि-
र्गृणी॒मसि॑ त्वे॒षं रु॒द्रस्य॒ नाम॑॥
स्थि॒रेभि॒रङ्गै॑ पुरु॒रूप॑ उ॒ग्रो 
ब॒भ्रुः शु॒क्रेभि॑ पिपिशे॒ हिर॑ण्यैः।
ईशा॑नाद॒स्य भुव॑नस्य॒ भूरे॒-
र्न वा उ॑ योषद्रु॒द्राद॑सु॒र्य॑म्॥
अर्ह॑न्बिभर्षि॒ साय॑कानि॒ धन्वा-
ऽर्ह॑न्नि॒ष्कं य॑ज॒तं वि॒श्वरू॑पम्।
अर्ह॑न्नि॒दं द॑यसे॒ विश्व॒मभ्वं॒ 
न वा ओजी॑यो रुद्र॒ त्वद॑स्ति॥
स्तु॒हि श्रु॒तं ग॑र्त॒सदं॒ युवा॑नं 
मृ॒गं न भी॒ममु॑पह॒त्नुमु॒ग्रम्।
मृ॒ळा ज॑रि॒त्रे रु॑द्र॒ स्तवा॑नो॒-
ऽन्यं ते॑ अ॒स्मन्नि व॑पन्तु॒ सेना॑॥
कु॒मा॒रश्चि॑त्पि॒तरं॒ वन्द॑मानं॒ 
प्रति॑ नानाम रुद्रोप॒यन्त॑म्।
भूरे॑र्दा॒तारं॒ सत्प॑तिं गृणीषे 
स्तु॒तस्त्वं भे॑ष॒जा रा॑स्य॒स्मे॥
या वो॑ भेष॒जा म॑रुत॒ शुची॑नि॒ 
या शन्त॑मा वृषणो॒ या म॑यो॒भु।
यानि॒ मनु॒रवृ॑णीता पि॒ता न॒-
स्ता शं च॒ योश्च॑ रु॒द्रस्य॑ वश्मि॥
परि॑ णो हे॒ती रु॒द्रस्य॑ वृज्या॒ 
परि॑ त्वे॒षस्य॑ दुर्म॒तिर्म॒ही गा॑त्।
अव॑ स्थि॒रा म॒घव॑द्भ्यस्तनुष्व॒ 
मीढ्व॑स्तो॒काय॒ तन॑याय मृळ॥
ए॒वा ब॑भ्रो वृषभ चेकितान॒ 
यथा॑ देव॒ न हृ॑णी॒षे न हंसि॑।
ह॒व॒न॒श्रुन्नो॑ रुद्रे॒ह बो॑धि 
बृ॒हद्व॑देम वि॒दथे॑ सु॒वीरा॑॥
इ॒मा रु॒द्राय॑ स्थि॒रध॑न्वने॒ गिर॑ 
क्षि॒प्रेष॑वे दे॒वाय॑ स्व॒धाव्ने॑।
अषा॑ळ्हाय॒ सह॑मानाय वे॒धसे॑ 
ति॒ग्मायु॑धाय भरता शृ॒णोतु॑ नः॥
स हि क्षये॑ण॒ क्षम्य॑स्य॒ जन्म॑न॒ 
साम्रा॑ज्येन दि॒व्यस्य॒ चेत॑ति।
अव॒न्नव॑न्ती॒रुप॑ नो॒ दुर॑श्चरा-
ऽनमी॒वो रु॑द्र॒ जासु॑ नो भव॥
या ते॑ दि॒द्युदव॑सृष्टा दि॒वस्परि॑ 
क्ष्म॒या चर॑ति॒ परि॒ सा वृ॑णक्तु नः।
स॒हस्रं॑ ते स्वपिवात भेष॒जा 
मा न॑स्तो॒केषु॒ तन॑येषु रीरिषः॥
मा नो॑ वधी रुद्र॒ मा परा॑ दा॒ 
मा ते॑ भूम॒ प्रसि॑तौ हीळि॒तस्य॑।
आ नो॑ भज ब॒र्हिषि॑ जीवशं॒से 
यू॒यं पा॑त स्व॒स्तिभि॒ सदा॑ नः॥
उदु॒ त्यं जा॒तवे॑दसं दे॒वं व॑हन्ति के॒तव॑।
दृ॒शे विश्वा॑य॒ सूर्य॑म्॥
अप॒ त्ये ता॒यवो॑ यथा॒ नक्ष॑त्रा यन्त्य॒क्तुभि॑।
सूरा॑य वि॒श्वच॑क्षसे॥
अदृ॑श्रमस्य के॒तवो॒ वि र॒श्मयो॒ जनाँ॒ अनु॑।
भ्राज॑न्तो अ॒ग्नयो॑ यथा॥
त॒रणि॑र्वि॒श्वद॑र्शतो ज्योति॒ष्कृद॑सि सूर्य।
विश्व॒मा भा॑सि रोच॒नम्॥
प्र॒त्यङ्दे॒वानां॒ विश॑ प्र॒त्यङ्ङुदे॑षि॒ मानु॑षान्।
प्र॒त्यङ्विश्वं॒ स्व॑र्दृ॒शे॥
येना॑ पावक॒ चक्ष॑सा भुर॒ण्यन्तं॒ जनाँ॒ अनु॑।
त्वं व॑रुण॒ पश्य॑सि॥
वि द्यामे॑षि॒ रज॑स्पृ॒थ्वहा॒ मिमा॑नो अ॒क्तुभि॑।
पश्य॒ञ्जन्मा॑नि सूर्य॥
स॒प्त त्वा॑ ह॒रितो॒ रथे॒ वह॑न्ति देव सूर्य।
शो॒चिष्के॑शं विचक्षण॥
अयु॑क्त स॒प्त शु॒न्ध्युव॒ सूरो॒ रथ॑स्य न॒प्त्य॑।
ताभि॑र्याति॒ स्वयु॑क्तिभिः॥
उद्व॒यं तम॑स॒स्परि॒ ज्योति॒ष्पश्य॑न्त॒ उत्त॑रम्।
दे॒वं दे॑व॒त्रा सूर्य॒मग॑न्म॒ ज्योति॑रुत्त॒मम्॥
उ॒द्यन्न॒द्य मि॑त्रमह आ॒रोह॒न्नुत्त॑रां॒ दिव॑म्।
हृ॒द्रो॒गं मम॑ सूर्य हरि॒माणं॑ च नाशय॥
शुके॑षु मे हरि॒माणं॑ रोप॒णाका॑सु दध्मसि।
अथो॑ हारिद्र॒वेषु॑ मे हरि॒माणं॒ नि द॑ध्मसि॥
उद॑गाद॒यमा॑दि॒त्यो विश्वे॑न॒ सह॑सा स॒ह।
द्वि॒षन्तं॒ मह्यं॑ र॒न्धय॒न्मो अ॒हं द्वि॑ष॒ते र॑धम्॥
चि॒त्रं दे॒वाना॒मुद॑गा॒दनी॑कं॒ 
चक्षु॑र्मि॒त्रस्य॒ वरु॑णस्या॒ग्नेः।
आप्रा॒ द्यावा॑पृथि॒वी अ॒न्तरि॑क्षं॒ 
सूर्य॑ आ॒त्मा जग॑तस्त॒स्थुष॑श्च॥
सूर्यो॑ दे॒वीमु॒षसं॒ रोच॑मानां॒ 
मर्यो॒ न योषा॑म॒भ्ये॑ति प॒श्चात्।
यत्रा॒ नरो॑ देव॒यन्तो॑ यु॒गानि॑ 
वितन्व॒ते प्रति॑ भ॒द्राय॑ भ॒द्रम्॥
भ॒द्रा अश्वा॑ ह॒रित॒ सूर्य॑स्य
चि॒त्रा एत॑ग्वा अनु॒माद्या॑सः।
न॒म॒स्यन्तो॑ दि॒व आ पृ॒ष्ठम॑स्थु॒ 
परि॒ द्यावा॑पृथि॒वी य॑न्ति स॒द्यः॥
तत्सूर्य॑स्य देव॒त्वं तन्म॑हि॒त्वं 
म॒ध्या कर्तो॒र्वित॑तं॒ सं ज॑भार।
य॒देदयु॑क्त ह॒रित॑ स॒धस्था॒दा-
द्रात्री॒ वास॑स्तनुते सि॒मस्मै॑॥
तन्मि॒त्रस्य॒ वरु॑णस्याभि॒चक्षे॒ 
सूर्यो॑ रू॒पं कृ॑णुते॒ द्योरु॒पस्थे॑।
अ॒न॒न्तम॒न्यद्रुश॑दस्य॒ पाज॑ 
कृ॒ष्णम॒न्यद्ध॒रित॒ सं भ॑रन्ति॥
अ॒द्या दे॑वा॒ उदि॑ता॒ सूर्य॑स्य॒ 
निरंह॑सः पिपृ॒ता निर॑व॒द्यात्।
तन्नो॑ मि॒त्रो वरु॑णो मामहन्ता॒-
मदि॑ति॒ सिन्धु॑ पृथि॒वी उ॒त द्यौः॥
इन्द्रं॑ मि॒त्रं वरु॑णम॒ग्निमा॑हु॒-
रथो॑ दि॒व्यः स सु॑प॒र्णो ग॒रुत्मा॑न्।
एकं॒ सद्विप्रा॑ बहु॒धा व॑द-
न्त्य॒ग्निं य॒मं मा॑त॒रिश्वा॑नमाहुः॥
कृ॒ष्णं नि॒यानं॒ हर॑यः सुप॒र्णा 
अ॒पो वसा॑ना॒ दिव॒मुत्प॑तन्ति।
त आव॑वृत्र॒न्सद॑नादृ॒तस्या-
ऽऽदिद्घृ॒तेन॑ पृथि॒वी व्यु॑द्यते॥
हं॒सः शु॑चि॒षद्वसु॑रन्तरिक्ष॒स-
द्धोता॑ वेदि॒षदति॑थिर्दुरोण॒सत्।४०४०
नृ॒षद्व॑र॒सदृ॑त॒सद्व्यो॑म॒सद॒-
ब्जा गो॒जा ऋ॑त॒जा अ॑द्रि॒जा ऋ॒तम्॥
यत्त्वा॑ सूर्य॒ स्व॑र्भानु॒स्तम॒सावि॑ध्यदासु॒रः।
अक्षे॑त्रवि॒द्यथा॑ मु॒ग्धो भुव॑नान्यदीधयुः॥
यद॒द्य सू॑र्य॒ ब्रवोऽना॑गा 
उ॒द्यन्मि॒त्राय॒ वरु॑णाय स॒त्यम्।
व॒यं दे॑व॒त्रादि॑ते स्याम॒ 
तव॑ प्रि॒यासो॑ अर्यमन्गृ॒णन्त॑॥
उत्सूर्यो॑ बृ॒हद॒र्चींष्य॑श्रे-
त्पु॒रु विश्वा॒ जनि॑म॒ मानु॑षाणाम्।
स॒मो दि॒वा द॑दृशे॒ रोच॑मान॒ 
क्रत्वा॑ कृ॒तः सुकृ॑तः क॒र्तृभि॑र्भूत्॥
स सू॑र्य॒ प्रति॑ पु॒रो न॒ उद्गा॑ 
ए॒भि स्तोमे॑भिरेत॒शेभि॒रेवै॑।
प्र नो॑ मि॒त्राय॒ वरु॑णाय वो॒चो-
ऽना॑गसो अर्य॒म्णे अ॒ग्नये॑ च॥
वि न॑ स॒हस्रं॑ शु॒रुधो॑ रद-
न्त्वृ॒तावा॑नो॒ वरु॑णो मि॒त्रो अ॒ग्निः।
यच्छ॑न्तु च॒न्द्रा उ॑प॒मं नो॑ अ॒र्क-
मा न॒ कामं॑ पूपुरन्तु॒ स्तवा॑नाः
उद्वे॑ति सु॒भगो॑ वि॒श्वच॑क्षा॒ 
साधा॑रण॒ सूर्यो॒ मानु॑षाणाम्।
चक्षु॑र्मि॒त्रस्य॒ वरु॑णस्य दे॒व-
श्चर्मे॑व॒ यः स॒मवि॑व्य॒क्तमां॑सि॥
उद्वे॑ति प्रसवी॒ता जना॑नां 
म॒हान्के॒तुर॑र्ण॒वः सूर्य॑स्य।
स॒मा॒नं च॒क्रं प॑र्या॒विवृ॑त्स॒-
न्यदे॑त॒शो वह॑ति धू॒र्षु यु॒क्तः॥
वि॒भ्राज॑मान उ॒षसा॑मु॒पस्था॑-
द्रे॒भैरुदे॑त्यनुम॒द्यमा॑नः।
ए॒ष मे॑ दे॒वः स॑वि॒ता च॑च्छन्द॒ 
यः स॑मा॒नं न प्र॑मि॒नाति॒ धाम॑॥
दि॒वो रु॒क्म उ॑रु॒चक्षा॒ उदे॑ति 
दू॒रेअ॑र्थस्त॒रणि॒र्भ्राज॑मानः।
नू॒नं जना॒ सूर्ये॑ण॒ प्रसू॑ता॒ 
अय॒न्नर्था॑नि कृ॒णव॒न्नपां॑सि॥
यत्रा॑ च॒क्रुर॒मृता॑ गा॒तुम॑स्मै 
श्ये॒नो न दीय॒न्नन्वे॑ति॒ पाथ॑।
उदु॒ त्यद्द॑र्श॒तं वपु॑र्दि॒व ए॑ति प्रतिह्व॒रे।
यदी॑मा॒शुर्वह॑ति दे॒व एत॑शो॒ 
विश्व॑स्मै॒ चक्ष॑से॒ अर॑म्॥
शी॒र्ष्णःशी॑र्ष्णो॒ जग॑तस्त॒स्थुष॒स्पतिं॑ 
स॒मया॒ विश्व॒मा रज॑।
स॒प्त स्वसा॑रः सुवि॒ताय॒ सूर्यं॒ 
वह॑न्ति ह॒रितो॒ रथे॑॥
तच्चक्षु॑र्दे॒वहि॑तं शु॒क्रमु॒च्चर॑त्।
पश्ये॑म श॒रद॑ श॒तं जीवे॑म श॒रद॑ श॒तम्॥
बण्म॒हाँ अ॑सि सूर्य॒ 
बळा॑दित्य म॒हाँ अ॑सि।
म॒हस्ते॑ स॒तो म॑हि॒मा प॑नस्यते॒-
ऽद्धा दे॑व म॒हाँ अ॑सि॥
बट् सू॑र्य॒ श्रव॑सा म॒हाँ अ॑सि 
स॒त्रा दे॑व म॒हाँ अ॑सि।
म॒ह्ना दे॒वाना॑मसु॒र्य॑ पु॒रोहि॑तो 
वि॒भु ज्योति॒रदा॑भ्यम्॥
नमो॑ मि॒त्रस्य॒ वरु॑णस्य॒ चक्ष॑से 
म॒हो दे॒वाय॒ तदृ॒तं स॑पर्यत।
दू॒रे॒दृशे॑ दे॒वजा॑ताय के॒तवे॑ 
दि॒वस्पु॒त्राय॒ सूर्या॑य शंसत॥
सा मा॑ स॒त्योक्ति॒ परि॑ पातु वि॒श्वतो॒ 
द्यावा॑ च॒ यत्र॑ त॒तन॒न्नहा॑नि च।
विश्व॑म॒न्यन्नि वि॑शते॒ यदेज॑ति
वि॒श्वाहापो॑ वि॒श्वाहोदे॑ति॒ सूर्य॑॥
न ते॒ अदे॑वः प्र॒दिवो॒ नि वा॑सते॒ 
यदे॑त॒शेभि॑ पत॒रै र॑थ॒र्यसि॑।
प्रा॒चीन॑म॒न्यदनु॑ वर्तते॒ रज॒ 
उद॒न्येन॒ ज्योति॑षा यासि सूर्य॥
येन॑ सूर्य॒ ज्योति॑षा॒ बाध॑से॒ तमो॒ 
जग॑च्च॒ विश्व॑मुदि॒यर्षि॑ भा॒नुना॑।
तेना॒स्मद्विश्वा॒मनि॑रा॒मना॑हुति॒-
मपामी॑वा॒मप॑ दु॒ष्ष्वप्न्यं॑ सुव॥
विश्व॑स्य॒ हि प्रेषि॑तो॒ रक्ष॑सि व्र॒त-
महे॑ळयन्नु॒च्चर॑सि स्व॒धा अनु॑।
यद॒द्य त्वा॑ सूर्योप॒ब्रवा॑महै॒ 
तं नो॑ दे॒वा अनु॑ मंसीरत॒ क्रतु॑म्॥
तं नो॒ द्यावा॑पृथि॒वी तन्न॒ आप॒ 
इन्द्र॑ शृण्वन्तु म॒रुतो॒ हवं॒ वच॑।
मा शूने॑ भूम॒ सूर्य॑स्य सं॒दृशि॑ 
भ॒द्रं जीव॑न्तो जर॒णाम॑शीमहि॥
वि॒श्वाहा॑ त्वा सु॒मन॑सः सु॒चक्ष॑सः 
प्र॒जाव॑न्तो अनमी॒वा अना॑गसः।
उ॒द्यन्तं॑ त्वा मित्रमहो दि॒वेदि॑वे॒ 
ज्योग्जी॒वाः प्रति॑ पश्येम सूर्य॥
महि॒ ज्योति॒र्बिभ्र॑तं त्वा विचक्षण॒ 
भास्व॑न्तं॒ चक्षु॑षेचक्षुषे॒ मय॑।
आ॒रोह॑न्तं बृह॒तः पाज॑स॒स्परि॑ 
व॒यं जी॒वाः प्रति॑ पश्येम सूर्य॥
यस्य॑ ते॒ विश्वा॒ भुव॑नानि के॒तुना॒ 
प्र चेर॑ते॒ नि च॑ वि॒शन्ते॑ अ॒क्तुभि॑।
अ॒ना॒गा॒स्त्वेन॑ हरिकेश सू॒र्या-
ऽह्ना॑ह्ना नो॒ वस्य॑सावस्य॒सोदि॑हि॥
शं नो॑ भव॒ चक्ष॑सा॒ शं नो॒ अह्ना॒ 
शं भा॒नुना॒ शं हि॒मा शं घृ॒णेन॑।
यथा॒ शमध्व॒ञ्छमस॑द्दुरो॒णे 
तत्सू॑र्य॒ द्रवि॑णं धेहि चि॒त्रम्॥
अ॒स्माकं॑ देवा उ॒भया॑य॒ जन्म॑ने॒ 
शर्म॑ यच्छत द्वि॒पदे॒ चतु॑ष्पदे।
अ॒दत्पिब॑दू॒र्जय॑मान॒माशि॑तं॒ 
तद॒स्मे शं योर॑र॒पो द॑धातन॥
यद्वो॑ देवाश्चकृ॒म जि॒ह्वया॑ गु॒रु 
मन॑सो वा॒ प्रयु॑ती देव॒हेळ॑नम्।
अरा॑वा॒ यो नो॑ अ॒भि दु॑च्छुना॒यते॒ 
तस्मि॒न्तदेनो॑ वसवो॒ नि धे॑तन॥
सूर्यो॑ नो दि॒वस्पा॑तु॒ वातो॑ अ॒न्तरि॑क्षात्।
अ॒ग्निर्न॒ पार्थि॑वेभ्यः॥
जोषा॑ सवित॒र्यस्य॑ ते॒ हर॑ श॒तं स॒वाँ अर्ह॑ति।
पा॒हि नो॑ दि॒द्युत॒ पत॑न्त्याः॥
चक्षु॑र्नो दे॒वः स॑वि॒ता चक्षु॑र्न उ॒त पर्व॑तः।
चक्षु॑र्धा॒ता द॑धातु नः॥
चक्षु॑र्नो धेहि॒ चक्षु॑षे॒ चक्षु॑र्वि॒ख्यै त॒नूभ्य॑।
सं चे॒दं वि च॑ पश्येम॥
सु॒सं॒दृशं॑ त्वा व॒यं प्रति॑ पश्येम सूर्य।
वि प॑श्येम नृ॒चक्ष॑सः॥
वि॒भ्राड्बृ॒हत्पि॑बतु सो॒म्यं म-
ध्वायु॒र्दध॑द्य॒ज्ञप॑ता॒ववि॑ह्रुतम्।
वात॑जूतो॒ यो अ॑भि॒रक्ष॑ति॒ त्मना॑ 
प्र॒जाः पु॑पोष पुरु॒धा वि रा॑जति॥
वि॒भ्राड्बृ॒हत्सुभृ॑तं वाज॒सात॑मं॒ 
धर्म॑न्दि॒वो ध॒रुणे॑ स॒त्यमर्पि॑तम्।
अ॒मि॒त्र॒हा वृ॑त्र॒हा द॑स्यु॒हन्त॑मं॒ 
ज्योति॑र्जज्ञे असुर॒हा स॑पत्न॒हा॥
इ॒दं श्रेष्ठं॒ ज्योति॑षां॒ ज्योति॑रुत्त॒मं 
वि॑श्व॒जिद्ध॑न॒जिदु॑च्यते बृ॒हत्।
वि॒श्व॒भ्राड्भ्रा॒जो महि॒ सूर्यो॑ दृ॒श 
उ॒रु प॑प्रथे॒ सह॒ ओजो॒ अच्यु॑तम्॥
वि॒भ्राज॒ञ्ज्योति॑षा॒ स्व१॑रग॑च्छो रोच॒नं दि॒वः।
येने॒मा विश्वा॒ भुव॑ना॒न्याभृ॑ता 
वि॒श्वक॑र्मणा वि॒श्वदे॑व्यावता॥
आयं गौः पृश्नि॑रक्रमी॒दस॑दन्मा॒तरं॑ पु॒रः।
पि॒तरं॑ च प्र॒यन्स्व॑॥
अ॒न्तश्च॑रति रोच॒नास्य प्रा॒णाद॑पान॒ती।
व्य॑ख्यन्महि॒षो दिव॑म्॥
त्रिं॒शद्धाम॒ वि रा॑जति॒ वाक्प॑तं॒गाय॑ धीयते।
प्रति॒ वस्तो॒रह॒ द्युभि॑॥
सु॒रू॒प॒कृ॒त्नुमू॒तये॑ सु॒दुघा॑मिव गो॒दुहे॑।
जु॒हू॒मसि॒ द्यवि॑द्यवि॥
उप॑ न॒ सव॒ना ग॑हि॒ सोम॑स्य सोमपाः पिब।
गो॒दा इद्रे॒वतो॒ मद॑॥
अथा॑ ते॒ अन्त॑मानां वि॒द्याम॑ सुमती॒नाम्।
मा नो॒ अति॑ ख्य॒ आ ग॑हि॥
परे॑हि॒ विग्र॒मस्तृ॑त॒मिन्द्रं॑ पृच्छा विप॒श्चित॑म्।
यस्ते॒ सखि॑भ्य॒ आ वर॑म्॥
उ॒त ब्रु॑वन्तु नो॒ निदो॒ निर॒न्यत॑श्चिदारत।
दधा॑ना॒ इन्द्र॒ इद्दुव॑॥
उ॒त न॑ सु॒भगाँ॑ अ॒रिर्वो॒चेयु॑र्दस्म कृ॒ष्टय॑।
स्यामेदिन्द्र॑स्य॒ शर्म॑णि॥
एमा॒शुमा॒शवे॑ भर यज्ञ॒श्रियं॑ नृ॒माद॑नम्।
प॒त॒यन्म॑न्द॒यत्स॑खम्॥
अ॒स्य पी॒त्वा श॑तक्रतो घ॒नो वृ॒त्राणा॑मभवः।
प्रावो॒ वाजे॑षु वा॒जिन॑म्॥
तं त्वा॒ वाजे॑षु वा॒जिनं॑ वा॒जया॑मः शतक्रतो।
धना॑नामिन्द्र सा॒तये॑॥
यो रा॒यो॒३॑ऽवनि॑र्म॒हान्सु॑पा॒रः सु॑न्व॒तः सखा॑।
तस्मा॒ इन्द्रा॑य गायत॥
प॒रे॒यि॒वांसं॑ प्र॒वतो॑ म॒हीरनु॑ 
ब॒हुभ्य॒ पन्था॑मनुपस्पशा॒नम्।
वै॒व॒स्व॒तं सं॒गम॑नं॒ जना॑नां 
य॒मं राजा॑नं ह॒विषा॑ दुवस्य॥
य॒मो नो॑ गा॒तुं प्र॑थ॒मो वि॑वेद॒ 
नैषा गव्यू॑ति॒रप॑भर्त॒वा उ॑।
यत्रा॑ न॒ पूर्वे॑ पि॒तर॑ परे॒यु-
रे॒ना ज॑ज्ञा॒नाः प॒थ्या॒३॑ अनु॒ स्वाः॥
मात॑ली क॒व्यैर्य॒मो अङ्गि॑रोभि॒-
र्बृह॒स्पति॒रृक्व॑भिर्वावृधा॒नः।
याँश्च॑ दे॒वा वा॑वृ॒धुर्ये च॑ दे॒वा-
न्स्वाहा॒न्ये स्व॒धया॒न्ये म॑दन्ति॥
इ॒मं य॑म प्रस्त॒रमा हि सीदा-
ऽङ्गि॑रोभिः पि॒तृभि॑ संविदा॒नः।
आ त्वा॒ मन्त्रा॑ कविश॒स्ता व॑ह-
न्त्वे॒ना रा॑जन्ह॒विषा॑ मादयस्व॥
अङ्गि॑रोभि॒रा ग॑हि य॒ज्ञिये॑भि॒-
र्यम॑ वैरू॒पैरि॒ह मा॑दयस्व।
विव॑स्वन्तं हुवे॒ यः पि॒ता ते॒-
ऽस्मिन्य॒ज्ञे ब॒र्हिष्या नि॒षद्य॑॥
अङ्गि॑रसो नः पि॒तरो॒ नव॑ग्वा॒ 
अथ॑र्वाणो॒ भृग॑वः सो॒म्यास॑।
तेषां॑ व॒यं सु॑म॒तौ य॒ज्ञिया॑ना॒-
मपि॑ भ॒द्रे सौ॑मन॒से स्या॑म॥
प्रेहि॒ प्रेहि॑ प॒थिभि॑ पू॒र्व्येभि॒-
र्यत्रा॑ न॒ पूर्वे॑ पि॒तर॑ परे॒युः।
उ॒भा राजा॑ना स्व॒धया॒ मद॑न्ता 
य॒मं प॑श्यासि॒ वरु॑णं च दे॒वम्॥
सं ग॑च्छस्व पि॒तृभि॒ सं य॒मे-
ने॑ष्टापू॒र्तेन॑ पर॒मे व्यो॑मन्।
हि॒त्वाया॑व॒द्यं पुन॒रस्त॒मेहि॒ 
सं ग॑च्छस्व त॒न्वा॑ सु॒वर्चा॑॥
अपे॑त॒ वी॑त॒ वि च॑ सर्प॒तातो॒-
ऽस्मा ए॒तं पि॒तरो॑ लो॒कम॑क्रन्।
अहो॑भिर॒द्भिर॒क्तुभि॒र्व्य॑क्तं 
य॒मो द॑दात्यव॒सान॑मस्मै॥
अति॑ द्रव सारमे॒यौ श्वानौ॑ 
चतुर॒क्षौ श॒बलौ॑ सा॒धुना॑ प॒था।
अथा॑ पि॒तॄन्सु॑वि॒दत्राँ॒ उपे॑हि 
य॒मेन॒ ये स॑ध॒मादं॒ मद॑न्ति॥
यौ ते॒ श्वानौ॑ यम रक्षि॒तारौ॑ 
चतुर॒क्षौ प॑थि॒रक्षी॑ नृ॒चक्ष॑सौ।
ताभ्या॑मेनं॒ परि॑ देहि राज-
न्स्व॒स्ति चा॑स्मा अनमी॒वं च॑ धेहि॥
उ॒रू॒ण॒साव॑सु॒तृपा॑ उदुम्ब॒लौ 
य॒मस्य॑ दू॒तौ च॑रतो॒ जनाँ॒ अनु॑।
ताव॒स्मभ्यं॑ दृ॒शये॒ सूर्या॑य॒ 
पुन॑र्दाता॒मसु॑म॒द्येह भ॒द्रम्॥
य॒माय॒ सोमं॑ सुनुत य॒माय॑ जुहुता ह॒विः।
य॒मं ह॑ य॒ज्ञो ग॑च्छत्य॒ग्निदू॑तो॒ अरं॑कृतः॥
य॒माय॑ घृ॒तव॑द्ध॒विर्जु॒होत॒ प्र च॑ तिष्ठत।
स नो॑ दे॒वेष्वा य॑मद्दी॒र्घमायु॒ प्र जी॒वसे॑॥
य॒माय॒ मधु॑मत्तमं॒ राज्ञे॑ ह॒व्यं जु॑होतन।
इ॒दं नम॒ ऋषि॑भ्यः पूर्व॒जेभ्य॒ पूर्वे॑भ्यः पथि॒कृद्भ्य॑॥
त्रिक॑द्रुकेभिः पतति॒ षळु॒र्वीरेक॒मिद्बृ॒हत्।
त्रि॒ष्टुब्गा॑य॒त्री छन्दां॑सि॒ सर्वा॒ ता य॒म आहि॑ता॥
यच्चि॒द्धि ते॒ विशो॑ यथा॒ प्र दे॑व वरुण व्र॒तम्।
मि॒नी॒मसि॒ द्यवि॑द्यवि॥
मा नो॑ व॒धाय॑ ह॒त्नवे॑ जिहीळा॒नस्य॑ रीरधः।
मा हृ॑णा॒नस्य॑ म॒न्यवे॑॥
वि मृ॑ळी॒काय॑ ते॒ मनो॑ र॒थीरश्वं॒ न सन्दि॑तम्।
गी॒र्भिर्व॑रुण सीमहि॥
परा॒ हि मे॒ विम॑न्यव॒ पत॑न्ति॒ वस्य॑इष्टये।
वयो॒ न व॑स॒तीरुप॑॥
क॒दा क्ष॑त्र॒श्रियं॒ नर॒मा वरु॑णं करामहे।
मृ॒ळी॒कायो॑रु॒चक्ष॑सम्॥
तदित्स॑मा॒नमा॑शाते॒ वेन॑न्ता॒ न प्र यु॑च्छतः।
धृ॒तव्र॑ताय दा॒शुषे॑॥
वेदा॒ यो वी॒नां प॒दम॒न्तरि॑क्षेण॒ पत॑ताम्।
वेद॑ ना॒वः स॑मु॒द्रिय॑॥
वेद॑ मा॒सो धृ॒तव्र॑तो॒ द्वाद॑श प्र॒जाव॑तः।
वेदा॒ य उ॑प॒जाय॑ते॥
वेद॒ वात॑स्य वर्त॒निमु॒रोरृ॒ष्वस्य॑ बृह॒तः।
वेदा॒ ये अ॒ध्यास॑ते॥
नि ष॑साद धृ॒तव्र॑तो॒ वरु॑णः प॒स्त्या॒३॑स्वा।
साम्रा॑ज्याय सु॒क्रतु॑॥
अतो॒ विश्वा॒न्यद्भु॑ता चिकि॒त्वाँ अ॒भि प॑श्यति।
कृ॒तानि॒ या च॒ कर्त्वा॑॥
स नो॑ वि॒श्वाहा॑ सु॒क्रतु॑रादि॒त्यः सु॒पथा॑ करत्।
प्र ण॒ आयूं॑षि तारिषत्॥
बिभ्र॑द्द्रा॒पिं हि॑र॒ण्ययं॒ वरु॑णो वस्त नि॒र्णिज॑म्।
परि॒ स्पशो॒ नि षे॑दिरे॥
न यं दिप्स॑न्ति दि॒प्सवो॒ न द्रुह्वा॑णो॒ जना॑नाम्।
न दे॒वम॒भिमा॑तयः॥
उ॒त यो मानु॑षे॒ष्वा यश॑श्च॒क्रे असा॒म्या।
अ॒स्माक॑मु॒दरे॒ष्वा॥
परा॑ मे यन्ति धी॒तयो॒ गावो॒ न गव्यू॑ती॒रनु॑।
इ॒च्छन्ती॑रुरु॒चक्ष॑सम्॥
सं नु वो॑चावहै॒ पुन॒र्यतो॑ मे॒ मध्वाभृ॑तम्।
होते॑व॒ क्षद॑से प्रि॒यम्॥
दर्शं॒ नु वि॒श्वद॑र्शतं॒ दर्शं॒ रथ॒मधि॒ क्षमि॑।
ए॒ता जु॑षत मे॒ गिर॑॥
इ॒मं मे॑ वरुण श्रुधी॒ हव॑म॒द्या च॑ मृळय।
त्वाम॑व॒स्युरा च॑के॥
त्वं विश्व॑स्य मेधिर दि॒वश्च॒ ग्मश्च॑ राजसि।
स याम॑नि॒ प्रति॑ श्रुधि॥
उदु॑त्त॒मं मु॑मुग्धि नो॒ वि पाशं॑ मध्य॒मं चृ॑त।
अवा॑ध॒मानि॑ जी॒वसे॑॥
इन्द्र॑ त्वा वृष॒भं व॒यं सु॒ते सोमे॑ हवामहे।
स पा॑हि॒ मध्वो॒ अन्ध॑सः॥
इन्द्र॑ क्रतु॒विदं॑ सु॒तं सोमं॑ हर्य पुरुष्टुत।
पिबा वृ॑षस्व॒ तातृ॑पिम्॥
इन्द्र॒ प्र णो॑ धि॒तावा॑नं य॒ज्ञं विश्वे॑भिर्दे॒वेभि॑।
ति॒र स्त॑वान विश्पते॥
इन्द्र॒ सोमा॑ सु॒ता इ॒मे तव॒ प्र य॑न्ति सत्पते।
क्षयं॑ च॒न्द्रास॒ इन्द॑वः॥
द॒धि॒ष्वा ज॒ठरे॑ सु॒तं सोम॑मिन्द्र॒ वरे॑ण्यम्।
तव॑ द्यु॒क्षास॒ इन्द॑वः॥
गिर्व॑णः पा॒हि न॑ सु॒तं मधो॒र्धारा॑भिरज्यसे।
इन्द्र॒ त्वादा॑त॒मिद्यश॑॥
अ॒भि द्यु॒म्नानि॑ व॒निन॒ इन्द्रं॑ सचन्ते॒ अक्षि॑ता।
पी॒त्वी सोम॑स्य वावृधे॥
अ॒र्वा॒वतो॑ न॒ आ ग॑हि परा॒वत॑श्च वृत्रहन्।
इ॒मा जु॑षस्व नो॒ गिर॑॥
यद॑न्त॒रा प॑रा॒वत॑मर्वा॒वतं॑ च हू॒यसे॑।
इन्द्रे॒ह तत॒ आ ग॑हि॥
यत्ते॑ य॒मं वै॑वस्व॒तं मनो॑ ज॒गाम॑ दूर॒कम्।
तत्त॒ आ व॑र्तयामसी॒ह क्षया॑य जी॒वसे॑॥
यत्ते॒ दिवं॒ यत्पृ॑थि॒वीं मनो॑ ज॒गाम॑ दूर॒कम्।
तत्त॒ आ व॑र्तयामसी॒ह क्षया॑य जी॒वसे॑॥
यत्ते॒ भूमिं॒ चतु॑र्भृष्टिं॒ मनो॑ ज॒गाम॑ दूर॒कम्।
तत्त॒ आ व॑र्तयामसी॒ह क्षया॑य जी॒वसे॑॥
यत्ते॒ चत॑स्रः प्र॒दिशो॒ मनो॑ ज॒गाम॑ दूर॒कम्।
तत्त॒ आ व॑र्तयामसी॒ह क्षया॑य जी॒वसे॑॥
यत्ते॑ समु॒द्रम॑र्ण॒वं मनो॑ ज॒गाम॑ दूर॒कम्।
तत्त॒ आ व॑र्तयामसी॒ह क्षया॑य जी॒वसे॑॥
यत्ते॒ मरी॑चीः प्र॒वतो॒ मनो॑ ज॒गाम॑ दूर॒कम्।
तत्त॒ आ व॑र्तयामसी॒ह क्षया॑य जी॒वसे॑॥
यत्ते॑ अ॒पो यदोष॑धी॒र्मनो॑ ज॒गाम॑ दूर॒कम्।
तत्त॒ आ व॑र्तयामसी॒ह क्षया॑य जी॒वसे॑॥
यत्ते॒ सूर्यं॒ यदु॒षसं॒ मनो॑ ज॒गाम॑ दूर॒कम्।
तत्त॒ आ व॑र्तयामसी॒ह क्षया॑य जी॒वसे॑॥
यत्ते॒ पर्व॑तान्बृह॒तो मनो॑ ज॒गाम॑ दूर॒कम्।
तत्त॒ आ व॑र्तयामसी॒ह क्षया॑य जी॒वसे॑॥
यत्ते॒ विश्व॑मि॒दं जग॒न्मनो॑ ज॒गाम॑ दूर॒कम्।
तत्त॒ आ व॑र्तयामसी॒ह क्षया॑य जी॒वसे॑॥
यत्ते॒ परा॑ परा॒वतो॒ मनो॑ ज॒गाम॑ दूर॒कम्।
तत्त॒ आ व॑र्तयामसी॒ह क्षया॑य जी॒वसे॑॥
यत्ते॑ भू॒तं च॒ भव्यं॑ च॒ मनो॑ ज॒गाम॑ दूर॒कम्।
तत्त॒ आ व॑र्तयामसी॒ह क्षया॑य जी॒वसे॑॥
न॒हि ते॑ क्ष॒त्रं न सहो॒ न म॒न्युं 
वय॑श्च॒नामी प॒तय॑न्त आ॒पुः।
नेमा आपो॑ अनिमि॒षं चर॑न्ती॒-
र्न ये वात॑स्य प्रमि॒नन्त्यभ्व॑म्॥
अ॒बु॒ध्ने राजा॒ वरु॑णो॒ वन॑-
स्यो॒र्ध्वं स्तूपं॑ ददते पू॒तद॑क्षः।
नी॒चीना॑ स्थुरु॒परि॑ बु॒ध्न ए॑षा-
म॒स्मे अ॒न्तर्निहि॑ताः के॒तव॑ स्युः॥
उ॒रुं हि राजा॒ वरु॑णश्च॒कार॒ 
सूर्या॑य॒ पन्था॒मन्वे॑त॒वा उ॑।
अ॒पदे॒ पादा॒ प्रति॑धातवेऽक-
रु॒ताप॑व॒क्ता हृ॑दया॒विध॑श्चित्॥
श॒तं ते॑ राजन्भि॒षज॑ स॒हस्र॑-
मु॒र्वी ग॑भी॒रा सु॑म॒तिष्टे॑ अस्तु।
बाध॑स्व दू॒रे निरृ॑तिं परा॒चैः 
कृ॒तं चि॒देन॒ प्र मु॑मुग्ध्य॒स्मत्॥
अ॒मी य ऋक्षा॒ निहि॑तास उ॒च्चा 
नक्तं॒ ददृ॑श्रे॒ कुह॑ चि॒द्दिवे॑युः।
अद॑ब्धानि॒ वरु॑णस्य व्र॒तानि॑ 
वि॒चाक॑शच्च॒न्द्रमा॒ नक्त॑मेति॥
तत्त्वा॑ यामि॒ ब्रह्म॑णा॒ वन्द॑मान॒-
स्तदा शा॑स्ते॒ यज॑मानो ह॒विर्भि॑।
अहे॑ळमानो वरुणे॒ह बो॒ध्यु-
रु॑शंस॒ मा न॒ आयु॒ प्र मो॑षीः॥
तदिन्नक्तं॒ तद्दिवा॒ मह्य॑माहु॒-
स्तद॒यं केतो॑ हृ॒द आ वि च॑ष्टे।
शुन॒शेपो॒ यमह्व॑द्गृभी॒तः 
सो अ॒स्मान्राजा॒ वरु॑णो मुमोक्तु॥
शुन॒शेपो॒ ह्यह्व॑द्गृभी॒त-
स्त्रि॒ष्वा॑दि॒त्यं द्रु॑प॒देषु॑ ब॒द्धः।
अवै॑नं॒ राजा॒ वरु॑णः ससृज्या-
द्वि॒द्वाँ अद॑ब्धो॒ वि मु॑मोक्तु॒ पाशा॑न्॥
अव॑ ते॒ हेळो॑ वरुण॒ नमो॑भि॒-
रव॑ य॒ज्ञेभि॑रीमहे ह॒विर्भि॑।
क्षय॑न्न॒स्मभ्य॑मसुर प्रचेता॒ 
राज॒न्नेनां॑सि शिश्रथः कृ॒तानि॑॥
उदु॑त्त॒मं व॑रुण॒ पाश॑म॒स्मद-
वा॑ध॒मं वि म॑ध्य॒मं श्र॑थाय।
अथा॑ व॒यमा॑दित्य व्र॒ते तवा-
ना॑गसो॒ अदि॑तये स्याम॥
स्वा॒दोर॑भक्षि॒ वय॑सः सुमे॒धाः 
स्वा॒ध्यो॑ वरिवो॒वित्त॑रस्य।
विश्वे॒ यं दे॒वा उ॒त मर्त्या॑सो॒ 
मधु॑ ब्रु॒वन्तो॑ अ॒भि सं॒चर॑न्ति॥
अ॒न्तश्च॒ प्रागा॒ अदि॑तिर्भवा-
स्यवया॒ता हर॑सो॒ दैव्य॑स्य।
इन्द॒विन्द्र॑स्य स॒ख्यं जु॑षा॒णः 
श्रौष्टी॑व॒ धुर॒मनु॑ रा॒य ऋ॑ध्याः॥
अपा॑म॒ सोम॑म॒मृता॑ अभू॒मा
ऽग॑न्म॒ ज्योति॒रवि॑दाम दे॒वान्।
किं नू॒नम॒स्मान्कृ॑णव॒दरा॑ति॒ 
किमु॑ धू॒र्तिर॑मृत॒ मर्त्य॑स्य॥
शं नो॑ भव हृ॒द आ पी॒त इ॑न्दो 
पि॒तेव॑ सोम सू॒नवे॑ सु॒शेव॑।
सखे॑व॒ सख्य॑ उरुशंस॒ धीर॒ 
प्र ण॒ आयु॑र्जी॒वसे॑ सोम तारीः॥
इ॒मे मा॑ पी॒ता य॒शस॑ उरु॒ष्यवो॒ 
रथं॒ न गाव॒ सम॑नाह॒ पर्व॑सु।
ते मा॑ रक्षन्तु वि॒स्रस॑श्च॒रित्रा॑-
दु॒त मा॒ स्रामा॑द्यवय॒न्त्विन्द॑वः॥
अ॒ग्निं न मा॑ मथि॒तं सं दि॑दीप॒ 
प्र च॑क्षय कृणु॒हि वस्य॑सो नः।
अथा॒ हि ते॒ मद॒ आ सो॑म॒ मन्ये॑
 रे॒वाँ इ॑व॒ प्र च॑रा पु॒ष्टिमच्छ॑॥
इ॒षि॒रेण॑ ते॒ मन॑सा सु॒तस्य॑ 
भक्षी॒महि॒ पित्र्य॑स्येव रा॒यः।
सोम॑ राज॒न्प्र ण॒ आयूं॑षि तारी॒-
रहा॑नीव॒ सूर्यो॑ वास॒राणि॑॥
सोम॑ राजन्मृ॒ळया॑ नः स्व॒स्ति 
तव॑ स्मसि व्र॒त्या॒३॑स्तस्य॑ विद्धि।
अल॑र्ति॒ दक्ष॑ उ॒त म॒न्युरि॑न्दो॒ 
मा नो॑ अ॒र्यो अ॑नुका॒मं परा॑ दाः॥
त्वं हि न॑स्त॒न्व॑ सोम गो॒पा
 गात्रे॑गात्रे निष॒सत्था॑ नृ॒चक्षा॑।
यत्ते॑ व॒यं प्र॑मि॒नाम॑ व्र॒तानि॒ 
स नो॑ मृळ सुष॒खा दे॑व॒ वस्य॑॥
ऋ॒दू॒दरे॑ण॒ सख्या॑ सचेय॒ 
यो मा॒ न रिष्ये॑द्धर्यश्व पी॒तः।
अ॒यं यः सोमो॒ न्यधा॑य्य॒स्मे 
तस्मा॒ इन्द्रं॑ प्र॒तिर॑मे॒म्यायु॑॥
अप॒ त्या अ॑स्थु॒रनि॑रा॒ अमी॑वा॒ 
निर॑त्रस॒न्तमि॑षीची॒रभै॑षुः।
आ सोमो॑ अ॒स्माँ अ॑रुह॒द्विहा॑या॒ 
अग॑न्म॒ यत्र॑ प्रति॒रन्त॒ आयु॑॥
यो न॒ इन्दु॑ पितरो हृ॒त्सु पी॒तो-
ऽम॑र्त्यो॒ मर्त्याँ॑ आवि॒वेश॑।
तस्मै॒ सोमा॑य ह॒विषा॑ विधेम 
मृळी॒के अ॑स्य सुम॒तौ स्या॑म॥
त्वं सो॑म पि॒तृभि॑ संविदा॒नो-
ऽनु॒ द्यावा॑पृथि॒वी आ त॑तन्थ।
तस्मै॑ त इन्दो ह॒विषा॑ विधेम 
व॒यं स्या॑म॒ पत॑यो रयी॒णाम्॥
त्राता॑रो देवा॒ अधि॑ वोचता नो॒ 
मा नो॑ नि॒द्रा ई॑शत॒ मोत जल्पि॑।
व॒यं सोम॑स्य वि॒श्वह॑ प्रि॒यास॑ 
सु॒वीरा॑सो वि॒दथ॒मा व॑देम॥
त्वं न॑ सोम वि॒श्वतो॑ वयो॒धा-
स्त्वं स्व॒र्विदा वि॑शा नृ॒चक्षा॑।
त्वं न॑ इन्द ऊ॒तिभि॑ स॒जोषा॑ 
पा॒हि प॒श्चाता॑दु॒त वा॑ पु॒रस्ता॑त्॥
इतिउदकशान्ति मन्त्राः
इति कलशं अभिमन्त्र्य ,उत्तरपूजां विधाय कलशोदकेन ऋत्विजः सपत्नीकं यजमानं अभिषिञ्चेयुः॥

अभिषेक मन्त्राः -
गणानां त्वा गृत्समदःऋषिः।जगतीच्छन्दः।ब्रह्मणस्पतिःदेवता ॥
जातवेदसे इति एकर्चस्य सूक्तस्य मारीचः कश्यप ऋषिः।त्रिष्टुप् च्छन्दः। दुर्गा देवता ॥
आपोहिष्ठेति तृचां , आम्बरीषः सिन्धुद्वीपः ऋषिः । गायत्री च्छन्दः ।आपो देवताः ॥
समुद्रज्येष्ठा इति चतुरृचस्य सूक्तस्य , मैत्रावरुणिर्वसिष्ठ ऋषिः । त्रिष्टुप् च्छन्दः । आपो देवताः ॥ 
इन्द्रो अङ्ग महद्भयं इत्यादि षण्णां शौनहॊत्रः शौनको गृत्समदः ऋषिः।गायत्री च्छन्दः।आद्य तिसृणां इन्द्रः ।अन्त्यतिसृणां विश्वेदेवाः देवताः॥
महत्रीणां इति तृचस्य सूक्तस्य ,वारुणिः सत्यधृतिः ऋषिः ।गायत्री च्छन्दः ।आदित्यः (स्वस्त्ययनं ) दॆवता ॥
ये यज्ञेन इति एकादशर्चस्य सूक्तस्य , मानवः नाभानेदिष्ठ ऋषिः । जगती च्छन्दः ।५-८-९-अनुष्टुप् च्छन्दः ।६-७-प्रगाथः च्छन्दः ।१०-गायत्री च्छन्दः । -त्रिष्टुप् च्छन्दः । विश्वेदेवाः देवताः ॥ ८ तः ११ सावर्णेर्दानं देवता ॥
ग॒णानां॑ त्वा ग॒णप॑तिं हवामहे 
क॒विं क॑वी॒नामु॑प॒मश्र॑वस्तमम्।
ज्ये॒ष्ठ॒राजं॒ ब्रह्म॑णां ब्रह्मणस्पत॒ 
आ न॑ शृ॒ण्वन्नू॒तिभि॑ सीद॒ साद॑नम्॥ 
जा॒तवे॑दसे सुनवाम॒ सोम॑-
मरातीय॒तो नि द॑हाति॒ वेद॑।
स न॑ पर्ष॒दति॑ दु॒र्गाणि॒ विश्वा॑ 
ना॒वेव॒ सिन्धुं॑ दुरि॒तात्य॒ग्निः॥ 
आपो॒ हि ष्ठा म॑यो॒भुव॒स्ता न॑ ऊ॒र्जे द॑धातन।
म॒हे रणा॑य॒ चक्ष॑से॥ 
यो व॑ शि॒वत॑मो॒ रस॒स्तस्य॑ भाजयते॒ह न॑।
उ॒श॒तीरि॑व मा॒तर॑॥ 
तस्मा॒ अरं॑ गमाम वो॒ यस्य॒ क्षया॑य॒ जिन्व॑थ।
आपो॑ ज॒नय॑था च नः॥ 
स॒मु॒द्रज्ये॑ष्ठाः सलि॒लस्य॒ मध्या॑-
त्पुना॒ना य॒न्त्यनि॑विशमानाः।
इन्द्रो॒ या व॒ज्री वृ॑ष॒भो र॒राद॒ 
ता आपो॑ दे॒वीरि॒ह माम॑वन्तु॥
या आपो॑ दि॒व्या उ॒त वा॒ स्रव॑न्ति 
ख॒नित्रि॑मा उ॒त वा॒ याः स्व॑यं॒जाः।
स॒मु॒द्रार्था॒ याः शुच॑यः पाव॒का-
स्ता आपो॑ दे॒वीरि॒ह माम॑वन्तु॥
यासां॒ राजा॒ वरु॑णो॒ याति॒ मध्ये॑ 
सत्यानृ॒ते अ॑व॒पश्य॒ञ्जना॑नाम्।
म॒धु॒श्चुत॒ शुच॑यो॒ याः पा॑व॒का-
स्ता आपो॑ दे॒वीरि॒ह माम॑वन्तु॥
यासु॒ राजा॒ वरु॑णो॒ यासु॒ सोमो॒ 
विश्वे॑ दे॒वा यासूर्जं॒ मद॑न्ति।
वै॒श्वा॒न॒रो यास्व॒ग्निः प्रवि॑ष्ट॒-
स्ता आपो॑ दे॒वीरि॒ह माम॑वन्तु॥
इ॒मा आपः॑ शि॒वत॑माः इ॒माः स॒र्वस्य॑ भेष॒जीः ।
इ॒मा रा॒ष्ट्रस्य॒ वर्ध॑नीः इ॒मा रा॒ष्ट्रभृ॑तो॒ऽमृताः॑ ॥
याभि॒रिन्द्र॑म॒भ्यषि॑ञ्चत् प्र॒जाप॑तिं॒ 
सोमं॒ राजा॑नं॒ वरु॑णं॒ यमं॒ मनु॑म् ।
ताभि॑र॒द्भिरभिषि॑ञ्चामि॒ त्वा-
म॒हं राज्ञां॒ त्वमधि॒राजो भ॑वे॒ह ॥
म॒हान्तं॑ त्वा म॒हीनां॑ स॒म्राजं॑ चर्षणी॒नां 
दे॒वी जनि॑त्र्यजीजनद्भ॒द्रा जनि॑त्र्यजीजनत्॥ 
इन्द्रो॑ अ॒ङ्ग म॒हद्भ॒यम॒भी षदप॑ चुच्यवत्।
स हि स्थि॒रो विच॑र्षणिः॥
इन्द्र॑श्च मृ॒ळया॑ति नो॒ न न॑ प॒श्चाद॒घं न॑शत्।
भ॒द्रं भ॑वाति नः पु॒रः॥
इन्द्र॒ आशा॑भ्य॒स्परि॒ सर्वा॑भ्यो॒ अभ॑यं करत्।
जेता॒ शत्रू॒न्विच॑र्षणिः॥
विश्वे॑ देवास॒ आ ग॑त शृणु॒ता म॑ इ॒मं हव॑म्।
एदं ब॒र्हिर्नि षी॑दत॥
ती॒व्रो वो॒ मधु॑माँ अ॒यं शु॒नहो॑त्रेषु मत्स॒रः।
ए॒तं पि॑बत॒ काम्य॑म्॥
इन्द्र॑ज्येष्ठा॒ मरु॑द्गणा॒ देवा॑स॒ पूष॑रातयः।
विश्वे॒ मम॑ श्रुता॒ हव॑म्॥
यदन्ति॒ यच्च॑ दूर॒के भ॒यं वि॒न्दति॒ मामि॒ह।
पव॑मान॒ वि तज्ज॑हि॥
पव॑मान॒ सो अ॒द्य न॑ प॒वित्रे॑ण॒ विच॑र्षणिः।
यः पो॒ता स पु॑नातु नः॥
यत्ते॑ प॒वित्र॑म॒र्चिष्यग्ने॒ वित॑तम॒न्तरा।
ब्रह्म॒ तेन॑ पुनीहि नः॥
यत्ते॑ प॒वित्र॑मर्चि॒वदग्ने॒ तेन॑ पुनीहि नः।
ब्र॒ह्म॒स॒वैः पु॑नीहि नः॥
उ॒भाभ्यां॑ देव सवितः प॒वित्रे॑ण स॒वेन॑ च।
मां पु॑नीहि वि॒श्वत॑॥
त्रि॒भिष्ट्वं दे॑व सवित॒र्वर्षि॑ष्ठैः सोम॒ धाम॑भिः।
अग्ने॒ दक्षै॑ पुनीहि नः॥
पु॒नन्तु॒ मां दे॑वज॒नाः पु॒नन्तु॒ वस॑वो धि॒या।
विश्वे॑ देवाः पुनी॒त मा॒ जात॑वेदः पुनी॒हि मा॑॥
प्र प्या॑यस्व॒ प्र स्य॑न्दस्व॒ सोम॒ विश्वे॑भिरं॒शुभि॑।
दे॒वेभ्य॑ उत्त॒मं ह॒विः॥
उप॑ प्रि॒यं पनि॑प्नतं॒ युवा॑नमाहुती॒वृध॑म्।
अग॑न्म॒ बिभ्र॑तो॒ नम॑॥
अ॒लाय्य॑स्य पर॒शुर्न॑नाश॒ तमा प॑वस्व देव सोम।
आ॒खुं चि॑दे॒व दे॑व सोम॥
यः पा॑वमा॒नीर॒ध्येत्यृषि॑भि॒ सम्भृ॑तं॒ रस॑म्।
सर्वं॒ स पू॒तम॑श्नाति स्वदि॒तं मा॑त॒रिश्व॑ना॥
पा॒व॒मा॒नीर्यो अ॒ध्येत्यृषि॑भि॒ सम्भृ॑तं॒ रस॑म्।
तस्मै॒ सर॑स्वती दुहे क्षी॒रं स॒र्पिर्मधू॑द॒कम्॥
त्यमू॒ षु वा॒जिनं॑ दे॒वजू॑तं 
स॒हावा॑नं तरु॒तारं॒ रथा॑नाम्।
अरि॑ष्टनेमिं पृत॒नाज॑मा॒शुं 
स्व॒स्तये॒ तार्क्ष्य॑मि॒हा हु॑वेम॥
इन्द्र॑स्येव रा॒तिमा॒जोहु॑वानाः 
स्व॒स्तये॒ नाव॑मि॒वा रु॑हेम।
उर्वी॒ न पृथ्वी॒ बहु॑ले॒ गभी॑रे॒ 
मा वा॒मेतौ॒ मा परे॑तौ रिषाम॥
स॒द्यश्चि॒द्यः शव॑सा॒ पञ्च॑ कृ॒ष्टीः 
सूर्य॑ इव॒ ज्योति॑षा॒पस्त॒तान॑।
स॒ह॒स्र॒साः श॑त॒सा अ॑स्य॒ रंहि॒-
र्न स्मा॑ वरन्ते युव॒तिं न शर्या॑म्॥
 मु॒ञ्चामि॑ त्वा ह॒विषा॒ जीव॑नाय॒ 
कम॑ज्ञातय॒क्ष्मादु॒त रा॑जय॒क्ष्मात्।
ग्राहि॑र्ज॒ग्राह॒ यदि॑ वै॒तदे॑नं॒ 
तस्या॑ इन्द्राग्नी॒ प्र मु॑मुक्तमेनम्॥
यदि॑ क्षि॒तायु॒र्यदि॑ वा॒ परे॑तो॒ 
यदि॑ मृ॒त्योर॑न्ति॒कं नी॑त ए॒व।
तमा ह॑रामि॒ निरृ॑तेरु॒पस्था॒-
दस्पा॑र्षमेनं श॒तशा॑रदाय॥
स॒ह॒स्रा॒क्षेण॑ श॒तशा॑रदेन 
श॒तायु॑षा ह॒विषाहा॑र्षमेनम्।
श॒तं यथे॒मं श॒रदो॒ नया॒ती-
न्द्रो॒ विश्व॑स्य दुरि॒तस्य॑ पा॒रम्॥
श॒तं जी॑व श॒रदो॒ वर्ध॑मानः 
श॒तं हे॑म॒न्ताञ्छ॒तमु॑ वस॒न्तान्।
श॒तमि॑न्द्रा॒ग्नी स॑वि॒ता बृह॒स्पति॑ 
श॒तायु॑षा ह॒विषे॒मं पुन॑र्दुः॥
आहा॑र्षं॒ त्वावि॑दं त्वा॒ पुन॒रागा॑ पुनर्नव।
सर्वा॑ङ्ग॒ सर्वं॑ ते॒ चक्षु॒ सर्व॒मायु॑श्च तेऽविदम्॥

महि॑ त्री॒णामवो॑ऽस्तु द्यु॒क्षं मि॒त्रस्या॑र्य॒म्णः।
दु॒रा॒धर्षं॒ वरु॑णस्य॥
न॒हि तेषा॑म॒मा च॒न नाध्व॑सु वार॒णेषु॑।
ईशे॑ रि॒पुर॒घशं॑सः॥
यस्मै॑ पु॒त्रासो॒ अदि॑ते॒ प्र जी॒वसे॒ मर्त्या॑य।
ज्योति॒र्यच्छ॒न्त्यज॑स्रम्॥
ये य॒ज्ञेन॒ दक्षि॑णया॒ सम॑क्ता॒ 
इन्द्र॑स्य स॒ख्यम॑मृत॒त्वमा॑न॒श।
तेभ्यो॑ भ॒द्रम॑ङ्गिरसो वो अस्तु॒ 
प्रति॑ गृभ्णीत मान॒वं सु॑मेधसः॥
य उ॒दाज॑न्पि॒तरो॑ गो॒मयं॒ व-
स्वृ॒तेनाभि॑न्दन्परिवत्स॒रे व॒लम्।
दी॒र्घा॒यु॒त्वम॑ङ्गिरसो वो अस्तु॒ 
प्रति॑ गृभ्णीत मान॒वं सु॑मेधसः॥
य ऋ॒तेन॒ सूर्य॒मारो॑हयन्दि॒-
व्यप्र॑थयन्पृथि॒वीं मा॒तरं॒ वि।
सु॒प्र॒जा॒स्त्वम॑ङ्गिरसो वो अस्तु॒ 
प्रति॑ गृभ्णीत मान॒वं सु॑मेधसः॥
अ॒यं नाभा॑ वदति व॒ल्गु वो॑ गृ॒हे 
देव॑पुत्रा ऋषय॒स्तच्छृ॑णोतन।
सु॒ब्र॒ह्म॒ण्यम॑ङ्गिरसो वो अस्तु॒ 
प्रति॑ गृभ्णीत मान॒वं सु॑मेधसः॥
विरू॑पास॒ इदृष॑य॒स्त इद्ग॑म्भी॒रवे॑पसः।
ते अङ्गि॑रसः सू॒नव॒स्ते अ॒ग्नेः परि॑ जज्ञिरे॥
ये अ॒ग्नेः परि॑ जज्ञि॒रे विरू॑पासो दि॒वस्परि॑।
नव॑ग्वो॒ नु दश॑ग्वो॒ अङ्गि॑रस्तमो॒ 
सचा॑ दे॒वेषु॑ मंहते॥
इन्द्रे॑ण यु॒जा निः सृ॑जन्त वा॒घतो॑
व्र॒जं गोम॑न्तम॒श्विन॑म्।
स॒हस्रं॑ मे॒ दद॑तो अष्टक॒र्ण्य१॑(अः) 
श्रवो॑ दे॒वेष्व॑क्रत॥
प्र नू॒नं जा॑यताम॒यं मनु॒स्तोक्मे॑व रोहतु।
यः स॒हस्रं॑ श॒ताश्वं॑ स॒द्यो दा॒नाय॒ मंह॑ते॥
न तम॑श्नोति॒ कश्च॒न दि॒व इ॑व॒ सान्वा॒रभ॑म्।
सा॒व॒र्ण्यस्य॒ दक्षि॑णा॒ वि सिन्धु॑रिव पप्रथे॥
उ॒त दा॒सा प॑रि॒विषे॒ स्मद्दि॑ष्टी॒ गोप॑रीणसा।
यदु॑स्तु॒र्वश्च॑ मामहे॥
स॒ह॒स्र॒दा ग्रा॑म॒णीर्मा रि॑ष॒न्मनु॒ 
सूर्ये॑णास्य॒ यत॑मानैतु॒ दक्षि॑णा।
साव॑र्णेर्दे॒वाः प्र ति॑र॒न्त्वायु॒-
र्यस्मि॒न्नश्रा॑न्ता॒ अस॑नाम॒ वाज॑म्॥
त्र्य॑म्बकं यजामहे सु॒गन्धिं॑ पुष्टि॒वर्ध॑नम्।
उ॒र्वा॒रु॒कमि॑व॒ बन्ध॑नान्मृ॒त्योर्मु॑क्षीय॒ मामृता॑त्॥ 
तच्छ॒म्योरावृ॑णीमहे । गा॒तुम् य॒ज्ञाय॑ । 
गा॒तुम् य॒ज्ञप॑तये । दै॒वी॑स्स्व॒स्तिर॑स्तु नः । 
स्व॒स्तिर्मानु॑षेभ्यः ।ऊ॒र्ध्वम् जि॑गातु भेष॒जम् । 
शं नो॑ अस्तु द्वि॒पदे॑। शं चतु॑ष्पदे।
शान्ता॑ पृथि॒वी शि॒वम॒न्तरि॑क्षं 
द्यौर्नो॑ दे॒व्यभ॑यं नो अस्तु ।
शिवा॒ दिशः॑ प्र॒दिश॑ उ॒द्दिशो॑ न॒ 
आपो॑ वि॒श्वतः॒ परि॑पान्तु स॒र्वतः॑ ॥
नमो॒ ब्रह्म॑णे॒ नमो॑ अस्त्व॒ग्नये॒ 
नमः॑ पृथि॒व्यै नम॒ ओष॑धीभ्यः ।
नमो॑ वा॒चे नमो॑ वा॒चस्पत॑ये॒ 
नमो॒ विष्ण॑वे मह॒ते क॑रोमि ॥ ओम्

प्रतिसरबन्ध प्रयोगः 

विवाहादि शुभकार्ये पूर्वस्मिन् अहनि रात्र्यां वा आचार्यः दर्भमये कूर्चे उदकुम्भं निधाय ,साक्षत कांस्यपात्रे पञ्चगुणीकृतकार्पाससूत्रद्वयं निधाय, तत्समीपॆ प्राङ्मुखं यजमानं उपवेश्य कुम्भोदकेन तत्सूत्रद्वयं पूर्वोक्त अभिषॆकमन्त्रैः अभिषिञ्चेत् ॥-ततः  जातवेदसे इति एकर्चस्य सूक्तस्य मारीचः कश्यप ऋषिः।त्रिष्टुप् च्छन्दः। दुर्गा देवता ॥ सूत्रबन्धनेविनियोगः।
जा॒तवे॑दसे सुनवाम॒ सोम॑मरातीय॒तो नि द॑हाति॒ वेद॑।
स न॑ पर्ष॒दति॑ दु॒र्गाणि॒ विश्वा॑ ना॒वेव॒ सिन्धुं॑ दुरि॒तात्य॒ग्निः॥ १.०९९.०१
इति सूत्रद्वयं गन्धेन विलिप्य,  -विश्वेत्ताते इत्यस्य भार्गवो नेमः ऋषिः जगती च्छन्दः ।   इन्द्रः देवता ॥ सूत्रबन्धनेविनियोगः
विश्वेत्ता ते॒ सव॑नेषु प्र॒वाच्या॒ या च॒कर्थ॑ मघवन्निन्द्र सुन्व॒ते।
पारा॑वतं॒ यत्पु॑रुसम्भृ॒तं वस्व॒पावृ॑णोः शर॒भाय॒ ऋषि॑बन्धवे॥ ८.१००.०६
इत्यनेन मन्त्रेण पुंसो दक्षिण हस्ते सूत्रं बध्नीयात्
श्रिये जातः इत्यस्याः घौरः काण्वः ऋषिः ।त्रिष्टुप् च्छन्दः । पवमानः सोमः देवता ॥ सूत्रबन्धनेविनियोगः॥
श्रि॒ये जा॒तः श्रि॒य आ निरि॑याय॒ श्रियं॒ वयो॑ जरि॒तृभ्यो॑ दधाति।
श्रियं॒ वसा॑ना अमृत॒त्वमा॑य॒न्भव॑न्ति स॒त्या स॑मि॒था मि॒तद्रौ॑॥
इत्यनेन मन्त्रेण स्त्रियाः वामहस्ते सूत्रं बध्नीयात्
ततः आचार्यादयः वक्ष्यमाणैः मन्त्रैः यजमानं रक्षेयुः ।
श॒तं जी॑व श॒रदो॒ वर्ध॑मानः श॒तं हे॑म॒न्ताञ्छ॒तमु॑ वस॒न्तान्।
श॒तमि॑न्द्रा॒ग्नी स॑वि॒ता बृह॒स्पति॑ श॒तायु॑षा ह॒विषे॒मं पुन॑र्दुः॥
आहा॑र्षं॒ त्वावि॑दं त्वा॒ पुन॒रागा॑ पुनर्नव।
सर्वा॑ङ्ग॒ सर्वं॑ ते॒ चक्षु॒ सर्व॒मायु॑श्च तेऽविदम्॥
ये यज्ञेन इति एकादशर्चस्य सूक्तस्य , मानवः नाभानेदिष्ठ ऋषिः । जगती च्छन्दः ।  ५-८-९-अनुष्टुप् च्छन्दः ।  ६-७-प्रगाथः च्छन्दः ।  १०-गायत्री च्छन्दः । ११-त्रिष्टुप् च्छन्दः ।   विश्वेदेवाः देवताः ॥ ८ तः ११ सावर्णेर्दानं देवता ॥

 ये य॒ज्ञेन॒ दक्षि॑णया॒ सम॑क्ता॒ इन्द्र॑स्य स॒ख्यम॑मृत॒त्वमा॑न॒श।
तेभ्यो॑ भ॒द्रम॑ङ्गिरसो वो अस्तु॒ प्रति॑ गृभ्णीत मान॒वं सु॑मेधसः॥
य उ॒दाज॑न्पि॒तरो॑ गो॒मयं॒ वस्वृ॒तेनाभि॑न्दन्परिवत्स॒रे व॒लम्।
दी॒र्घा॒यु॒त्वम॑ङ्गिरसो वो अस्तु॒ प्रति॑ गृभ्णीत मान॒वं सु॑मेधसः॥
य ऋ॒तेन॒ सूर्य॒मारो॑हयन्दि॒व्यप्र॑थयन्पृथि॒वीं मा॒तरं॒ वि।
सु॒प्र॒जा॒स्त्वम॑ङ्गिरसो वो अस्तु॒ प्रति॑ गृभ्णीत मान॒वं सु॑मेधसः॥
अ॒यं नाभा॑ वदति व॒ल्गु वो॑ गृ॒हे देव॑पुत्रा ऋषय॒स्तच्छृ॑णोतन।
सु॒ब्र॒ह्म॒ण्यम॑ङ्गिरसो वो अस्तु॒ प्रति॑ गृभ्णीत मान॒वं सु॑मेधसः॥
विरू॑पास॒ इदृष॑य॒स्त इद्ग॑म्भी॒रवे॑पसः।
ते अङ्गि॑रसः सू॒नव॒स्ते अ॒ग्नेः परि॑ जज्ञिरे॥
ये अ॒ग्नेः परि॑ जज्ञि॒रे विरू॑पासो दि॒वस्परि॑।
नव॑ग्वो॒ नु दश॑ग्वो॒ अङ्गि॑रस्तमो॒ सचा॑ दे॒वेषु॑ मंहते॥
इन्द्रे॑ण यु॒जा निः सृ॑जन्त वा॒घतो॑ व्र॒जं गोम॑न्तम॒श्विन॑म्।
स॒हस्रं॑ मे॒ दद॑तो अष्टक॒र्ण्य१॑(अः) श्रवो॑ दे॒वेष्व॑क्रत॥
प्र नू॒नं जा॑यताम॒यं मनु॒स्तोक्मे॑व रोहतु।
यः स॒हस्रं॑ श॒ताश्वं॑ स॒द्यो दा॒नाय॒ मंह॑ते॥
न तम॑श्नोति॒ कश्च॒न दि॒व इ॑व॒ सान्वा॒रभ॑म्।
सा॒व॒र्ण्यस्य॒ दक्षि॑णा॒ वि सिन्धु॑रिव पप्रथे॥
उ॒त दा॒सा प॑रि॒विषे॒ स्मद्दि॑ष्टी॒ गोप॑रीणसा।
यदु॑स्तु॒र्वश्च॑ मामहे॥
स॒ह॒स्र॒दा ग्रा॑म॒णीर्मा रि॑ष॒न्मनु॒ सूर्ये॑णास्य॒ यत॑मानैतु॒ दक्षि॑णा।
साव॑र्णेर्दे॒वाः प्र ति॑र॒न्त्वायु॒र्यस्मि॒न्नश्रा॑न्ता॒ अस॑नाम॒ वाज॑म्॥
त्र्य॑म्बकं यजामहे सु॒गन्धिं॑ पुष्टि॒वर्ध॑नम्।
उ॒र्वा॒रु॒कमि॑व॒ बन्ध॑नान्मृ॒त्योर्मु॑क्षीय॒ मामृता॑त्॥ ७.०५९.१२
बृहत्साम क्षत्रभृद्वृद्धवृष्ण्यं त्रिष्टुभौजः क्षुभितमुग्रवीरम् ।
इन्द्र् स्तोमेन पञ्चदशेन मध्यमिदं वातेन सगरेण रक्ष ॥
एवं रक्षां कृत्वा -यजमानः आचार्यादीन् यथाविभवं पूजयेत् । 


















 