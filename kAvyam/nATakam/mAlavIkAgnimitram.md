प्रथमोऽङ्कः  
एकैश्वर्ये स्थितोऽपि प्रणतबहुफले यः स्वयं कृत्तिवासाः कान्तासम्मिश्रदेहोऽप्यविशयमनसां यः परस्ताद्यतीनाम्, अश्टाभिर्यस्य कृत्स्नं जगदपि तनुभिर्बिभ्रतो नाभिमानः सन्मार्गालोकनाय व्यपनयतु स वस्तामसीं वृत्तिमीशः ।  
(नान्द्यन्ते ।)  
सूत्रधारः - (नेपथ्याभिमुखमवलोक्य) मारिश इतस्तावत् ।  
(प्रविश्य ।)  
पारिपार्श्विकः - भाव्! अयमस्मि ।  
सूत्रधारः - अभिहितोऽस्मि विद्वत्परिषदा कालिदासग्रथितवस्तु मालविकाग्निमित्रं नाम नाटकमस्मिन् वसन्तोत्सवे प्रयोत्कव्यमिति ।  
तदारभ्यतां सङ्गीतकं ।  
पारिपार्श्विकः - मा तावत् ।  
प्रथितयशसाम् भासकविपुत्रसौमिल्लकादीनां प्रबन्धानतिक्रम्य वर्तमानकवेः कालिदासस्य क्रियायां कथं परिषदो बहुमानः ।  
सूत्रधारः - अयि विवेकविश्रान्तमभिहितम् ।  
पश्य ।  
पुराणमित्येव न साधु सर्वं न चापि काव्यं नवमित्यवद्यम् ।  
सन्तः परीक्षान्यतरद्भजन्ते मूडः परप्रत्ययनेयबुद्धिः ।  
पारिपार्श्विकः - आर्यमिश्राः प्रमाणम् ।  
सूत्रधारः - तेन हि त्वरतां भवान् ।  
शिरसा प्रथमगृहीतामाज्ञामिच्छामि परिषदः कर्तुम् ।  
देव्या इव धारिण्याः सेवादक्षः परिजनोऽयम् ।  
(इति निष्कान्तौ ।)  
प्रस्तावना ।  
(ततः प्रविशति चेटी ।)  
चेटी - आज्ञप्तास्मि देव्या धारिण्या ।  
अचिरप्रवृत्तोपदेशं चलितं नाम नाट्यमन्तरेण कीदृशी मालविकेति नाट्याचार्यमार्यगणदासं प्रष्टुम् ।  
तत्तावत्सङ्गीतशालां गच्छामि ।  
(इति परिक्रामति ।)  
(ततः प्रविशत्याभरणहस्ता द्वितीया चेटी ।)  
प्रथमा - (द्वितीयां दृष्ट्वा ।)  
सखि कौमुदिके कुतस्त इयं धीरता यत्समीपेनाप्यतिक्रामन्तीतो दृष्टिं न ददासि ।  
द्वितीया - अहो बकुलावलिका ।  
सखि इदं देव्याः शिल्पिसकाशादानीतं नागमुद्रासनाथमङ्गुलीयकं स्निग्धं निध्यायन्ती तवोपालम्भे पतितास्मि ।  
बकुलावलिका - स्थाने खलु सज्जति दृष्टिः ।  
अनेनाङ्गुलीयकेन उद्भिन्नकिरणकेसरेण कुसुमित इव तेऽग्रहस्तः प्रतिभाति ।  
कौमुदिका - सखि कुत्र प्रस्थितासि ।  
बकु - देव्या वचनेन नाट्याचार्यमार्यगणदासमुपदेशग्रहणे कीदृशी मालविकेति प्रष्टुम् ।  
कौमु - सखि ईदृशेन व्यापारेणासन्निहितापि दृष्टा किलसा भर्त्रा ।  
बकु - आम् ।  
देव्याः पार्श्वगतः स जनश्चित्रे दृष्टः ।  
कौमु - कथमिव ।  
बकु - शृणु ।  
चित्रशालां गता देवी प्रत्यग्रवर्णरागां चित्रलेखामाचार्यस्यावलोकयन्ती तिष्ठति ।  
तस्मिन्नन्तरे भर्तोर्पस्थितः ।  
कौमु - ततस्ततः ।  
बकु - ततश्चोपचारानन्तरमेकासनोपविष्टेन भर्त्रा चित्रगताया देव्याः परिजनमध्यगतामासन्नतरां (-चरां) तां प्रेक्ष्य देवी पृष्टा ।  
कौमु - किमिव ।  
बकु - अपूर्वेयं दारिका आसन्ना च देव्या आलिखिता किन्नामधेयेति ।  
कौमु - आकृतिविशेषेष्वादरः पदं करोति ।  
ततस्ततः ।  
बकु - ततोऽवधीरितवचनो भर्ता शङ्कितो देवीं पुनः पुनरप्यनुबन्द्धुं प्रवृत्तः ।  
ततो यावद्देवी न कथयति तावत्कुमार्या वसुलक्ष्म्याख्यातम् ।  
आवुत्त एषा मालविकेति ।  
कौमु - (सस्मितम् ।)  
सदृशं खलु बालभावस्य ।  
अतः परं कथय ।  
बकु - किंअन्यत् ।  
साम्प्रतं मालविका सविशेषं भर्तुर्दर्शनपथाद्रक्ष्यते ।  
कौमु - सखि अनुतिष्ठ आत्मनो नियोगम् ।  
अहमप्येतदङ्गुलीयकं देव्या उपनेष्यामि ।  
(इति निष्क्रान्ता ।)  
बकु - (परिक्रम्यावलोक्य च ।)  
एष नाट्याचार्य आर्यगणदासः सङ्गीतशालातो निष्क्रामति ।  
यावदस्मायात्मानं दर्शयामि ।  
(इति परिक्रामति ।)  
(प्रविश्य ।)  
गणदासः - कामं खलु सर्वस्यापि कुलविद्या बहुमता ।  
न पुनरस्माकं नाट्यं प्रति मिथ्यागौरवम् ।  
कुतः ।  
देवानामिदमामनन्ति मुनयः कान्तं क्रतुं चाक्षुषं रुद्रेणेदमुमाकृतव्यतिकरे स्वाङ्गे विभक्तं द्विधा ।  
त्रैगुण्योद्भवमत्र लोकचरितं नानारसं दृश्यते नाट्यं भिन्नरुचेर्जनस्य बहुधाप्येकं समाराधनम् ॥  
बकु - (उपेत्य ।)  
आर्य वन्दे ।  
गणदासः - भद्रे चिरं जीव ।  
बकु - आर्य देवी पृच्छति ।  
अप्युपदेशग्रहणे नातिक्लेशयति वः शिष्या मालविकेति ।  
गणदासः - भद्रे विज्ञाप्यतां देवी परमनिपुणा मेधाविनी चेति ।  
किं बहुना ।  
यद्यत्प्रयोगविषये भाविकमुपदिश्यते मया तस्यै ।  
तत्तद्विशेषकरणात्प्रत्युपदिशतीव मे बाला ॥  
बकु - (आत्मगतम् ।)  
अतिक्रामन्तीमिवेरावतीं पश्यामि ।  
(प्रकाशम् ।)  
कृतोर्थेदानीं वः शिष्या यस्यां गुरुजन एवं तुष्यति ।  
गणदासः - भद्रे तद्विधानामसुलभत्वात्पृच्छामि ।  
कुतो देव्यां तत्पात्रमानीतम् ।  
बकु - अस्ति देव्या वर्णावरो भ्राता वीरसेनो नाम ।  
स भर्त्रा नर्मदातीरेऽन्तपालदुर्गे स्थापितः ।  
तेन शिल्पाधिकारे योग्येयं दारिकेति भगिन्या उपय्नं प्रेषिता ।  
गणदासः - (स्वगतम् ।)  
आकृतिविशेषप्रत्ययादेनामनूनवस्तुकां सम्भावयामि ।  
(प्रकाशम् ।)  
भद्रे मया यशस्विना भवितव्यम् ।  
यतः ।  
पात्रविशेषे न्यस्तं गुणान्तरं व्रजति शिल्पमाधातुः ।  
जलमिव समुद्रशुक्तौ मुक्ताफलतां पयोदस्य ॥  
बकु - अथ कुत्र वः शिष्या ।  
गणदासः - इदानीमेव पञ्चाङ्गाभिनयमुपदिश्य मया विश्रम्यतामित्यभिहिता दीर्धिकावलोकनगवाक्षगता प्रवातमासेवमाना तिष्ठति ।  
बकु - तेन ह्यनुजानातु मामार्यः ।  
यावदस्या आर्यस्य परितोषनिवेदनेनोत्साहं वर्धयामि ।  
गणदासः - दृश्यतां सखी ।  
अहमपि लब्धक्षणः स्वगृहं गच्छामि ।  
(इति निष्क्रान्तौ ।)  
इति मिश्रविष्कम्भः ।  
(ततः प्रविशत्येकान्तस्थितपरिजनो मन्त्रिणा लेखहस्तेनान्वास्यमानो राजा ।)  
राजा - (अनुवाचितलेखममात्यं विलोक्य ।)  
वाहतक किं प्रतिपद्यते वैदर्भः ।  
अमात्यः - देव आत्मविनाशम् ।  
राजा - सन्देशमिदानीं श्रेतुमिच्छामि ।  
अमात्यः - इदमिदानीमनेन प्रतिलिखितम् ।  
पुज्येनाहमादिष्टः - पितृव्यपुत्रो भवतः कुमारो माधवसेनः प्रतिश्रुतसम्बन्धो ममोपान्तिकमुपगच्छन्नन्तरा त्वदीयेनान्तपालेनावस्कद्य गृहीतः ।  
स त्वया मदपेक्षया सकलत्रसोदर्यो मोक्तव्य इति ।  
तन्न वो न विदितं यत्तुल्याभिजनेषु भूमिहरेषुं राज्ञां वृत्तिरीदृशी ।  
अतोऽत्र मध्यस्थः पूज्यो भवितुमर्हति ।  
सोदर्या पुनरस्य ग्रहणविप्लवे विनष्टा ।  
तदन्वेषणाय प्रयतिष्ये ।  
अथावश्यमेव माधवसेनो मया पूज्येन मोचयितव्यः श्रूयतामभिसन्धिः ।  
मौर्यसचिवं विमुञ्चति यदि पूज्यः संयतं मम श्यालम् ।  
मोक्ता माधवसेनं ततोऽहमपि बन्धनात्सद्यः ॥  
इति ।  
राजा - (सरोषम् ।)  
कथं कार्यविनिमयेन मयि व्यवहरत्यनात्मज्ञः ।  
वाहतक प्रकृत्यमित्रः प्रतिकूलकारी च मे वैदर्भः ।  
तद्यातव्यपक्षे स्थितस्य पूर्वसङ्कल्पितसमुन्मूलनाय वीरसेनप्रमुखं दण्डचक्रमाज्ञापय ।  
अमात्यः - यदाज्ञापयति देवः ।  
राजा - अथ वा किं भवान्मन्यते ।  
अमात्यः - शास्त्रदृष्टमाह देवः ।  
कुतः  
अचिराधिष्ठितराज्यः शत्रुः प्रकृतिष्वरूडमूलत्वात् ।  
नवसंरोहणशिथिलस्तरुरिव सुकरः समुद्धर्तुम् ॥  
राजा - तेन ह्यवितथं तन्त्रकारवचनम् ।  
इदमेव निमित्तमादाय सम्मुद्योज्यतां सेनापतिः ।  
अमात्यः - तथा ।  
(इति निष्क्रान्तः ।)  
(परिजन्श्च यथाव्यापारं राजानमभितः स्थितः ।)  
(प्रविश्य ।)  
विदूषकः - आज्ञप्तोऽस्मि तत्रभवता राज्ञा ।  
गौतम चिन्तय तावदुपायं यथा मे यदृच्छादृष्टप्रतिकृतिर्मालविका प्रत्यक्षदर्शना भवतीति ।  
मयापि तत्तथा कृतम् ।  
यावदस्मै निवेदयामि ।  
(इति परिक्रामति ।)  
राजा - (विदूषकं दृष्ट्वा ।)  
अयमपरः कार्यान्तरसचिवोऽस्मानुपस्थितः ।  
विदूषकः - (उपसृत्य ।)  
वर्धतां भवान् ।  
राजा - (सशिरःकम्पम् ।)  
इत आस्यताम् ।  
विदूषकः - (उपविष्टः ।)  
राजा - वयस्य कच्चिदुपेयोपायदर्शने व्यापृतं ते प्रज्ञाचक्षुः ।  
विदूषकः - प्रयोगसिद्धिं पृच्छ ।  
राजा - कथमिव ।  
विदूषकः - (कर्णे ।)  
एवमिव ।  
राजा - साधु वयस्य निपुणमुपक्रान्तम् ।  
इदानीं दुरधिगमसिद्धावप्यस्मिन्नारम्बे वयमाशंसामहे ।  
कुतः ।  
अर्थं सप्रतिबन्धं प्रभुरधिगन्तुं सहायवानेव ।  
दृश्यं तमसि न पश्यति दीपेन विना सचक्षुरपि ॥  
(नेपथ्ये ।)  
अलमलं बहु विकत्थ्य ।  
राज्ञः समक्षमेवावयोरधरोत्तरव्यक्तिर्भविष्यति ।  
राजा - (आकर्ण्य ।)  
सखे त्वत्सुनीतिपादपस्य पुष्पमुद्भिन्नम् ।  
विदूषकः - फलमप्यचिरेण द्रक्ष्यासि ।  
(ततः प्रविशति कञ्चुकी ।)  
कञ्चुकी - देव अमात्यो विज्ञापयति ।  
अनुष्ठिता प्रभोराज्ञेति ।  
एतौ पुनर्हरदत्तगणदासौ  
उभावभिनयाचार्यौ परस्परजयोद्यतौ ।  
त्वां द्रष्टुभिच्छतः साक्षाद्भावाविव शरीरिणौ ॥  
राजा - प्रवेशय तौ ।  
कञ्चुकी - यदाज्ञापयति देवः ।  
(इति निष्क्रम्य पुनस्ताभ्यां सह प्रविश्य ।)  
इत इतो भवन्तौ ।  
हरदत्तः - (राजानमवलोक्य ।)  
अहो दुरासदो राजमहिमा ।  
तथा हि ।  
न च न परिचितो न चाप्यगम्यश्चकितमुपैमि तथापि पार्श्वमस्य ।  
सलिलनिधिरिव प्रतिक्षणं मे भवति स एव नवो नवोऽयमक्ष्णोः ॥  
गणदासः - महत्खलु पुरुषाकारमिदं ज्योतिः ।  
तथा हि ।  
द्वारे नियुक्तपुरुषानुमतप्रवेशः  
सिंहासनान्तिकचरेण सहोपसर्पन् ।  
तेजोभिरस्य विनिवर्तितदृष्टिपातैर्वाक्याद्दते पुनरिव प्रतिवारितोऽस्मि ॥  
कञ्चुकी - एष देवः ।  
उपसर्पतां भवन्तौ ।  
उभौ - (उपेत्य ।)  
विजयतां देवः ।  
राजा - स्वागतं भवद्भयाम् ।  
(परिजनं विलोक्य ।)  
आसने तावदत्रभवतोः ।  
(उभौ परिजनोपनीतयोरासनयोरुपविष्टौ ।)  
राजा - किमिदं शिष्योपदेशकाले युगपदाचार्ययोरुपस्थानम् ।  
गणदासः - देव श्रूयताम् ।  
मया तीर्थादभिनयविद्या शिक्षिता ।  
दत्तप्रयोगश्चास्मि ।  
देवेन देव्या च परिगृहीतः ।  
राजा - द्दडं जाने ।  
ततः किम् ।  
गणदासः - सोऽहममुना हरदत्तेन प्रधानपुरुषसमक्षं नायं मे पादरजसापि तुल्य इत्यधिक्षिप्तः ।  
हरदत्तः - देव अयमेव मयि प्रथमं परिवादकरः ।  
अत्रभवतः किलमम च समुद्रपल्वलयोरिवान्तरमिति ।  
तदत्रभवानिमं मां च शास्त्रे प्रयोगे च विमृशतु ।  
देव एव नौ वेशेषज्ञः प्राश्निकः ।  
विदूषकः - समर्थं प्रतिज्ञातम् ।  
गणदासः - प्रथमः कल्पः अवहितो देवः श्रोतुमर्हति ।  
राजा - तिष्ठतु तावत् ।  
पक्षपातमत्र देवी मन्यते ।  
तत्तस्याः पण्डितकौशिक्या सहितायाः समक्षमेव न्याय्यो व्यवहारः ।  
विदूषकः - सुष्ठु भवान्भणति ।  
आचार्यौ - यद्देवाय रोचते ।  
राजा - मौद्गल्य अमुं प्रस्तावं निवेद्य पण्डितकौशिक्या सार्धमाहूयतां देवी ।  
कञ्चुकी - यदाज्ञापयति देवः ।  
(इति निष्क्रम्य सपरिव्राजिकया देव्या सह प्रविष्टः ।)  
इत इतो देवी ।  
देवी - (परिव्राजिकां विलोक्य ।)  
भगवति हरदत्तस्य गणदासस्य च संरम्भे कथं पश्यसि ।  
परिव्राजिका - अलं स्वपक्षावसादशङ्कया ।  
न परिहीयते प्रतिद्वन्द्विनो गणदासः ।  
देवी - यद्यप्येवं तथापि राजपरिग्रहोऽस्य प्रधानत्वमुपहरति ।  
परिव्राजिका - अजि राज्ञीशब्दभाजनमात्मानमपि तावच्चिन्तयतु भवती ।  
पश्य ।  
अतिमात्रभासुरत्वं पुष्यति भानोः परिग्रहादनलः ।  
अधिगच्छति महिमानं चन्द्रोऽपि निशापरिगृहीतः ॥  
विदूषकः - अपिहा अपिहा ।  
उपस्थिता पीठमर्दिकां पण्डितकौशिकीं पुरस्कृत्य देवी धारिणी ।  
राजा - पश्याम्येनाम् ।  
यौषा  
मङ्गलालङ्कृता भाति कौशिक्या यतिवेषया ।  
त्रयी विग्रहवत्येव सममध्यात्मविद्यया ॥  
परिव्राजिका - (उपेत्य ।)  
विजयतां देवः ।  
राजा - भगवति अभिवादये ।  
परिव्राजिका - महासारप्रसवयोः सदृशक्षमयोर्द्वयोः ।  
धारिणीभूतधारिण्योर्भव भर्ता शरच्छतम् ॥  
धारिणी - जयत्वार्यपुत्रः ।  
राजा - स्वागतं देव्यै ।  
(परिव्राजिकां विलोक्य ।)  
भगवति त्रियतामासनपरिग्रहः ।  
(सर्वे यथोचितमुपविशन्ति ।)  
राजा - भगवति अत्रभवतोर्हरदत्तगणदासयोः परस्परं विज्ञानसङ्घर्षो जातः ।  
तदत्र भगवत्या प्राश्निकपदमध्यासितव्यम् ।  
परिव्राजिका - (सस्मितम् ।)  
अलमुपालम्भेन ।  
पत्तने विद्यमानेऽपि ग्रामे रत्नपरीक्षा ।  
राजा - मा मैवम् ।  
पण्डितकौशिकी खलु भगवती ।  
पक्षपातिनावनयोरहं देवी च ।  
आचार्यौ - सम्यगाह देवः ।  
मध्य्स्था भगवती गुणदोषौ नः परिच्छेत्तुमर्हति ।  
राजा - तेन हि प्रस्तूयतां विवादः ।  
परिव्राजिका - देव प्रयोगप्रधानं हि नाट्यशास्त्रम् ।  
किमत्र वाग्व्यवहारेण ।  
कथं वा देवी मन्यते ।  
देवी - यदि मां पृच्छसि एतयोर्विवाद एव न मे रोचते ।  
गणदासः - देवी न मां समानविद्यतः परिभवनीयमवगन्तुमर्हसि ।  
विदूषकः - भवति पश्याम उरभ्रसम्पातम् ।  
किं मुधा वेतनदानेन ।  
देवी - ननु कलहप्रियोऽसि ।  
विदूषकः - मैवम् ।  
अन्योन्यकलहितयोर्मत्तहस्तिनोरेकतरस्मिन्ननिर्जिते कुत उपशमः ।  
राजा - ननु स्वाङ्गसौष्ठवाभिनयमुभयोर्दृष्टवती भगवती ।  
विदूषकः - अथ किम् ।  
राजा - तदिदानीमतः परं किमाभ्यां प्रत्याययितव्यम् ।  
परिव्राजिका - तदेव वक्तुकामास्मि ।  
शिष्टा क्रिया कस्यचिदात्मसंस्था ।  
सङ्क्रान्तिरन्यस्य विशेषयुक्ता ।  
यस्योभयं साधु स शिक्षकाणां धुरि प्रतिष्ठापयितव्य एव ॥  
विदूषकः - श्रुतमार्याभ्यां भगवत्या वचनम् ।  
एष पिण्डितार्थ उपदेशदर्शनेन निर्णय इति ।  
हरदत्तः - परमुचितं नः ।  
गणदासः - देवि एवं स्थितम् ।  
देवी - यदा पुनर्मन्दमेधा शिष्योपदेशं मलिनयति तदाचार्यस्य दोषो नु ।  
राजा - देवि एवमापद्यते ।  
विनेतुरद्रव्यपरिग्रहोऽपि बुद्धिलाघवं प्रकाशयति ।  
देवी - (स्वगतम् ।)  
कथमिदानीम् ।  
अलमार्यपुत्रस्योत्साहकारणं मनोरथं पूरयित्वा ।  
(गणदासं विलोक्य ।  
प्रकाशम् ।)  
विरम निरर्थकादारम्भात् ।  
विदूषकः - सुष्ठु भवती भणति ।  
भो गणदास सङ्गीतापदेशेन सरस्वत्युपायनमोदकान्खादतः किं ते सुलभनिग्रहेण विवादेन ।  
गणदासः - सत्यमयमेवार्थो देवीवचनस्य ।  
श्रूयतामवसरप्राप्तमिदम् ।  
लब्धास्पदोऽस्मीति विवादभीरोस्थितिक्षमाणस्य परेण निन्दाम् ।  
यस्यागमः केवलजीविकायै तं ज्ञानपण्य वणिजं वदन्ति ॥  
देवी - अचिरोपनीता ते शिष्या ।  
तदपरिनिष्ठितस्योपदेशस्यान्याय्यं प्रकाशनम् ।  
गणदासः - अत एव मे निर्बन्धः ।  
देवी - तेन हि द्वावप्युपदेशं भगवत्यौ दर्शयतम् ।  
परिव्राजिका - देवि नैतन्न्याय्यम् ।  
सर्वज्ञस्याप्येकाकिनो निर्णयाभ्युपगमो दोषाय ।  
देवी - (आत्मगतम् ।)  
मूढे किं मां जाग्रतीमपि सुप्तामिव करोषि ।  
(इति सासूयं परावर्तते ।)  
(राजा देवीं परिव्राजिकायै दर्शयति ।)  
परिव्राजिका - अनिमित्तमिन्दुवदने किमत्रभवतः पराङ्मुखी भवसि ।  
प्रभवन्त्योऽपि हि भर्तृषु कारणकोपाः कुटुम्बिन्यः ॥  
विदूषकः - ननु सकारणमेव ।  
आत्मनः पक्षो रक्षितव्य इति ।  
(गणदासं विलोक्य ।)  
दिष्ट्या कोपव्याजेन देव्या परित्रातो भवन् ।  
सुशिक्षितोऽपि सर्व उपदेशदर्शने न निपुणो भवति ।  
गणदासः - देवि श्रूयताम् ।  
एवं जनो गृह्णाति ।  
तदिदानीम् ।  
विवादे दर्शयिष्यन्तं क्रियासङ्क्रान्तिमात्मनः ।  
यदि मां नानुजानासि परित्यक्तोऽस्म्यहं त्वया ॥  
(आसनादुत्तिष्ठति ।)  
देवी - (स्वगतम् ।)  
का गतिः ।  
(प्रकाशम् ।)  
प्रभवत्याचार्यः शिष्यजनस्य ।  
गणदासः - चिरमपदे शङ्कितोऽस्मि ।  
(राजानमवलोक्य ।)  
अनुज्ञातं देव्या ।  
तदाज्ञापयतु देवः कस्मिन्नभिनेयवस्तुन्युपदेशं दर्शयिष्यामि ।  
राजा - यदादिशति भगवती ।  
परिव्राजिका - किमपि देव्या मनसि वर्तते ।  
तच्छङ्कितास्मि ।  
देवी - भण विस्रब्धम् ।  
ननु प्रभविष्याम्यात्मनः परिजनस्य ।  
राजा - मम चेति ब्रूहि ।  
देवी - भगवति भणेदानीम् ।  
परिव्राजिका - देव चतुष्पदोद्भवं चलितं दुष्प्रयोज्यमुदाहरन्ति ।  
तत्रैकार्थसंश्रयमुभयोः प्रयोगं पश्यामः ।  
तावता ज्ञायत एवात्रभवतोरुपदेशतारतम्यम् ।  
आचार्यौ - यदाज्ञापयति भगवती ।  
विदूषकः - तेन हि द्वावपि वर्गौ प्रेक्षागृहे सङ्गीतरचनां कृत्वात्रभवतो दूतं प्रेषयतं ।  
अथ वा मृदङ्गशब्द एव न उत्थापयिष्यति ।  
हरदत्तः - तथा ।  
(इत्युत्तिष्ठति ।)  
(गणदासो देवीमवलोकयति ।)  
देवी - (गणदासं विलोक्य ।)  
विजयी भव ।  
न खलु विजयप्रत्यर्थिन्यहमाचार्यस्य ।  
(उभौ प्रस्थितौ ।)  
परिव्राजिका - इतस्तावतादाचार्यौ ।  
उभौ - (परिवृत्य ।)  
इमौ स्वः ।  
परिव्राजिका - निर्णयाधिकारे ब्रवीमि ।  
सर्वाङ्गसौष्ठवाभिव्यक्तये विरलनेपथ्ययोः पात्रयोः प्रवेशोऽस्तु ।  
उभौ - नेदमप्यावयोरुपदेश्यम् ।  
(इति निष्क्रान्तौ ।)  
देवी - (राजानमवलोक्य ।)  
यदि राजकार्येष्वपीदृश्युपायनिपुणतार्यपुत्रस्य ततः शोभनं भवेत् ।  
राजा - अलमन्यथा गृहीत्वा न खलु मनस्विनि मया प्रयुक्तमिदम् ।  
प्रायः समानविद्याः परस्परयशःपुरोभागाः ॥  
(नेपथ्ये मृदङ्गशब्दः ।  
सर्वे कर्णं ददति ।)  
परिव्राजिका - हन्त ।  
प्रवृत्तं सङ्गीतकम् ।  
तथा ह्येषा जीमूतस्तनितविशङ्किभिर्मयूरैरुद्ग्रीवैरनुरसितस्य पुष्करस्य ।  
निर्ह्रादिन्युपहितमध्यमस्वरोत्था मायूरी मदयति मार्जना मनांसि ॥  
राजा - देवि सामाजिका भवामः ।  
देवी - (स्वगतम् ।)  
अहो अविनय आर्यपुत्रस्य ।  
(सर्वे उत्तिष्ठन्ति ।)  
विदूषकः - (अपवार्य ।)  
भोः धीरं गच्छ ।  
मा खल्वत्रभवती धारिणी विसंवादयिष्यति ।  
राजा - धैर्यावलम्बिनमपि त्वरयति मां मुरजवाद्यनादोऽयम् ।  
अवतरतः सिद्धिपथं शब्दः स्वमनोरथस्येव ॥  
(इति निष्क्रान्ताः सर्वे ।)  
इति प्रथमोऽङ्कः ।  
द्वितीयोऽङ्कः ।  
(ततः प्रविशति सङ्गीतरचनायां कृतायामासनस्थः सवयस्यो राजा धारिणी परिव्राजिका विभवतश्च परिवारः ।)  
राजा - भगवति अत्रभवतोराचार्ययोः कतरस्य प्रथममुपदेशं द्रक्ष्यामः ।  
परिव्राजिका - ननु समानेऽपि ज्ञानवृद्धभावे वयोवृद्धत्वाद्गणदासः पुरस्कारमर्हति ।  
राजा - तेन हि मौद्गल्य एवमत्रभवतोरावेद्य स्वनियोगमशून्यं कुरु ।  
कञ्चुकी - यदाज्ञापयति देवः ।  
(इति निष्क्रान्तः ।)  
(प्रविश्य ।)  
गणदासः - देव शर्मिष्ठायाः कृतिर्लयमध्या चतुष्पदा ।  
तस्याश्चतुर्थवस्तुनः प्रयोगमेकमनाः श्रोतुमर्हति देवः ।  
राजा - आचार्यबहुमानादवहितोऽस्मि ।  
(निष्क्रान्तो गणदासः ।)  
राजा - (जनान्तिकम् ।)  
वयस्य नेपथ्यपरिगतायाश्चक्षुर्दर्शनसमुत्सुकं तस्याः ।  
संहर्तुमधीरतया व्यवसितमिव मे तिरस्करिणीम् ॥  
विदूषकः - (अपवार्य ।)  
भो उपस्थितं नयनमधु सन्निहितमक्षिकं च ।  
तदप्रमत्त इदानीं प्रेक्षस्व ।  
(ततः प्रविशत्याचार्यप्रत्यवेक्ष्यमाणाङ्गसौष्ठवा मालविका ।)  
विदूषकः - (जनान्तिकम् ।)  
प्रेक्षतां भवान् ।  
न खल्वस्याः प्रतिच्छन्दात्परिहीयते मधुरता ।  
राजा - (जनान्तिकम् ।)  
वयस्य  
चित्रगतायामस्यां कान्तिविसंवादशङ्कि मे हृदयम् ।  
सम्प्रति शिथिलसमाधिं मन्ये येनेयमालिखिता ॥  
गणदासः - वत्से मुक्तसाध्वसा भव ।  
राजा - (आत्मगतम् ।)  
अहो सर्वस्थानानवद्यता रूपस्य ।  
तथा हि ।  
दीर्घाक्षं शरदिन्दुकान्ति वदनं बाहू नतावंसयोः सङ्क्षिप्तं निबिडोन्नतस्तनमुरः पार्श्वे प्रमृष्टे इव ।  
मध्यः पाणिमितो नितम्बि जघनं पादावऋआलाङ्गुली  
छन्दो नर्तयितुर्यथैव मनसः श्लिष्टं तथास्या वपुः ॥  
मालविका - (अपगानं कृत्वा चतुष्पदवस्तु गायति ।)  
दुर्लभः प्रियस्तस्मिन्भव हृदय निराशमहो  
अपाङ्गको मे प्रस्फुरति किमपि वामः ।  
एष स चिरदृष्टः कथमुपनेतव्यो  
नाथ मां पराधीनां त्वयि गणय सतृष्णाम् ॥  
(इति ।  
ततो यथारसमभिनयति ।)  
विदूषकः - (जनान्तिकम् ।)  
भोः चतुष्पदवस्तुकं द्वारीकृत्य त्वय्युपस्थापित इवात्मा तत्रभवत्या ।  
राजा - (जनान्तिकम् ।)  
सखे एवमेव ममापि हृदयम् ।  
अनया खलु जनमिममनुरक्तं विद्धि नाथेति गेये  
वचनमभिनयन्त्या स्वाङ्गनिर्देशपूर्वम् ।  
प्रणयगतिमदृष्ट्वा धारिणीसन्निकर्षादहमिव सुकुमारप्रार्थनाव्याजमुक्तः ॥  
(मालविका गीतान्ते निष्क्रमितुमिच्छति ।)  
विदूषकः - भवति तिष्ठ ।  
किमपि वो विस्मृतः क्रमभेदः ।  
तं तावत्प्रक्ष्यामि ।  
गणदासः - वत्से स्थीयताम् ।  
उपदेशविशुद्धा यास्यसि ।  
(मालविका निवृत्य स्थिता ।)  
राजा - (आत्मगतम् ।)  
अहो सर्वास्ववस्थासु चारुता शोभां पुष्यति ।  
तथा हि ।  
वामं सन्धिस्तिमितवलयं न्यस्य हस्तं नितम्बे  
कृत्वा श्यामाविटपसदृशं स्रस्तमुक्तं द्वितीयम् ।  
पादाङ्गुष्ठालुलितकुसुमे कुट्टिमे पातिताक्षं  
नृत्तादस्याः स्थितमतितरां कान्तमृज्वायतार्धम् ॥  
देवी - ननु गौतमवचनमप्यार्यो हृदये करोति ।  
गणदासः - देवि मैवम् ।  
देवप्रत्ययात्सम्भाव्यते सूक्ष्मदर्शिता गौतमस्य ।  
मन्दोऽप्यमन्दतामेति संसर्गेण विपश्चितः ।  
पङ्कच्छिदः फलस्येव निकषेणाविलं पयः ॥  
( विदूषकं विलोक्य ।)  
तच्छृणुमो विवक्षितमार्यस्य ।  
विदूषकः - (गणदासं विलोक्य ।)  
साक्षिणीं तावत्पृच्छ ।  
पश्चाद्यो मया क्रमभेदो लक्षितस्तं भणिष्यामि ।  
गणदासः - भगवति यथादृष्टमभिधीयताम् ।  
गुणो वा दोषो वा ।  
परिव्राजिका - यथादृष्टं सर्वमनवद्यम् ।  
कुतः ।  
अङ्गैरन्तर्निहितवचनैः सूचितः सम्यगर्थः  
पादन्यासो लयमनुगतस्तन्मयत्वं रसेषु ।  
शाखायोनिर्मृदुरभिनयस्तद्विकल्पानुवृत्तौ  
भावो भावं नुदति विषयाद्रागबन्धः स एव ॥  
गणदासः - देवः कथं वा मन्यते ।  
राजा - गणदास वयं स्वपक्षे शिथिलाभिमानाः संवृत्ताः ।  
गणदासः - अद्य नर्तयितास्मि ।  
उपदेशं विदुः शुद्धं सन्तस्तमुपदेशिनः  
श्यामायते न विद्वत्सु यः काञ्चनमिवाग्निषु ॥  
देवी - दिष्ट्या परीक्षकाराधनेनार्यो वर्धते ।  
गणदासः - देवीपरिग्रह एव मे वृधिहेतुः ।  
(विदूषकं विलोक्य ।)  
गौतम वादेदानीं यत्ते मनसि वर्तते ।  
विदूषकः - प्रथमोपदेशदर्शने प्रथमं ब्राह्मणस्य पूजा कर्तव्या ।  
सा ननु वो विस्मृता ।  
परिव्राजिका - अहो प्रयोगाभ्यन्तरः प्राश्निकः ।  
(सर्वे प्रहसिताः ।  
मालविकापि स्मितं करोति ।)  
राजा - (आत्मगतम् ।)  
आत्तसारश्चक्षुषा मे स्वविषयः ।  
यदनेन स्मयमानमायताक्ष्याः किञ्चिदभिव्यक्तदशनशोभि मुखम् ।  
असमग्रलक्ष्यकेसरमुच्छ्वसदिव पङ्कजं दृष्टम् ॥  
गणदासः - महाब्राह्मण न खलु प्रथमं नेपथ्यसङ्गीतकमिदम् ।  
अन्यथा कथं त्वामर्चनीयं नार्चयिष्यामः ।  
विदूषकः - मया नाम मुग्धचातकेनेव शुष्कघनगर्जितेऽन्तरिक्षे जलपानमिष्टम् ।  
परिव्राजिका - एवमेव ।  
विदूषकः - तेन हि पण्डितपरितोषप्रत्यया ननु मूढा जातिः ।  
यतोऽत्रभवत्या शोभनं भणितं ततोऽस्या इदं पारितोषिकं प्रयच्छामि ।  
(इति राज्ञो हस्तात्कटकमाकर्षति ।)  
देवी - तिष्ठ तावत् ।  
गुणान्तरमजानन्किमिति त्वमाभरणं ददासि ।  
विदूषकः - परकीयमिति कृत्वा ।  
देवी - (आचार्यं विलोक्य ।)  
आर्य गणदास ननु दर्शितोपदेशा ते शिष्या ।  
गणदासः - वत्से ।  
एहि गच्छाव इदानीम् ।  
(मालविका सहाचार्येण निष्क्रान्ता ।)  
विदूषकः - (राजानं विलोक्य ।  
जनान्तिकम् ।)  
एतावान्मे मतिविभवो भवन्तं सेवितुम् ।  
राजा - (जनान्तिकम् ।)  
अलमलं परिच्छेदेन ।  
अद्य हि भाग्यास्तमयमिवाक्ष्णोर्हृदयस्य महोत्सवावसानमिव ।  
द्वारपिधानमिव धृतेर्मन्ये तस्यास्तिरस्करणम् ॥  
विदूषकः - (जनान्तिकम् ।)  
साधु त्वं दरिद्र इवातुरो वैद्येनोपनीयमानमौषधमिच्छसि ।  
(प्रविश्य ।)  
हरदत्तः - देव मदीयमिदानीं प्रयोगमवलोकयितुं क्रियतां प्रसादः ।  
राजा - (आत्मगतम् ।)  
अवसितो दशनार्थाः ।  
(दाक्षिण्यमवलम्ब्य ।  
प्रकाशम् ।)  
हरदत्त ननु पर्युत्सुका एव वयम् ।  
हरदत्तः - अनुगृहीतोऽस्मि ।  
(नेपथ्ये ।)  
वैतालिकः - जयतु जयतु देवः ।  
उपारूढो मद्याह्नः ।  
तथा हि ।  
पत्रच्छायासु हंसा मुकुलितनयना दीर्घकापद्मिनीनां  
सौधान्यत्यर्थतापाद्वलभिपरिचयद्वेषिपारावतानि ।  
बिन्दूत्क्षेपान्पिपासुः परिपतति शिखी भ्रान्तिमद्वारियन्त्रं सर्वैरुस्रैः समग्रैस्त्वमिव नृपगुणैर्दीप्यते सप्तसप्तिः ॥  
विदूषकः - अविहा अविहा ।  
ब्राह्मणस्य भोजनवेला संवृत्ता ।  
अत्रभवतोऽपि ।  
उचितवेलातिक्रमे चिकित्सका दोषमुदाहरन्ति ।  
हरदत्त किमिदानीं भणसि ।  
हरदत्तह् - नास्ति ।  
मद्वचनस्यावकाशोऽत्र ।  
राजा - (हरदत्तमवलोक्य ।)  
तेन हि त्वदीयमुपदेशं श्वो वयं द्रक्ष्यामः ।  
विश्राम्यतु भवान् ।  
हरदत्तः - यदाज्ञापयति देवः ।  
(इति निष्क्रान्तः ।)  
देवी - निर्वर्तयत्वार्यपुत्रो मज्जनविधिम् ।  
विदूषकः - भवति विशेषेण पानभोजनं त्वरय ।  
परिव्राजिका - (उत्थाय ।)  
स्वस्ति भवते ।  
(इति सपरिजनया देव्या सह निष्क्रान्ता ।)  
विदूषकः - भो न केवलं रूपे शिल्पेऽप्यद्वितीया मालविका ।  
राजा - वयस्य  
अव्याजसुन्दरीं तां विज्ञानेन ललितेन योजयता ।  
परिकल्पितो विधात्रा बाणः कामस्य विषदिग्धः ॥  
किं बहुना ।  
चिन्तयितव्योऽस्मि ।  
विदूषकः - भवताप्यहम् ।  
दृढं विपणिकन्दुरिव म उदराभ्यन्तरं दह्यते ।  
राजा - एवमेव भवान्सुहृदर्थे त्वरताम् ।  
विदूषकः - गृहीतक्षणोऽस्मि ।  
किं तु मेघावलीनिरुद्धा ज्योत्स्नेव पराधीनदर्शना तत्रभवती ।  
भवानपि सूनोपरिचरो विहङ्गम इवामिषलोलुपो भीरुकश्च ।  
तस्मादनातुरो भूत्वा कार्यसिद्धिं प्रार्थयमानो मे रोचसे ।  
राजा - सखे कथमनातुरो भविष्यामि ।  
सर्वान्तःपुरवनिताव्यापारप्रतिनिवृत्तहृदयस्य ।  
सा वामलोचना मे स्नेहस्यैकायनीभूता ॥  
(इति निष्क्रान्ताः सर्वे ।)  
इति द्वितीयोऽङ्कः ।  
तृतीयोऽङ्कः ।  
(ततः प्रविशति परिव्राजिकायाः परिचारिको ।)  
परिचारिका - आज्ञप्तास्मि भगवत्या उपायनार्थं बीजपूरकं गृहीस्त्वागच्छेति ।  
तद्यावत्प्रमदवनपालिकां मधुकरिकामन्विष्यामि ।  
(परिक्रम्यावलोक्य च ।)  
एषा तपनीयाशोकमवलोकयन्ती मधुकरिका तिष्ठति ।  
यावदेनामुपसर्पामि ।  
(ततः प्रविशत्युद्यानपालिका ।)  
प्रथमा - (उपसृत्य ।)  
मधुकरिके अपि सुखस्त उद्यानव्यापारः ।  
द्वितीया - अहो समाभृतिका ।  
सखि स्वागतं ते ।  
समा - सखि भगवत्याज्ञापयति ।  
अरिक्तपाणिनास्मादृशजनेन तत्रभवती देवी द्राष्टव्या ।  
तद्बीजपूरकेण शुश्रूषितुमिच्छामीति ।  
मधुक - ननु सन्निहितं बीजपूरकं ।  
कथय तावदन्योन्यसङ्घर्षितयोर्नाट्याचार्ययोरुपदेशं दृष्ट्वा कतरो भगवत्या प्रशंसित इति ।  
समा - द्वावपि किलागमिनौ प्रयोगनिपुणौ च ।  
किं तु शिष्यागुणविशेषेणोन्नमितो गणदासः ।  
मधु - अथ मालविकागतं कौलीनं किं श्रूयते ।  
समा - बलवत्खलु साधिलाषो तस्यां भर्ता ।  
केवलं देव्या धारिण्याश्चित्तं रक्षन्नात्मनः प्रभुत्वं न दर्शयति ।  
मालविकाप्येषु दिवसेष्वनुभूतमुक्तेव मालतीमाला म्लायमाना लक्ष्यते ।  
अतः परं न जाने ।  
विसृज माम् ।  
मधु - एतच्छाखावलम्बितं बीजपूरकं गृहाण ।  
समा - (नाट्येन गृहीत्वा ।)  
सखि त्वमप्यतः पेशलतरं सधुजनशुश्रूषायाः फलमनुभविष्यसि ।  
(इति प्रस्थिता ।)  
मधु - सखि सममेव गच्छावः ।  
अहमप्यस्य चिरायमाणकुसुमोद्गमस्य तपनीयाशोकस्य दोहदनिमित्तं देव्यै विज्ञापयामि ।  
समा - युज्यते ।  
अधिकारः खलु तव ।  
(इति निष्क्रान्ते ।)  
प्रवेशकः ।  
(ततः प्रविशति कामयमानावस्थो राजा विदूषकश्च ।)  
राजा - (आत्मानं विलोक्य ।)  
शरीरं क्षामं स्यादसति दयितालिङ्गनसुखे  
भवेत्सास्रं चक्षुः क्षणमपि न सा दृश्यत इति ।  
तया सारङ्गाक्ष्या त्वमसि न कदाचिद्विरहितं  
प्रसक्ते निर्वाणे हृदय परितापं वहसि किम् ॥  
विदूषकः - अलं भवतो धीरतामुज्झित्वा परिदेवितेन ।  
दृष्टा खलु मया तत्रभवत्या मालविकायाः प्रियसखी बकुलावलिका ।  
श्राविता च मया यद्भवता सन्दिष्टम् ।  
राजा - ततः किमुक्तवती ।  
विदूषकः - विज्ञापय भर्तारम् ।  
अनुगृहीतास्म्यनेन नियोगेन ।  
किं तु सा तपस्विनी देव्याधिकतरं रक्ष्यमाणा नागरक्षित इव निधिर्ना  
सुखं समासादयितव्या ।  
तथापि घटयिष्यामीति ।  
राजा - भगवन् सङ्कल्पयोने प्रतिबन्धवत्स्वपि विषयेष्वभिनिवेश्य किं तथा प्रहरसि यथा जनोऽयं कालान्तरक्षमो न भवति ।  
(सविस्मयम् ।)  
क्व रुजा हृदयप्रमाथिनी क्व च ते विश्वसनीयमायुधम् ।  
मृदु तीक्ष्णतरं यदुच्यते तदिदं मन्मथ दृश्यते त्वयि ॥  
विदूषकः - ननु भणामि तस्मिन्साधनीये कृत उपक्षेप इति ।  
तत्पर्यवस्थापयतु भवानात्मानम् ।  
राजा - अथेमं दिवसशेषमुचितव्यापारपराङ्मुखेन चेतसा क्व नु खलु यापयामि ।  
विदूषकः - नन्वद्यैव प्रथमं वसन्तावतारसूचकानि रक्ताशोककुसुमान्युपायनं प्रेष्य नववसन्तोत्सवापदेशेन इरावत्या निपुणिकामुखेन प्रार्थितो भवानिच्छाम्यार्यपुत्रेण सह दोलाधिरोहणमनुभवितुमिति ।  
भवताप्यस्यै रतिज्ञातम् ।  
तत्प्रमदवनमेव गच्छावः ।  
राजा - न क्षममिदम् ।  
विदूषकः - कथमिव ।  
राजा - वयस्य निसर्गनिपुणाः स्त्रियः ।  
कथं मामन्यसङ्क्रान्तहृदयमुपलालयन्तमपि ते सखी न लक्षयिष्यति ।  
अतः पश्यामि ।  
उचितः प्रणयो वरं विहन्तुं बहवः खण्डनहेतवो हि दृष्टाः ।  
उपचारविधिर्मनस्विनीनां न तु पूर्वाभ्यधिकोऽपि भावशून्यः ॥  
विदूषकः - नार्हति भवानन्तःपुरप्रतिष्ठितं दाक्षिण्यमेकपदे पृष्ठतः कर्तुम् ।  
राजा - (विचिन्त्य ।)  
तेन हि प्रमदवनमार्गमादेशय ।  
विदूषकः - इत इतो भवान् ।  
(उभौ परिक्रामतः ।)  
विदूषकः - वसन्तः किलैताभिः पवनचलिताभिः पल्लवाङ्गुलीभिस्त्वरयतीव भवन्तमेतत्प्रमदवनं प्रविशेति ।  
राजा - (स्पर्शसुखं रूपयित्वा ।)  
अभिजातः खलु वसन्तः ।  
सखे पश्य ।  
आमत्तानां श्रवणसुब्ःअगैः कूजितैः कोकिलानां सानुक्रोशं मनसिजरुजः सह्यतां पृच्छतेव ।  
अङ्गे चूतप्रसवसुरभिर्दक्षिणो मारुतो मे  
सान्द्रस्पर्शः करतल इव व्यापृतो माधवेन ॥  
विदूषकः - प्रविश निर्वृतिलाभाय ।  
(उभौ प्रविशतः ।)  
विदूषकः - भो वयस्य अवधानेन तावद् दृष्टिं देहि ।  
एतत्खलु  
भवन्तमिव विलोभयितुकामया मधुलक्ष्मया युवतिवेषलज्जयितृकं वसन्तकुसुमनेपथ्यं गृहीतम् ।  
राजा - ननु विस्मयादवलोकयामि ।  
रक्ताशोकरुचा विशेषितगुणो बिम्बाधरालक्तकः  
प्रत्याख्यातविशंषकं कुरवकं श्यामावदातारुणम् ।  
आक्रान्ता तिलकक्रिया च तिलकैर्लग्नद्विर् फाञ्चनैः सावज्ञेव मुखप्रसाधनविधौ श्रीर्माधवी योषिताम् ॥  
(उभौ उद्यानशोभां निर्वर्णयतः ।)  
(ततः प्रविशति पर्युत्सुका मालविका ।)  
मालविका - अविज्ञातहृदयं भर्तारमभिलषन्त्यात्मनोऽपि तावल्लज्जे ।  
कुतो विभवः स्निग्धस्य सखीजनस्येमं वृत्तान्तमाख्यातुम् ।  
न जानेऽप्रतीकारगुरुकां वेदनां कियन्तं कालं मदनो मां नेष्यतीति ।  
(कतिचित्पदानि गत्वा ।)  
कुत्र नु प्रस्थितास्मि ।  
(विचिन्त्य ।)  
आम् सन्दिष्टास्मि देव्या ।  
गौतमचापलाद्दोलापरिभ्रष्टायाः सरुजौ मे चरणौ ।  
त्वं तावद्गत्वा तपनीयाशोकस्य दोहदं निर्वर्तय ।  
यद्यसौ पञ्चरात्राभ्यन्तरे कुसुमं दर्शयति ततोऽहं - (अन्तरा निःश्वस्य ।)  
- अभिलाषपूरयितृकं प्रसादं दास्यामीति ।  
यावन्नियोगभूमिं प्रथमं गता भवामि ।  
यावदनुपदं मम चरणालङ्कारहस्तया बकुलावलिकयागन्तव्यं परिदेवयिष्ये तावद्विस्रबधं मुहूर्तकम् ।  
(इति परिक्रामति ।)  
विदूषकः - (दृष्ट्वा ।)  
हि हि इयं खलु शीधुपानोद्वेजितस्य मत्स्यण्डिका उपनता ।  
राजा - अयि किमेतत् ।  
विदूषकः - एषा खलु नातिपर्याप्तवेषा पर्युत्सुकेवैकाकिनी मालविका अदूरे वर्तते ।  
राजा - (सहर्षम् ।)  
कथं मालविका ।  
विदूषकः - अथ किम् ।  
राजा - शक्यमिदानीं जीवितमवलम्बितुम् ।  
त्वदुपलभ्य समीपगतां प्रियां हृदयमुच्छ्वसितं मम विक्लवम् ।  
तरुवृतां पथिकस्य जलार्थिनः सरितमारसितादिव सारसात् ॥  
अथ क्व तत्रभवती ।  
विदूषकः - एषा ननु तरुराजिमध्यान्निष्क्रान्ता इव एव परिवर्तमाना दृश्यते ।  
राजा - (विलोक्य सहर्षम् ।)  
वयस्य पश्याम्येनाम् ।  
विपुलं नितम्बबिम्बे मध्ये क्षामं समुन्नतं कुचयोः ।  
अत्यायतं नयनयोर्मम जीवितमेतदायाति ॥  
सखे पूर्वस्मादवस्थान्तरमुपारूढा तत्रभवती ।  
तथा  
हि ।  
शरकाण्डपाण्डुगण्डस्थलेयमाभाति परिमिताभरणा ।  
माधवपरिणतपत्रा कतिपयकुसुमेव कुन्दलता ॥  
विदूषकः - एषापि भवानिव मदनव्याधिना परामृष्टा भविष्यति ।  
राजा - सौहार्दमेवं पश्यति ।  
मालविका - अयं स ललितदोहदापेक्षी अगृहीतकुसुमनेपथ्य उत्कण्ठिताया ममानुकरोत्यशोकः ।  
यावदस्य प्रच्छायशीतले शिलापट्टके निषण्णत्मानं विनोदयामि ।  
विदूषकः - श्रुतं भवता ।  
उत्कण्ठितास्मीति तत्रभवत्या मन्त्रितम् ।  
राजा - नैतावता भवन्तं प्रसन्नतर्कं मन्ये ।  
कुतः ।  
वोढा कुरबकजसां किसलयपुटभेदशीकरानुगतः ।  
अनिभित्तामुत्कण्ठामपि जनयति मलयवातोऽयम् ॥  
(मालविकोपविष्टा ।)  
राजा - वयस्य इतस्तावत् ।  
आवां लतान्तरितौ भवावः ।  
विदू - इरावतीमिव दूरे समर्थये ।  
राजा - न हि कमलिनीं दृष्ट्वा ग्राहमवेक्षते मतङ्गजः ।  
(इति विलोकयन्स्थितः ।)  
मालविका - हृदय निरवलम्बादतिभूमिलङ्घिनो मनोरथाद्विरम ।  
किं मामायासयसि ।  
(विदूषको राजानमवेक्षते ।)  
राजा - प्रिये पश्य वामतां स्नेहस्य ।  
औत्सुक्यहेतुं विवृनोषि न त्वं तत्त्वावबोधैकरसो न तर्कः ।  
तथापि रम्भोरु करोमि लक्ष्यमात्मानमेषां परिदेवितानाम् ॥  
विदूषकः - साम्प्रतं भवतो निःसंशयं भविष्यति ।  
एषार्पितमदनसन्देषा विविक्ते ननु बकुलावलिकोपस्थिता ।  
राजा - अपि स्मरेदस्मदभ्यर्थनाम् ।  
विदूषकः - किमिदानीमेषा दास्या दुहिता तव गुरुकं सन्देशं विस्मरिष्यति ।  
अहमपि तावन्न विस्मरामि ।  
(प्रविश्य चरणालङ्कारहस्ता ।)  
बकुलावलिका - अपि सुखं सख्याः ।  
मालविका - अहो बकुलावलिका ।  
सखि स्वागतं ते ।  
उपविश ।  
बकुलावलिका - (उपविश्य ।)  
सखि त्वमिदानीं देव्या योग्यतया नियुक्ता ।  
तस्मादेकं चरणमुपनय ।  
यावत्सालक्तकं सनूपुरं च करोमि ।  
मालविका - (आत्मगतम् ।)  
हृदय अलं सुखिततया अयं विभव उपस्थित इति ।  
कथमिदानीमात्मानं मोचयेयम् ।  
अथ वैतदेव मम मृत्युमण्डनं भविष्यति ।  
बकुलावलिका - किं विचारयसि ।  
उत्सुका खल्वस्य तपनीयाशोकस्य कुसुमोद्गमे देवी ।  
राजा - कथमशोकदोहदनिमित्तोऽयमारम्भः ।  
विदूषकः - किं खलु न जानास्यकारणाद्देवीमामन्तःपुरनेपथ्येन नसंयोजयिष्यतीति ।  
मालविका - सखि मर्षय तावदेनम् ।  
(इति पादमुपहरति ।)  
बकुलावलिका - अयि शरीरमसि मे ।  
(नाट्येन चरणसंस्कारमारभते ।)  
राजा - चरणान्तनिवेशितां प्रियायाः सरसां पश्य वयस्य रागरेखाम् ।  
प्रथमामिव पल्लवप्रसूतिं हरदग्धस्य मनोभवद्रुमस्य ॥  
विदूषकः - चरणानुरूपः खलु तत्रभवत्या अधिकार उपक्षिप्तः ।  
राजा - सम्यगाह भवान् ।  
नवकिसलयरागेणाग्रपादेन बाला स्फुरितनखरुचा द्वौ हन्तुमर्हत्यनेन ।  
अकुसुमितमशोकं दुहदापेक्षया वा  
प्रणमितशिरसं वा कान्तमार्द्रापराधम् ॥  
विदूषकः - प्रहरिश्यति तत्रभवती त्वामपराद्धम् ।  
राजा - प्रतिगृहीतं वचः सिद्धिदर्शिनो ब्राह्मणस्य ।  
(ततः प्रविशति युक्तमदा इरावती चेटी च ।)  
इरावती - हञ्जे निपुणिके शृणोमि बहुशो मदः किल स्त्रीजनस्य विशेषमण्डनमिति ।  
अपि सत्यो लोकवादोऽयम् ।  
निपुणिका - प्रथमं लोकवाद एव ।  
अद्य सत्यः संवृत्तः ।  
इरावती - अलं स्नेहभणितेन ।  
कुत इदानीमवगतं दोलागृहं प्रथमं गतो भर्ता इति ।  
निपुणिका - भट्तिन्या अखण्दितात्प्रणयात् ।  
इरावती - अलं सेवया ।  
मध्यस्थतां परिगृह्य भण ।  
निपुणिका - वसन्तोनायनलोलुपेनार्यगौतमेन कथितम् ।  
त्वरतां भट्टिनी ।  
इरावती - (अवस्थासदृशं परिक्रम्य ।)  
हञ्जे मदेन क्लाम्यमानां मामार्यपुत्रदर्शने हृदयं त्वरयति ।  
चरणौ पुनर्न मार्गे प्रसरतः ।  
निपुणिका - ननु प्राप्ते स्वो दोलागृहम् ।  
इरावती - निपुणिके नात्र आर्यपुत्रो दृश्यते ।  
निपुणिका - भट्टिन्यवलोकयतु ।  
परिहासनिमित्तं कुत्रापि गूढेन भत्रा भवितव्यम् ।  
आवामपीमं प्रियङ्गुलतापरिक्षिप्तमशोकशिलापट्टकं प्रविशावः ।  
इरावती - (तथा करोति ।)  
निपुणिका - (परिक्रम्य विलोक्य ।)  
अवलोकयतु भट्टिनी ।  
चूताङ्कुरं विचिन्वत्योरावयोः पिपीलिकाभिर्दष्टम् ।  
इरावती - कथमिव ।  
निपुणिका - एषा बकुलावलिका अशोकपादपच्छायायां मालविकायाः चरणालङ्कारं निवर्तयति ।  
इरावती - (शङ्कां रूपयित्वा ।)  
अभूमिरिय मालविकायाः ।  
कथमत्र तर्कयसि ।  
निपुणिका - तर्कयामि दोलापरिभ्रष्टया सरुजचरणया देव्या अशोकदोहदाधिकारे नियुक्ता मालविकेति ।  
अन्यथा कथं देवी स्वयं धारितं नूपुरयुगुलं परिजनस्यानुज्ञास्यति ।  
इरावती - महती खल्वस्याः सम्भावना ।  
निपुणिका - किं पुनर्नान्विष्यते भर्ता ।  
इरावती - हञ्जे न मे चरणावन्यतः प्रवर्तेते ।  
मनो मम किमपि विकारयति ।  
आशङ्कितस्य तावदन्तं गमिष्यामि ।  
(मालविकां निर्वर्ण्य आत्मगतम् ।)  
स्थाने खलु कातरं मे हृदयम् ।  
बकुलावलिका - (चरणं दर्शयन्ती ।)  
अपि रोचते तेऽयं रागरेखाविन्यासः ।  
मालविका - सखि आत्मनश्चरणगत इति लज्जे एनं प्रशंसितुम् ।  
केन प्रसाधनककायामभिविनीतासि ।  
बकुलावलिका - अत्र खलु भर्तुः शिप्यास्मि ।  
विदूषकः - त्वरय तावदेनां गुरुदक्षिणायै ।  
मालविका - दिष्ट्या न गर्वितासि ।  
बकुलावलिका - उपदेशानुरूपौ चरणौ लब्ध्वाद्य गर्विता भविष्यामि ।  
(आत्मगतम् ।)  
हन्त सिद्धं मे दौत्यम् ।  
(रागं विलोक्य प्रकाशम् ।)  
सखि एकस्य ते चरणस्यावसितो रागनिक्षेपः ।  
केवलं मुखमारुतो अम्भयितव्यः ।  
अथवा प्रवातमेवैतत्स्थानम् ।  
राजा - सखे पश्य पश्य ।  
आर्द्रालक्तकमस्याञ्चरणं मुखमारुतेन वीजयितुम् ।  
प्रतिपन्नः प्रथमतरः सम्प्रति सेवावकाशो मे ॥  
विदूषकः - कुतस्तेऽनुशयः ।  
चिरं भवता एतत्क्रमेणानुभवितव्यम् ।  
बकुलावलिका - सखि अरुणशतपत्रमिव शोभते ते चरणः ।  
सर्वथा भर्तुरङ्कपरिवर्तिनी भव ।  
(इरावती निपुणिकामुखमवेक्षते ।)  
राजा - ममेयमाशीः ।  
मालविका - सखि अवचनीयं मन्त्रयसे ।  
बकुलावलिका - मन्त्रयितव्यमेव मया मन्त्रितम् ।  
मालविका - प्रिया खल्वहं तव ।  
बकुलावलिका - न केवलं मम ।  
मालविका - कस्य वाऽन्यस्य ।  
बकुलावलिका - गुणेश्वभिनिवेशिनो भर्तुरपि ।  
मालविका - अलीकं मन्त्रयसे ।  
एतदेव मयि नास्ति ।  
बकुलावलिका - सत्यं त्वयि नास्ति ।  
भर्तुः कृशेषु ईषत्परिपाण्डुरेषु दृश्यते अङ्गेषु ।  
निपुणिका - प्रथमगणितमिव हताशाया उत्तरम् ।  
बकुलावलिका - अनुरागोऽनुरागेण परिक्षितव्य इति सुजनवचनं प्रमाणीकुरु ।  
मालविका - किमात्मनश्छन्देन मन्त्रयसे ।  
बकुलावलिका - नहि नहि ।  
भर्तुः खल्वेतानि प्रणयमृदुकान्यक्षराणि बिम्बान्तरितानि ।  
मालविका - सखि देवीं विचिन्त्य न मे हृदयं विश्वसिति ।  
बकुलावलिका - मुग्धे भ्रमरसम्बाध इति वसन्तावतारसर्वस्वं कि न चूतप्रसवोऽवतसयितव्य ।  
मालविका - त्वं तावद्दुर्जातेऽत्यन्तं सहाया भव ।  
बकुलावलिका - विमर्दसुरमिर्बकुलावलिका खल्वहम् ।  
राजा - साधु बकुलावलिके साधु ।  
भावज्ञानान्तर स्तुनेन प्रत्याख्याने दत्तयुक्तोत्तरेण ।  
वाक्येनेयं स्थापिता स्वे निदेशे स्थाने प्राणाः कामिनां दूत्यधीनाः ॥  
इरावती - हञ्ज पश्य ।  
कारितैव बकुलावलिकयैतस्मिन् पदं मालविका ।  
निपुणिका - भट्टिनि निर्विकारस्याप्युत्सुकताजनक उपदेशः ।  
इरावती - स्थाने खलु शङ्कितं मे हृदयम् ।  
गृहीतार्था अनन्तरं चिन्तयिष्यामि ।  
बकुलावलिका - एष द्वितीयोऽपि ते निर्वृत्तपरिकर्मा चरणः ।  
यावद्वावपि सनूपुरौ करोमि ।  
(इति नाट्येन नूपूरयुगलमामुच्य ।)  
हला उत्तिष्ठ अनुतिष्ठ देव्या अशोकविकासयितृकं नियोगम् ।  
(उभे उत्तिष्ठतः ।)  
इरावती - श्रुतो देव्या नियोगः ।  
भवत्विदानीम् ।  
बकुलावलिका - एष उपारूढराग उपभोगक्षमः पुरतस्ते वर्तते ।  
मालविका - (सहर्षम् ।)  
किं भर्ता ।  
बकुलावलिका - (सस्मितम् ।)  
न तावद्भर्ता ।  
एषोऽशोकशाखाबलम्बी पल्लवगुच्छकः ।  
अवतंसयैनम् ।  
विदूषकः - अपि श्रुतं भवता ।  
राजा - सखे पर्याप्तमेतावता कामिनाम् ।  
अनातुरोत्कण्ठितयोः प्रसिध्यता समागमेनापि रतिर्न मां प्रति ।  
परस्परप्राप्तिनिराशयोर्वरं शरीरनाशोऽपि समानुरागयोः ॥  
(मालविका रचितपल्लवावतंसा सलीलमशोकाय पदं प्रहिणोति ।)  
राजा - वयस्य  
आदाय कर्णकिसलयमस्मादियमत्र चरणमर्पयति ।  
उभयोः सदृशविनिमयादात्मानं वञ्चितं मन्ये ॥  
मालविका - अपि नाम आवयोः सम्भावना सफला भवेत् ।  
बकुलावलिका - सखि नास्ति ते दोषः निर्गुणोऽयमशोको यदि कुसुमोद्भेदमन्थरो भवेद्य ईदृशं चरणसत्कारं लभते ।  
राजा - अनेन तनुमध्यया मुखरनुपूराराविणा नवाम्बुरुहकोमलेन चरणेन सम्भावितः ।  
अशोक यदि सद्य एव कुसुमैर्न सम्पत्स्यसे  
वृथा वहसि दोहदं ललितकामिसाधारणम् ॥  
सखे वचनावसरपूर्व प्रवेष्टुमिच्छामि ।  
विदूषकः - एहि ।  
एनां परिहासयिष्यामि ।  
(उभौ प्रवेशं कुरुतः ।)  
निपुणिका - भट्टिनि भर्तात्र प्रविषति ।  
इरावती - एतत्प्रथमं मम चिन्तितं हृदयेन ।  
विदूषकः - (उपसृत्य ।)  
भवति युक्तं नाम अत्रभवतः प्रियवयस्यः अयमशोकः वामपादेन ताडयितुम् ।  
उभे - (ससम्भ्रमम् ।)  
अहो भर्ता ।  
विदूषकः - बकुलावलिके गृहीतार्थया त्वया अत्रभवती ईदृशमविनयं कुर्वती कस्मान्न निवारिता ।  
(मालविका भयं रूपयति ।)  
निपुणिका - भट्टिनि पश्य ।  
किं प्रवृत्तमार्यगौतमेन ।  
इरावती - कथं खलु ब्रह्मबन्धुरन्यथा जीविष्यति ।  
बकुलावलिका - आर्य एषा देव्या नियोगमनुतिष्ठति ।  
एतस्मिन्नतिक्रमे परवतीयम् ।  
प्रसीदतु भर्ता ।  
(इत्यात्मना सहैनां प्रणिपातयति ।)  
राजा - यद्येवमनपराद्धासि ।  
उत्तिष्ठ भद्रे ।  
(इति हस्तेन गृहीत्वा उत्थापयति ।)  
विदूषकः - युज्यते ।  
देव्यत्र मानयितव्या ।  
राजा - (विहस्य ।)  
किसलयमृदोर्विलासिनि कठिने निहितस्य पादपस्कन्धे ।  
चरणस्य न ते बाधा सम्प्रति वामस्य वामोरु ॥  
(मालविका लज्जां नाट्यति ।)  
इरावती - (सासूयम् ।)  
अहो नवनीतहृदय आर्यपुत्रः ।  
मालविका - बकुलावलिके एहि ।  
अनुष्ठितमात्मनो नियोगं देव्यै निवेदयावः ।  
बकुलावलिका - तेन हि विज्ञापय भर्तारं विसर्जयेति ।  
राजा - भद्रे यास्यसि ।  
मम तावदुत्पन्नावसरमर्थित्वं श्रूयताम् ।  
बकुलावलिका - अवहिता शृणु ।  
आज्ञापयतु भर्ता ।  
राजा - धृतिपुष्पमयमपि जनो बध्नाति न तादृशं चिरात्प्रभृति ।  
स्पर्शामृतेन पूरय दोहदमस्याप्यनन्यरुचेः ॥  
इरावती - (सहसोपसृत्य ।)  
पूरय पूरय ।  
ननु अशोकः कुसुमं दर्शयति ।  
अयं पुनः पुष्प्यति फलति च ।  
(सर्वे इरावतीं दृष्ट्वा सम्भ्रान्ताः ।)  
राजा - (अपवार्य ।)  
वयस्य का प्रतिपत्तिरत्र ।  
विदूषकः - किमन्यत् ।  
जङ्घाबलमेव ।  
इरावती - बकुलावलिके साधु त्वयोपक्रान्तम् ।  
मालविके त्वं तावत् सफलप्रार्थनं कुर्वार्यपुत्रम् ।  
उभे - प्रसीदतु भट्टिनी ।  
के आवां भर्तुः प्रणयपरिग्रहस्य ।  
(इति निष्क्रान्ते ।)  
इरावती - अहो अविश्वसनीयाः पुरुषाः ।  
मया खलु आत्मनो वञ्चनावचनं प्रमाणीकृत्य व्याधगीतरक्तया हरिण्येवाशङ्कितयैतन्न विज्ञातम् ।  
विदूषकः - (जनान्तिकम् ।)  
प्रतियोजयेदानीं किमपि ।  
कर्मगृहीतेन कुम्भीलकेन सन्धिच्छेदने शिक्षितोऽस्मीति वक्तव्यं भवति ।  
राजा - सुन्दरि न मे मालविकया कश्चिदर्थः ।  
मया त्वं चिरयासीति यथाकथञ्चिदात्मा विनोदितः ।  
इरावती - विश्वसनीयोऽसि ।  
मया न विज्ञातमीदृशं विनोदवस्तु आर्यपुत्रेणोपलब्धमिति ।  
अन्यथा मन्दभागिन्यैवं न क्रियते ।  
विदूषकः - मा तावदत्रभवती अत्रभवतो दक्षिण्यस्योपरोधं भणतु ।  
समापत्तिदृष्टेन देव्याः परिजनेन सङ्कथापि यदि अपराधः स्थ्याप्यते अत्र त्वमेव प्रमाणम् ।  
इरावती - ननु सङ्कथा नाम भवतु ।  
किमित्यात्मानमायासयिष्यामि ।  
(इति रुषा प्रस्थिता ।)  
राजा - (अनुसरन् ।)  
प्रसीदतु भवती ।  
इरावती - (रशनासन्दितचरणा व्रजत्येव ।)  
राजा - सुन्दरि न शोभते प्रणयिनि जने निरपेक्षता ।  
इरावती - शठ अविश्वसनोयहृदयाऽसि ।  
राजा - शठ इति मयि तावदस्तु ते परिचयवत्यवधीरणा प्रिये ।  
चरणपतितया न चण्डि तां विसृजसि मेखलयापि याचिता ॥  
इरावती - इयमपि हताशा त्वामेवानुसरति ।  
(इति रशनामादाय राजानं ताडयितुंइच्छति ।)  
राजा - एषा ।  
बाष्पासारा हेमकाञ्चीगुणेन श्रोणीबिम्बादव्यपेक्षाच्युतेन ।  
चण्डी चण्डं हन्तुमभ्युद्यता मां विद्युद्दाम्ना मेघराजीव विन्ध्यम् ॥  
इरावती - किं मामेवं भूयोऽप्यपराद्धां करोषि ।  
(इतिसरशनं हस्तमवलम्बते ।)  
राजा - अपराधिनि मयि दण्डं संहरसि किंउद्यतं कुटिलकेशि ।  
वर्धयसि विलसितं त्वं दासजनायात्र कुप्यसि च ॥  
नूनमिदमनुज्ञातम् ।  
(इति पादयोः पतति ।)  
इरावती - न खल्विमौ मालविकायाश्चरणौ यौ ते स्पर्शदोहदं पूरयिष्यतः ।  
(इति निष्क्रान्ता सचेटी ।)  
विदूषकः - उत्तिष्ठ ।  
कृतप्रसादोऽसि ।  
राजा - (उत्थाय ।  
इरावतीमपष्यन् ।)  
कथं गतैव प्रिया ।  
विदूषकः - वयस्य दिष्ट्या अनेनाविनयेनाप्रसन्ना गतैषा ।  
तद्वयं शीघ्रमपक्रमामः ।  
यावदङ्गारको राशिमिवानुवक्रं प्रतिगमनं न करोति ।  
राजा - अहो मदनस्य वैषम्यम् ।  
मन्ये प्रियाहृतमनास्तस्याः प्रणिपातलङ्घनं सेवाम् ।  
एवं हि प्रणयवती सा शक्यमुपेक्षितुं कुपिता ॥  
(इति निष्क्रान्तः सह वयस्येन ।)  
इति तृतीयोऽङ्कः ।  
चतुर्थोऽङ्कः ।  
(ततः प्रविशति पर्युत्सुको राजा प्रतीहारी च ।)  
राजा - (आत्मगतम् ।)  
तामाश्रित्य श्रुतिपथगतामास्थया बद्धमूलः सम्प्राप्तायां नयनविषयं रूढरागप्रवालः ।  
हस्तस्पर्शो मुकुलित इव व्यक्तरोमोद्गमत्वात्कुर्यात्क्लान्तं मनसिजतरुर्मां रसज्ञं फलस्य ॥  
(प्रकाशम् ।)  
सखे गौतम ।  
प्रतीहारी - जयतु भर्ता ।  
असन्निहितो गौतमः ।  
राजा - (आत्मगतम् ।)  
आम् ।  
मालविकावृत्तान्तज्ञानाय मया प्रेषितः ।  
(प्रविश्य ।)  
विदूषकः - वर्धतां भवान् ।  
राजा - जयसेने जानीहि तावत्क्व देवी धारिणी कथं वा सरुजचरणत्वाद्विनोद्यत इति ।  
प्रतीहारी - यद्देव आज्ञापयति ।  
(इति निष्क्रान्ता ।)  
राजा - सखे को वृत्तान्तस्तत्रभवत्यास्ते सख्याः ।  
विदूषकः - यो बिडालगृहीतायाः परभृतिकायाः ।  
राजा - (सविषादम् ।)  
कथमिव ।  
विदूषकः - सा खलु तपस्विनी तया पिङ्गलाक्ष्या सारभाण्डभूगृहे मृत्युमुख इव निक्षिप्ता ।  
राजा - ननु मत्सम्पर्कमुपलम्य ।  
विदूषकः - अथ किम् ।  
राजा - क एवं विमुखोऽस्माकं येन चण्डीकृता देवी ।  
विदूषकः - शृणोतु भवान् ।  
परिव्राजिकया मे कथितम् ह्यः ।  
किल तत्रभवतीरावती रुजाक्रान्तचरणां देवीं सुखं प्रष्टुमागता ।  
राजा - ततस्ततह् ।  
विदूषकः - ततह् सा देव्या पृष्टा ।  
किं न्ववलोकितो वल्लभजन इति ।  
तयोक्तम् ।  
मन्दो व उपचारो यत्परिजने सङ्क्रान्तं वल्लभत्वं न ज्ञायते ।  
राजा - निर्भेदादृतेऽपि मालविकायामयमुपन्यासः शङ्कयति ।  
विदूषकः - ततस्तयानुबध्यमानया भवतोऽविनयमन्तरेण परिगृहीतार्था कृता देवी ।  
राजा - अहो दीर्घरोषता तत्रभवत्याः ।  
अतः परं कथय ।  
विदूषकः - किमतः परम् ।  
मालविकाबकुलावलिका च निगडपद्यावदृष्टसूर्यपादं पातालवासं नागकन्यके इवानुभवतः ।  
राजा - कष्टं कष्टम् ।  
मधुरस्वरा परभृता भ्रमरी च विबुद्धचूतसङ्गिन्यौ ।  
कोटरमकालवृष्ट्या प्रबलपुरोवातया गमिते ॥  
अप्यत्र कस्यचिदुपक्रमस्य गतिः स्यात् ।  
विदूषकः - कथं भविष्यति ।  
यत्सारभाण्डगृहे व्यापृता माधविका देव्या सन्दिष्टा ।  
ममाङ्गुलीयकमुद्रामदृष्ट्वा न मोक्तव्या त्वया हताशा मालविका बकुलावलिका चेति ।  
राजा - (निःश्वस्य ।  
सपरामर्शम् ।)  
सखे किमत्र कर्तव्यम् ।  
विदूषकः - (विचिन्त्य ।)  
अस्त्यत्रोपायः ।  
राजा - क इव ।  
विदूषकः - (सदृष्टिक्षेपम् ।)  
कोऽप्यदृष्टः शृणोति ।  
कर्णे ते कथयामि ।  
(इत्युपश्लिष्य कर्णे ।)  
एवमिव ।  
(इत्यावेदयति ।)  
राजा - (सहर्षम् ।)  
सुष्ठु चिन्तितम् ।  
प्रयुज्यतां सिद्धये ।  
(प्रविश्य ।)  
प्रतीहारी - देव प्रवातशयने देवी निषण्णा रक्तचन्दनधारिणा परिजनहस्तगतेन चरणेन भगवत्या कथाभिर्विनोद्यमाना तिष्ठति ।  
राजा - तेन ह्यस्मत्प्रवेशयोग्योऽयमवसरः ।  
विदूषकः - तद्गच्छतु भगवान् ।  
अहमपि देवीं द्रष्टुमरिक्तपाणिर्भविष्यामि ।  
राजा - जयसेनायास्तावत्संवेद्य गच्छ ।  
विदूषकः - तथा ।  
(कर्णे ।)  
भवति एवमिव ।  
(इत्यावेद्य निष्क्रान्तः ।)  
राजा - जयसेने प्रवातशयनमार्गमादेशय ।  
प्रतीहारी - इत इतो देवः ।  
(ततः प्रविशति शयनस्था देवी परिव्राजिका विभवतश्च परिवारः ।)  
देवी - भगवति रमणीयं कथावस्तु ।  
ततस्ततः ।  
परिव्राजिका - (सदृष्टिक्षेपम् ।)  
देवि अतः परं पुनः कथयिष्यामि ।  
आत्रभवान्विदिशेश्वरः सम्प्राप्तः ।  
देवी - अहो आर्यपुत्रः ।  
(इत्युत्थातुमिच्छति ।)  
राजा - अलमलमुपचारयन्त्रणया ।  
अनुचितनूपुरविरहं नार्हसि तपनीयपीठकालम्बि ।  
चरणं रुजा परीतं कलभाषिञि मां च पीडयितुम् ॥  
धारिणी - जयत्वार्यपुत्रः ।  
परिव्राजिका - विजयतां देवः ।  
राजा - (परिव्राजिकां प्रणम्योपविश्य ।)  
देवि अपि सह्या ते वेदना ।  
धारिणी - अस्ति मे विशेषः ।  
(ततः प्रविशति यज्ञोपवीतबद्धाङ्गुष्टः सम्भ्रान्तो विदूषकः ।)  
विदूषकः - परित्रायतां परित्रायतां भवान् ।  
सर्पेण दष्टोऽस्मि ।  
(सर्वे विषण्णाः ।)  
राजा - कष्टं कष्टं ।  
क्व भवान्परिभ्रान्तः ।  
विदूषकः - देवीं द्रक्ष्यामीत्याचारपुष्पग्रहणकारणात्प्रमदवनं गतोऽस्मि ।  
देवी - हा धिक् हा धिक् ।  
अहमेव ब्राह्मणस्य जीवितसंशयनिमित्तं जातास्मि ।  
विदूषकः - तस्मिन्नशोकस्तबककारणात्प्रसारिते दक्षिणहस्ते कोटरनिर्गतेन सर्परूपेण कालेन दष्टोऽस्मि ।  
नन्वेते द्वे दंशपदे ।  
परिव्राजिका - तेन हि दंशच्छेदः पूर्वकर्मेति श्रूयते ।  
स तावदस्य क्रियताम् ।  
छेदो दंशस्य दाहो वा क्षतेर्वा रक्तमोक्षणम् ।  
एतानि दष्टमात्राणामायुष्याः प्रतिपत्तयः ॥  
राजा - सम्प्रति विषवैद्यानां कर्म ।  
जयसेने क्षिप्रमानीयतां ध्रुवसिद्धिः ।  
प्रतिहारी - यद्देव आज्ञापयति ।  
(इति निष्क्रान्ता ।)  
विदूषकः - अहो पापेन मृत्युना गृहीतोऽस्मि ।  
राजा - मा कातरो भूः ।  
अविषोऽपि कदाचिद् दंशो भवेत् ।  
विदूषकः - कथं न भेष्यामि ।  
सिमसिमायन्ति मेऽङ्गानि ।  
(इति विषवेगं रूपयति ।)  
देवी - हा दर्शितमशुभं विकारेण (विषारेण ।)  
अवलम्बध्वं ब्राह्मणम् ।  
(परिजनः ससम्भ्रममवलम्बते ।)  
विदूषकः - (राजानं विलोक्य ।)  
भोः भवतो बाल्यात्प्रियवयस्योऽस्मि ।  
तद्विचार्यापुत्राया मे जनन्या योगक्षेमं वह ।  
राजा - मा भैषीः ।  
स्थिरो भव ।  
अचिरात्त्वां वैद्यश्चिकित्सते ।  
(प्रविष्य ।)  
जयसेना - देव आज्ञापितो ध्रुवसिद्धिर्विज्ञापयति ।  
इहैवानीयतां गौतम इति ।  
राजा - तेन हि वर्षवरपरिगृहीतमेनं तत्रभवतः सकाशं प्रापय ।  
जयसेना - तथा ।  
विदूषकः - (देवीं विलोक्य ।)  
भवति जीवेयं वा न वा ।  
यन्मयात्रभवन्तं सेवमानेन तेऽपराद्धं तन्मर्षय ।  
देवी - दीर्घायुर्भव ।  
(निष्क्रान्तौ विदूषकः प्रतीहारी च ।)  
राजा - प्रकृतिभीरुस्तपस्वी ।  
ध्रुवसिद्धेरपि यथार्थनाम्नः सिद्धिं न मन्यते ।  
जयसेना - जयतु भर्ता ।  
ध्रुवसिद्धिर्विज्ञापयति ।  
उदकुम्भविधाने सर्पमुद्रितं किमपि कल्पयितव्यम् ।  
तदन्विष्यतामिति ।  
देवी - इदं सर्पमुद्रितमङ्गुलीयकम् ।  
पश्चान्मम हस्ते देह्येतत् ।  
(इति प्रयच्छति ।)  
(प्रतीहारी गृहीत्वा प्रस्थिता ।)  
राजा - जयसेने कर्मसिद्धावाशु प्रतिपत्तिमानय ।  
प्रतीहारी - यद्देव आज्ञापयति ।  
परिव्राजिका - यथा मे हृदयमाचष्टे तथा निर्विषो गौतमः ।  
राजा - भूयादेवम् ।  
(प्रविश्य ।)  
जयसेना - जयतु देवः ।  
निवृत्तविषवेगो गौतमो मुहूर्तेन प्रकृतिस्थः संवृत्तः ।  
देवी - दिष्ट्या वचनीयान्मुक्तास्मि ।  
प्रतीहारी - एष पुनरमात्यो वाहतको विज्ञापयति ।  
राजकार्यं बहु मन्त्रयितव्यम् ।  
तद्दर्शनेनानुग्रहमिच्छामीति ।  
देवी - गच्छत्वार्यपुत्रः कार्यसिद्धये ।  
राजा - आतपाक्रान्तोऽयमुद्देशः ।  
शीतक्रिया चास्या रुजः प्रशस्ता ।  
तदन्यत्र नीयतां शयनीयम् ।  
देवी - बालिकाः आर्यपुत्रवचनमनुतिष्ठत ।  
परिजानः - तथा ।  
(निष्क्रान्ता देवी पारिव्राजिका परिजनश्च ।)  
राजा - जयसेने गूढेन पथा मां प्रमदवनं प्रापय ।  
प्रतीहारी - इत इतो देवः ।  
राजा - जयसेने समाप्तकृत्यो ननु गौतमः ।  
प्रतीहारी - अथ किम् ।  
राजा - इष्टाधिगमनिभित्तं प्रयोगमेकान्तसाधुमपि मत्वा ।  
सन्दिग्धमेव सिद्धौ कातरमाशङ्कते चेतः ॥  
(प्रविश्य ।)  
विदूषकः - वर्धतां भवान् ।  
सिद्धानि ते मङ्गलकर्माणि ।  
राजा - जयसेने त्वमपि स्वनियोगमशून्यं कुरु ।  
प्रतीहारी - यद्देव आज्ञापयति ।  
(इति निष्क्रान्ता ।)  
राजा - वयस्य क्षुद्रा माधविका ।  
न खलु किञ्चिद्विचारितमनया ।  
विदूषकः - देव्या अङ्गुलीयकमुद्रां दृष्ट्वा कथं विचारयति ।  
राजा - न खलु मुद्रामधिकृत्य ब्रवीमि ।  
एतयोर्बद्धयोः किन्निमित्तोऽयं मोक्षः ।  
किं देव्याः परिजनमतिक्रम्य भवान्सन्दिष्ट इत्येवमनया प्रष्टव्यम् ।  
विदूषकः - ननु पृष्टोऽस्मि ।  
पुनर्मन्दस्यापि मे तस्मिन्प्रत्युत्पन्ना मतिः ।  
राजा - कथ्यताम् ।  
विदूषकः - भणितं मया ।  
दैवचिन्तकैर्विज्ञापितो राजा सोपसर्गं वो नक्षत्रं सर्वबन्धनमोक्षः क्रियतामिति ।  
राजा - (सहर्षम् ।)  
ततस्ततः ।  
विदूषकः - तच्छ्रुत्वा देव्येरावतीचित्तं रक्षन्त्या राजा किल मोचयतीत्यहं सन्दिष्ट इति ।  
ततो युज्यत इति तथा सम्पादितोऽर्थः ।  
राजा - (विदूषकं परिष्वज्य ।)  
सखे प्रियोऽहं तव ।  
न हि बुद्धिगुणेनैव सुहृदामर्थदर्शनम् ।  
कार्यसिद्धिपथः सूक्ष्मः स्नेहेनाप्युपलभ्यते ॥  
विदूषकः - त्वरतां भवान् ।  
षमुद्रगृहे सखीसहिता मालविकां स्थापयित्वा भवन्तं प्रत्युद्गतोऽस्मि ।  
राजा - अहमेनां सम्भावयामि ।  
गच्छाग्रतः ।  
विदूषकः - एतु भवान् ।  
(परिक्रम्य ।)  
इदं समुद्रगृहम् ।  
राजा - (साशङ्कम् ।)  
वयस्य एषा कुसुमावचयव्यग्रहस्ता सख्यास्ते इरावत्याः परिचारिका चन्द्रिका सन्निकृष्टमागच्छति ।  
इतस्तावदावां भित्तिगूढौ भवावः ।  
विदूषकः - अहो कुम्भीलकैः कामुकैश्च परिहरणीया खलु चन्द्रिका ।  
(उभौ यथोक्तं कुरुतः ।)  
राजा - गौतम कथं नु ते सखी मां प्रतिपालयति ।  
एहि ।  
एना गवाक्षमाश्रित्य विलोकयावः ।  
विदूषकः - तथा ।  
(उभौ विलोकयन्तौ तिष्ठतः ।)  
(ततः प्रविशति मालविका बकुलावलिका च ।)  
बकुलावलिका - सखि प्रणम भर्तारं ।  
राजा - मन्ये प्रतिकृतिं मे दर्शयति ।  
मालविका - (सहर्षम् ।)  
नमस्ते ।  
(द्वारमवलोक्य ।  
सविषादम् ।)  
सखि मां विप्रलम्भयसि ।  
राजा - सखे हार्षविषादाभ्यामत्रभवत्याः प्रीतोऽस्मि ।  
सूर्योदये भवति या सूर्यास्तमये च पुण्डरीकस्य ।  
वदनेन सुवदनायास्ते समवस्थे क्षणादूढे ॥  
बकुलावलिका - नन्वेष चित्रगते भर्ता ।  
उभे - (प्रणिपत्य ।)  
जयतु भर्ता ।  
मालविका - सखि तदा सम्मुखस्थिता भर्तू रूपदर्शनेन न तथा वितृष्णास्मि यथाद्य ।  
मया विभावितश्चित्रगतदर्शनो भर्ता ।  
विदूषकः - श्रुतं भवता ।  
अत्रभवती चित्रे यथा दृष्टस्तथा न दृष्टो भवानिति मन्त्रयते ।  
मुधेदानीं मञ्जूषेव रत्नभाण्डं यौवनगर्वं वहसि ।  
राजा - सखे कुतूहलवानपि निसर्गशालीनः स्त्रीजनः ।  
पश्य ।  
कार्त्स्न्येन निर्वर्णयितुं च  
रूपमिच्छन्ति तत्पूर्वसमागमानाम् ।  
न च प्रियेष्वायतलोचनानां समग्रपातीनि विलोचनानि ॥  
मालविका - सखि कैषाः पार्श्वपरिवृत्तवदनेनं भर्त्रा स्निग्धया दृष्ट्या निध्यायते ।  
बकुलावलिका - नन्वियं पार्श्वगतेरावती ।  
मालविका - सखि अदक्षिण इव भर्ता मे प्रतिभाति यः सर्वं देवीजनमुज्झित्वैकस्या मुखे बद्धलक्ष्यः ।  
बकुलावलिका - (आत्मगतम् ।)  
चित्रगतं भर्तारं परमार्थतो गृहीत्वासूयति ।  
भवतु ।  
क्रीडिष्यामि तावदेतया ।  
(प्रकाशम् ।)  
सखि भर्तुर्वल्लभैषा ।  
मालविका - ततः किमिदानीमात्मानमायासयिष्यामि ।  
(इति सासूयं परावर्तते ।)  
राजा - सखे पश्य ।  
भ्रूभङ्गभिन्नतिलकं स्फुरिताधरोष्ठं सासूयमाननमितः परिवर्तयन्त्या ।  
कान्तापराधकुपितेष्वनया विनेतुः  
सन्दर्शितेव ललिताभिनयस्य शिक्षा ॥  
विदूषकः - अनुनयसज्ज इदानीं भव ।  
मालविका - आर्यगौतमोऽप्यत्रैव सेवत एनम् ।  
(पुनः स्थानान्तराभिमुखी भवितुमिच्छति ।)  
बकुलावलिका - (मालविकां रुद्ध्वा ।)  
न खलु कुपितेदानीं त्वम् ।  
मालविका - यदि चिरं कुपितामेव मां मन्यस एष प्रत्यानीयते कोपः ।  
राजा - (उपेत्य ।)  
कुप्यसि कुवलयनयने चित्रार्पितचेष्टया किमेतन्मे ।  
ननु तव साक्षादयमहमनन्यसाधारणो दासः ॥  
बकुलावलिका - जयतु भर्ता ।  
मालविका - (आत्मगतम् ।)  
कथं चित्रगतो भर्ता मयासूयितः ।  
(इति सव्रीडवदनाऽज्जलिं करोति ।)  
(राजा मदनकातर्यं रुपयति ।)  
विदूषकः - किं भवानुदासीन इव ।  
राजा - अविश्वसनीयत्वात्सख्यास्तव ।  
विदूषकः - अत्रभवत्यामयं तवाविश्वासः ।  
राजा - श्रूयताम् ।  
पथि नयनयोः स्थित्वा स्वप्ने तिरोभवति क्षणात्सरति  
सहसा बाह्वोर्मध्यं गतापि सखी तव ।  
मनसिजरुजा क्लिष्टस्यैवं समागममायया  
कथमिव सखे विश्रब्धं स्यादिमां प्रति मे मनः ॥  
बकुलावलिका - सखि बहुशः किल भर्ता विप्रलब्धः ।  
इदानीं तावदात्मा विश्वसनीयः क्रियताम् ।  
मालविका - सखि मम पुनर्मन्दभाग्यायाः स्वप्नसमागमोऽपि भर्तुर्दुर्लभ आसीत् ।  
बकुलावलिका - भर्ता कथयत्वस्या उत्तरम् ।  
राजा - उत्तरेण किमात्मैव पञ्चबाणाग्निसाक्षिकम् ।  
तव सख्यै मया दत्तो न सेव्यः सेविता रहः ॥  
बकुलावलिका - अनुगृहीते स्वः ।  
विदूषकः - (परिक्रम्य ससम्भ्रमम् ।)  
बकुलावलिके एष बालाशोकवृक्षस्य पल्लवानि लङ्घयति हरिणः ।  
एहि निवारयाव एनम् ।  
बकुलावलिका - तथा ।  
(इति प्रस्थिता ।)  
राजा - वयस्य एवमेवास्मिन्रक्षणक्षणेऽवहितेन त्वया भवितव्यम् ।  
विदूषकः - एवमपि गौतमः सन्दिश्यते ।  
बकुलावलिका - (परिक्रम्य ।)  
आर्य गौतम अहमप्रकाशे तिष्ठामि ।  
त्वं द्वाररक्षको भव ।  
विदूषकः - युज्यते ।  
(निष्क्रान्ता बकुलावलिका ।)  
विदूषकः - इदं तावत्स्फटिकस्थलमाश्रितो भवामि ।  
(तथा कृत्वा ।)  
अहो सुखस्पर्शता शिलाविशेषस्य ।  
(इति निद्रायते ।)  
(मालविका ससाध्वसं तिष्ठति ।)  
राजा - विसृज सुन्दरि सङ्गमसाध्वसं तव चिरात्प्रभृति प्रणयोन्मुखे ।  
परिगृहाण गते सहकारतां त्वमतिमुक्तलताचरितं मयि ॥  
मालविका - देव्या भयेनात्मनः प्रियं कर्तुं न परयामि ।  
राजा - अयि न भेतव्यम् ।  
मालविका - (सोपालम्भम् ।)  
यो न बिभेति स मया भट्टिनीदर्शने दृष्टसामर्थ्यो भर्ता ।  
राजा - दाक्षिण्यं नाम बिम्बोष्ठि बैम्बिकानां कुलव्रतम् ।  
तन्मे दीघाक्षि ये प्राणास्ते त्वदाशनिबन्धनाः ॥  
तदनुगृह्यतां चिरानुरक्तोऽयं जनः ।  
(इति संश्लेषमभिनयति ।)  
(मालविका नाट्येन परिहरति ।)  
राजा - (आत्मगतम् ।)  
रमणीयः खलु नवाङ्गनानां मदनविषयव्यापारः ।  
तथा हि ।  
हस्तं कम्पवती रुणद्धि रशनाव्यापारलोलङ्गुलिं हस्तौ स्वौ नयति स्तनावरणतामालिङ्ग्यमाना बलात् ।  
पातुं पक्ष्मलचक्षुरुन्नमयतः साचीकरोत्याननं व्याजेनाप्यभिलाषपूरणसुखं निर्वर्तयत्येव मे ॥  
(ततः प्रविशतीरावती निपुणिका च ।)  
इरावती - हञ्जे निपुणिके सत्यं त्वं परिगतार्था चन्द्रिकया समुद्रगृहालिन्दे शयित एकाकी आर्यगौतमो दृष्ट इति ।  
निपुणिका - अन्यथा कथं भाट्टिन्यै विज्ञापयामि ।  
इरावती - तेन हि तत्रैव गच्छामः संशयान्मुक्तमार्यपुत्रस्य प्रियवयस्यं प्रष्टुं च ।  
निपुनिका - सावशेषमिव भट्टिन्या वचनम् ।  
इरावती - चित्रगतमार्यपुत्रं प्रसादायितुं च ।  
निपुणिका - अथ कथमिदानीं भर्तैव न प्रसाद्यते ।  
इरावती - मुग्धे यादृशश्चित्रगतस्तादृश एवान्यसङ्क्रान्तहृदय आर्यपुत्रः ।  
केवलमुपचारातिक्रमं प्रमार्जितुमयमारम्भः ।  
निपुणिका - इत इतो भट्टिनी ।  
(उभे परिक्रामतः ।)  
(प्रविश्य ।)  
चेटी - जयतु भट्टिनी ।  
देवी भणति ।  
न मे एष मत्सरस्य कालः ।  
तव खलु बहुमानः वर्धयितुं वयस्यया सह निगडबधने कृता मालविका ।  
यद्यनुमन्यस आर्यपुत्रस्य प्रियं कर्तुं तथा करोमि ।  
यत्तवेष्टं तन्मे भणेति ।  
इरावती - नागरिके विज्ञापय देवीम् ।  
का वयं भट्टिनीं नियोजयितुम् ।  
परिजननिगडनेन दर्शितो मय्यनुग्रहः ।  
कस्य वान्यस्य प्रसादेनायं जनो वर्धत इति ।  
चेटी - तथा ।  
(इति निष्क्रान्ता ।)  
निपुणिका - (परिक्रम्यावलोक्य च ।)  
भट्टिनि एष द्वारदेशे समुद्रगृहस्य विपणिगत इव बलीवर्द आर्यगौतम आसीन एव निद्रायते ।  
इरावती - अत्याहितम् ।  
न खलु सावशेषो विषविकारो भवेत् ।  
निपुणिका - प्रसन्नमुखवर्णो दृश्यते ।  
अपि च ध्रुवसिद्धिना चिकित्सितः ।  
तदस्याशङ्कनीयं पापम् ।  
विदूषकः - (उत्स्वप्रायते ।)  
भवति मालविके -  
निपुणिका - श्रुतं भट्टिन्या ।  
कस्यैष आत्मनीनो हताशः कितवः ।  
सर्वकालमित एव स्वस्तिवाचनमोदकैः कुक्षिं पूरयित्वा साम्प्रतं मालविकामुत्स्वप्नायते ।  
विदूषकः - इरावतीमतिक्रामन्ती भव ।  
निपुणिका - एतदत्याहितम् ।  
इमं भुजङ्गभीरुकं ब्रह्मबन्धुमनेन भुजङ्गकुटिलेन दण्डकाष्ठेन स्तम्भान्तरिता ब्ःआययिष्यामि ।  
इरावती - अर्हत्येव कृतघ्न उपद्रवस्य ।  
(निपुणिका विदूषकस्योपरि दण्डकाष्टं पातयति ।)  
विदूषकः - (सहसा प्रबुध्य ।)  
अविधा अविधा ।  
भो वयस्य सर्पो म उपरि पतितः ।  
राजा - (सहसोपसृत्य ।)  
सखे न भेतव्यं न भेतव्यम् ।  
मालविका - (अनुसृत्य ।)  
भर्तः मा तावत्सहसा निष्क्राम ।  
सर्प इति भण्यते ।  
इरावती - हा धिक् हा धिक् ।  
भर्तेत एव धावति ।  
विदूषकः - (सप्रहासम् ।)  
कथं दण्डकाष्ठमेतत् ।  
अहं पुनर्जाने यन्मया केतकीकण्टकैदंशं कृत्वा सर्पस्य इव दंशः कृतस्तन्मे फलितमिति ।  
(प्रविष्य पटाक्षेपेण ।)  
बकुलावलिका - मा तावद्भर्ता प्रविषतु ।  
इह कुटिलगतिः सर्प इव दृष्यते ।  
इरावती - (स्तम्भान्तरिता राजानमुपेत्य ।)  
अपि निर्विघ्नमनोरथो दिवासङ्केतो मिथुनस्य ।  
(सर्वे इरावतीं दृष्ट्वा सम्भ्रान्ताः ।)  
राजा - प्रिये अपूर्वोऽयमुपचारः ।  
इरावती - बकुलावलिके दिष्ट्या दूत्याधिकारविषया सम्पूर्णा ते प्रतिज्ञा ।  
बकुलावलिका - प्रसीदतु भट्टिनी ।  
किं नु खलु दर्दुरा व्याहरन्तीति देवः पृथिवीं विस्मरति ।  
विदूषकः - मा तावत् ।  
भवत्या दर्शनमात्रेणात्रभवान्प्रणिपातलङ्घनं विस्मृतः ।  
भवती पुनरद्यापि प्रसादं न गृह्णाति ।  
इरावती - कुपितेदानीमहं किं करिष्यामि ।  
राजा - अस्थाने कोप इत्यनुपपन्नं त्वयि ।  
तथा हि ।  
कदा मुखं वरतनु कारणादृते  
तवागतं क्षणमपि कोपपात्रताम् ।  
अपर्वणि ग्रहकलुषेन्दुमण्डला  
विभावरी कथय कथं भविष्यति ॥  
इरावती - अस्थान इति सुष्ठु व्याहृतमार्यपुत्रेण ।  
अन्यसङ्क्रान्तेष्वस्माकं भागधेयेषु यदि पुनः कुप्येयं ततो हास्या भवेयम् ।  
राजा - त्वमन्यथा कल्पयसि ।  
अहं पुनः सत्यमेव कोपस्थानं न पश्यामि ।  
कुतः ।  
नार्हति कृतापराधोऽप्युत्सवदिवसेषु परिजनो बन्धम् ।  
इति मोचिते मयैते प्रणिपतितुं मामुपगते च ॥  
इरावती - निपुणिके गच्छ देवीं विज्ञापय ।  
दृष्टो भवत्याः पक्षपातो नन्वद्येति ।  
निपुणिका - तथा ।  
(इति निष्क्रान्ता ।)  
विदूषकः - (आत्मगतम् ।)  
अहो अनर्थः सम्पतितः ।  
बन्धनभ्रष्टो गृहकपोतो चिल्लाया मुखे पतितः ।  
(प्रविश्य ।)  
निपुणिका - (अपवार्य ।)  
भट्टिनि यदृच्छादृष्टया माधविकया आख्यातम् ।  
एवं खल्वेतन्निर्वृत्तमिति ।  
(इति कर्णे कथयति ।)  
इरावती - (आत्मगतम् ।)  
उपपन्नम् ।  
सत्यमम्यमत्र ब्रह्मबन्धुना कृतः प्रयोगः ।  
(विदूषकं विलोक्य ।  
प्रकाशम् ।)  
इयमस्य कामतन्त्रसचिवस्य नीतिः ।  
विदूषकः - भवति यदि नीतेरेकमप्यक्षरं पठेयं तदा गायत्रीमपि विस्मरेयम् ।  
राजा - (आत्मगतम् ।)  
कथं नु खल्वस्मात्सङ्कटादात्मानं मोचयिष्यामि ।  
(प्रविश्य ।)  
जयसेना - (सावेगम् ।)  
देव कुमारी वसुलक्ष्मीः कन्दुकमनुधावन्ती पिङ्गलवानरेण बलवत्त्रासिताङ्कनिषण्णा देव्याः प्रवातकिसलयमिव वेपमाना न किमपि प्रकृतिं प्रतिपद्यते ।  
राजा - कष्टम् ।  
कातरो बालभावः ।  
इरावती - (सावेगम् ।)  
त्वरतामार्यपुत्र एनां समाश्वासयितुम् ।  
मास्याः सन्त्रासजनितो विकारो वर्धताम् ।  
राजा - अयमेनां सञ्ज्ञापयामि ।  
(इति सत्वरं परिक्रामति ।)  
विदूषकः - (आत्मगतम् ।)  
साधुरे पिङ्गलवानर ।  
साधु परित्रातस्त्वया सङ्कटात्स्वपक्षः ।  
(निष्क्रान्तः सवयस्यो राजा इरावती निपुणिका प्रतीहारी च ।)  
मालविका - सखि देवीं चिन्तयित्वा वेपते मे हृदयम् ।  
न जानेऽतः परं किं वानुभवितव्यं भविष्यतीति ।  
(नेपथ्ये ।)  
आश्चर्यमाश्चर्यम् ।  
अपूर्ण एव पञ्चरात्रे दोहदस्य मुकुलैः सन्नद्धस्तपनीयाशोकः ।  
यावद्देव्यै निवेदयामि ।  
(श्रुत्वा प्रहृष्टे ।)  
बकुलावलिका - आश्वसितु सखी ।  
सत्यप्रतिज्ञा देवी ।  
मालविका - तेन हि प्रमदवनपालिकायाः पृष्ठतो भवावः ।  
बकुलावलिका - तथा ।  
(इति निष्क्रान्ते ।)  
इति चतुर्थोऽङ्कः ।  
पञ्चमोऽङ्कः ।  
(ततः प्रविशत्युद्यानपालिका ।)  
उद्यानपालिका - उपक्षिप्तो मया कृतसत्कारविधेस्तपनीयाशोकस्य वेदिकाबन्धः ।  
यावद्दनुष्टितनियोगमात्मानं देव्यै निवेदयामि ।  
(परिक्रम्य ।)  
अहो दैवस्यानुकम्पनीया मालविका ।  
तस्यां तथा चण्डी देव्यनेनाशोककुसुमवृत्तान्तेन प्रसादसुमुखी भविष्यति ।  
कुत्र नु खलु भवेद्देवी ।  
(विलोक्य ।)  
अहो एष देव्याः परिजनाम्यन्तरः किमपि जतुमुद्रालाञ्छितां मञ्जूषां गृहीत्वा चतुःशालातः कुब्जः सारसको निष्क्रामति ।  
प्रक्ष्यामि तावदेनम् ।  
(ततः प्रविशति यथानिर्दिष्टः कुब्जः ।)  
उद्यानपालिका - (उपसृत्य ।)  
सारसक कुत्र प्रस्थितोसि ।  
सारसकः - मधुकरिके विद्यापारगामिनां ब्राह्मणानां नित्यदक्षिणा दातव्या ।  
तामार्यपुरोहितस्य हस्तं प्रापयितुम् ।  
उद्यानपालिका - किन्निमित्तम् ।  
सारसकः - यदाप्रभृति श्रुतं सेनापतिना यज्ञतुरङ्गरक्षणे नियुक्तो भर्तृदारको वसुमित्र इति तदाप्रभृति तस्यायुर्निमित्तमष्टादशसुवर्णपरिमाणां देवी दक्षिणीयैः परिग्राहयति ।  
उद्यानपालिका - युज्यते ।  
अथ कुत्र देवी ।  
किं वानुतिष्ठति ।  
सारसकः - मङ्गलगृह आसनस्था भूत्वा विदर्भविषयाद्भ्रात्रा वीरसेनेन प्रेषितं लेखकरैर्वाच्यमानं लेखं शृणोति ।  
उद्यानपालिका - कः पुनर्विदर्भराजवृत्तान्तः ।  
सारसकः - वशीकृतः किल वीरसेनप्रमुखैर्भर्तुर्विजयदण्डैर्विदर्भनाथः ।  
मोचितश्चास्य दायादो माधवसेनः ।  
दूतश्च तेन महासाराणि रत्नवाहनानि शिल्पकारिकाभूयिष्ठं परिजनं चोपायनीकृत्य भर्तुः सकाशं प्रेषितः श्वः किल भर्तारं पश्यतीति ।  
उद्यानपालिका - गच्छ ।  
अनुतिष्ठात्मनो नियोगम् ।  
अहमपि देवीं प्रेक्षिष्ये ।  
(इति निष्क्रान्तौ ।)  
प्रवेशकः ।  
(ततः प्रविशति प्रतीहारी ।)  
प्रतीहारी - आज्ञप्तास्म्यशोकसत्कारव्यापृतया देव्या ।  
विज्ञापय आर्यपुत्रम् ।  
इच्छाम्यार्यपुत्रेण सहाशोकवृक्षस्य प्रसूनलक्ष्मीं प्रत्यक्षीकर्तुमिति ।  
तद्यावद्धर्मासनगतं देवं प्रतिपालयामि ।  
(इति परिक्रामति ।)  
(नेपथ्ये)  
वैतालिकौ - दिष्ट्या दण्डेनारिशिरःसु वर्तते देवः ।  
प्रथमः - परभृतकलव्याहारेषु त्वमात्तरतिर्मधुं  
नयसि विदिशातीरोद्यानेष्वनङ्ग इवाङ्गवान् ।  
विजयकरिणामालानत्वं गतैः प्रबलस्य ते  
वरद वरदारोधोवृक्षैः सहावनतो रिपुः ॥  
द्वितीयः - विरचितपदं वीरप्रीत्यासुरोपम सूरिभिश्चरितमुभयोर्मध्येकृत्य स्थितं कथकैशिकान् ।  
तव हृतवतो दण्डानीकैर्विदर्भपतेः श्रियं  
परिधगुरुभिर्दोर्भिः शौरेः प्रसह्य च रुक्मिणीम् ॥  
प्रतीहारी - एष जयशब्दसूचितप्रस्थानो भर्तेत एवागच्छति ।  
अहमपि तावदस्य प्रमुखात्किञ्चिदपसृत्यैतन्मुखालिन्दतोरणं समाश्रिता भवामि ।  
(इत्येकान्ते स्थिता ।)  
(ततः प्रविशति सवयस्यो राजा ।)  
राजा - कान्तां विचिन्त्य सुलभेतरसम्प्रयोगां  
श्रुत्वा विदर्भपतिमानमितं बलैश्च ।  
धाराभिरातप इवाभिहतं सरोजं  
दुःकायते च हृदयं सुखमश्नुते च ॥  
विदूषकः - यथाहं पश्यामि तथैकान्तसुखितो भवान्भविष्यति ।  
राजा - कथमिव ।  
विदूषकः - अद्य किल देव्या पण्डितकौशिकी भणिता ।  
भगवति यत्त्वं प्रसाधनगर्वं वहसि तद्दर्शय मालविकायाः शरीरे वैदर्भं विवाहनेपथ्यमिति ।  
तथा च सविशेषालङ्कृता मालविका ।  
तत्रभवती कदाचित्पूरयेद्भवतोऽपि मनोरथम् ।  
राजा - सखे मदपेक्षानुवृत्त्या निवृत्तेर्ष्याया धारिण्याः पूर्वचरितैः सम्भाव्यते एतत् ।  
प्रतीहारी - (उपगम्य ।)  
जयतु भर्ता ।  
देवी विज्ञापयति ।  
तपनीयाशोकस्य कुसुमसौभाग्यदर्शनेन ममारम्भः सफलः क्रियतामिति ।  
राजा - ननु तत्रैव देवी ।  
प्रतीहारी - अथ किम् ।  
यथार्हसम्मानसुखितमन्तःपुरं विसृज्य मालविकापुरोगेणात्मनः परिजनेन सह देवं प्रतिपालयति ।  
राजा - (सहर्षं विदूषकं विलोक्य ।)  
जयसेने गच्छाग्रतः ।  
प्रतीहारी - इत इतो देवः ।  
(सर्वे परिक्रामन्ति ।)  
विदूषकः - (विलोक्य ।)  
भो वयस्य किम्चित्परिवृत्तयौवन इव वसन्तः प्रमदवने लक्ष्यते ।  
राजा - यथाह भवान् ।  
अग्रे विकीर्णकुरबकफलजालकभिद्यमानसहकारम् ।  
परिणामाभिमुखमृतोरुत्सुकयति यौवनं चेतः ॥  
विदूषकः - (परिक्रम्य ।)  
भो अयं स दत्तनेपथ्य इव कुसुमस्तबकैस्तपनीयाशोकः ।  
अवलोकयतु भवान् ।  
राजा - स्थाने खल्वयं प्रसवमन्थरोऽभूत् ।  
यदिदानीमनन्यसाधारणीं शोभामुद्वहति ।  
पश्य ।  
सर्वाशोकतरूणां प्रथमं सूचितवसन्तविभवानाम् ।  
निर्वृत्तदोहदेऽस्मिन्सङ्क्रान्तानीव कुसुमानि ॥  
विदूषकः - भोः विस्रब्धो भव ।  
अस्मासु सन्निहितेष्वपि धारिणी पार्श्वपरिवर्तिनीं मालविकामनुमन्यते ।  
राजा - (सहर्षम् ।)  
सखे पश्य ।  
मामियमभ्युत्तिष्ठति देवी विनयादुपेस्थिता प्रियया ।  
विस्मृतहस्तकमलया नरेन्द्रलक्ष्म्या वसुमतीव ॥  
(ततः प्रविशति धारिणी परिव्राजिका मालविका विभवतश्च परिवारः ।)  
मालविका - (आत्मगतम् ।)  
जानामि निमित्तं कौतुकालङ्कारस्य ।  
तथापि बिसिनीपत्रगतमिव सलिलं वेपते मे हृदयम् ।  
अपि च दक्षिणेतरदपि मे नयनं बहुशः स्फुरति ।  
विदूषकः - भो वयस्य विवाहनेपथ्येन सविशेषं खलु शोभते अत्रभवती मालविका ।  
राजा - पश्याम्येनाम् ।  
यैषा  
अनतिलम्बिदुकूलनिवासिनी बहुभिराभरणैः प्रतिभाति मे ।  
उड्डगणैरुदयोन्मुखचन्द्रिका गतहिमैरिव चैत्रविभावरी ॥  
देवी - (उपेत्य ।)  
जयत्वार्यपुत्रः ।  
विदूषकः - वर्धतां भवती ।  
परिव्राजिका - विजयतां देवः ।  
राजा - भगवति अभिवादये ।  
परिव्राजिका - अभिप्रेतसिद्धिरस्तु ।  
देवी - (सस्मितम् ।)  
आर्यपुत्र एष तेऽस्माभिस्तरुणीजनसहायस्याशोकः सङ्केतगृहं कल्पितः ।  
विदूषकः - भोः आराधितोऽसि ।  
राजा - (सव्राडमशोकमभितः परिक्रामति ।)  
नायं देव्या भाजनत्वं न नेयः सत्काराणामीदृशानामशोकः ।  
यः सावज्ञो माधवश्रीनियोगे पुष्पैः शम्सत्यादरं त्वत्प्रयत्ने ॥  
विदूषकः - भो विस्रब्धो भूत्वा त्वं यौवनवतीमिमां पश्य ।  
देवी - काम् ।  
विदूषकः - भवति तपनीयाशोकस्य कुसुमशोभाम् ।  
(सर्व उपविशन्ति ।)  
राजा - (मालविकां विलोक्य ।  
आत्मगतम् ।)  
कष्टः खलु सन्निधिवियोगः ।  
अहं रथाङ्गनामेव प्रिया सहचरीव मे ।  
अननुज्ञातसम्पर्का धारिणी रजनीव नौ ॥  
(प्रविश्य ।)  
कञ्चुकी - विजयतां देवः ।  
देव अमात्यो विज्ञापयति ।  
तस्मिन् विदर्भविषयोपायने द्वे शिल्पकारिके मार्गपरिश्रमादलधुशरीरे इति पूर्वं न प्रवेशिते ।  
सम्प्रति देवोपपस्थानयोग्ये संवृत्ते ।  
तदाज्ञां देवो दातुमर्हतीति ।  
राजा - प्रवेशय ते ।  
कञ्चुकी - यदाज्ञापयति देवः ।  
(इति निष्क्रम्य ताभ्यां सह पुनः प्रविश्य ।)  
इत इतो भवत्यौ ।  
प्रथमा - (जनान्तिकम् ।)  
सखि मदनिके अपूर्वमपीदं राजकुलं प्रविशन्त्याः प्रसीदति मे हृदयम् ।  
द्वितीया - ज्योत्स्निके ममाप्येवमेव ।  
अस्ति खलु लोकप्रवादः आगामि सुखं दुःखं वा हृदयसमवस्था कथयतीति ।  
प्रथमा - स सत्य इदानीं भवतु ।  
कञ्चुकी - एष देव्या सह देवस्तिष्ठति ।  
उपसर्पतां भवत्यौ ।  
(उभे उपसर्पतः ।)  
(मालविका परिव्राजिका च चेट्यौ दृष्ट्वा परस्परमवलोकयतः ।)  
उभे - (प्रणिपत्य ।)  
जयतु भर्ता ।  
जयतु भट्टिनी ।  
(राजाज्ञया उभे उपविष्टे ।)  
राजा - कस्यां कलायामभिविनीते भवत्यौ ।  
उभे - भर्तः सङ्गीतेऽभ्यन्तरे स्वः ।  
राजा - देवि गृह्यतामनयोरन्यतरा ।  
देवी - मालविके इतः पश्य ।  
कतरा ते सङ्गीतसहकारिणी रोचते ।  
उभे - (मालविकां दृष्ट्वा ।)  
अहो भर्तृदारिका ।  
(प्रणम्य ।)  
जयतु जयतु भर्तृदारिका ।  
(इति तया सह बाष्पं विसृजतः ।)  
(सर्वे सविस्मयमवलोकयन्ति ।)  
राजा - के भवत्यौ ।  
का वेयम् ।  
उभे - देव इयमस्माकं भर्तृदारिका ।  
राजा - कथमिव ।  
उभे - शृणोतु भर्ता ।  
यः स भर्त्रा विजयदण्डैर्विदर्भनाथं वशीकृत्य बन्धनान्मोचितः कुमारो माधवसेनो नाम तस्येयं कनीयसी भगिनी मालविका नाम ।  
देवी - कथं राजदारिकेयम् ।  
चन्दनं खलु मया पादुकापरिभोगेण दूषितम् ।  
राजा - अथात्रभवती कथमित्थम्भूता ।  
मालविका - (निःश्वस्य ।  
आत्मगतम् ।)  
विधिनियोगेन ।  
द्वितीया - शृणोतु भर्ता ।  
दायादवशङ्गतेऽस्माकं भर्तृदारिके माधवसेने तस्यामात्येन आर्यसुमतिना अस्मादृशं परिजनमुज्झित्वा गूडमपनीतैषा ।  
राजा - श्रुतपूर्वं मयैतत् ।  
ततस्ततः ।  
द्वितीया - एतावदेव ।  
अतः परं न जानीमः ।  
परिव्राजिका - अतः परमहं मन्दभाग्या कथयिष्यामि ।  
उभे - भर्तृदारिके आर्यकौषिक्या इव स्वर्संयोगः ।  
मालविका - ननु सैव ।  
उभे - यतिवेषधारिण्यार्यकौशिकी दुःखेन विभाव्यते ।  
भगवति वन्दावहे ।  
परिव्राजिका - स्वस्ति भवतीभ्याम् ।  
राजा - कथमाप्तवर्गोऽयं भगवत्याः ।  
परिव्राजिका - एवमेतत् ।  
विदूषकः - तेन हि कथयतु भगवत्यत्रभवत्या वृत्तान्तावशेषम् ।  
परिव्राजिका - (सवैक्लव्यम् ।)  
श्रूयतां तावत् ।  
माधवसेनसचिवं सुमतिं ममाग्रजमवगच्छ ।  
राजा - उपलब्धम् ।  
ततस्ततः ।  
परिव्राजिका - स इमां तथागतभ्रातृकां मया सार्धमपवाह्य भवत्सम्बन्धापेक्षया पथिकसार्थं विदिशागामिनमनुप्रविष्टः ।  
राजा - ततस्ततः ।  
परिव्राजिका - स चाटव्यन्ते निविष्टो गताध्वा वणिग्जनो विश्रमितुम् ।  
राजा - ततस्ततः ।  
परिव्राजिका - ततः  
तूणीरपट्टपरिणद्धभुजान्तरालमाकर्णलम्बिशिखिपिच्छकलापधारि ।  
कोदण्डपाणि निनदत्प्रतिरोधकानामापातदुष्प्रसहमाविरभूदनीकम् ॥  
(मालविका भयं रूपयति ।)  
विदूषकः - भवति मा बिभेहि ।  
अतिक्रान्तं खलु भगवती कथयति ।  
राजा - ततस्ततः ।  
परिव्राजिका - ततो मुहूर्तं बद्धयुद्धास्ते पराङ्मुखीकृताः सार्थवाहयोद्धारस्तस्करैः ।  
राजा - भगवति अतः परमिदानीं कष्टं श्रोतव्यम् ।  
परिव्राजिका - ततः स मत्सोदर्यः  
इमां परीप्सुर्दुर्जाते पराभिभवकातराम् ।  
भर्तृप्रियः प्रियैर्भर्तुरानृण्यमसुभिर्गतः ॥  
प्रथमा - हा हतः सुमतिः ।  
द्वितीय - अतः खलु भर्तृदारिकाया इयं समवस्था सम्वृत्ता ।  
(परिव्राजिका बाष्पं विसृजति ।)  
राजा - भगवति तनुभृतामीदृशी लोकयात्रा ।  
न शोच्यस्तत्रभवान्सफलीकृतभतृपिण्डः ।  
ततस्ततः ।  
परिव्राजिका - ततोऽहं मोहमुपगता यावत्सम्ज्ञामुपलभे तावदियं दुर्लभदर्शना संवृत्ता ।  
राजा - महत्खलु कृच्छ्रमनुभूतं भगवत्या ।  
परिव्राजिका - ततो भ्रातुः शरीरमग्निसात्कृत्वा पुनर्नवीभूतवैधव्यदुःखया मया त्वदीयं देशमवतीर्येमे काषाये गृहीते ।  
राजा - युक्तः सज्जनस्यैष पन्थाः ।  
ततस्ततः ।  
परिव्राजिका - तत इयमप्याटविकेभ्यो वीरसेनं वीरसेनाच्च देवीं गता देवीगृहे लब्धप्रवेशया मया पुनर्दृष्टा ।  
इत्येतदवसानं कथायाः ।  
मालविका - (आत्मगतम् ।)  
किं नु खलु साम्प्रतं भर्ता भणति ।  
राजा - अहो परिभवोपहारिणो विनिपाताः ।  
कुतः ।  
प्रेष्यभावेन नामेयं देवीशब्दक्षमा सती ।  
स्नानीयवस्त्रक्रियया पत्रोर्णं वोपयुज्यते ॥  
देवी - भगवति त्वयाभिजनवतीं मालविकामनाचक्षाणयाऽसाम्प्रतं कृतम् ।  
परिव्राजिका - शान्तं पापं शान्तं पापम् ।  
कारणेन खलु मया नैभृत्यमवलम्बितम् ।  
देवी - किमिव तत्कारणम् ।  
राजा - यदि वक्तव्यं कथ्यताम् ।  
परिव्राजिका - श्रूयताम् ।  
इयं पितरि जीवति केनापि लोकयात्रागतेन सिद्धादेशेन साधुना मत्समक्षमादिष्टा सम्वत्सरमात्रमियं प्रेष्यभावमनुभूय ततः सदृशभर्तृगामिनी भविष्यतीति ।  
तदवश्यम्भाविनमादेशमस्यास्त्वत्पादशुश्रूषया परिणमन्तमवेक्ष्य कालप्रतीक्षया मया साधु कृतमिति पश्यामि ।  
राजा - युक्ता प्रतीक्षा ।  
कञ्चुकी - देव कथान्तरेणान्तरितम् ।  
अमात्यो विज्ञापयति ।  
विदर्भगतमनुष्ठेयमवधारितमस्माभिः ।  
देवस्य तावदभिप्रेतं श्रोतुंइच्छामीति ।  
राजा - मौद्गल्य तत्रभवतोर्भ्रात्रोर्यज्ञसेनमाधवसेनयोर्द्वैराज्यमिदानीमवस्थापयितुकामोऽस्मि ।  
तौ पृथग्वरदाकूले शिष्टामुत्तरदक्षिणे ।  
नक्तम्दिवं विभज्योभौ शीतोष्णकिरणाविव ॥  
कञ्चुकी - देव एवममात्यपरिषदे निवेदयामि ।  
राजा - (अङ्गुल्या अनुमन्यते ।)  
(निष्क्रान्तः कञ्चुकी ।)  
प्रथमा - (जनान्तिकं ।)  
भर्तृदारिके दिष्ट्या भर्तृदारकोऽर्धराज्ये प्रतिष्ठां गमिष्यति ।  
मालविका - एतत्तावद्बहु मन्तव्यं यज्जीवितसंशयान्मुक्तः ।  
(प्रविश्य ।)  
कञ्चुकी - विजयतां देवः ।  
देव अमात्यो विज्ञापयति ।  
कल्याणी देवस्य बुद्धिः ।  
मन्त्रिपरिषदोऽप्येवमेव दर्शनम् ।  
कुतः ।  
द्विधा विभक्तां श्रियमुद्वहन्तौ धुरं रथाश्वाविह सङ्ग्रहीतुः ।  
तौ स्थास्यतस्ते नृपती निदेशे परस्परावग्रहनिर्विकारौ ॥  
राजा - तेन हि मन्त्रिपरिषदं ब्रूहि ।  
सेनापतये वीरसेनाय लिख्यतामेवं क्रियतामिति ।  
कञ्चुकी - यदाज्ञापयति देवः ।  
(इति निष्क्रम्य सप्राभृतकं लेखं गृहीत्वा पुनः प्रविष्टः ।)  
अनुष्ठिता प्रभोराज्ञा ।  
अयं पुनरिदानीं देवस्य सेनापतेः पुष्पमित्रस्य सकाशात्सप्राभृतको लेखः प्राप्तः ।  
प्रत्यक्षीकरोत्वेनं देवः ।  
(राजा सहसोत्थाय सोपचारं गृहीत्वा प्राभृतकं परिजनायार्पयति ।)  
(लेखं च नाट्येनोद्वेष्टयति ।)  
देवी - (आत्मगतं ।)  
अहो ततोमुखमेव नो हृदयम् ।  
श्रोष्यामि तावद्गुरुजनस्य कुशलानन्तरं वसुमित्रस्य वृत्तान्तम् ।  
अधिकारे खलु मे पुत्रकः सेनापतिना नियुक्तः ।  
राजा - (उपविश्य वाचयति ।)  
स्वस्ति ।  
यज्ञशरणात्सेनापतिः पुष्पमित्रो वैदिशस्थं पुत्रमायुष्मन्तमग्निमित्रं स्नेहात्परिष्वज्यानुदर्शयति ।  
विदितमस्तु ।  
योऽसौ राजयज्ञदीक्षितेन मया राजपुत्रशतपरिवृतं वसुमित्रं गोप्तारमादिश्य संवत्सरोपावर्तनीयो निरर्गलस्तुरगो विसृष्टः स सिन्धोर्दक्षिणरोधसि चरन्नश्वानीकेन यवनानां प्रार्थितः ।  
तत उभयोः सेनयोर्महानासीत्सम्मर्दः ।  
(देवी विषादं नाटयति ।)  
राजा - कथमीदृशं संवृत्तम् ।  
(शेषं पुनर्वाचयति ।)  
ततः परान्पराजित्य वसुमित्रेण धन्विना ।  
प्रसह्य ह्नियमाणो मे वाजिराजो निवर्तितः ॥  
देवी - अनेनाश्वस्तं मे हृदयम् ।  
राजा - (लेखशेषं वाचयति ।)  
सोऽहमिदानीमंशुमतेव सगरः पौत्रेण प्रत्याहृताश्वो यक्ष्ये ।  
तदिदानीमकालहीनं विगतरोषचेतसा भवत वधूजनेन सह यज्ञसेवनायागन्तव्यमिति ।  
राजा - अनुगृहीतोऽस्मि ।  
परिव्राजिका - दिष्ट्या पुत्रविजयेन दम्पती वर्धेते ।  
(देवी विलोक्य ।)  
भर्त्रासि वीरपत्नीनां श्लाध्यानां स्थापिता धुरि ।  
वीरसूरिति शब्दोऽयं तनयात्त्वामुपस्थितः ॥  
विदूषकः - भवति परितुष्टोस्मि यत्पितरमनुगतो वत्सः ।  
परिव्राजिका - कलभेन खलु यूथपतिरनुकृतः ।  
कञ्चुकी - देव अयं कुमारः  
नैतावता वीरविजृम्भितेन  
चित्तस्य नो विस्मयमादधाति ।  
यस्याप्रधृष्यः प्रभवस्त्वमुच्चैरग्नेरपां दग्धुरिवोरुजन्मा ॥  
राजा - मौद्गल्य यज्ञसेनश्यालमूरीकृत्य मुच्यन्तां सर्वे बन्धनस्थाः ।  
कञ्चुकी - यदाज्ञापयति देवः ।  
(इति निष्क्रान्तः ।)  
देवी - जयसेने गच्छ ।  
इरावतीप्रमुखेभ्योऽन्तःपुरेभ्यः पुत्रस्य विजयवृत्तान्तं निवेदय ।  
प्रतीहारी - तथा ।  
(इति प्रस्थिता ।)  
देवी - एहि तावत् ।  
प्रतीहारी - (परिवृत्य ।)  
इयमस्मि ।  
देवी - (जनान्तिकम् ।)  
यन्मयाशोकदोहदनियोगे मालविकायै प्रतिज्ञातं तदस्या अभिजनं च निवेद्य मम वचनेनेरावतीमनुनय ।  
त्वयाहं सत्यान्न परिभ्रम्शयितव्येति ।  
प्रतीहारी - यद्देव्याज्ञापयति ।  
(इति निष्क्रम्य पुनः प्रविश्य ।)  
भट्टिनि पुत्रविजयनिमित्तेन परितोषेणान्तःपुराणामाभरणानां मञ्जूषास्मि संवृत्ता ।  
देवी - किमत्राश्चर्यम् ।  
साधारणः खलु तासां मम चायमभ्युदयः ।  
प्रतीहारी - (जनान्तिकं ।)  
भट्टिनि इरावती पुनर्विज्ञापयति ।  
सदृशं खलु देव्याः प्रभवन्त्या वचनं प्रथमसङ्कल्पितं न युज्यतेऽन्यथा कर्तुमिति ।  
देवी - भगवति त्वयानुज्ञातेच्छाम्यार्यसुमतिना प्रथमसङ्कल्पितां मालविकामार्यपुत्राय प्रतिपादयितुम् ।  
परिव्राजिका - इदानीमपि त्वमेवास्याः प्रभवसि ।  
देवी - (मालविकां हस्ते गृहीत्वा ।)  
इदमार्यपुत्रः प्रियनिवेदनानुरूपं पारितोषिकं प्रतीच्छतु ।  
(राजा सव्रीडं जोषमास्ते ।)  
देवी - (सस्मितम् ।)  
किमवधीरयति मामार्यपुत्रः ।  
विदूषकः - भवति एष लोकव्यवहारः सर्वोपि नववरो लज्जातुरो भवति ।  
(राजा विदूषकमवेक्षते ।)  
विदूषकः - अथ वा देव्या प्रणयविशेषं दत्तदेवीशब्दां मालविकामत्रभवान्प्रतिग्रहीतुमिच्छति ।  
देवी - एतस्या राजदारिकाया अभिजनेनैव दत्तो देवीशब्दः ।  
किम् पुनरुक्तेन ।  
परिव्राजिका - मा मैवम् ।  
अप्याकरसमुत्पन्ना मणिजातिरसम्स्कृता ।  
जातरूपेण कल्याणि न हि संयोगमर्हति ॥  
देवी - (स्मृत्वा ।)  
मर्षयतु भगवती ।  
अभ्युदयकथयोचितं मया न लक्षितम् ।  
जयसेने गच्छ तावत् ।  
कौशेयपत्रोर्णमुपनय ।  
प्रतीहारी - यद्देव्याज्ञापयति ।  
(इति निष्क्रम्य पत्रोर्णं गृहीत्वा पुनः प्रविश्य ।)  
देवि एतत् ।  
देवी - (मालविकामवगुण्ठनवतीं कृत्वा ।)  
आर्यपुत्र इदानीमिमां प्रतीच्छतु ।  
राजा - देवि त्वच्छासनादप्रत्युत्तरा वयम् ।  
परिव्राजिका - हन्त प्रतिगृहीता ।  
विदूषकः - अहो देव्या अत्रभवतोऽनुकूलता ।  
(देवी परिजनमवलोकयति ।)  
परिव्राजिका - (मालविकामुपेत्य ।)  
जयतु भट्टिनी ।  
(देवी परिव्राजिकोमवेक्षते ।)  
परिव्राजिका - नैतच्चित्रं त्वयि ।  
प्रतिपक्षेणापि पतिं सेवन्ते भर्तृवत्सलाः साध्व्यः ।  
अन्यसरितां शतानि हि समुद्रगाः प्रापयन्त्यब्धिम् ॥  
(प्रविश्य ।)  
निपुणिका - जयतु भर्ता ।  
इरावती विज्ञापयति ।  
यदुपचारातिक्रमेण तदा भर्तुरपराद्धं तत्स्वयमेव भर्तुरनुकूलं नाम मयाचरितमः ।  
साम्प्रतं पूर्णमनोरथेन भर्त्रा प्रसादमात्रेण सम्भावयितव्येति ।  
देवी - निपुणिके अवश्यं तस्याः सदेशमनुज्ञास्यत्यार्यपुत्रः ।  
निपुणिका - अनुगृहीतास्मि ।  
परिव्राजिका - देवाहममुना भवत्सम्बन्धेन चरितार्थं माधवसेनं सभाजयितुमिच्छामि यदि मे तव प्रसादः ।  
देवी - भगवति न युक्तमस्मान्परित्यक्तुम् ।  
राजा - भगवति मदीयेषु लेखेषु तत्रभवते त्वामुद्दिश्य सभाजनाक्षराणि पातयिष्यामि ।  
परिव्राजिका - युवयोः स्नेहेन परवानयं जनः ।  
देवी - आज्ञापयत्वार्यपुत्रः किम् भूयोपि प्रियमनुतिष्ठामि ।  
राजा - किमतः परमपि प्रियमस्ति ।  
तथापीदमस्तु ।  
त्वं मे प्रसादसुमुखी भव देवि नित्यमेतावदेव  
हृदये प्रतिपालनीयम् ।  
(भरतवाक्यम् ।)  
आशास्यमीतिविगमप्रभृति प्रजानां  
सम्पद्यते न खलु गोप्तरि नाग्निमित्रे ॥  
(इति निष्क्रान्ताः सर्वे ।)  
  
