@001
prajJApAramitopadezazAstre 
AcaryaharibhadrakRtA 
abhisamayAlaGkAravRtti: sphuTArthA
sarvAkArajJatAdhikAra: prathama:
nama: sarvabuddhabodhisattvebhya:
maMgalAcaraNam
prajJApAramitAyai yasyAstadalaGkArakArikANAm |
sarvAlaGkaraNArthaM kriyate vyAkhyA namastasyai ||0.1||
jagadAsaGgasaGgena tvAryAsaGgena tAyinA |
AkarNyAjitanAthAttanmahAzAstraM vyabhajyata ||0.2||
jagaddhitaparo bandhu: vasubandhu: svakAzayam |
cAntarjJeyaM samAzritya tadvyAkhyAmakarottata: ||0.3||
AryAntargaNita: khyAto vimuktiriti tatkRtAm |
akRtAmiva tAM draSTvA cakre’nyAM madhyayA dhiyA ||0.4||
tato vimuktisenena zAstrANyaprApya sarvaza: |
zraddhAbhUmisthitenApi vyAkhyAtA svamanISayA ||0.5||
evaM vidvadvarai: prokte kiJcannaiyUnyamIkSyate |
asmin sarvaM susampannaM mahadAzcaryakArakam ||0.6||
ayaM sudurlabha: panthA: gambhIrazca yathArthaka: |
suvimRzyazca vidvadbhi: prApto buddhAnukampayA ||0.7||
@002
sarvathA mama nAstyeva gocaro’pyahamutsahe |
puNyavidhyanukUlatvAtsvaparopacikIrSayA ||0.8||
Aryamaitreya: sadAcArAnuvRttimAtmana: prakhyApayan svapratisaMvijjJAnena prajJApAramitAviSayaka: prasAda eva sarvazreya:
prAptipradhAnaheturityavadhRtya paraM niratizayAnantaguNaratnAkarabhagavatyAM pravartayituM prasAdotpAdanAya tAvadAdau 
yathAguNAbhidhAnapura:suraM jananIM namaskurvannAha-
yA sarvajJatayA nayatyupazamaM zAntaiSiNa: zrAvakAn 
yA mArgajJatayA jagaddhitakRtAM lokArthasampAdikA |
sarvAkAramidaM vadanti munayo vizvaM yayA saMgatAs 
tasyai zrAvakabodhisattvagaNino buddhasya mAtre nama: ||1.1||
anayA kArikayA asyA: atizayamAhAtmyavattvamamihitam | tachrutvA tAvacchraddhAnusAriNa: asyAM 
ni:saMzayamacireNa zraddhAmutpAdayanti | dharmAnusAriNo’pi ekAnekasvabhAvaviyuktatvAdityAdipramANena 
anutpannavastumArgAkAraparijJAnakArikArthalakSaNajananyAM bAdhAmadRSTvA trisarvajJatAsvarUpatrayAtmikA buddhAdinirmAtrI 
prajJApAramitAvazyameva sambhavinItyavadhRtya tasyAM prasAdamutpAdayanti | tasyAM prasAdena tadaguNAbhilASiNa: 
ubhayavidhA api pudgalA: tattadAzritapravacanadhAraNAdyarthaM sarvathA atyantamAdriyante | tata: 
zrutamayAdijJAnotpAdakrameNa suzreyo’dhigatA:bhavanti | ata eva bhagavatyAM pradAsa eva sarvazreyo’dhigamahetu: |
tatra tisRbhi: sarvajJatAbhiraSTAvarthA: saGgRhItA bhavanti | tAbhizca vakSamANavidhinA sarvArthA: sampatsyanta iti manasi 
nidhAya trisarvajJatAbhi: prajJApAramitAM stauti | zrAvaka:, tatpakSanikSipta: kiJcidvimokSAdhika: ekakrama nirdiSTa:
pratyekabuddhazca nirvANabhilASiNau, tayo anutpannasarvavastujJatayA sopadhinirupadhilakSaNadvividhanirvANaprApikA yA, 
yAvatsaMsAraM jagaddhitakRtAM bodhisattvAnAmanutpannasarvamArgajJatayA sarvalokArthasampAdikA yA, 
anutpannasarvAkArajJatayA yayA saGgatA: saMyatakAyA: pradhAnayogIzvarA buddhA: sarvathA caritapratipakSasarvadharmacakrAn
pravartayanti | tasyai zrAvakAdiparivRtabuddhAnAmutpAyitryai mAtre nama: | evaM 
namaskArastutipUvakeNAbhisamayAlaGkArazAstreNa vastupratipakSAkAreSu kasmiMzcidekasmin (pakSe) saMgRhIte, prathamapakSe 
tAvattadarthaparizramavaiyarthyam | tathA hi na hi tadasti iha prajJApAramitAyAM vastujAtaM yanna lakSaNazAstreSu uktapUrvam |
dvitIye vyavadAnavastu (mAtra) saGgrahAtsAMklezikavastvasaMgrahAcca na jJAyate kasyAyaM pratipakSa iti | tRtIte 
nirvastukAkAramAtrasaMgrahAdarthAdhigamazUnyAdiha kiJcidapi noktamiti vyartha eva (zAstraracanAyAsa:) iti nApare 
@003
zaGkiSyante kimiti cet ? tanna:, yato hi yathAkramaM zrAvakapratyekabuddhabodhisattvAnuttarabuddhAnAM trisarvajJatAyAM 
samastAbhisamayAnAM saMgrahaNena pakSatrayasyApi saMgRhItatvAt |
yathA madhyamajinajananyAM-"subhUte zrAvakapratyekabuddhayo: sarvajJatA, bodhisattvAnAM mArgajJatA,
tathAgatArhatsamyaksambuddhAnAM sarvAkArajJatA | bhagavan kimarthaM sarvajJatA zrAvakapratyekabuddhayo:? subhUte sarve hi yAvanto 
bAhyAbhyantaradharmA:, tAvata eva zrAvakapratyekabuddhA jAnanti, na tu mArgeNa, nApi sarvAkAreNa, ata: sarvajJatA 
zrAvakapratyekabuddhayoriti | bhagavan, kimarthaM mArgajJatA bodhisattvAnAm ? subhUte bodhisattvai:, yaM zrAvakasya mArga:, yA:
pratyekabuddhasya mArga:, yo buddhasya mArga: sarve margA utpAdayante jAyante ca | te'pi paripUryante, teSAM mArgANAM kriyApi 
kriyate | na yAvatpraNidhAnaparisamApti:, sattvaparipAka:, buddhakSetraparizuddhirvA kriyate, na tAvatteSAM 
samyagbhUtAntasAkSAtkAra:, ata: mArgajJatA bodhisattvAnAm | bhagavan, kimartha sarvAkArajJatA tathAgatasyArhata: 
samyaksambuddhasya ? subhUte, yena AkAreNa yena liGgena, yena nimittena prakhyAtA dharmA:, tamAkAraM talliGgaM 
tannimittaM tathAgatA avagacchanti, ata: tathAgatasya arhata: samyaksambuddhasya sarvAkArajJateti | "evaM 
saMkSiptAyAmapi (jinajananyAM)- "zrAvakabhUmAvapi zikSitukAmenApi" ityAdikamAha | vistRtAyAmapi 
vistareNAbhihitam |
tatra sarvajJatA hi rUpAdidharmAnityatAdyadhiSThAnA AtmamohaprahANaphalA: mArgajJatA sarvayAnaniryANA 
tattvAsAkSAtkArAdhiSThAnA asaMgRhItasattvasaMgrahAdiphalA:; sarvAkArajJatA sarvadharmAnutpAdAdhiSThAnA
AkAzadhAtuparyantAvicchinnasattvArthaphalA bhUtAntAdhigamavAsanApratisandhiprahANAtmikA |
itthamabhisamayAlaGkAre sarvavastupratipakSAkArasaMgrahaNenAzeSAbhisamayanirdeza: kRta itIdamupapadyate |
granthArambhaprayojanam 
mandadhIjanAnAM tu vistRtamadhyamasaMkSiptAsu bhagavatISu (saMkSiptamadhyavistRta) rucisampannasattvahitecchayA 
karuNAmayena tattajjinajananyAM sakalaprajApAramitArthASTAbhisamayakramo dezita eva, bhagavata AryAjitajinasya 
tannidarzane kiM prayojanamitizaGkAnirAkaraNArthasandehotpAdanena pravRttyaGgaM 
svIyazAstrAbhidheyaprayojanaprayojanaprayojanAntarbhUtasambandhAMzca pradarzayannAha-
sarvAkArajJatAmArga: zAsitrA yo'tra dezita: |
dhImanto vIkSiSIraMstamanAlIDhaM parairiti ||1.2||
smRtau cAdhAya sUtrArthaM dharmacaryA dazAtmikAm | 
sukhena pratipatsIrannityArambhaprayojanam ||1.3||
@004
iti | sarvAkArajJataiva hi buddhatvamArga iti sarveSAmabhisamayAnAmupalakSaNatvAttasyAmeva tAtparyam | triprAtihAryai:
sakalajanAnuzAsakena bhagavatA jinajananItraye yo'bhidheyo dezita:, sa abhidhAnAbhidheyopAyopeyapratipattirUpeNa 
sambaddha:, bAhyetaravItarAgAdibhi: sarvadharmanairAtmyAnabhyastai: zrutamayAdiprajJAkrameNAnAlIDha iti suvyavasthApite 
vAsanAsambhUtasmRtijJAne bodhicittadAnapratipattyAcAramaSTAbhisamayAtmakamazeSaprajJApAramitAsUtrArthaM samyagAdhAya 
sarvatragadharmadhAtvadhigamalakSaNapramuditabhUmyAdayadhigamakrameNa sarvAkAraM sAkSAtkuryAditi prayojanaprayojanAya vineyA 
abhilaSitaprajJApAramitArthabodhicittapratipattyAdilakSaNAni sukhena pratipatsIranniti zAstrArambhaprayojanam ||
prajJApAramitAyA: kAyikavyavasthApanam 
evaM sambandhAdIn vyAhRtya vineyAnAM sukhena pratipattaye supravibhaktasyApi zAstrArthasya asaMlulitatvena 
vyAkhyAnasaukaryamavalokya paJcadazabhi: kArikAbhi: samAsavyAsanirdezena prajJApAramitAyA: kAyikavyavasthApanamAha 
prajJApAramitASTAbhi: padArthai: samudIritA |
sarvAkArajJatA mArgajJatA sarvajJatA tata: ||1.4||
sarvAkArAbhisambodho mUrdhaprApto'nupUrvika: |
ekakSaNAbhisambodho dharmakAyazca te'STadhA ||1.5||
cittotpAdo'vavAdazca nirvedhAGgaM caturvidham |
AdhAra: pratipattezca dharmadhAtusvabhAvaka: ||1.6||
AlambanaM samuddeza: sannAhaprasthitikriye |
sambhArAzca saniryANA: sarvAkArajJatA mune: ||1.7||
zyAmIkaraNatAdIni ziSyakhaDgapathau ca yau |
mahAnuzaMso dRGmArga aihikAmutrikairguNai: ||1.8||
kAritramadhimuktizca stutastobhitazaMsitA: |
pariNAme'numode ca manaskArAvanuttamau ||1.9||
nirhAra: zuddhiratyantamityayaM bhAvanApatha: |
vijJAnAM bodhisattvAnAmiti mArgajJatoditA ||1.10||
@005
prajJayA na bhave sthAnaM kRpayA na zame sthiti: |
anupAyena dUratvapAyenAvidUratA ||1.11||
vipakSapratipakSau ca prayoga: samatAsya ca |
dRGmArga: zrAvakAdInAmiti sarvajJateSyate ||1.12||
AkArA: saprayogAzca guNA doSA: salakSaNA: |
mokSanirvedhabhAgIye zaikSo'vaivartiko gaNa: ||1.13||
samatAbhavazAntyozca kSetrazuddhiranuttarA |
sarvAkArAbhisambodha eSa sopAyakauzala: ||1.14||
liGgaM tasya vivRddhizca nirUDhizcittasaMsthiti: |
caturdhA ca vikalpasya pratipakSazcaturvidha: ||1.15||
pratyekaM darzanAkhye ca bhAvanAkhye ca vartmani |
AnantaryasamAdhizca saha vipratipattibhi: ||1.16||
mUrdhAbhisamayastredhA dazadhA cAnupUrvika: |
ekakSaNAbhisambodho lakSaNena caturvidha: ||1.17||
svAbhAvika: sasAMbhogo nairyANiko'parastathA |
dharmakAya: sakAritrazcaturdhA samudIrita: ||1.18||
iti | tatra prathamakArikAdvayena aSTavastUnAM saMgrahAtsamAsanirdeza:, tata: trayodazakArikAbhi: tasyaivArtha saMgRhya 
vistareNa vyAkhyAnaM bhavati | itthaM saMkSepavistarAbhyAM bhASitatvena subhASitam | piNDArthakArikANAmeva 
zAstrapraNetrA'cittotpAda: parArthAya'-ityAdivakSyamANasakalazAstreNa vyAkhyAsyamAnatvAttadvyAkhyAnenaiva 
vyAkhyAnaM saJcintya vIpsAbhayena nAtraitA vyAkhyAtA: |
sarvAkArajJatA 
1 cittotpAda:
@006
itthaM sakalapiNDArtha nirdizya bodhiM prAptukAmairbodhisattvai: phalabhUtatvAtsarvAkArajJatAdhigantavyetyAdau 
sarvAkArajJatAsaMgrahakArikAM vyAkhyAtukAma: sAlambanaM cittotpAdasvarUpamAha-
cittotpAda: parArthAya samyaksambodhikAmatA |
buddho bhUtvA yathAbhavyatayA parArtha prati yatnaM kuryAmiti parArthAya samyaksambodhyadhikAmatAlakSaNa: 
praNidhiprasthAnasvabhAvo dvividhazcittotpAda: | samyaksambodhikAmatA ca tatprArthanA kuzalo dharmacchandazcaitasika: |
viziSTaviSayapratibhAsamutpadyamAnaM cittaM "cittotpAda:" iti kathaM sa (caitasika:) cittotpAdo bhavet ? satyametat |
kintu kuzaladharmacchandalakSaNAyAM  prArthanAyAM satyAM bodhicittamutpadyata iti kAraNenAtra kAya nirdiSTamevaM prArthayitu: 
bodhisattvasya sarve kuzalA dharmA vRddhiM yAntIti jJApanAya copacAra: samAzrita ityadoSa: | anyaprakAreNa praNidhAnaM 
prArthanA vA samyaksambodhikAmatA tatsahacaritacittotpAda: prArthanayAtidizyate | evaJca praNidhAnasahagataM 
taccittamutpadayata iti jJApanAya vA ||
keyaM samyaksaMbodhi: ? kazca parArtho yatkAmatAtmako yadarthazcittotpAda iti cet ? ucyate- 
samAsavyAsata: sA ca yathAsUtraM sa cocyate ||1.19||
tisRSvapi jinajananISu prajJApAramitAyAM dAnAdau ca deyadAyakapratigrAhakAdyanupalabdhi: pratipattavyeti jJApanArthakena; 
yathAbhavyasarvasattvAnnirvANe, matsariNazca dAnAdau pratiSThApayitukAmenAsyAM prajJApAramitAyAM 
pratipattavyamitipradarzanapareNa vacanena (vAkyena) sUtrArthAviruddhena samAsavyAsata: parArthA samyaksambodhi: nirdiSTA |
itthaM'cittotpAda: parArthAya samyaksambodhikAmatA'jJAtavyA | sarvAkaragranthatAtparyArthanirdezAvasare sarvaM kathitaM 
tathApi bahuvaktavyamAzaGkya na (atra pradhAnata:) samullikhitam |
evaM sAlambanaM cittotpAdasvarUpamabhidhAyedAnIM tasya dvAviMzatiprabhedAn dvAbhyAmantarazlokAbhyAmAha-
bhUhemacandrajvalanairnidhiratnAkarArNavai: |
vajrAcalauSadhImitraizcintAmaNyarkagItibhi: ||1.20||
nRpagaJjamahAmArgayAnaprasravaNodakai: |
AnandoktinadImaidhairdvAviMzatividha: sa ca ||1.21||
chandAzayAdhyAzaya-prayoga-dAna-zIla-kSAnti-vIrya-dhyAna-prajJopAya-kauzala-praNidhAna-bala-jJAnAbhijJA-puNyajJAna-
bodhipakSAnukUladharma-karuNAvipazyanA-dhAraNIpratibhAna-dharmotsavaikayAna-dharmakAyai: sahagata: (cittotpAda:) yathAkramaM 
pRthivI-kalyANasuvarNa-zuklapakSavanacandra-jvalana-mahAnidhAna-ratnAkara-mahArNava-vajraparvatarAja-bhaiSajya-kalyANamitra-
cintAmaNyAditya-dharmamadhurasaMgIti-mahArAja-koSThAgAra-mahAmArga-yAna prasravaNodakAnandokti-nadIdhArA-meghai:-
@007
sadRza:; sarvazukladharmapratiSThAbhUtatvAt, bodhiparyAntAvikAritvAt, sakalazukladharmavivRddhigamanAt, 
trisarvajJatAvaraNendhanadAhakatvAt, sarvasattvasaMtarpaNAt, guNaratnAnAmAzrayabhAvAt, sarvAniSTopanipAtairakSobhyatvAt, 
saMpratyayadArDhyenAbhedyatvAt, AlambanavikSepeNAniSkampyatvAt, klezajJeyAvaraNavyAdhiprazamanAt, sarvAvasthAsu
sattvArthAparityAgAt, yathApraNidhAnaM phalasamRddhe:, vineyajanasya paripAcanAt, vineyAvarjana karadharmadezakatvAt,
avyAhataprabhAvatvena parArthAnuSThAnAt, bahupuNyajJAnasaMbhArakozasthAnatvAt, sarvAryayAtAnuyAtatvAt, 
saMsAranirvANAnyatarApAtena sukhasaMvAhanAt, zrutAzrutadharmadhAraNAdakSayatvAt, mokSakAmAnAM vineyAnAM priyazrAvaNAt, 
asaMbhinna: parakAryakriyAtvAt, tuSitabhavanavAsAdisandarzanayogyatvAtyathAsaMkhyaM bhavati |
ityevaM'bhUhemacandrajvalanaitira'tyAdibhi: dvAviMzatizcittotpAdA vyAkhyAtA: |
tatra prathamAstrayo mRdumadhyAdhimAtratayAdikarmikabhUmisaGgRhItA: | tata: eka: prathamabhUmipravezamArgasaGgRhIta: |
tadantaraM daza pramuditAdidazabhUmisaGgRhItA darzanabhAvanAmArgagocarA: | tata: paJca vizeSamArgasaGgRhItA: | tadantaraM 
trayaM cittotpAdA: prayogamaulapRSThadvAreNa buddhabhUmisaGgRhItA: | iti cittotpAdabheda: AdikarmikabhUmimArabhya
yAvadabuddhabhUmi saGgRhIta: |
2-avavAda:
prasaGgAgata(cittotpAda)-bhedamabhidhAya utpAditaprathamAdibodhicittAya yathAkAlaM bodhisattvAya 
prArthitArthabodhicittotpAdAya tadAkSiptadharmasiddhaye prAptaguNaparirakSaNenAbhivRddhaye copadezo'vavAda ityata Aha-
pratipattau ca satyeSu buddharatnAdiSu triSu |
asaktAvaparizrAntau pratipatsamparigrahe ||1.22||
cakSu:Su paJcasu jJeya: SaDsvabhijJAguNeSu ca |
dRGmArge bhAvanAkhye cetyavavAdo dazAtmaka: ||1.23||
yathoktaprabhedabodhicittapratipattau saMvRtiparamArthasatyAnatikrameNa zrAvakAdyasAdhAraNatayA'nupalambhayogena 
vartanamiti zikSaNaM pratipattyavavAda: |
du:khe phalabhUtarUpAdizUnyatAprajJApAramitayostathatArUpatvAdaikAtmyamiti | samudaye 
zUnyatAhetubhUtarUpAdyoravyatiriktatvena rUpAdirna samudayanirodhasaMklezavyavadAnadharmI iti | nirodhe 
zUnyatAyAmutpAdanirodhasaMklezavyavadAnahAnivRddhyAdirahitAyAnna rUpaM yAvannAvidyotpAdo nAvidyAnirodho na 
buddho bodhiriti | mArge dAnAdipAramitAbhirAtmano'dhyAtmazUnyatAdInAM bahirdhAzUnyatAdibhi: pUrvAntAparAntayozca 
parasparaM na yuktAyuktatvena pratipattirityupadeza: satyAvavAda: |
@008
buddhe buddhabodhyorekatvalakSaNatvena buddhakaradharmalakSaNasarvAkArajJatAyA anupalambhe 
rUpAdyayojanenAlambyAlambakasamatAjJAnamiti | dharme trisarvajJatAsaMgRhItasamastavastupratipakSAkArasaGgrahai: 
sarvadharmANAM saGgRhItAnAM ni:svabhAvateti | saMghe buddharatnAntargatatvenArhadvarjyeSu phalasthapratipannakabhedena saptasu 
mahApuruSeSu pratyekabuddhena sahASTAsu mRdvindriyAdibhedena 
viMzatisaMkhyAvacchinneSyAryAvaivarttikabodhisattvazaikSeSvanutpAdatayA pravRttirityupadezo ratnatrayAvavAda: |
ArabdhavIryatayA yathoktArthAnuSThAnaM prati kAyAdisukhallikatvena kasyacidabhiniveza: syAdityasaktau 
kAyAdInAmasvabhAvatayA dezanAvavAda: |
ciratarakAlAbhyAsenApi samIhitArthAniSpattAvuttrasanajAtIyasya parikheda: syAdityaparizrAntau 
rUpAderyAvatsamyaksambodheramananatayA dezanAvavAda: |
dazadigavasthitabuddhAdibhya: pratyarthaM mArgopadeze gRhyamANe cittAvalInatA syAditi pratipatsamparigrahe dharmANAM 
prakRtyajAtatvena zikSaNamavavAda: | mAMsavaipAkikadivyaprajJAdharmabuddhacakSuSAM yathAsaMkhyaM 
pratiniyatavastusarvasattvacyutyupapattisarvadharmAvikalpAnAM 
sarvAryapudgalAdhigamasarvAkArasarvadharmAbhisambodhaviSayANAM tathatayaikatvena pratipattiriti zikSaNaM paJcacakSuravavAda: |
RddhidviyazrotraparacittajJAnapUrvanivAsAnusmRtyabhisaMskArikadivyacakSurAsravakSayajJAnAbhijJAnAM 
pRthivIkampanAdisarvalokadhAtusthasUkSmatarazabdazravaNasarAgAdiparacittaparijJAnasvapara-
pUrvAnekajAtyanusmaraNasarvarUpadarzanaklezajJeyAvaraNaprahANakAritrANAmAdizAntatvenAvabodha iti dezanA 
SaDbhijJAvavAda: | catu:satyasaGgRhItaSoDazakSaNasvabhAvaM darzanamArgaM dharmAnvayajJAnakSAntijJAnAtmakaM 
sarvadharmani:svabhAvabodhena mAyAkAra iva sarvatrAnabhiniviSTamUrtistatprahAtavyavastupratipakSatvena yogI vibhAvayatIti 
dezanA darzanamArgAvavAda: |
saMskRtAsaMskRtayorekarUpatvena 
parasparamazakyavyatirekaprajJaptivadyathoktadarzanamArgasaMmukhIkRtavastvavyatirekAlambanAddarzanabhAvanayorapRthagbhAva
iti na lAkSaNikaM bhAvanAmArgavyavasthAnam, atha ca sa tatprahAtavyavastupratipakSatvena vibhAvyate
pratItyasamutpAdadharmatayeti dezanA bhAvanAmArgAvavAda ityevaM bodhicittatadAkSitpadharmasvabhAvaprajJApAramitAyAM yA 
pratipattiranupalambhAkArA, tasyA yadAlambanaM catvAryasatyAni, ya AzrayastrINi zaraNAni, yo 
vizeSagamanaheturasakti:, yo'vyAvRttigamanahetuparizrAnti:, yo'nanyayAnagamanahetu: pratipatsaMparigraha:, 
yo'parapratyagAmitvahetu: paJca cakSUMSi:, ya: sarvAkArajJatAparipUrihetu: SaDabhijJA:, yau niSThAhetU darzanabhAvanAmArgau, 
tatsarvamavavAdaprakaraNe nirdiSTametAvataiva sarvo'rtha: sampanna iti dazavidho'vavAda: |
saMgharatnAdhikAre tatsubodhAya dvau antarazlokau ityAha-
mRdutIkSNendriyai zraddhAdRSTiprAptau kulaGkulau |
@009
ekavIcyantarotpadya kArAkArAkaniSThagA: ||1.24||
plutAstrayo bhavasyAgraparamo rUparAgahA |
dRSTadharmazama: kAyasAkSI khaDgazca viMzati: ||1.25||
vakSyamANamArgajJatAsaGgRhItaSoDazakSaNadarzanamArgamAzritya zraddhAdharmAnusAribhedena prathamaphalapratipannako dvividha: |
tata: srota Apanna: | tato devamanuSyakulaMkulatvena sa evAnyo dvividha: | tato dvitIyaphalapratipannako
mRdutIkSNendriya evaika: zraddhAdRSTiprApta: | tata: sakRdAgAmI | tata: sa ekavIciko'para: | tataM tRtIyaphalapratipannaka: 
pUrvavacchaddhAdRSTiprApta: | tata: anAgAmI antarAbhave upapadya, abhisaMskAre anabhisaMskAre ca parinirvAyIti caturdhA |
tatamevAkaniSThaga: plutArdhaplutasarvasthAnacyutatvenordhvAvakrAntAparastrividha: | tata: sa eva bhavAgragastu rUpavItarAgo 
dRSTadharmazama: kAyasAkSIti aparo dvividha: | tato'rhattvaphalapratipannaka: | tata: pratyekabuddha iti viMzati: |
3- nirvedhAGgam
labdhAvavAdasyaivamAdikarmikasya nirvedhAGgabhavanamiti nirvedhAGgamAha-
Alambanata AkArAddhetutvAtsamparigrahAt |
caturvikalpasaMyogaM yathAsvaM bhajatAM satAm ||1.26||
zrAvakebhya: sakhaDgebhyo bodhisattvasya tAyina: |
mRdumadhyAdhimAtrANAmUSmAdInAM viziSTatA ||1.27||
bodhisattvAnAM zrutAdiprakarSaprAptamokSabhAgIyazraddhAdilakSaNakuzalamUlAdUrdhvaM catu:satyaprativedhAnukUlAni ca 
caturnirvedhabhAgIyAni laukikabhAvanAmayAni USmaprApta iti kuzalamUlam, tato mUrdhaprApta:, tata: kSAntiprApta:, 
tato'gradharma iti mRdvAdikrameNa utpAdo'thavA bodhisattvasambaddhamRdvindriyAdipudgalabhedena 
vakSyamANamRdumadhyAdhimAtrAlambanaviziSTavastvAtmakacatu: satyAlambanadharmadarzana-
pratipakSatvenAnabhinivezAdyAkAravizeSAtyAnatrayAdhigamahetutvavizeSAdupAyakauzalakalyANamitralakSaNasamparigrahAdda 
rzanabhAvanAmArgAbhyAM prahAtavyA grAhyagrAhakacaturvikalpA: vakSamANanayasambandhenotpannA: zrAvakAdInAmUSmAdibhyo 
viziSTA: | teSAmUSmAdikuzalamUlaM nyAye 
rUpaNAdilakSaNavastvAtmakacatu:satyAlambanamAtmadarzanapratipakSatvenAnityAdyAkArapratipannaM svayAnAdhigamahetubhUtaM 
samparigraharahitaM, caturvidho vikalpo'saMsRSTo bhavatIti vyavasthApanAt | bodhisattvAnAM nirvedhabhAgIyAni 
upAyakauzalabalena kvacithetunA, kvacitphalena, kvacitsvarUpatayA, kvaciddharmatAkAreNa yathAbhavyatayA 
catu:satyavastvAlambanamiti veditavyam | saMkSiptavyAkyAmAtraM vaktukAmena na prapaJcitam | yata idameva
vyavasthApanaM hyato'nyayAnamAzritya kutrApi dUSaNaM nAbhidhAtavyam |
@010
AlambanAkArayo: kA vizeSatA ityata AlambanAkArau saptami: antarazlokairAha-
AlambanamanityAdi satyAdhAraM tadAkRti: |
niSedho'bhinivezAderheturyAnatrayAptaye ||1.28||
rUpAdyAyavyayau viSThAsthitI prajJaptyavAcyate |
tatra mRduna anityAdiSoDazAkAraM du:khAdicatu:satyAdhAramAlambanam | du:khAdisatyAbhinivezAlambanAdInAM niSedha: 
tadAkRti: | yAnatrayAdhigamaprAptaye hetubhAva: sarveSAmevoSmAdInAM veditavya: |
adhimuktinA tattvamanaskAreNa ca yathAsaMkhyaM rUpAdInAM pratipatte: niSedhasya cAnupalambhanaM na samanudarzanamiti 
madhyasyAlambanam |
sarvanAmadheyAbhAvena prabandhavisadRzaprabandhasadRzapravRttilakSaNayorabhAva ityAkRti: |
rUpamArabhya yAvadabuddha iti sarvadharmasAGketiko vyAvahArikadharma ityadhimAtrasyAlambanam | kuzalAdidharmatA na
kenacidvacanIyA ityAkRti: | ityAlambanAkAravannirvikalpajJAnAgne: pUrvarUpatvAdUSmagataM trividham |
rUpAdAvasthitisteSAM tadbhAvenAsvabhAvatA ||1.29||
tayormitha:svabhAvatvaM tadanityAdyasaMsthiti: |
tAsAM tadbhAvazUnyatvaM mitha: svAbhAvyametayo: ||1.30||
anudgraho yo dharmANAM tannimittAsamIkSaNam |
parIkSaNaJca prajJAyA: sarvasyAnupalambhata: ||1.31||
iti | atra svabhAvazUnyatayA rUpAdInAM rUpAdisvabhAvenApagatasvabhAvatA, tata: rUpAdyasthAnamiti mRduna Alambanam 
| paramArthena rUpAdisarvadharmazUnyatayo: parasparamekaM rUpamiti zUnyatAyAmanityatvAdInAmabhAvena rUpAdau na 
nityAnityAdibhi: sthAnamityAkAra: |
dharmadhAturUpatayAnityAdizUnyatAnAM svani:svabhAvatvAdanityAdizUnyatAnAM parasparamaikAtmyamiti 
madhyasyAlambanam | yaM svabhAvapratiSedhenAsvIkAro rUpAdInAM sa AkAra iti |
svabhAvAbhAvatayaiva nIlAdinimittAdarzanaM rUpAdInAmiti adhimAtrasyAlambanam | samyagdharmapravicayatvena prajJAyA: 
sarvavastuno'nupalambhatayA nirUpaNamityAkAra: | ityAlambanAkAravaccalakuzalamUlamUrdhatvAnmUrdhagataM trividham |
@011
rUpAderasvabhAvatvaM tadabhAvasvabhAvatA |
tadajAtiraniryANaM zuddhistadanimittatA ||1.32||
tannimittAnadhiSThAnAnadhimuktirasaMjJatAm |
iti | atra zUnyatA rUpalakSyalakSaNayorekatvenAsvabhAvo rUpAdInAmiti mRduna Alambanam | AlambakajanaM prati 
abhAvasvabhAvatA rUpAdInAmityAkAra: |
prakRtyasvabhAvatvena rUpAdInAmanutpAdAnirodhAviti(madhyasya)Alambanam | sarvadharmasvarUpAvabodhena kAyAdInAM 
sarvAkAravizuddhirityAkAra: |
svasAmAnyalakSaNAnupapattyA sarvadharmANAmanimittatvamiti adhimAtrasyAlambanam | prakRtyaiva 
rUpAdinimittAnAmAzrayarahitatvenAdhimokSamanaskArAnadhimokSatattvamanaskArAparijJAnamiti AkAra: |
ityAlambanAkAravadapAyAbhAvenAdhimAtradharmakSamaNAtkSAntigataM trividham |
samAdhistasya kAritraM vyAkRtirmananAkSaya: ||1.33||
mithastrikasya svAbhAvyaM samAdheravikalpanA |
iti nirvedhabhAgIyaM mRdumadhyAdhimAtrata: ||1.34||
iti | atra sarvadharmANAmanutpAdasya vIraMgamAdInAJca samAdhirbhAvanIya iti mRduna Alambanam |
svapraNidhAnapuNyajJAnadharmadhAtubalenAnAbhogAtsarvalokadhAtuSu yathAbhavyatayA samAdhervyApAra: pravartata ityAkAra: |
dharmataiSA samyakpratipannasamAdheryogino buddhairvyAkaraNaM kriyata iti madhyasyAlambanam | sarvavikalpAnupapattyA 
viditasamAdhisvarUpasya bodhisattvasyAhaM samAhitamityAdijJAnaM na sambhavatItyAkAra: |
dharmatayA samAdhibodhisattvaprajJApAramitArthatrayasya parasparamekaM rUpamityadhimAtrasyAlambanam |
sarvadharmAvidyamAnatvena samAdheravikalpanaM paramopAya ityAkAra: |
ityAlambanAkAravallaukikasarvadharmAgratvAdagradharmAkhyaM trividham |
AlambanamanityAdi satyAdhAramatiricya AlambanaviziSTAkArayo: dharmadharmyabhidhAne satyapi 
AlambanaviziSTAkArayo: dharmAbhidhAnena sarvatra ucyamAne Rte viziSTAntaraparihArAparihArau nAnayo: 
kazcitprativizeSa iti nyAyAt | athavA kArikAcchandAnurodhena bhinnAbhidhAne'pi abhinivezAdiniSedhayuktayo: 
tattvata: vidhAnapratiSedharahitatvAddu:khAdisatyAntargatamevAlambanamAkArazca kriyete | tathaivAparatrApi boddhavyam |
caturvikalpasaMyogasya sphuTArthAvabodhAya dvau antarazlokau Aha-
@012
dvaividhyaM grAhyakalpasya vastutatpratipakSata: | 
moharAzyAdibhedena pratyekaM navadhA tu sa: ||1.35||
iti | sAMklezikavastvadhiSThAnatvena pratipakSAdhiSThAnatvena ca prakAradvaye'vidyAvyavadAnaskandhAdiprabhedA navadhA |
dravyaprajJaptyadhiSThAno dvividho grAhako mata: |
svatantrAtmAdirUpeNa skandhAdyAzrayatastathA ||1.36||
iti | atra pudgaladravyasatpuruSaprajJaptisadupalambhatvena dvividho grAhakavikalpo'pi | 
svatantrAtmaskandhAdyupalambhena pratyekaM navaprakAro bhavati |
tatrAyameva saMkSepArtha:-saMklezavastvadhiSThAnA: (yathA)-avidyA-rUpAdi-skandha-nAmarUpAbhinivezAntadvayasakti-
saMklezavyavadAnAjJAnAryamArgApratiSThAnopalambhAtmAdi-vizuddhyutpAdAdigrAhyavikalpA: |
pratipakSAdhiSThAnA-rAzyAyadvAra-gotrotpAda-zUnyatA-pAramitArtha-darzana-bhAvanAzaikSamArgAzceti grAhyavikalpA: |
pudgaladravyasadadhiSThAnA:-svatantrAtmaika-kAraNa-draSTAdyAtma-saMkleza-vairAgya-darzana-bhAvanA-kRtArthAdhArAzceti 
grAhakavikalpA: |
prajJaptisatpuruSAdhiSThAnA:-skandhAyatana-dhAtu-pratItyasamutpAda-vyavadAna-darzana-bhAvanA-vizeSAzaikSamArgAzceti 
grAhakavikalpA: |
ityevaM caturvikalpAzcaturnivedhabhAgIyairyathAkramaM saMyuktA bhavanti |
sambaddhakArikAnusAramuktapUrve'pi samparigrahe tadbalena yathoktavizeSo bhavatIti darzanAya tadanantaramantarazloka:-
cittAnavalInatvAdi nai: svAbhAvyAdidezaka: |
tadvipakSaparityAga: sarvathA samparigraha: ||1.37||
cittAnabalInatvAnuttrAsAdinopAyakauzalyena yathAzayaM mAtsaryAdivipakSadharmaviyukta: samastavastunairAtmyAdidezaka:
kalyANamitramiti samparigraha: |
4- pratipatterAdhAra:
pratipattimato yathoktanirvedhabhAgIyamanyadapi darzanamArgAdikamiti pratipatterAdhAramAha-
SoDhAdhigamadharmasya pratipakSaprahANayo: |
@013
tayo: paryupayogasya prajJAyA: kRpayA saha ||1.38||
ziSyAsAdhAraNatvasya parArthAnukramasya ca |
jJAnasyAyatnavRttezca pratiSThA gotramucyate ||1.39||
tatrAdau tAvaccaturvidhalaukikanirvedhabhAgIyAnAmutpAdAdhAra: | tato lokottaradarzanabhAvanAmArgayo: |
tatastadutpattibalena cauraniSkAsanakapATapidhAnavatsamakAlaM samastapratipakSotpAdavipakSanirodhayo: |
tatastadanupalabdhyA tadutpAdanirodhayuktavikalpApagamasya | tataM pUrvapraNidhAnadAnAdyupAyakauzalyabalena 
saMsAranirvANApratiSThAnayo: prajJAkaruNayo: | tatastadutpattyA zrAvakAdyasAdhAraNadharmasya | tato 
yathAzayamavatAraNAdyabhisandhidvAreNa yAnatrayapratiSThApanalakSaNaparArthAnukramasya | tato yAvadAsaMsAraM 
nirnimittAnAbhogaparArthajJAnasya cAdhAra: | ayamevAnukrama: | anenaiva sarva puruSArthA: sampadyante |
pratipattidharmAvasthAntarabhedena trayodazavidho bodhisattvo yathoktadharmAdhAro dharmadhAtusvabhAva eva gotramiti nirdiSTam |
yadi dharmadhAtorevAryadharmAdhigamAya hetutvAttadAtmako bodhisattva: prakRtisthamanuttarabuddhadharmANAM gotram, tadA 
tatsAmAnyavartitvAd'na bodhisattva eveti' mandabuddhi puruSaM pratyAzaMkya antarazlokamAha-
dharmadhAtorasambhedAdgotrabhedo na yujyate |
yathA zrAvakayAnAdyadhigamakrameNAlambeta tathAryadharmAdhigamAya dharmadhAtorhetubhAvena vyavasthApanAdgotratvena vyapadeza 
ityapi samAdhi: dRzyate, tathApi saukaryAtlaukikadRSTAntenApi samAdhyantaramAha-
AdheyadharmabhedAttu tadbheda: parigIyate ||1.40||
yathaikamRddravyAbhinirvRttaikateja: paripakvAdhAraghaTAderAdheyakSaudrazarkarAdibhAjanatvena 
bhedastadbadyAnatrayasaGgRhItAdhigantavyAdheyadharmanAnAtvenAdhAranAnAtvaM nirdiSTamiti |
5- Alambanam 
@014
yathoktapratipattyAdhArasya kimAlambanamityAha-
AlambanaM sarvadharmAste puna: kuzalAdaya: |
laukikAdhigamAkhyAzca ye ca lokottarA matA: ||1.41||
sAsravAnasravA dharmA: saMskRtAsaMskRtAzca ye |
ziSyasAdhAraNA dharmA ye cAsAdhAraNA mune: ||1.42||
tatrAdau tAvatsAmAnyena (sarvadharmA:) kuzalAkuzalAvyAkRtA: yathAkramaM zrAmaNyatAprANAtipAtAdyavyAkRtakAyakarmAdaya:
| tatasteSAmeva laukikAdidvividhasyAvaziSTAzcattvAro bhedA:, yathAsaMkhyaM bAlapRthagjanasambaddhA: paJca skandhA:, 
sarvAryajanasaMgRhItAni catvAri dhyAnAni, AtmadarzanApratipakSatvena paJcopAdAnaskandhA: | taddarzanapratipakSatvena 
catvAri smRtyupasthAnAni | hetupratyayAdhInA: kAmAdidhAtava: | kAraNAnapekSA: tathatA | sarvAryajanasantAnaprabhavAni 
caturdhyAnAni | samyaksambuddhasantAnodayadharmINi dazabalAni ityevamadhigamAnukrameNa sarvadharmA yathAvadAlambyanta 
ityAlambanamekAdazavidham |
6-samuddeza: 
tAdRzAlambanapratipatte: ka: samuddeza iti samuddezamAha-
sarvasattvAgratA cittaprahANAdhigamatraye |
tribhirmahattvairuddezo vijJeyo'yaM svayambhuvAm ||1.43||
sarvathA sarvAkArajJatAparijJAnena bhaviSyadbuddhabodhisattvAnAM sarvasattva (rAzi)-akhilasattva (nikAya)-
agratAcittamahattvaM prahANamahattvamadhigamamahattvaJcAdhikRtya pratipattau 
pravRttatvAnmahattvAnmahattvatrayayuktatvAcca trividha: samuddezo jJAtavya: |
7- sannAhapratipatti: 
ityevaM pratipattyAdhArAdInabhidhAya kiJca tatsvarUpamiti cet? sA trisarvajJatAviSaye sAmAnyena zukladharmAdhiSThAnA, 
sarvAkArAbhisambodhAdau caturvidhe'bhisamaye pratyabhisamayaM SaTpAramitAdhiSThAnA ca kriyA paripatti: | evaM 
yathAvatprayogadarzanabhAvanAvizeSamArgasvabhAvAnAM pratipattilakSaNAnAM sannAhaprasthAnasambhAraniryANAnAM madhye 
@015
vIryarUpatayA sannAhapratipattiM prathamAmAha-
dAnAdau SaDvidhe teSAM pratyekaM saMgraheNa yA |
sannAhapratipatti: SA SaDbhi: SaTkairyathoditA ||1.44||
iti | dharmadAnAdidAne zrAvakAdimanaskAraparivarjanam, sarvajanApriyavAditvakSAnti:, chandajananam, 
yAnAntarAvyavakIrNaikAgratAnuttarasamyaksambodhipariNAmanA yathAkramaM deyAdyanupalambhasannAhatvena kriyante | tathaiva 
zIlasya rakSaNam, kSAnte: sampAdanam, vIryasya prArambha:, dhyAnasya ArAdhanam, prajJAyA bhAvanA ityevaM 
dAnAdiSaTpAramitAsu pratyekaM dAnAdau saMgRhItAsu SaDbhi: SaTkai: SaTtriMzadvidyA bhavanti dAnAdisAdharmyAcca 
SaTsannAhapratipattayo bhavanti |
8- prasthAnapratipatti:
kRtasannAhasyaivaM prasthAnamiti prasthAnapratipattiM dvitIyAmAha-
dhyAnArUpyeSu dAnAdau mArgai maitryAdikeSu ca |
gatopalambhayoge ca trimaNDalavizuddhiSu ||1.45|| 
uddeze SaTsvabhijJAsu sarvAkArajJatAnaye |
prasthAnapratipajjJeyA mahAyAnAdhirohiNo ||1.46||
dhyAnArUpyasamApatti-dAnAdiSaTpAramitA-darzanabhAvanAzaikSavizeSamArga-caturapramANAnupalambhayoga-
sarvavastutrimaNDalavizuddhyuddeza-SaDabhijJA-sarvAkArajJatAsu samyagvyavasthitilakSaNA hi 
samastamahAyAnadharmAkramaNasvabhAvA prasthAnapratipatti: navadhA |
9- sambhArapratipatti: 
kRtaprasthAnasyaivaM sambhAra iti sambhArapratipattiM tRtIyAmAha-
dayA dAnAdhikaM SaTkaM zamatha: savidarzanam |
yuganaddhazca yo mArgamupAye yacca kauzalam ||1.47||
jJAnaM puNyaM mArgazca dhAraNI bhUmayo daza |
pratipakSazca vijJeya: sambhArapratipatkrama: ||1.48||
@016
mahAkaruNa-dAna-zIla-vIrya-dhyAna-prajJA-zamatha-vidarzanA-yuganaddhamArgopAyakauzala-jJAna-puNya-darzanAdimArga-
vacanAdidhAraNI-bhUmi-pratipakSANAmanupalambhena saMvRtisatyAnatikrameNa samastamahAyAnArthapratipatterebhi:
karuNAdibhi: samyak-pratipatsvAbhAvyAtmahAbodhigrahaNAtmahAkaruNAdisambhArA iti saptadaza sambhArapratipattaya: |
tatra jJAnasambhAra: AdhyAtmika-bAhya-tadubhaya-zUnyatA-mahat-paramArtha-saMskRtAsaMskRtAtItAnantAnavarAgrAnavakAra-
prakRti-sarvadharma-lakSaNAnupalambhAbhAvasvabhAva-bhAvAbhAva-svabhAva-parabhAvazUnyatAnAM bhedena viMzatidhA |
AdhyAtmikatvabAhyatvobhayazUnyatvatastathA |
diGnirvANArthatazcaiva saMskRtAsaMskRtatvata: ||1||
atyantAnavarAgratvAnavakArAkRtAtvata: |
sarvadharmatvalakSmatvAbhyatItAditvata: puna: ||2||
sAMyogikatvabhAvatvAkAzazUnyasvabhAvata: |
svasvabhAvaviyuktatvAdaviMzati: zUnyatA matA: ||3||
bhUmisambhAreNa dazabhUbhaya iti pariSkriyamANAnAM dharmANAM saMdarzanAya trayoviMzatirantarazlokA kathyante-
1. pramuditA bhUmi: 
labhyate prathamA bhUmirdazadhA parikarmaNA |
Azayo hitavastutvaM sattveSu samacittatA ||1.49||
tyAga: sevA ca mitrANAM saddharmAlambanaiSaNA |
sadA naiSkramyacittatvaM buddhakAyagatA spRhA ||1.50||
dharmasya dezanA satyaM dazamaM vAkyamiSyate |
jJeyaJca parikarmaiSAM svabhAvAnupalambhata: ||1.51||
iti | yathAvatsarvavastuSu akauTilyAzaya:, sva-paraprayojane hitatvam, sarvasattveSu samacittatA, sarvasvaparityAga:, 
saddharmaprakAzanam, satyavAditetyevamebhirdazabhirlakSaNadharmai: sarvathotpadyamAnattvAtparikarmabhi: kAraNavizeSai:
svabhAvAnupalambhatayA kRtavizeSalakSaNaparikarmabhireva prathamA pramuditA bhUmi: prApyate |
2- vimalA bhUmi:
@017
zIlaM kRtajJatA kSAnti pramodyaM mahatI kRpA |
gauravaM guruzuzrUSA vIryaM dAnAdike'STamam ||1.52||
iti kuzaladharma-sattvArthakriyA-saMvarazIlAni, parakRtopakArasya avismaraNam (avipraNAzanam), parakRtApakArAdau
kSAnti:, kuzaladharmasyArAdhane'vipratisAra:, sarvajaneSu maitrI, upAdhyAyAdiSu praNamanam, 
kalyANamitranirdiSTadharmasAdhanA, dAnAdiSaTpAramitAsu paryeSTirityevaM kRtaparikarmavizeSeNASTaprakAradharmeNa dvitIyA
vimalA bhUmiradhigamyate |
3. prabhAkarI bhUmi:
atRptatA zrute dAnaM dharmasya ca nirAmiSam |
buddhakSetrasya saMzuddhi: saMsArAparikheditA ||1.53||
hrIrapatrApyamityetatpaJcadhA mananAtmakam |
iti | saddharmazravaNe tRpterajJAnam, lAbhAdinirapekSacittena saddharmaprakAzanam, svabuddhakSetrAzrayAzritasaMzodhanam,
upakRtasattvavaiparItyAdidarzanena na parikhedApatti:, svaparApekSayA akuzaladharmAkaraNamityevaM paJcadhA parikarmaNA 
pUrvavatkRtAnavabuddhyamAnasvabhAvaparikarmaNA tRtIyA prabhAkarI bhUmiravabudhyate |
4. arciSmatI bhUmi: 
vanAzA'lpecchatA tuSTirdhUtasaMlekhasevanam ||1.54||
zikSAyA aparityAga: kAmAnAM vijugupsanam |
nirvitsarvAstisantyAgo'navalInAnapekSate ||1.55||
iti | araNyAvAsa:, aprAptalAbheSu anabhilASa:, prAptalAbheSvanadhikAbhyarthanA, bhikSAdidhautaguNasaMvaraNam, 
gRhItazikSANAM prANAdibhyo'pi aparityajanam, kAmaguNeSu doSopalambhadarzanena nindanam, vineyAnusAreNa nirvANe 
pravaNatvam, sarvasvaparityAga:, kuzalasAdhane cittAsaMkoca:, sarvavastvanapekSaNamityevaM pUrvavaddazaprakAreNa caturthI
arciSmatI bhUmirabhirUhyate |
5. sudurjayA bhUmi: 
saMstavaM kulamAtsaryaM sthAnaM saGgaNikAvaham |
@018
AtmotkarSaparAvajJe karmamArgAn dazAzubhAn ||1.56||
mAnaM stambhaM viparyAsaM vimatiM klezamarSaNam |
vivarjayan samApnoti dazaitAn paJcamIM bhuvam ||1.57||
iti | lAbhAdyarthaM gRhipravrajitAdibhi: saMvAsa:, zrAddhakulAnupadarzanam, janAkIrNanagarAdi, svaprasaMsanaparanindane,
dazAkuzalakarmapathA:, zrutAdyabhimAna:, parApraNamanam, kuzalAkuzalaviparItAbhIniveza:, mithyAdRSTyAdikumati:, 
sarvarAgAdisarvaklezAbhimukhIkaraNaM cetyevaMlakSaNAn dazadharmAn vivarjayanarthAdAkSiptaviparyadharmeNa
dazaprakAraparikarmaNA pUrvavatpaJcamI sudurjayA bhUmirAkramyate |
6. abhimukhI bhUmi:
dAnazIlakSamAvIryadhyAnaprajJAprapUraNAt |
ziSyakhaDgaspRhAtrAsacetasAM parivarjaka: ||1.58||
yAcito'navalInazca sarvatyAge'pyadurmanA: |
kRzo'pi nArthinAM kSeptA SaSThIM bhUmiM samaznute ||1.59||
dAnAdiSaTpAramitAparipUraNena zrAvakapratyekabuddhAbhilASasya svabhAvAnupalambhotttrAsasya ca 
yAcakajanaprArthanAsaMkocasya svarasapravRttasarvArthatyAgadaurmanasyasya dAridryAdarthijanapratikSepacittasya ca varjanenetyevaM 
dvAdazabhi: parikarmabhi: pUrvavatSaSThI abhimukhI bhUmirAjJAyate |
7. dUraGgamA bhUmi: 
Atmasattvagraho jIvapudgalocchedazAzvata: |
nimittahetvo: skandheSu dhAtuSvAyataneSu ca ||1.60||
traidhAtuke pratiSThAnaM saktirAlInacittatA |
ratnatritayazIleSu taddRSTyabhinivezitA ||1.61||
zUnyatAyAM vivAdazca tadvirodhazca viMzati: |
kalaGkA yasya vicchinnA: saptamImetyasau bhuvam ||1.62||
@019
iti | AtmasattvajIvapudgalocchedazAzvatanimittahetuskandhadhAtvAyatanatraidhAtukAdhiSThAna-
saktyAlInacittabuddhadharmasaMghazIladRSTyabhinivezazUnyatAvivAdavirodhodbhAvanAgrahotsRSTayazcetyevaM 
viMzatiprakArakalaGkApagamAdAkSiptaviparyayadharmeNa viMzatiprakAreNa parikarmadharmeNa pUrvavatsaptamI dUraGgamA bhUmi: 
samIyate |
arthAkSiptadharmatAnirdezAyAha-
trivimokSamukhajJAnaM trimaNDalavizuddhatA |
karuNAmananA dharmasamataikanayajJatA ||1.63||
anutpAdakSamAjJAnaM dharmANAmekadheraNA | 
kalpanAyA: samuddhAta: saMjJAdRkklezavarjanam ||1.64||
zamathasya ca nidhyapti: kauzalaJca vidarzane |
cittasya dAntatA jJAnaM sarvatrApratighAti ca ||1.65||
sakterabhUmiryatrecchaM kSetrAntaragati: samam |
sarvatra svAtmabhAvasya darzanaJceti viMzati: ||1.66||
zUnyatA'nimittApraNihitavimokSamukhasamyagjJAnam, dazakuzalakarmapatheSu vadhavadhyaghAtakAnupalambhAdi,
sarvasattvAlambanakaruNA, vastvanupalambha:, sarvadharmasamatAvabodha:, mahAyAnaikayAnAvabodha:, anutpAdaparijJAnam,
gambhIradharmanidhyAnakSAntyavagama:, sarvajJeyAnAM mahAyAnopAyamukhena prakAzanam, sarvakalpanoccheda:,
nimittodgrahaNavikalpAbhAvasatkAyAdipaJcadRSTisantyAga:, rAgAdiklezavarjanAni, zamathabhAvanA, prajJAkauzalyam, 
cittopazama:, rUpAdyapratighAtajJAnam, abhinivezAsthAnam, yatheSTasamakAlabuddhakSetragamanam, vineyAnurUpaM sarvatra
svakAyaprakAzanamiti viMzatiprakAreNAnena parikarmadharmeNApi pUrvavatsaptamI bhUmi: samIyate |
8. acalA bhUmi: 
sarvasattvamanojJAnamabhijJAkrIDanaM zubhA |
buddhakSetrasya niSpattirbuddhasevAparIkSaNe ||1.67||
akSajJAnaM jinakSetrazuddhirmAyopamA sthiti: |
saJcintya ca bhavAdAnamidaM karmASTaghoditam ||1.68||
@020
iti | yathAvatsarvasattvacittacaritajJAnam, lokadhAtau RddhyabhijJAbhi: krIDanam, 
AdhArabuddhakSetrasuvarNAdibhAvapariNAma:, sarvAkAradharmaparIkSaNena buddharAgaNam, divyacakSuSo niSpatti:, 
AdheyabuddhakSetrasattvaparizodhanam, sarvatra mAyopamatAvasthAnam, sarvasattvArthadarzanAda 
buddhipUrvakajanmagrahaNaJcetyevamaSTaprakAradharmeNa parikarmaNA pUrvavadaSTamI acalA bhUmiranubhUyate |
9. sAdhumatI bhUmi: 
praNidhAnAnyanantAni devAdInAM rUtajJatA |
nadIva pratibhAnAnAM garbhAvakrAntiruttamA ||1.69||
kulajAtyozca gotrasya parivArasya janmana: |
naiSkramyabodhivRkSANAM guNapUre svasampada: ||1.70||
iti | anantapraNidhAnam, devAdisarvasattvarutajJAnam, nadayupamitAkSayapratibhAnam, sarvajanaprazastagarbhAvakramaNam, 
rAjAdisthAnam, AdityAdyanvaya:, mAtrAdisusambandhajJAti:, svavidheyaparivAra:, zakrAdyabhinanditotpAda:, 
buddhAdisaJcodananiSkramaNam, cintAmaNisadRzAzvatthavRkSAdi:, buddhabuddhadharmasvabhAvaguNaparipUraNaJcetyevaM 
sampattilakSaNairdvAdazabhi: parikarmabhi: pUrvavatkRtaparikarmavizeSairnavamI sAdhumatI bhUmi: sAkSAtkriyate |
10. dharmameghA bhUmi: 
hetubhUmitvena tatparikarmANyevaM nirdizya phalabhUmitvena pRthaktAnyanabhidhAya saGgrahaNena dazamabhUmilakSaNamAha-
navabhUmIratikramya buddhabhUmau pratiSThate |
yena jJAnena sA jJeyA dazamI bodhisattvabhU: ||1.71||
iti | zrAvakAdigotra-prathamaphalapratipannaka-srotApanna-sakRdAgAmyanAgAmyarhatAmiti SaNNAM 
nayatrayavyavasthApanAbhiprAyeNa zeSasaGgRhItApannakatrayasya pratyekabuddhasya ca yathAkramaM gotrASTamaka-darzana-tanu-
vItarAga-kRtavikalpa-zrAvaka-pratyekabuddhabhUmaya:, bodhisattvAnAM yathoktA navavidhetyevaM navabhUmiratikramya dazamyAM puna: 
bhUmau bodhisattvo buddha eva vaktavyo na tu samyaksambuddha iti vacanAtbuddhabhUmau yena praNidhAnajJAnenAvatiSThate sA eva 
dazamI bodhisattvabhUmi: jJeyA |
(pratipakSasambhAra:)
pratipakSasambhArArthamantarazlokamAha-
pratipakSo'STadhA jJeyo darzanAbhyAsamArgayo: |
@021
grAhyagrAhakavikalpAnAmaSTAnAmupazAntaye ||1.72||
iti | sAMklezikavastumAtrapratipakSAdhiSThAnagrAhyavikalpadvayasya
dravyapudgalaprajJaptipuruSAdhiSThAnagrAhakavikalpadvayasya ca darzanamArgabhAvanAmArgayo:
prahANAdgrAhyagrAhakASTavikalpopazAntaye satyadvayamAzritya sAkSAtkaraNIyA vipakSabhedena mArgadvayAvasthAyAmeva 
aSTavidhA: pratipakSA: | 
10. niryANapratipati: 
sambhRtasambhArasyaivaM niryANamiti niryANapratipattiM caturthImAha-
uddeze samatAyAJca sattvArthe yatnavarjane |
atyantAya ca niryANaM niryANaM prAptilakSaNam ||1.73||
sarvAkArajJatAyAJca niryANaM mArgagocaram |
niryANapratipajjJeyA seyamaSTavidhAtmikA ||1.74||
iti | yathokta uddeza:, sarvadharmasamatA, sattvArthakaraNam, animittasarvakriyAkAritvenAnAbhoga:, 
zAzvatocchedarahitAvasthAvizeSa:, triyAnasarvArthaprApti:, yathoktasarvAkArajJatA tadviziSTamArga ityevaM 
niryAtavyavastuSu prativiziSTAnyadharmAbhAvena sarvAnupalambhatayA ebhiraSTAbhirniryANapratipatti: aSTadhA bhavati |
iti abhisamayAlaGkAre nAma prajJApAramitAzAstre prathamAdhikAravRtti: |
--------------------------
mArgajJatAdhikAra: dvitIya:
1 -dhyAmIkaraNatAdIni
sarvAkArajJatAdhigamo na vinA mArgajJatAparijJAneneti mArgajJatAmAha-
dhyAmIkaraNatA bhAbhirdevAnAM yogyatAM prati |
viSayo niyato vyApti: svabhAvastasya karma ca ||2.1||
mArgajJatotpattiM prati yogyatApAdanAya devAdInAM svakarmajaprabhAyAstathAgataprakRtiprabhAbhirmalinIkaraNatA 
nihatamAnasantAne'dhigama utpadyata iti jJApanAya kRtA, ato vakroktyAdhAra: kathita: | sa cotpAditabodhicitta
@022
eveti viSayapratiniyato bhavati | triyAnavyavasthAnamAbhiprAyikam, na lAkSaNikamiti 
nyAyAdanuttarasamyaksambodhiparyavasAna eva sarvo jana ityato vItarAgetarayoginApi buddhatvaprAptaye mArgajJatA 
bhAvanIyeti vyAptirbhavati | sattvArthakaraNapravRttatvenotpAditabodhicittasya sarvathA klezAprahANamiti svabhAvo 
bhavati | tAdRzasvabhAvasya bhUtakoTerasAkSAtkaraNena prayopAyakauzalena cAparigRhItasattvasya parigrahaNAdineti 
kAritram |
2-zrAvakamArga: 
AdhArAdikamevamamidhAya mArgajJatAdhikAre sarve mArgA: paripUrayitavyA iti zrAvakamArgamAha-
caturNAmAyasatyAnAmAkArAnupalambhata: |
zrAvakANAmayaM mArgo jeyo mArgajJatAnaye ||2.2||
iti | tatra du:khasatyasyAnukrameNa anityaM du:khaM zUnyamanAtmetyetAni catvAri zAntAkAralakSaNAni |
samudayasatyasya hetu-samudaya-prabhava-pratyayarUpatvena roga-gaNDa-zalyAghAkArA: |
nirvide virAgAya nirodhAya ca pratipanno bhavatItyatastayo: du:khasamudayayo: pratyeka: para-pralopadharmasvarUpau
nirvidAkArau, cala-prabhaGgurasvarUpau virAgAkArau; bhayopasargopadravasvarUpA nirodhAkArA: | nirodhasatyasya nirodharUpa-
nirAtma-zAnta-praNItarUpavivikta-niryANarUpazUnyAnimittApraNihitAnabhisaMskArA nirodhasatyAkArA: |
mArgasatyasya mArga-nyAya-pratipatti-nairyANikA iti mArgasatyAkArA: | tatazcaiSAM svabhAvAnupalambhabhAvanayA 
mArgajJatAdhikAre zrAvakANAM mArgo bodhisatvenaivaM parijJeya: |
nirvedhabhAgIyAdhigamapUrvakaM catu:satvaparijJAnamiti mArgamamidhAya nirvedhabhAgIyamAha-
rUpAdiskandhazUnyatvAcchUnyatAnAmabhedata: |
USmANo'nupalambhena teSAM mUrdhagataM matam ||2.3||
kSAntayasteSu nityAdigosthAnaniSedhata: |
daza bhUmI: samArabhya vistarAsthAnadezanAt ||2.4||
agradharmagataM proktamAryazrAvakavartmani |
tatkasya hetorbuddhena buddhvA dharmAsamIkSaNAt ||2.5||
@023
rUpAdiskandhAnAM svasvarUpazUnyatvAcchUnyatAnAmabhedena, rUpAdInAM pUrvavadanupambhena, evaM rUpAdInAM'na nityaM 
nAnityam' ityupalambhayogata: sthAnaniSedhena, yasmAttathAgatena bodhimabhisambudhya dharmA na samIkSitA iti 
pramANapuruSAdarzanakAraNopapattyA pramuditabhUmyAdau vistarAsthAnadezanayA ceti ebhirAkArairyathAkramaM satyAnAmupalabdhau 
nirvedhabhAgIyA utpadyante |
3-pratyekabuddhamArga: 
zrAvakamArgAnantaraM pratyekabuddhAnAM mArgAbhidhAne nyAyaprApte'pi zrAvakebhya: kathaM prativiziSTAste yena teSAM mArgabheda
ityAzaGkya vaiziSTyapratipAdanArthaM tAvadAha-
paropadezavaiyarthyaM svayambodhAtsvayambhuvAm |
gambhIratA ca jJAnasya khaDgAnAnAmabhidhIyate ||2.6||
iti | zrAvakA: paropadezasApekSA: svabodhiM budhyante; sAlApadharmadezanayA ca parAnapi kuzale pravartayantItyAgama: |
pratyekabuddhA: puna: svayaM pUrvazrutAdyabhisaMskAreNa paropadezaM pratyanapekSA: svabodhisamadhigacchantyatasteSAM 
buddhAdyupadezanairarthakyamityekaM vaiziSTyam | zabdoccAraNadharmadezanayA zrotRbhi: kriyate vaktRjJAnasAmarthyAvabodha: | te 
(pratyekabuddhA:) puna: azabdoccAraNadharmadezanayA svAdhigatajJAnAdisAmarthyena parAn dazakuzalAdau pravartayantyatasteSAM 
jJAnasyAnavabodhatayA dvitIyaM vaiziSTyamiti |
kathamazabdoccAraNadharmadezanetyAzaMkyAha-
zuzrUSA yasya yasyArthe yatra yatra yathA yathA |
sa so'rtha: khyAtyazabdo'pi tasya tasya tathA tathA ||2.7||
iti | nAvitarkya nAvicArya vAcaM bhASata ityAlApo vikSepa: | sa ca santAnakSobhamAdadhAtIti yathA yathA 
bodhisattvena'buddho bhUtvA AlApamantareNa dharmadezanAM kuryAma' iti praNidhAnaM pravartitam, tathA 
buddhatvasAmyAtpratyekabuddhAvasthAyAJca praNidhAnAdisAmarthyena yasminnarthe yena prakAreNa yasya zravaNecchA, tasya vijJAne 
tenaiva prakAreNa azabdo'pi so'rtha: pratibhAtItyazabdadharmadezanocyate | ityevaM vakSyamANadharmasya zrotRvijJAne 
sunirmANamutpAdazcetyayaM bhavati dharmadezanA zabdArtha: | 
vaiziSTyamevamabhidhAya viziSTAnAM viziSTa eva mArga iti prakRtapratyekabuddhamArgamAha-
grAhyArthakalpanAhAnAdgrAhakasyAprahANata: |
AdhAratazca vijJeya: khaDgamArgasya saGgraha: ||2.8||
@024
ityuktam | pratyekabuddhasya mArga: yathoktasatyabhAvanayA eva, yathAavastu pratItyasamutpAdabhAvanayA ca |
grAhyagrAhakArthavikalpayoryathAkramaM prahANAprahANe pratyekabuddhayAnasaGgRhItAdhAradharmavastuno 
vizeSaviziSTadharmAdhigamazca bodhisattvena parijJeyo na sarvAkArajJAneneti pratyekabuddhamArga: |
nirvedhabhAgIyAdhigame sati yathoktamArga utpadyata iti nirvedhabhAgIyamAha-
prajJapteravirodhena dharmatAsUcanAkRti:|
USmagaM mUrdhagaM rUpAdyahAnAdiprabhAvitam ||2.9||
adhyAtmazUnyatAdyAbhI rUpAderaparigrahAt |
kSAntI rUpAdyanutpAdAdyAkArairagradharmatA ||2.10||
iti | rUpAdisAGketikadharmaprajJapteravirodhena dharmatAyA: pratipAdanena:, rUpAde: paramArthato na hAnivRddhyAdyartha
zikSaNena, svabhAvazUnyatvAtrUpAderadhyAtmabahirdhAdizUnyatayA aparigrahaNena, rUpAderanutpAdAnirodhAdyAkAraizca 
yathAkramaM catu:satyAlambane nirvedhabhAgIyo bhavati |
4-bodhisattvamArga: 
pratyekabuddhamArgAnantaraM bodhisattvamArgamAha-
kSAntijJAnakSaNai: satyaM satyaM prati caturvidhai: |
mArgajJatAyAM dRGmArga: sAnuzaMso'yamucyate ||2.11||
iti | mArgajJatAdhikAre bodhisattvena dharmajJAnakSAntirdharmajJAnamanvayajJAnakSAntiranvayajJAnaM ceti catvAra:
kSAntijJAnakSaNA: pratyekaM du:khAdisatyasambandhayuktA aihikAmutrikairguNairyuktA vimAvanIyA iti darzanamArgo 
mahAnuzaMsa ityucyate |
kathamAkAro bhAvanIya ityAha-
AdhArAdheyatAbhAvAttathatAbuddhayormitha: |
paryAyeNAnanujJAnaM mahattA sA'pramANatA ||2.12||
parimANAntatAbhAvo rUpAderavadhAraNam |
tasyAM sthitasya buddhatve'nudgrahAtyAgatAdaya: ||2.13||
@025
maitryAdi zUnyatAprAptirbuddhatvasya parigraha: |
sarvasya vyavadAnasya sarvAdhivyAdhizAtanam ||2.14||
nirvANagrAhazAntatvaM buddhebhyo rakSaNAdikam |
aprANivadhamArabhya sarvAkArajJatAnaye ||2.15||
svayaM sthitasya sattvAnAM sthApanaM pariNAmanam |
dAnAdInAJca sambodhAviti mArgajJatAkSaNA: ||2.16||
paramArthata: tathatAbuddhayorAdhArAdheyabhAvo na vidyata ityatastayo: paryAyeNAvasthiterananujJAnam | rUpAdInAM 
dharmadhAtusvabhAvatayA mahattA tathaiva teSAmapramANatA | pUrvavadAkAzAparimANatayA teSAmaparimANatetyevaM du:khasatyAkArA
bhavanti |
rUpAdInAM ni:svabhAvatvena zAzvatocchedAdyantAbhAva: | prajJApAramitAyAM sthitasya dharmadhAtusvabhAvatayA rUpAdInAM 
tathAgatatvAvadhAraNam | tathaiva tasyAM sthitasya sarvadharmANAM nodgrahatyAgabhAvanAdikam | ni:svabhAvAdhimokSapUrvakaM 
caturapramANaM vibhAvanIyamityevaM samudayasatyAkArA bhavanti |
rUpAdernijarUpA prakRtyaiva zUnyatA | dharmadhAtupariNAmitakuzalamUlAnAM phalaM tathAgatatvasya prApaNam | prajJApAramitayA 
sarvAkArapratipakSANAM saMgraha: | tayaiva bAhyAbhyantaropadravaprazamanamityevaM nirodhasatyAkArA bhavanti |
ni:svabhAvatAbhAvanayaiva rUpAdinirvANAbhinivezasya zAnti: | prajJopAyakauzalapravRttasya buddhebhyo rakSAvaraNaguptayo 
bhavanti | buddhatvAbhilASiNA svayaM prANAtipAtaviratyAdipUrvakaM sarvAkArajJatAyAM sthitvA tatraiva pareSAM sthApanam |
dAnAdInAmakSayaM kartumicchatA samyaksambodhau pariNAmanamityevaM mArgasatyasyAkArA bhavanti | ityevameva 
mArgajJatAyA: kSaNA bhavanti |
kecidiha kArikArthopalakSaNapareNa granthena AkArArthamanuktvA darzanamArgaSoDazakSaNopalakSaNameva kevalamanukRtamiti 
varNayanti, evamuktAnuktanirvedhabhAgIyAdyarthakArikAsvapi draSTavyamiti |
tairbhAvanAnukramAdyanirdezAtkAcidabhisamayAnupUrvI na pratipAditA | 'AlambanamanityAdi satyAdhAraM tadAkRti:'
ityAdikArikArthazca kathaM vyAkhyeya ityapare |
5-bhAvanAmArgakAritram 
darzanamArgAnantaraM bhAvanAmArgAbhidhAne sati svalpavaktatvena phalanimnatvena ca vineyapravRtte: tatkAritraM tAvat-
@026
sarvato damanaM nAa sarvata: klezanirjaya: |
upakramAviSahyatvaM bodhirAdhArapUjyatA ||2.17||
ityuktam | sarvaprakAracittasvavidheyIkaraNam, kalyANamitrAdisarvajananamanam, rAgAdyabhibhava:, 
parakRtAghAtAnanupratipatte: aviSahyatvam, samyaksambodhipratipatti:, AdhAraviSayapUjyatAkAritraJceti SaDvidhameva 
kAritram |
sAsravo bhAvanAmArga:
6-bhAvanAmArgAdhimukti:
kAritrAnantaraM bhAvanAmArga: | sa ca sAsravAnAsravabhedena dvividha: | ata:
sAsravabhAvanAmArgAdhimuktipariNAmanAnumodanAmanaskAreSu prathamaM bhAvanAmArgAdhimuktimanaskAramAha-
adhimuktistridhA jJeyA svArthA ca svaparArthikA |
parArthikaivetyeSA ca pratyekaM trividheSyate ||2.18||
mRdvI madhyAdhimAtrA ca mRdumRdvAdibhedata: |
sA punastrividhetyevaM saptaviMzatidhA matA ||2.19||
iti | svobhayaparArthopalambhatayA yathAdhimokSaM dRSTakuzaladharmadhiSThAnA bhAvanAmArgAdhikArAdAdau 
asAkSAtkriyArUpAdhimukti: trividhA satI pratyekaM mRdvAdibhedena trividhA | evameSApi pratyekaM mRdumRdvAdibhedena 
trividhA | evaM navabhistribhiradhimukti: saptaviMzatiprakArA bhavati |
7- bhAvanAmArgAdhimuktasya stuti: stobha: prazaMsA ca 
tadbhAvakabodhisattvasyotsAhavardhanAya tadadhimokSasya styutyAdayo buddhAdibhi: kriyanta iti stutiM, stobhaM prazaMsAJcAha
stuti: stobha: prazaMsA ca prajJApAramitAM prati |
adhimokSasya mAtrANAM navakaistribhiriSyate ||2.20||
iti | yathAdhimokSadRSTadharmalakSaNAM prajJApAramitAM prati pravRttasyAdhimokSamanaskArasya prathamadvitrinavAvasthAnAM 
pratyekaM navabhi: prakArairuttarottarAbhinandanaM stuti: stobha: prazaMsA ca iSyate | ataste stutyAdayo
yathAbhUtArthAdhigamamAtralakSaNA nArthavAdarUpA: |
@027
8-pariNAmanA
evamadhimokSasya pariNAmanAsambhavAddvitIyaM pariNAmanAmanaskAramAha-
vizeSa: pariNAmastu tasya kAritramuttamam |
nopalambhAkRtizcAsAvaviparyAsalakSaNa: ||2.21||
vivikto buddhapuNyaughasvabhAvasmRtigocara: |
sopAyazcAnimittazca buddhairabhyanumodita: ||2.22||
traidhArukAprapannazca pariNAmo'parastridhA |
mRdurmadhyo'dhimAtrazca mahApuNyodayAtmaka: ||2.23||
iti | yathokto vizeSAdhimokSa:, anupalambha:, aviparyAsa:, vivikta:, tathAgatakuzalamUlaudhasvabhAvasmRti:, 
sopAyakauzala:, animitta:, buddhAnujJAta:, traidhAtukAprapanna:, mRdumadhyAdhimAtrazca mahApuNyodaya
ityevamadhyAropitamanaskArA yathAkramamanuttarasamyaksambodhi: zIlAdiskandha-pariNAmanAcittAtmAdiyuktavastu-
trikAlabuddhakuzala-dAnAdi-nimitta-sarvamArga-kAmAdidhAtu-dazakuzalakarmapatha-
srotApannAdyanuttarasambodhiprasthitAnAmanupalabdhAnAmupalambhA iti triyAnavineyasattvAnAM 
mArgopadezahetubhAvavyApArayuktai: sarvasattvArthamakSayAya cAnuttarasamyaksambodhau dvAdaza pariNAmanA: kriyante |
9- anumodanA 
evaM pariNAmayitavastu abhivardhayitavyamiti tRtIyamanumodanAmanaskAramAha-
upAyAnupalambhAbhyAM zubhamUlAnumodanA |
anumode manaskArabhAvaneha vidhIyate ||2.24||
iti | saMvRtyupAyena kuzalamUlAnyupalabhya pramuditacittena paramArthato'nupalambhatayAnumodanIyAnIti |
tatrAyaM samAsArtha: -AkarAnniSkRSTa: svarNapiNDa ivAdhimokSamanaskAra:, svarNakAreNa tato'laGkArakaraNamiva 
samyaksambodheraGgakaraNaM pariNAmanAmanaskAra:, svaparapuNyasamatAprApti anumodanAmanaskAra iti |
anAsravo bhAvanAmArga: 
10- abhinirhAra:
@028
sAsravAnantaramanAsravo bhAvanAmArga: | sa ca dvividha iti prathamamabhinirhAralakSaNaM bhAvanAmArgamAha-
svabhAva: zreSThatA tasya sarvasyAnabhisaMskRti: |
nopalambhena dharmANAmarpaNA ca mahArthatA ||2.25||
iti | rUpAdyaviparItadarzanaM svabhAva: | nAnyathA buddhatvasaMprAptiriti zreSThatA | sarvadharmavizeSAnutpAdanena 
adhigamaprayogo'nabhisaMskAra: | tAdRzasvabhAvAdiyuktamArgadharmANAmanupalambhatayA yogisantAne samutpAdanamarpaNA |
buddhatvamahArthasAdhanAnmahArthatA |
11- atyantavizuddhi: tadanantaraM ya: parigrahatyAgena prApsyamAna: kastasyotpAdAnutpAdaheturiti 
AkAMkSAnirAsadvAreNa dvitIyamatyantavizuddhilakSaNamAha-
buddhasevA ca dAnAdirupAye yacca kauzalam |
hetavo'trAdhimokSasya dharmavyasanahetava: ||2.26||
mArAdhiSThAnagambhIradharmatAnadhimuktate |
skandhAdyabhinivezazca pApamitraparigraha: ||2.27||
iti | buddhasamArAdhanam, dAnAdipAramitAparipUraNam, zamathakauzalaJceti utpAdahetava: |
mArabAdhitam, gambhIradharmAnadhimokSa:, bhAvagraha:, pApamitrasaMgatiriti anutpAdahetava: |
adhigamAnadhigamahetUnevamuktvA prakRtasya sAmAnyena vizuddhimAha-
phalazuddhizca rUpAdizuddhireva tayordvayo: |
abhinnAcchinnatA yasmAditi zuddhirUdIritA ||2.28||
iti | Aryapudgalasya yatzrAmaNyatAphalaM tasya sarvavipakSarahitatvena yA vizuddhi: saiva rUpAdivizuddhi:, 
phalarUpAdivizuddhi: rUpAderAtmAbhinivezAdivigamAt | prabhedatvena yasmAttadvizuddhi: abhinnA acchinnA 
tasmAtsvasAmAnyalakSanAnAtvavirahAdevaM vizuddhirabhidhIyate |
sAmAnyena vizuddhimevamabhidhAya vizeSeNAha-
klezajJeyatrimArgasya ziSyakhaDgajinaurasAm |
hAnAdvizuddhirAtyantikI tu buddhasya sarvathA ||2.29||
@029
iti | rAgAdiklezaprahANAt, etasya jJeyAvaraNaikadezagrAhyavikalpasya ca prahANAt,
yAnatrayamArgAvaraNaprahANAdyathAkramaM zrAvakapratyekabuddha-bodhisattvAnAM zuddhirbhavati | sarvathA
savAsanaklezajJeyAvaraNaprahANAtdharmadhAtUdbhavAnuttarabuddhAnAM vizuddhiriSyate |
mArgajJatAdhikAre vizuddhikathanaprasaGgAdAtyantikI cetarA ca buddhAnAM zrAvakAdInAM ca yathAkramaM vizuddhi: | sa:
kathamityAha-
mRdumRdvAdiko mArga: zuddhirnavasu bhUmiSu |
adhimAtrAdhimAtrAdermalasya pratipakSata: ||2.30||
iti | kAradhAtudhyAnArUpyasamApattaya iti navabhUmiSvadhimAtrAdinavaprakAravipakSasya pratipakSabhAvena
mRdumRdvAdimArgo yathAkramaM navaprakAra: | sarvathAnyathA ca vizuddhihetutvAdAtyantikI cetarA ca vizuddhiriti |
kathamAtyantikItyAha-
tridhAtupratipakSatvaM samatA mAnameyayo: |
mArgasya ceSyate tasya codyasya parihArata: ||2.31||
iti | tatrAdhimAtrAdhimAtrAdi: pratipakSo mRdumRdvAdirvipakSa iti bhavitavyamiticodyasya 
vastraliptasUkSmamalApakarSaNe rajakamahAyatnodAharaNena parihArata: yathAnirdiSTabhAvanAmArgasyAtyantikI |
traidhAtukAkArajJAnajJeyAnupalambhAdyA samatA saiva samastapratipakSatvAdAtyantikI vizuddhirbuddhasya vyavasthApyata iti ||
abhisamayAlaGkAre nAma prajJApAramitopadezazAstre dvitIyAdhikAravRtti:
sarvajJatAdhikAra: tRtIya: 
1-prajJayA na bhave sthAnam 
2-kRpayA na zame sthiti: 
sarvavastuparijJAnaM vinA na mArgajJatAparijJAnaM samyagiti sarvajJatAmAha-
@030
nApare na pare tIre nAntarAle tayo: sthitA |
adhvanAM samatAjJAnAtprajJApAramitA matA ||3.1||
iti | traiyadhvikadharmANAmanutpAdAkAreNa tulyatAvabodhAtbuddhabodhisattvAnAM yA AsannIbhUtA matA prajJApAramitA, sA 
khalu prajJayA punarnApare tIre saMsAre, na pare tIre nirvANe ca yathAkramaM zAzvatocchedalakSaNe, na tayormadhye'pi vyavasthiteti 
na saMsAranirvANayo: vyavasthitA |
3-anupAyena dUratvam 
4-upAyenAvidUratA 
sarvajJatAdhikArAdvyatirekanirdezena zrAvakAdInAM tryadhvasamatAjJAnAbhAvAtsamyakprajJApAramitA dUrIbhUteti |
svAdhigamamAtrAtmikA tu prajJApAramitA kRpAprajJAvaikalyAnnirvANe saMsAre cAvasthitA vastvastUpalambhatayeti jJeyA 
| 'ya: pratItyasamutpAda: zUnyatA saiva te matA'iti nyAyAdadhvatrayasamatAjJAnaM padArthAvabodha eva, nanu sa ca sarveSAmeva 
samastIti kathaM zrAvakabodhisattvAdInAM samyakprajJApAramitAdUrIbhAva:, na cetareSAM bhavatIti cet ? Aha-
anupAyena dUraM sA sanimittopalambhata: |
upAyakauzalenAsyA: samyagAsannatoditA ||3.2||
iti | mAyAkAranirmitavastuna: pratibhAse aviditatatsvarUpasya bhAvAbhinivezitA nai: svAbhAvyApratibhAsa iva 
kalyANamitrAdayupAyakauzalavaikalyAdvastu nimittayogena pratipattau tatsamatAparijJAnamavijJAtabhAvarUpANAM 
zrAvakAdInAM nAstItyatasteSAM dUrIbhAvo jinajananyA iti | bodhisattvAnAM tu samArAdhitakalyANamitropadezatayA 
aviparItasatyadvyAzritazrutAdijJAnotpattyupAyakauzalena ca utsAritabhAvAbhinivezabhrAntinimittAnAM 
rUpAdisarvadharmaparijJAnameva tatsamatAparijJAnamityatasteSAM samyagAsannIbhAvo'syA mAturiti anupAyena eva dUratA, 
upAyena tu adUratA bhavati |
5-vipakSa:
zrAvakAdInAmevaM mAturdUrIbhAvenAnuSThAnaM vipakSamAha
rUpAdiskandhazUnyatve dharmeSu tryadhvageSu ca |
dAnAdau bodhipakSeSu caryAsaMjJA vipakSatA ||3.3||
@031
iti | sarveSAM rUpAdInAM traiyadhvikAnAJca dharmANAM sAsravAnAsravobhayasthAnIyAnAmanupalambhasvarUpANAM sarvatra 
bhAvopalambhatayA te paraparikalpitAtmAdizUnyatvena dRSTA: | anuSThAnasaMjJA tu eteSAM pratipakSabhUtAni 
viparyAsapravRttatvena heyatvAtvipakSo bhavati |
6-pratipakSa: 
viparyayeNa bodhisattvAnAM paripakSa ityAha-
dAnAdiSvanahaGkAra: pareSAM tanniyojanam |
saGgakoTIniSedho'yaM sUkSma: saGgo jinAdiSu ||3.4||
iti | trimaNDalavizuddhyA dAnAdAvanAtmAvabodhena svaparayorniyojanaM
samyakpravRttatvAtsarvasaktinicayasthAnapratiSedhena copAdeyatvAtsarvathA pratipakSa: | tathAgatAdiSu namaskArAdi: 
puNyasambhArahetutvena pratipakSo'pi san sUkSmasaktirUpatayA na sarvathA pratipakSa iti vipakSo bhavati |
kathaM puna: sukSmasaktirvipakSa iti cedAha-
tadgAmbhIrya prakRtyaiva vivekAddharmapaddhate: |
iti | yasmAtsvabhAvenaiva dharmagotrANAM zUnyatvAtteSAM gAmbhIryam, tasmAttathAgatopalambho'pi vipakSa: | 
kathaM tarhi tasya varjanamityAha-
evaprakRtikaM jJAnaM dharmANAM saGgavarjanam ||3.5||
@032
iti | rUpAdisarvadharmANAmekaiva prakRti: yaduta ni:svabhAva iti jJAnajJeyasamataikaparijJAne saktirvarjitA bhavati |
katha puna: prakRtyA dharmagAmbhIryamityAha-
dRSTAdipratiSedhena tasyA durbodhatoditA |
iti | yasmAtsarvavijJAnopalabdhArthanirAkaraNena tasyA: prakRterdurbodhatA kathitA, atastasyA gAmbhIryam | kathaM punarevaM 
durbodhatetyAha-
rUpAdibhiravijJAnAttadacintyatvamiSyate ||3.6||
rUpAdyAveNikabuddhadharmAdyAkArai: prakRtestathatAsvAbhAvyAdanabhisambodhena yasmAccintAtikrAntatvamiSyate,
ato'syA durbodhateti yAvat |
vipakSAdi evamabhidhAya upasaMhAramAha-
evaM kRtvA yathokto vai jJeya: sarvajJatAnate |
ayaM vibhAgo ni:zeSo vipakSapratipakSayo: ||3.7||
iti | sarvajJatAdhikAre yathoktanayena yathAkramaM zrAvakabodhisattvAdInAM vipakSapratipakSayorayaM prabhedo'vasAtavya: |
7-prayoga:
vipakSAdi evamabhidhAya tayorvibhAvanAyAM ka: prayoga iti cetprayogamAha-
rUpAdau tadanityAdau tadapUriprapUrayo: |
tadasaGgatve caryAyA: prayoga: pratiSedhata: ||3.8||
avikAro na karttA ca prayogo duSkarastridhA |
yathAbhavyaM phalaprApterabandhyo'bhimatazca sa: ||3.9||
aparapratyayo yazca saptadhA khyAtivedaka: |
rUpAdisarvadharmA:, teSAmevAnityatAzUnyatAdaya:, pratipUrNApUrNatA, asaGga:, anyathA'vikAra:, akartRtvam,
trisarvajJatAtmakAnAM yathAkramamuddezaprayogakAritrANAM duSkaratA, yathAbhavyaphalaprAptyA avandhyatA, 
parapratyayAnirgAmitvam, pariNAmasamAhAra-virodha-pratyayAsaGkrAnti-nirAdhArAkArakAtmaka-
@033
saptakhyAtisiddhaparijJAnasya nirAkaraNam, tadevamanvayamukhena bodhisattvAnAM dazavidha: prayoga: kathita:, 
arthAdyathoktaviparyayeNa zrAvakAdInAM prayogo bhavati |
8-samatA 
samatAdvAreNa prayogo bhAvanIya iti prayogAnantaraM samatAmAha-
caturdhA'mananA tasya rUpAdau samatA matA ||3.10||
iti | rUpAdyabhinivezanIlAdinimittaprapaJcAdhigamamananAnAM sarvathAnupalabdhiriti prayogasamatAtvAtsamatA bhavati |
9-darzanamArga: 
prayogasamatAM pratividhya darzanamArgo bhAvanIya iti darzanamArgamAha-
dharmajJAnAnvayajJAnakSAntijJAnakSaNAtmaka: |
du:khAdisatye dRGmArga eSa sarvajJatAnaye ||3.11||
iti | pratisatyaM dharmajJAnakSAntirdharmajJAnamanvayajJAnakSAntiranvayajJAnamityevaM SoDazakSaNAtmaka: sarvajJatAdhikAre 
darzanamArgo bhavati |
nanu ka: satyasyAkAra ityAha-
rUpaM na nityaM nAnityamatItAntaM vizuddhakam |
anutpannAniruddhAdi vyomAbhaM lepavarjitam ||3.12||
parigraheNa nirmuktamavyAhAraM svabhAvata: |
pravyAhAreNa nAsyArtha: pareSu prAptaye yata: ||3.13||
nopalambhakRdatyantavizuddhirvyAdhyasambhava: |
apAyocchittyakalpatve phalasAkSAtkriyAM prati ||3.14||
asaMsargo nimittaizca vastuni vyaJjane dvaye |
jJAnasya yA cAnutpattiriti sarvajJatAkSaNA: ||3.15||
@034
nai:svabhAvyena rUpAdi nityAnityaviyogAnna nityaM nAnityam, du:khAdu:khavigamatvena apagatazAzvatocchedAntam, 
zUnyAzUnyarahitatvAdvizuddham, AtmAnAtmasvabhAvAbhAvAnnotpannaM na niruddhaM na saMkliSTaM  na vyavadAtamityAdayo 
du:khasatyAkArA bhavanti |
hetvahetutucchatvAdAkAzasadRzam, samudayAsamudayavisaMyogAtsarvaklezopaklezanirupaliptam, 
prabhavAprabhavAsambaddhatvAtparigraheNa nirmuktam, pratyayApratyayavimuktatvAtsvarUpato'vacanIyamiti samudayasatyAkArA 
bhavanti |
yasmAnnirodhAnirodhenAsambandha:, tasmAnnirodhasatyArtho vacanodAharaNena santAnAntare'prApaNIya:, 
zAntAzAntAbhAvAnnopalambhakaraNam, praNItApraNItavikalatvAdatikrAntobhayAntA vizuddhi:, 
ni:saraNAni:saraNaviviktatvAtsarvavyAdhyanutpAda iti nirodhasatyAkArA bhavanti |
mArgAmArgarahitatvAdapAyocchitti:, nyAyAnyAyAsaMzleaSAtphalasAkSAtkaraNaM pratyupAyo'vikalpatvam, 
pratipattyapratipattivinirmuktatvena sarvadharmANAM nimittairasaMsarga:, nairyANikAnairyANikavikalpatvenobhaye 
vAcyavAcakabhAvalakSaNe jJeye zabde jJAnasyAnutpattiriti mArgasatyAkArA bhavanti |
evamete AkArA: sarvajJatAkSaNA iti bodhisattvAnAM darzamArga:, tadviparyayeNa zrAvakadInAmanityAdibhirAkArai:
sarvajJatAyAM darzanamArgo vibhAvanIya: |
zrAvakamArgo bodhisattvena parijJAtavyo na sAkSAtkaraNIya iti bhAvanAmArgo na nirdiSTa: |
vistareNa evaM nirdizya sakalArthasaGgrAhakatvena trisarvajJatAmupasaMharannAha-
iti seyaM puna: seyaM khalu punastridhA |
adhikAratrayasyaiSA samApti: paridIpitA ||3.16||
iti | yathoktanItyA iyaM sarvAkArajJatA, iyaM mArgajJatA, iyaM sarvajJatA cetyevaM parivartatrayeNa prakAratrayaM parisamAptam |
iti abhisamayAlaGkAre nAma prajJApAramitAzAstre tRtIyAdhikAravRtti: |
---------------------
sarvAkArAbhisambodhAdhikAra: caturtha: 
1-AkArA:
parijJAtatrisarvajJatAvazitvArthaM puna: sarvAkAramArgavastujJAnasaGgraheNa trisarvajJatAM bhAvayatIti sarvAkArAbhisambodha
ityAha-
@035
vastujJAnaprakArANAmAkArA iti lakSaNam |
sarvajJatAnAM traividhyAttrividhA eva te matA: ||4.1||
nityAdigrAhavipakSasya pratipakSadharmatAsvabhAvAnAmanityAdyAlambanajJAnaprakArANAmAkAratvena vyavasthAnaM lakSaNam |
te cAkArAstrisarvajJatAbhedAttriprakArA eva matA: |
sAmAnyenAkArAnnirdizya idAnIM vizeSeNAha-
asadAkAramArabhya yAvannizcalatAkRti: |
catvAra: pratisatyaM te mArge paJcadaza smRtA: ||4.2||
iti | tatra trisarvajJatAmadhikRtya asad-anutpAda-
vivekAnavamardanIyApadAkAzApravyAhArAnAmAgamanAsaMhAryAkSayAnutpattaya iti dvAdaza AkArA hi yathAkramaM 
du:khAdisatyatrayasya anityAdilakSaNA bhavanti | klezAvaraNapratipakSatvenaika: anAsravamArga:, sarvajJatayA pratyekabuddhA:
saGgRhItA iti teSAM jJeyAvaraNapratipakSatvena dvau sAsravAnAsravabhAvanAmArgo ceti mArgA: triprakArA: |
tatra prathame akArakAjAnakAsaMkrAntyavinayAkArA iti catvAro yathAkramaM mArgAdilakSaNA: (klezAvaraNapratipakSe)
bhavanti |
dvitIye svapna-pratizrutkA-pratibhAsa-mAyAkArA iti paJca yathAkramaM ni:svabhAvAnutpannAniruddhAdizAnta-
prakRtiparinirvRtilakSaNA: sAmAnyato jJeyAvaraNapratipakSabhUtA: santi |
tRtIye asaMklezAvyavadAnAnupalepAprapaJcAmananAcalAkArAM SaTyathAkramaM saMkleza-vyavadAna-klezavAsanA-
rUpAdiprapaJca-svAdhigama-parihANi-vikalpAnAM pratiniyatajJeyAvaraNAnAM pratipakSabhUtA bhavanti |
ityevaM mArgasatyasya paJcadaza AkArA: | samudAyena saptaviMzatiriti sarvajJatAkArA bhavanti |
tadanantaraM mArgajJatAyA AkArA ityAha-
hetau mArge ca du:khe ca nirodho ca yathAkramam |
aSTau te sapta paJceti SoDazeti ca kIrtitA: ||4.3||
tatra saMklezetarapakSAzrayeNa samudayamArgasatye kAraNam, du:khanirodhasatye ca phalamityarthadvAreNa nirdiSTe 
samudayamArgadu:khanirodhasatyeSu yathAsaMkhyamaSTAdyAkArA boddhavyA: ||
@036
tatra virAgAsamutthAna-zAntArAgAdveSAmoha-ni:kleza-ni:sattvAkArA eva yathAkramaM yo hetu: chando rAgo nandI ca, ya: 
samudaya: rAgo dveSo mohazca, ya: prabhava: parikalpa:, yazca pratyaya: sattvAbhiniveza iti eteSAM pratipakSabhUtatvena 
trayastraya eka eka ityaSTAvAkArA: samudayasatye bhavanti |
apramANAntadvayAnanugamAsambhinnAparAmRSTAvikalpAprameyAsaGgAkArA-yathAkramaM ya: sarvasattvAvakAzado mArga: yathA 
va sarvasattvAvakAzada:, yo nyAyo yathA ca nyAya:, yA pratipattiryathA ca pratipatti:, yacca niryANamiti tatsvabhAvA 
dvau dvau dvAveka iti saptAkArA mArgasatye bhavanti |
anitya-du:kha-zUnyAnAtmAkArA: paJcamAlakSaNAkArasvabhAvA ityevaM paJcAkArA du:khasatye bhavanti |
adhyAtmabahirdhobhayavastUnAM nirodhenAdhyAtmabahirdhobhayazUnyatAkArAstraya: nirodhAkArasvabhAvA:, zUnyatAyAM 
bhAjanaloke paramArthe saMskRte'saMskRte zAzvatocchedAnte'navarAgrasaMsAre adhigatadharmAnavakAre abhinivezasya 
prajJaptyAtmakasya nirodhena yathAkramaM zUnyatA-mahat-paramArtha-saMskRtAsaMskRtAtyantAnavarAgrAnavakArazUnyatAkArA 
aSTau zAntAkArasvabhAvA:, praNItAkAra: paraparikalpitakArakanirodhena prakRtizUnyatAkAra:, viSayabhrAntyAtmikAnAM 
prajJaptilakSaNakAlabhrAntInAM ca nirodhena sarvadharmasvalakSaNAnupalambhazUnyatAkArAstrayo ni:saraNAkArasvabhAvA:, 
svabhAvanirodhena abhAvasvabhAvazUnyatAkAra eka: ni:saraNAkArAtmaka ityevaM SoDazAkArA nirodhasatye bhavanti |
samudAyena SaTtriMzaditi mArgajJatAkArA: |
tadanantaraM sarvAkArajJatAkArA ityAha-
smRtyupasthAnamArabhya buddhatvAkArapazcimA: | 
ziSyANAM bodhisattvAnAM buddhAnAM ca yathAkramam ||4.4||
saptatriMzaccatustriMzattriMzannava ca te mayA: |
trisarvajJatvabhedena mArgasatyAnurodhata: ||4.5||
smRtyupasthAnamArabhya buddhAkAraparyantAnAM hi trisarvajJatAsaGgRhItamArgadvAreNa sarvAkArajJatayA sarveSAmAryapudgalAnAM 
saGgrahaNena ca yathAsaMkhyaM zrAvakANAM saptatriMzat, bodhisattvAnAM catustriMzat, buddhAnAM triMzannava ceti matA: | tatra 
sarvajJatAyAmAdau catu:satyAvatArAya svasAmAnyalakSaNaparIkSitakAyavedanAcittadharmasmRtyupasthAnAkArAzcatvAro 
vastuparIkSAmArga: | tato'vatIrNasya vIryamiti utpannAnutpannasya akuzalasya kuzalasya ca yathAkramaM 
samyakprahANAnutpAdanArthaM vardhana (bhUyobhAva)-utpAdanArthaM ca hetubhUtavIryAtmakA: samyakprahANAkArAzcatvAro 
vyAvasAyikamArga: | vIryavatazcittakarmaNyatApAdanamiti 
chandavIryacittamImAMsAsamAdhiprahANasaMskArasamanvAgatarddhipAdAkArAzcatvAra: samAdhiparikarmamArga: |
kRtacittaparikarmaNo'nantaramUSmamUrdhaprayoga: iti USmamUrdhasvabhAvA: zraddhAvIryasmRtisamAdhiprajJendriyAkArA: paJca 
samyagabhisamayaprAyogikamArga: | adhigatoSmAde: kSAntyagradharmaprayoga iti kSAntyagradharmasvabhAvA:
@037
zraddhAvIryasmRtisamAdhiprajJAbalAkArA: paJca abhisamayasaMzleSamArga: | viditoSmAdicatuSkasya satyadarzanamArgotpAda 
iti smRtidharmapravicayavIryaprItiprasrabdhisamAdhyupekSAkArA: sapta bodhyaGgAnyabhisamayamArga: |
parijJAtasatyadarzanasya bhAvanAmArgotpAda iti 
samyagdRSTisaMkalpavAkkarmAntAjIvavyAyAmasmRtisamAdhyAryASTAGgamArgAkArA vizuddhanairyANikamArga iti ziSyANAM 
sarvajJatAmArgAdhiSThAnA: saptatriMzadAkArA bhavanti |
mArgajJatAyAM dRSTikRtapratipakSa:, tannimittavikalpapratipakSa:, traidhAtukapraNidhAnapratipakSa: iti tatsvabhAvA yathAkramaM 
zUnyAnAtmAkArasvabhAvaM prathamaM vimokSamukham, nirodhamArgasatyAkArasvabhAvaM dvitIyam,
anityadu:khasamudayasatyAkArasvabhAvaM tRtIyamityevaM trivimokSamukhAkArAstraya: pratipakSamArga: |
avibhAvitavibhAvitarUpasaMjJatvAdyathAkramamadhyAtmaM rUpyarUpIti bahirdhA rUpANi pazyatItyetau 
nirmANAvaraNapratipakSeNa dvau vimokSau | zubhAzubharUpanirmANe ca yathAkramamAbhoga: prAtikUlyaJca saMkleza:
tatpratipakSeNa zubhaM vimokSamukhaM kAyena sAkSAtkRtvopasampadya viharatItyeko vimokSa iti vimokSAkArA: trayo
niryANamArga: |
mokSAnukUlavihAramArgasvabhAvAzcaturArUpyasamApattyAkArA: zAntavihArasvabhAva: saMjJAveditanirodhAkAra eka iti 
paJcAkArA dRSTadharmasukhavihAramArga: |
caturdhyAnArUpyanirodhasamApatyAkArA nava lokottaramArga: | catu:satyasaGgRhItA: 
klezavisaMyogalakSaNAnantaryamArgAkArAzcatvAra: prahANamArga: | dAnAdipAramitAkArA daza buddhatvamArga: | tadevaM 
bodhisattvAnAM mArgajJatAmArgAdhiSThAnAzcatustriMzadAkArA bhavanti |
sarvAkArajJatAkArastu niratizayatvAdeka eva kevalamasAdhAraNamArga: | tatra sthAnAsthAna-karmavipAka:-
nAnAdhimuktyanekalokadhAtvindriyaparApara-sarvatragAminI-pratipat-saMklezavyavadAna-pUrvanivAsAnusmRti-
cyutyupapattyAsravakSayajJAnabalAkArA daza | buddho'hamityAtmapratijJAne rAgAdInAmantarAyatvAkhyAne 
sarvajJatAdimArgasya niryANatvaprakAzane kSINAsravatvenAtmano'bhyupagame ca paryanuyokturabhAvena vaizAradyAkArAzcatvAra: 
| paryAye dharmalakSaNe janapadabhASAyAM dharmaprabhede ca yathAkramaM dharmArthaniruktipratibhAnapratisaMvidAkArAzcatvAra: | nAsti 
skhalita: ravitaM muSitasmRtirasamAhitaM cittaM nAnAtvasaMjJA apratisaMkhyAyopekSA cetyevamAkArA: SaT | nAstichandato
vIryata: smRtita: samAdhe: prajJAyA: vimuktezca parihANirityevamAkArA: SaT | kAyavAGmanaskarmaNAM 
jJAnapUrvaGgamAnuparivartanAkArAstraya: | atItAnAgatapratyutpanneSu asaGgApratihatajJAnAkArAstraya iti 
aSTAdazAveNikabudhadharmAkArA: | sarvabuddhabhASitatathatA-satvadharmavazavartanasvayambhU-sarvAkArAbhisambodhibuddhatvAkArA:
trayazca | ityekonacatvAriMzadAkArA: sarvAkArajJatAmArgAdhiSThAnA bhavanti |
@038
tatrAnAsravA: sAsravAzca sarvajJatAkArA yathAkramaM zrAvakabodhisattvabhedena | mArgajJatAkArA: sAsravA eva, 
bodhisattvAnAmatyantaklezAprahANAt | anAsravA eva sarvAkArajJatAkArA: sarvathA savAsanasarvaklezajJeyAvaraNaprahANena 
samyaksambuddhasya sarvadharmavazavartitvAd, ityekatra gaNyamAnaM trisaptatyuttarazatamityAkArA: |
viziSTaprayogairAkArA bhAvayitavyA:, te ca prayoktAraM vinA kathayitumazakyA iti zravaNAdibhAjanaM prayoktAramAha-
kRtAdhikArA buddheSu teSUptazubhamUlakA: |
mitrai: sanAthA: kalyANairasyA: zravaNabhAjanam ||4.6||
buddhopAsanasampraznadAnazIlAdicaryayA |
udgrahadhAraNAdInAM bhAjanatvaM satAM matam ||4.7||
atItapratyutpannabuddheSu sAmAnyenoptazodhitazubhamUlakA:, kAyAdyupasthAnArAdhanAtkRtatathAgataparyupAsanA:, 
kRtazaMkAsthAnaparipraznA:, kRtadAnAdidazapAramitApratipattyanuSThAnA:, kalyANamitrairadhiSThitAzca 
yathAkramamAkAralakSaNAyA mAturasyA granthazravaNadhAraNAmuSitArthayathAnayamanaskArANAM bhAjanaM buddhAdibhi: matamiti |
2-prayogA: 
prayoktAraM nirdizya prayoga ityAha-
rUpAdiSvanavasthAnAtteSu yoganiSedhata: |
tattathatAgambhIratvAtteSAM duravagAhata: ||4.8||
tadaprAmANyata: kRcchrAccireNa pratibodhata: |
vyAkRtAvavivartyatve niryANe sanirantare ||4.9||
Asannabodhe kSipraJca parArthe'vRddhyahAnita: | 
dharmAdharmAdyadRSTau ca rUpAcintyAdyadarzane ||4.10||
rUpAdestannimittasya tadbhAvasyAvikalpaka: |
phalaratnapradAtA ca zuddhaka: sAvadhizca sa: ||4.11||
rUpAdiSu ni:svabhAvatayA'navasthAnam, ayoga eva teSu prayogo bhavati, tAveva rUpAditathatAsvarUpatvena gambhIra:, 
duravagAha:, apramANazcetyevamabhisambodhAnAM yathAsaMkhyaM rUpAdiSvanavasthAna ayogagambhIraduravagAha apramANAnIti 
@039
paJca prayogA: | prajJApAramitAyA uttrAsaanuttrAsasamyagudgrahaNaAntarAyikadharmavarjanasatatadharmabhAvanA 
abhinavAnAsravadharmAdhAratvadharmakAyaphalAbhinirvartanadharmacakrapravartanavRddhi
parihANyadarzanakAmadhAtvanupalambharUpAdyacintyAkArAmananarUpatannimittatatsva
bhAvAvikalpaprathamaphaladarzanarUpavizuddhisaMvatsarAbhiyogAnutsargAdipratipattimatAM yathAkramaM 
mahatkRcchracirAbhisambodhavyAkaraNalAbha avinivartanIyaniryANanirantaraAsannAbhisambodhakSiprAbhisambodhaparArthaavR
ddhyaparihANidharmAdharmAdyanupalambharUpAdyacintyAkAranirodharUpAdibhAvAvikalpaphalaratnadAnavizuddhiavadhiprayogA:
paJcadazadhA iti viMzatiprayogA bhavanti |
3-guNA:
prayogAnantaraM guNadarzanapUrvakaM sutarAmabhyasyante prayogA iti tadguNAnAha-
mArANAM zaktihAnyAdizcaturdazavidho guNa: |
mArazaktivyAghAtabuddhasamanvAhArajJAtatvabuddhapratyakSIkaraNasamyaksambodhyAsannIbhAvamahArthatAdidezanirUpaNasarvAnA 
sravadharmaparipUriguNakathApuruSatA abhedyatAasAdhAraNakuzalamUlotpattipratijJAyAthArthyasampAdanaudAraphalaparigrahaNasa
ttvArthapratipattiniyatilAbhA-iti guNA yathAsaMkhyaM buddhAdhiSThAna AnubhAvajJAnadarzanaM-
AsannIbhAvamahAnuzaMsakRtyakaraNapratipakSadharmaparipUraNasarvAkArajJatAkathAkathanasAnAthyakaraNamahodAraprItisampAdana
tatpratijJAvacanAnumodanagambhIradharmAbhilASasattvArthakaraNaavikalaprajJApAramitAprApakA 
ityetadaviparItaprayogAnumodanAt- sattvArthakaraNa - avikalaprajJApAramitAprApakA
ityetadaviparItaprayogAnumodanAtcaturdaza guNA utpadyante prApyante ca |
4-doSA: 
tadanantaraM ke puna: prayogAntarAyakarA doSA:, yeSAM parivarjanena prayogA bhAvayitavyA ityantarAyakarAn doSAnAha-
doSAzca SaDviboddhavyAzcaturbhirdazakai: saha ||4.12||
mahAkRcchraprApti:, atyAzupratibhAnatA, kAyadauSThulyam, cittadauSThulyam, ayogavihitasvAdhyAyAdikam,
vaimukhyanimittagrAhitA, hetvabhinivezabhraMza:, praNItAsvAdabhraMza:, sarvathA uttamayAnasaMgrahabhraMza:, sarvadoddezabhraMza iti 
prathamaM dazakam | hetuphalasambandhabhraMza:, niruttarabhraMza:, bahuvidhaviSayavikalpapratibhAnotpAda:, akSaralikhanAbhiniveza:, 
abhAvAbhiniveza:, akSarAbhiniveza:, anakSarAbhiniveza:, janapadAdimanaskAra:, lAbhasatkArazlokAsvAdanam, 
amArgopAyakauzalamArgaNamiti dvitIyaM dazakam |
yathAsaMkhyaM zrotAvaktro: pUrvAparayo: kasyacidabhisambandhena chandakilAsavaidhuryam, chandaviSayabhedavaidhuryam, 
alpecchatAnalpecchatAvaidhuryam, dhUtaguNayogAyogau, kalyANAkalyANadharmatvam, tyAgamAtsaryam, dAnAgrahaNam,
@040
uddhaTitajJavipaJcitajJatvam, sUtrAdidharmAbhijJAnabhijJAnabhijJatvam, SaTpAramitAsamanvAgamAsamanvAgamAviti tRtIyaM dazakam | 
tathaiva upAyAnupAyakauzale, dhAraNIpratilambhApratilambhau, likhitukAmatA'likhitukAmate, vigatAvigatakAmacchandatve 
ceti catvAri; apAyagativaimukhyam, sugatigamanasaumanasyamiti dve; yathAsaMkhyaM zrotAvaktro: pUrvAparayo:
kasyacidabhisambandhena ekAkiparSadabhirati:, anubandhakAmAnavakAzadAnatvam,
AmiSakiJcitkAbhilASatadadAtukAmatA, sadasajjIvitAntarAyadiggamanamiti catvAri ca caturthaM dazakam |
tathaiva durbhikSadiggamanAgamanam, caurAdyAkulitadiggagamanAgamanam, kulAvalokanadaurmanasyamiti trINi;
mArabhedaprayoga:, prativarNikopasaMhAra:, ayathAviSaya-spRhotpAdanamiti aparANi trINi | ityevaM SaTcatvAriMzaddoSA
bhavanti |
5-lakSaNAni 
doSAnantaraM yathAsaMkhyaM guNadoSAdAnatyAgena prayogA bhAvanIyA lakSaNajJAna pUrvakamiti teSAM lakSaNamAha-
lakSyate yena tajjJeyaM lakSaNaM trividhaM ca tat |
jJAnaM vizeSa kAritraM svabhAvo yazca lakSyate ||4.13||
prayogANAM lakSaNaM karaNasAdhanaparigraheNa jJAnavizeSakAritrasvarUpam, karmasAdhanaparigraheNa ca svabhAvAtmakamiti lakSaNaM 
caturvidhaM boddhavyam |
tatra tAvatjJAnalakSaNaM trisarvajJatAbhedena bhidyamAnaM sarvajJatAdvAreNAha-
tathAgatasya nirvRttau loke cAlujyanAtmake |
sattvAnAM cittacaryAsu tatsaMkSepe bahirgatau ||4.14||
akSayAkAratAyAM ca sarAgAdau pravistRte |
mahadgate'pramANe ca vijJAne cAnidarzane ||4.15||
adRzyacittajJAne ca tadunmiJjAdisaMjJakam |
punastathatAkAreNa teSAM jJAnamata: param ||4.16||
tathatAyAM munerbodhatatparAkhyAnamityayam |
sarvajJatAdhikAreNa jJAnalakSaNasaMgraha ||4.17||
@041
tathAgatanirvRttilokAlujyatAsattvacittacaritacittasaMkSepacittavikSepacittAkSayAkArasarAgAdicittaAdizabdasa 
GgRhItavigatarAgacittavipulacittamahadgatacittaapramANacittaanidarzanacitta: dRzacittacittonmiJjitAdiu
nmiJjitAditathatAkAratathAgatatathatAvabodhatatparasamAkhyAnaprajJapanaJcetyebhi: SoDazabhi: jJAnAkAraprakArai: yathAnayaM
sarvajJatAprayogA: samyaglakSyanta iti jJAnalakSaNaM sarvajJatayA saGgRhItam |
tadanantaraM mArgajJatAdhikAreNAha-
zUnyatve sAnimitte ca praNidhAnavivarjite |
anutpAdAnirodhAdau dharmatAyA akopane ||4.18||
asaMskAre'vikalpe ca prabhedAlakSaNatvayo: |
mArgajJatAdhikAreNa jJAnalakSaNamiSyate ||4.19||
zUnyatAnimittApraNihitAnutpAdAnirodhAtmakAni | Adizabdena 
asaMklezAvyavadAnAbhAvasvabhAvAnizritAkAzalakSaNAni etAni SaTsaGgRhItAni |
dharmatA’vikopanAsaMskArAvikalpaprabhedAlakSaNAni cetyebhi: SoDazabhi: jJAnAkAraprakArai: yathAvatmArgajJatAprayogA
lakSyanta iti jJAnalakSaNaM mArgajJatAsaGgRhItam |
tadanantaraM sarvAkArajJatAdvAreNAha-
svadharmamupanizritya vihAre tasya satkRtau |
gurutve mAnanAyAJca tatpUjA'kRtakatvayo: ||4.20||
sarvatra vRttimajjJAnamadRSTasya ca darzakam |
lokasya zUnyatAkArasUcakajJApakAkSagam ||4.21||
acintyazAntatAdarzi lokasaMjJAnirodhi ca |
jJAnalakSaNamityuktaM sarvAkArajJatAnaye ||4.22||
iti | tathAgatasvadharmopanizrayavihAra-satkAra-gurukAra-mAnanA-pUjanAkRta-katva-sarvatragAdRSTArthadarzaka-
lokazUnyatAkAra-lokazUnyatAsUcaka:-lokazUnyatAjJApaka-lokazUnyatAdarzakAcintyatAdezanA-zAntatAdezanA-
lokanirodha-saMjJAnirodhAkhyai: ebhi: SoDazabhirjJAnAkAraprakArai: yathAvatsarvAkArajJatAprayogA lakSyanta iti jJAnalakSaNaM 
sarvAkArajJatAsaMgRhItaM bhavati |
@042
navabhirantarazlokairevaM jJAnalakSaNamabhidhAya jJAnAkAreNa paricchinnAnAM vizeSo jJeya iti 
jJAnalakSaNAnantaramantarazlokena vizeSalakSaNamAha-
acintyAdivizeSeNa viziSTai: satyagocarai: |
vizeSalakSaNaM SaDbhirdazabhizcoditaM kSaNai: ||4.23||
iti | acintyAtulyAdivizeSaviziSTairdu:khAdisatyaviSayai:
SoDazabhirdharmAnvayajJAnakSAntijJAnakSaNairmArgajJatAdiprayogA lakSyanta iti vizeSalakSaNam |
ka: punaracintyAdivizeSa ityantarazlokatrayamAha-
acintyAtulyate meyasaMkhyayo: samatikramau |
sarvAryasaMgraho vijJavedyAsAdhAraNajJate ||4.24||
kSiprajJAnyUnapUrNatve pratipatsamudAgamau |
AlambanaJca sAdhAraM sAkalyaM samparigraha: ||4.25||
anAsvAdazca vijJeyo vizeSa: SoDazAtmaka: |
vizeSamArgo mArgebhyo yenAnyebhyo viziSyate ||4.26||
iti | samyaksambuddhAde: susaMgRhItaprajJAbalena acintyatA, atulyatA, prameyasamatikrama:, saMkhyeyasamatikrama:, 
sarvAryapudgalasaMgraha:, vijJapuruSavedanIyatA, zrAvakAdyagocaravastuparijJAnam, svamatApekSakSiprAbhijJatAjJAnam,
saMvRtiparamArthasatyAzritasarvadharmAnyUnApUrNatA, trimaNDalavizuddhadAnAdiSaTpAramitApratipatti:, 
samyakprayogenAnekakalpeSu AsAditapuNyajJAnasamudAgamau, avikalpena sarvadharmAlambanam, 
dharmadhAtusvabhAvabodhisattvAdhAra:, praNidhAnAdiSaTpAramitAparisamAptihetusambhAra:, kalyANamitropAyena saMparigraha:, 
abhinivezAnAsvAda iti SoDazAtmaka: yathAkramaM du:khAdisatyakSaNAnAM vizeSa:, yena zrAvakAdimArgebhyo
bodhisattvAdInAM mArgajJatAdidvaye vizeSamArgo viziSyate | atasteSAM 
yathoktavizeSavikalo'bhinivezAdyutpAdanalakSaNatvena sugamatvAnnokta: |
vizeSalakSaNenAvacchinnAnAM kiM kAritramiti antarazlokadvayena kAritralakSaNamAha-
hitaM sukhaM ca trANaM ca zaraNaM layanaM nRNAm |
parAyaNa ca dvIpaM ca pariNAyakasaMjJakam ||4.27||
@043
anAbhogaM tribhiryAnai: phalAsAkSAtkriyAtmakam |
pazcimaM gatikAritramidaM kAritralakSaNam ||4.28||
iti | anAgatahitA ihikasukha:-du:kharahitAvipAkadharmatopasthApanArthena hitAditrayaM sarvajJatAkAritram |
Atyantikahita-du:khahetunivartana-saMsAranirvANa-samatAdhigama-svaparArthAdhigamAdhArabhAva-
parArthapratipatyanAbhogapravRttasattvArtha-yAnatrayaniryANaphalAsAkSAtkArA iti yathAkAlamupasaMhArArthena zaraNAdIni sapta 
mArgajJatAkAritrANi | sarvAkArajJatayA sarvadharmadaizikatvena sarvAkArajJatAyA ekameva gatikAritram | kAritrAkArairevaM 
yathAvadsarvajJatAtrayasya prayogA lakSyanta iti kAritralakSaNam |
kAritralakSaNenAvacchinnAnAM ka: svabhAva iti antarazlokatrayeNa svabhAvalakSaNamAha-
klezaliGganimittAnAM vipakSapratipakSayo: | 
viveko duSkaraikAntAvuddezo'nupalambhaka: ||4.29||
niSiddhAbhinivezazca yazcAlambanasaMjJaka: |
vipratyayo'vighAtI ca so'padAgatyajAtika: ||4.30||
tathatAnupalambhazca svabhAva: SoDazAtmaka: |
lakSIva lakSyate ceti caturthaM lakSaNaM matam ||4.31||
iti | rAgAdikleza-talliGgakAyadauSThulya-tannimittAyonizomanasikArAdirAgArAgAdivipakSapratipakSANAM 
zUnyatvena sarvajJatAvivekasvabhAvacatuSTayam | paramArthAsatsattvaparinirvANaduSkarakArakAnyayAnApAtalakSaNaikAntika-
cirasAdhyottamoddeza-bhAvyabhAvakadharmAnupalambha-samastabhAvAbhinivezaniSedhA ityete paJca mArgajJatAsvabhAvA: |
sarvajJatAmArgajJatAsaGgRhItavastuvizeSAlambanam, lokapratipattigrahaNAdiviparItanirdezAtvipratyaya:, 
rUpAdyavighAtijJAnam, jJAnajJeyAnupalambhena apratiSTham, tathatayA agati:, rUpAdini:svabhAvatvena ajAtika:,
bhAvAbhAvAdisvabhAvatrayAnupalambha iti ete sarvAkArajJatAyA: sapta svabhAvA: | ityevaM SoDazabhi: 
svabhAvairyathAvattrisarvajJatAprayogA lakSIva lakSyante iti caturthaM svabhAvalakSaNaM matam | ityevaM sAmAnyena ekatra kRtAni 
ekanavati: lakSaNAni bhavanti |
6-mokSabhAgIyam 
yathoktaprayogaparijJAnaM mokSabhAgIyakuzalamUlavata: eva bhavatIti mokSabhAgIyamAha-
animittapradAnAdisamudAgamakauzalam |
@044
sarvAkArAvabodhe’sminmokSabhAgIyamiSyate ||4.32||
iti | animittAlambanajJAnAkAreNa dAnAdipAramitA Arabhya sarvAkArajJatAparyantaM svasantAne samudAgame 
kauzalamevAsmin sarvAkArAbhisambodhe mokSabhAgIyamiSTam |
kiJca tatkauzalamiti taddarzanAyAntarazlokau Aha-
buddhAdyAlambanA zraddhA vIryaM dAnAdigocaram |
smRtirAzayasampatti: samAdhiravikalpanA ||4.33||
dharmeSu sarvairAkArairjJAnaM prajJeti paJcadhA | 
tIkSNai: subodhA sambodhirdurbodhA mRdubhirmatA ||4.34||
iti | anindriyasvabhAvA: zraddhAvIryasmRtisamAdhiviziSTaprajJA: yathAsaMkhyaM buddha-dAnAzayasampattyavikalpa-
sarvadharmasarvAkAraparijJAdiSu paJcavidhaviSayeSu kauzalam | evamapi na sarvairanuttarA samyaksambodhi: prApyA | dharmateyaM 
yato’dhimAtrai: zraddhAdibhi: samyaksambodhi: subodhA, mRdubhistaireva durbodhetyarthAdidamAkSiptam | madhyai:
pratyekabuddhabodhirmRdubhi: zrAvakabodhizcAdhigamyata iti ||
7-nirvedhabhAgIyam 
utpannamokSabhAgIyasyotsAhino nirvedhabhAgIyamutpadyata ityAha-
AlambanaM sarvasattvA USmaNAmiha zasyate |
samacittAdirAkArasteSveva dazadhodita: ||4.35||
svayaM pApAnnivRttasya dAnAdyeSu sthitasya ca |
tayorniyojanAnyeSAM varNavAdAnukUlate ||4.36||
mUrdhagaM svaparAdhAraM satyajJAnaM tathA kSamA |
tathAgradharmA vijJeyA: sattvAnAM pAcanAdibhi: ||4.37||
iti | asyAM sarvAkArAbhisambodhau samamaitrahitApratighAviheThanAcittAkArai:
paJcabhirmAtApitRcittabhrAtRbhaginIcittaputraduhitRcittamitrAmAtyacittajJAtisAlohitacittAkArai: Anyai: paJcabhi: 
sattvAlambane USmagatimiSyate |
@045
saMkSepato’kuzalakuzalayoryathAsaMkhyaM hAnopAdAnAbhyAM svayaM nivRttasya pravRttasya ca, taddvArA anyeSAM pApAnnivartanaM 
kuzale ca pravartanamiti dvAvAkArau | tathaiva anyeSAM svayampravRttau varNavAdo’nukUlatA ceti dharmaprabhedadvaividhyena hi 
anantAkArA iti sattvAlambane mUrdhagato bhavati |
yathA mUrdhagate svaparAdhiSThAnabhedena AlambanAkArA:, tathA niyojanavarNavAdAnukUlatAdyAkArai:
svaparAdhiSThAnadu:khAdisatyeSvAlambanameva kSAntirbhavati |
pUrvavatsvaparAdhiSThAnapAcanamocanAdyAkArai: sattvAlambanameva agradharmA bhavantItyevaM nirvedhabhAgIyA bhavanti |
sarvAkAramArgavastuvibhAvanAbhedena yathAkramaM sarvAkArajJatAditrividhe’bhisamaye laukikanirvedhabhAgIyAdhigamapUrvako 
lokottaradarzanabhAvanAmArgAdhigama: | sarvAkArAbhisambodhAdau tu trividhe’bhisamaye bhAvanottarottarAvasthAvizeSeNa 
sarvAkAravizeSamArgasaMgRhItaM jJAnamanAsravaM mRdumadhyAdhimAtrakrameNotpadyata iti sakRdutpattinirAsAya 
nirvedhabhAgIyAdivyapadezo’bhihita iti veditavyam |
8-avaivartiko gaNa: 
avaivartikabodhisattvasaMghasya yathoktanirvedhabhAgIyamutpadyata ityavaivartikabodhisattvasaMghalakSaNamAha-
nirvedhAGgAnyupAdAya darzanAbhyAsamArgayo: |
ye bodhisattvA vartante so’trAvaivartiko gaNa: ||4.38||
iti | ye vIrA: caturSu nirvedhabhAgIyeSu vakSyamANadarzanamArgabhAvanAmArgayo: tattadadhigamanayena sthitA:, te eva 
avaivartikazaikSyabodhisattvasaMghA bhavanti |
kiJca teSAmAveNikalakSaNamiti cettAvadekena antarazlokena nirvedhabhAgIyasthitAnAM lakSaNamAha-
rUpAdibhyo nivRttyAdyairliGgairviMzatidheritai: |
nirvedhAGgasthitasyedamavaivarttikalakSaNam ||4.39||
iti | rUpAdinivRttinirvicikitsAdyAkArairviMzatiprakArairnirvedhabhAgIyasthAnAmavaivartikalakSaNaM jJeyam | 
kAni ca nivRttyAderlakSaNAni iti cetSaDbhi: antarazlokai: pratipAdayitumAha-
rUpAdibhyo nivRttizca vicikitsAkSaNakSayau |
Atmana: kuzalasthasya pareSAM tanniyojanam ||4.40||
parAdhAraJca dAnAdi gambhIre’rthepyakAMkSaNam |
@046
maitraM kAyAdyasaMvAsa: paJcadhAvaraNena ca ||4.41||
sarvAnuzayahAnaJca smRtisaMprajJatA zuci |
cIvarAdi zarIre ca kRmINAmasamudbhava: ||4.42||
cittAkauTilyamAdAnaM dhUtasyAmatsarAditA |
dharmatAyuktagAmitvaM lokArthaM narakaiSaNA ||4.43||
parairaneyatA mArasyAnyamArgopadezina: |
mAra ityeva bodhazca caryA buddhAnumoditA ||4.44||
USmamUrddhasu sakSAntiSvagradharmeSvavasthita: |
liGgairamIbhirviMzatyA sambodherna nivartate ||4.45||
iti | asvabhAvatvAdrUpAdidharmebhyo nivRtti:, avetya prasAdalAbhena vicikitsAkSaya:, praNidhAnasamRddhyA 
mithyAdRSTi-naraka-preta-tiryagupapatti-buddhavacanA-zravaNa-pratyantajanapadotpAdendriyavaikalyajaDamUkabhAva-
dIrghAyuSkadevopapattItyaSTA-kSaNakSaya:, kAruNikatayA svaparakuzaladharmaniyojanam, parAtmaparivarttakatvena 
parasattvaviSayapariNAmitadAnAdi:, samyagdharmAvabodhena gambhIradharmArthAkAMkSaNam, parahitapratipannatvena
maitrakAyavAGmanaskarma, prayogasampattyA kAmacchando vyApAda: styAnamiddhamauddhatyakaukRtyaM vicikitsA ceti 
paJcanIvaraNairasaMvAsa:, vibhAvitapratipakSatvena avidyAdisarvAnuzayavidhvaMsa:, nityasamAhitatvena 
smRtisamprajJAnayoga:, caukSasamudAcAratvena zuciparibhogyacIvarAdIti ekAdaza AkArA: |
sarvalokAbhyupagatakuzalamUlatvena kAye azItikRmikulasahasrAsambhava:, kuzalamUlavizuddhyA cittAkauTilyam, 
lAbhasatkArAdinirapekSatvena pAMzukUlikatvAdidhUtaguNasamAdAnam, dAnAdivizeSapratipatipattyA 
tadvipakSamAtsaryabhraSTazIlAderabhAva:, sarvadharmasaMgrahAddharmatA’viruddhaprajJApAramitAyogagamanam,
svAtmIkRtasattvadhAtutvena parArthanarakAbhilASa iti SaDAkArA: | adhigatasampratyayadharmatvena aparapraNayanam, 
viditabuddhatvopAyakauzalatvena pratirUpamArgopadekamArasya mAratvAvabodhazceti dvAvAkArau | trimaNDalavizuddhyA
sarvAsu caryAsu buddhAnumoditatvamiti eva AkAra: | yathAkramamUSmamUrdhakSAntyagradharmeSvavasthito 
bodhisattvo’nuttarabodherna nivartata iti ebhirviMzatiliGgairvijJeyam |
nirvedhabhAgIyAvaivartikalakSaNAnantaraM darzanamArgAvaivartikalakSaNamekena antarazlokenAha-
kSAntijJAnakSaNA: SaTca paJca paJca ca dRkpathe |
bodhisattvasya vijJeyamavaivartikalakSaNam ||4.46||
@047
iti | du:khAdisatyadvArA dharmAnvayajJAnakSAntyAdaya: SoDaza kSaNA: darzanamArgasthabodhisattvasyAvaivartikalakSaNaM
bhavati |
kIdRzakSaNAkAralakSaNamiti cetpaJcabhirantarazlokairAkArAnAha-
rUpAdisaMjJAvyAvRttirdArDhyaM cittasya hInayo: |
yAnayorvinivRttizca dhyAnAdyaGgaparikSaya: ||4.47||
kAyacetolaghutvaJca kAmasevAbhyupAyikI |
sadaiva brahmacAritvamAjIvasya vizuddhatA ||4.48||
skandhAdAvantarAyeSu sambhAre sendriyAdike |
samare matsarAdau ca neti yogAnuyogayo: ||4.49||
vihArapratiSedhazca dharmasyANoralabdhatA |
nizcitatvaM svabhUmau ca bhUmitritayasaMsthiti: ||4.50||
dharmArthaM jIvitatyAga ityamI SoDaza kSaNA: |
avaivartikaliGgAni dRGmArgasthasya dhImata: ||4.51||
iti | svalakSaNazUnyatayA rUpAdidharmAvabodhavyAvartanam, buddhAderadhiSThAnena anuttarabodhicittadRDhatA, 
mahAyAnavizeSadharmapratipattyA zrAvakapratyekabuddhayAnacittavinivartanam, 
dharmapravicayasAmarthyAddhyAnArUpyasamApattyAdyudayAGgaparikSaya iti catvAra eva du:khasyAkArA bhavanti |
apagatAkuzalatvena kAyacetolAghavam, sattvadamanopAyakauzalasAmarthyena anabhinivezakAmopabhoga:, 
viSayAdInavadarzanena sadA brahmacAritvam, satpuruSadharmatayA samyagupakaraNAjIvavizuddhatvamiti catvAra eva 
samudayAkArA bhavanti |
zUnyatAvasthitatvena skandhadhAtvAyatanayogAnuyogayorakaraNamityevaM yogAnuyogavihArapratiSedha:, nirastavipakSatvena 
adhigamAntarAyadharmANAM pUrvavadyogAnuyogavihArapratiSedha:, parijJAtavikalpadoSatvena bodhisambhAradAnAdInAM 
pUrvavatkathAyogAnuyogavihArapratiSedha:, grAhyagrAhakayorheyatvenendriyAzrayanagarAdiyuddheSu 
pUrvavadyogAnuyogavihArapratiSedha iti catvAro nirodhAkArA bhavanti |
@048
dAnAdivizeSAvabodhena mAtsaryadau:zIlyAdiyogAnuyogavihArapratiSedha:, sarvadharmatrivimokSamukhasvabhAvatvena 
aNumAtrajJeyadharmAnupalambha:, abhisampratyayalAbhena trisarvajJatAtmakasvabhUmitrayayathAvannizcitAvasthAnam,
ekAntaniSThatvena sarvAkArajJatAdidharmArthaM jIvitatyAga iti catvAro mArgAkArA bhavanti |
evaM kSAntijJAnakSaNA: SoDazabhirAkArai: samyagadhigatA:

santo’nabhiniviSTagrAhyagrAhakAkArazuddhalaukikapRSThacittasaMgRhItaM svAnurUpakAryaM rUpAdisaMjJAvyAvartanAdikaM 
parapratipattiviSayaM janayantItyato darzanamArgasthAvaivartikabodhisattvalakSaNAni bhavanti | adhigamAnurUpa eva sarvatra 
yoginAM vyavahAra: anyatra sattvavinayaprayojanavazAditi jJApanAyopacAreNoktam, anyathA 
yogisantAnapratyAtmavedyakSaNA: kathaM parapratipattaye lakSaNAnIti ?
tadanantaraM satyapi bhAvanAmArgasthAvaivartikalakSaNe’nAgRhItavizeSaNA vizeSye buddhirutpadyate’ iti 
nyAyAttAvadbhAvanAmArgaM vizeSayannAha-
gambhIro bhAvanAmArgo gAmbhIryaM zUnyatAdikam |
samAropApavAdAntamuktatA sA gabhIratA ||4.52||
iti | zUnyatAdike na rUpAdikam, na tato'nyacchUnyatAdikamiti yathAkramaM yA samAropApavAdAntamuktatA, sA 
zUnyatAdergAmbhIryaM zUnyatAdikamiti gAmbhIryayogAdgambhIro’bhyAsapatha iti |
vizeSaNaM nirdizyaivaM vizeSyaM vastu Aha-
cintAtulananidhyAnAnyabhIkSNaM bhAvanApatha: |
nirvedhAGgeSu dRGmArge bhAvanAmArga eva ca ||4.53||
iti | zrutacintAbhAvanAmayaprajJayA samAdhau vA prayogamaulapRSThabhAvinyA prajJayA yathAkramaM triSu nirvedhAGgAdiSu
nirdiSTAnAmarthAnAM puna: punazcintAtulananidhyAnAni bhAvanAmArge prAbandhikAni bhavanti |
tasya kati prakArA iti cedAha-
prAbandhikatvAdiSTo’sau navadhA ca prakArata: |
mRdumadhyAdhimAtrANAM punarmRdvAdibhedata: ||4.54||
iti | vikalpaklezA bodhisattvA iti kRtvA yathaudArikaJca tama: sUkSmeNAlokena hanyate sUkSmaJcAdhimAtreNeti 
mRdumadhyAdhimAtravikalpAnAM pratyekaM mRdumadhyAdhimAtrabhedAtteSAM mRdumadhyAdhimAtrapratipakSANAM pratyekaM 
@049
mRdumadhyAdhimAtrabhedAttathA paramArthata: zUnyatAlakSaNAkAradvArA vikalpapratipakSayorbhedAdyathAsaMkhyaM 
kAmadhAtvAdinavabhUmiSu navaprakAra: prabandhena vartamAna: bhAvanAmArgo bhavati |
tattajjinajananInAmekaikaM prakAramadhikRtya asaMkhyeyAprameyApramANapuNyaprasavavacanAdbahudhA bhedAtkathaM navaprakAra iti 
cedAha-
asaMkhyeyAdinirdezA paramArthena na kSamA: | 
kRpAniSyandabhUtAste saMvRtyAbhimatA mune: ||4.55||
iti | asaMkhyeyAprameyApramANanirdezA vAgabhilApasvabhAvA vyAvRttyapekSopajanitanAnAtvarUpeNa ekasminnarthe 
pratyuktAstasmAtparamArthena yathoktalakSaNasya bhAvanAmArgasya bhedaM kartuM na kSamA: | saMvRtyA 
tvanAlambanamahAkaruNAsvabhAvadharmadhAtuniSyandabhUtAste dezanAdharmasvabhAvA yathoktanirdezA bAlajanAnAM 
mahAphalodayaprakAzakatvenAbhimatAstathAgatasyeti bahutvaM na prasajyate |
zUnyatAlakSaNatayA atizayAdhAnAbhAvAdkiJcidapi mandabuddhipuruSaM prati na kriyata eveti AzaGkyAha-
hAnivRddhI na yujyete nirAlApasya vastuna: |
bhAvanAkhyena kiM hInaM vartmanA kimudAgatam ||4.56||
dharmatAsvarUpasya abhimatamArgavastuno ni:svabhAvatayA tattvAnyatvobhayAnubhayatvairavAcyasya 
bhAvanAtizayAdhAnAbhAvAtvipakSapratipakSayoryathAkramamapagamodayau na yujyete |
yadyevaM bhAvanAsaMjJakena mArgeNa kiM vipakSasvarUpaM parityaktam, kiJca vyavadAna svarUpaM prAptam, na kiJcidapi kriyate,
ata: anupanyasanIya eveti cet ? maivam | tathA coktam-
yathA bodhistathaivAsAviSTasyArthasya sAdhaka: | 
tathatAlakSaNA bodhi: so’pi tallakSaNo mata: ||4.57||
iti | yathA niratizayAdhAnA tathatAsvarUpA bodhi: niSprapaJcajJAnAtmakadharmakAyAdibuddhasvabhAvA AdhipatyamAtreNa 
vineyajanAnAM puNyajJAnAnurUpatayA viziSTArthapratibhAsicittajananadvAreNAbhimatArthasya sAdhikA, 
tadvadayamapyAgantukamalApagamAdbhAvanayA sAkSAtkRto mArga: tathatAlakSaNo’pi saMvRtyAbhimatArthakriyAkArI |
paramArthatastu hAnivRddhyabhAva evAGgIkriyata iti aprayoga eva prayogatvAtna doSa: |
evaM sati saMvRtyA arthakriyAsAmarthyaM na ghaTata ityAzaGkayannAha-
pUrveNa bodhirno yuktA manasA pazcimena vA |
@050
iti | ekaikasmiMzcitte pUrvAparIbhUte buddhabodhiniSpAdakasarvAkArajJatAdisamastArthApratibhAsanAnnaivaikena (pUrveNa
pazcimena vA) bodhiryujyate | ‘ekavijJAnasantataya: sattvA:’iti vacanAdasambhavitvena 
yugapadutpannasamIhitArthaniSpAdakadharmapratibhAsena anekacittenApi na (yujyate) |
anuttarabuddhabodhiniSpAdakasmRtyupasthAnAdyaSTAdazAveNikabuddhadharmaparyantAdhigantRsvarUpa-pUrvAparIbhUtAnekacittena 
vA na (yujyate); niranvayodayavinAzena parasparasambandhAt |
kiM tarhi viziSTArthapratibhAsicittajananadvAreNa arthakriyAkArIti ? na, tadasamyaktvAt | ityAha-
dIpadRSTAntayogena gambhIrA dharmatASTadhA ||4.58||
prathame jvAlAvartyormIlanakSaNe dvitIyakSaNamantareNa 
svakAraNaparamparAkramAyAtasamAnakAlasaMhatotpattyaviziSTatvAtkAryakAraNalakSaNadAhyadAhakAbhAva: | tathaiva 
dvitIyakSaNe’pi viziSTajvAlAvartyorUtpattikSaNe prathamakSaNamantareNa nityasattvAdiprasaGgatayA 
saMvRtyutpAdAbhAvAtkAryakAraNalakSaNadAhyadAhakAbhAva: | yadyevaM tathApi yadA 
idampratyayatAtmakapratItyasamutpAdadharmatayA avicAraikaramyatvena hetuphalasambandhabalAdsaMhataviziSTotpannaM 
prathamakSaNaM samapekSya tadAhitasAmarthyAtizaya eva viziSTo dvitIyakSaNa: syAt, tadA nirhetukavinAze’pi 
kAraNakAryayo: yathAkramaM tulyakAlaniranvayavinAzodayAddAhyadAhakabhAva: | tasmAtprathamakSaNe dvitIyArciranapekSya 
vartI na dahyate, dvitIyakSaNenApi prathamArciranapekSya vartI na dahyata iti dIpadRSTAntanyAyena 
pUrvAparIbhUtakSaNayorekaviSayopayogajJApanapareNa pUrvakSaNavatbodhiniSpAdakakatipayapadArthapratibhAsi prathamavijJAnaM 
pratItya tatpratibhAsAbhyadhika viziSTArthapratibhAsipazcimavijJAnodayAdbodhiprAptiryujyate |
yathoktenaiva ca dRSTAntena aSTaprakArA gambhIradharmatA pratisartavyA iti 
bhAvanAmArgasthabodhisattvAnAmavaivartikalakSaNakathanAya yasmin viSaye aSTavidhagAmbhIryaM tatkathayannAha-
utpAde ca nirodhe ca tathatAyAM gabhIratA |
jJeye jJAne ca caryAyAmadvayopAyakauzale ||4.59||
iti | na pUrvAparakSaNAbhyAM na ca ni:svabhAvatayA bhAvanAgamyaviziSTArthotpAdanamiti pratItyasamutpAda: | sarvabhAvodaya 
eva ni:svabhAva iti saMvRtyA nirudhyata iti nirodha: | sarvAvasthAsu tathatAbhyAse'pi tasyA asAkSAtkaraNamiti tathatA 
| tathatAsvabhAvasarvadharmasya dAnAdyanekavidhAnuSThAnamiti jJeya: | tathatArUpeNAdarzanameva darzanamiti jJAnam |
dharmatayA sarvatrAcaraNameva caraNamiti caryA | advayasvabhAve sarvasiddhirityadvaya: | sarvasambhArapariniSpattau 
tatphalabuddhatvasyAprAptirityupAyakauzalam | acintyavimokSamukhalAbhAtparasparaviruddhArthAnuSThAnena gAmbhIryaM bhavati |
evamavaivartikazaikSa: salakSaNo’bhihita: |
9-bhavazAntyo: samatA 
@051
zaikSasambhAradharmaprApto buddhatvaprAptaye yatate, ata: buddhatvaprAptinimittasaMsAranirvANasamatAM kathayannAha-
svapnopamatvAddharmANAM bhavazAntyorakalpanA |
karmAbhAvAdicodyAnAM parihArA yathoditA: ||4.60||
iti | vipakSapratipakSasAMsArikavaiyadAnikadharmANAM pratibhAsamAtrasvabhAvasvapnasadRzatvena 
avagamAtsaMsAranirvANayornAnAtvena avikalpa iti samatA | nanu svapnasadRzatve sati dazAkuzaladAnAdInAmabhAva: 
svapnAvasthAyAmiva jAgraddazAyAmapi syAditicodyAnAM parihArA bAhyArthavAdanaye kSaNikatayA nirhetukavinAze 
karmajaM lokavaicitryam 
iti siddhAntAtparamArthato na kazcinna kenaciddhato nApi kayaciddravyaM kenacidgRhItamityAdyupagame 
pakSapravRttasantAnaviruddhapadArthotpAdanAtmAraNAdyadhyavasAyadvAreNa 
ayonizomanaskArAdimato’kuzalAdivatprANAtipAtAdayo vyavasthApyante, tathaiva svapnasadRze vastuni tadanurUpArthe 
bhAvAdyabhinivezena akhaNDitasakalaviparyAsabandhanAnAmityevaM tatpatihArA: tatpakSAzcAnyatra abhihitA 
ityavagantavyA: | kiJcamiddhenopahataM cittaM svapne tenAsamaM phalam |
iti dRSTAntAsiddhi: | ityeva svapne’pyupacittakuzalAkuzalasya prabuddhAvasthAyAmaho kRta: sukRta ityanumodane 
pRSThAvasthAcittAbhinivezaparipuSTyA paripoSa: | atazca dRSTAntAsiddhe: saMsAranirvANasamatA eva |
10-anuttarA kSetrazuddhi:
ubhayasamatAvibhAvanayA svabuddhakSetre buddho bhaviSyatIti tadanantaraM buddhakSetraparizuddhirityAha-
sattvalokasya yA’zuddhistasyA: zuddhyupahArata: |
tathA bhAjanalokasya buddhakSetrasya zuddhatA ||4.61||
sattvabhAjanalokabhedena dvividhabuddhakSetrayoryathAkramaM jighatsApipAsAsthANukaNTakAdikA yA’zuddhi:, tasyA: pratipakSeNa 
divyopabhogakanakabhUbhyAdizuddhijananadvAreNa vizuddhirbuddhakSetravizuddhi: |
11-upAyakauzalam 
niSpAditasvabuddhakSetravizuddhinopAyakauzalena yathAbhavyatayA buddhakRtyaM karaNIyamityupAyakauzalamAha-
viSayo’sya prayogazca zAtravANAmatikrama: |
apratiSTho yathAvedhamasAdhAraNalakSaNa: ||4.62||
@052
asakto’nupalambhazca nimittapraNidhikSata: | 
talliGgaM cApramANaM ca dazadhopAyakauzalam ||4.63||
iti | AntarAyikadharmasamatikramaNena devAdimArAtikrama:, vibhAvitasarvadharmasamatvena apratiSThitavihAra:, 
praNidhAnasamRddhyA yathAvedhaM parArthakaraNam, svabhyastasarvaduSkaratvena asAdhAraNa:, zukladharmavizuddhyA 
sarvadharmasyAgrahaNam, zunyatAvimokSamukhatvena anupalambha:, animittavimokSamukhatvena animitta:, 
apraNihitavimokSamukhatvena apraNidhAnam, praznapUrvakAvaivartikadharmakathanena avaivartikaliGgam, sarvaviSayajJAnatvena 
apramANamiti prajJApAramitAyA dazavidhaviSayANAM sAkSAtkriyAyAM kAlAkAlajJAnaprayoga eva upAyakauzalaM bhavatIti |
iti abhisamayAlaGkAre nAma prajJApAramitopadezazAstre caturthAdhikAravRtti: ||

mUrdhAbhisamayAdhikAra: paJcama:
1- liGgam (USmA mUrdhaprayoga:)
prAptasarvAkArabhisambodhasya prakarSaparyanto’dhigamo bhavatIti tatsukhAvabodhAya liGgAdyabhidhAnapura:saraM 
mUrdhAbhisamayamAha-
svapnAntare’pi svapnAbhasarvadharmekSaNAdikam 
mUrdhaprAptasya yogasya liGgaM dvAdazadhA matam ||5.1||
iti | svapnAvasthAyAmapyatyabhyAsAtsvapnasadRzasarvadharmekSaNam, zrAvakAdibhUmispRhAcittAnutpAdanam, 
tathAgatAdidarzanam, buddharddhivikurvitopalabdhi:, dharmadezanAdicittotpAda:, 
nairayikasattvAdIkSaNapura:sarasvabuddhakSetrApAyaprahANAnusmaraNam, nagarAdidAhaprazamanasatyAdhiSThAnasamRddhi:, 
yakSAdyamanuSyApagamasatyavAkyaniSpatti:, svayamabhijJAparAkramakalyANamitrasevanam,
sarvaprakAraprajJApAramitAzikSaNam, sarvadharmAnabhiniveza:, buddhabodhyAsannIbhavanamiti dvAdaza prakArANi 
prAptAbhisamayAvasthAyA vizeSaliGgAni | 
2-vivRddhi: (mUrdhA mUrdhaprayoga:)
liGgenaivaM lakSitasya katiprakArA vivRddhiriti vivRddhimAha-
jambudvIpajaneyattAbuddhapUjAzubhAdikAm |
upamAM bahudhA kRtvA vivRddhi: SoDazAtmikA ||5.2||
@053
iti | jambUdvIpakAditrisAhasralokadhAtavIyasattveyattAtathAgatapUjAdhikatvam, viziSTaprajJApAramitAmanaskAra:, 
anutpattidharmakSAntilAbha:, bodhyabodhakadharmAnupalambha:, dazakuzalAdyArUpyasamApattiyogAdvizeSotkarSa:, 
sarvadevanikAyopasaMkrama:, sarvamArAbhibhava:, zAstRsadRzajanasamAnAvasthA iti aSTaprakArANi puNyAni | puna:
sarvathopAyakauzalaparizuddhazikSA, buddhagotrIbhavanam, buddhatvaphalaprAptinimittam, pAramitAvipakSacittAnutpAda:, 
rUpAdiyogAdhigamacittAnutpAda:, sarvapAramitAsaMgrahajJAnam, sarvasampatpratilambha:, samyaksambodhyAsannIbhAva 
ityanyAni aSTaprakArANi puNyAni | puSpAdibhi: buddhapUjAyA: zubhAdikAM bahudhA upamAM kRtvA
uttarottaravizeSotkarSeNa SoDazAvasthAtmikA vivRddhirbhavati |
3-niruDhi: (kSAnti: mUrdhaprayoga:)
vivRddhyaivaM vardhitasya AtmIbhAvagamanaparyantalakSaNAM nirUDhiM vaktumAha-
trisarvajJatvadharmANAM paripUriranuttarA |
aparityaktasattvArthA nirUDhirabhidhIyate ||5.3||
iti | samyagupAyakauzalabalenaivaM nirvikalpAdhigamAvasthAyAM mahAkaruNAdisammukhIkaraNabhAvena 
aparityaktasattvArthalakSaNA yathoktasarvAkArajJatAditrisarvajJatAdharmANAM cittotpAdAdInAmuparyuktAnAmanuttarA 
paripUrirnirUDhiriti |
4-cittasaMsthiti: (agradharmAkhya: mUrdhaprayoga:)
niruDhyaivaM virUDhasya sthirIbhAvalakSaNA cittasaMsthitiriti cittasaMsthitimAha-
caturdvIpakasAhasradvitrisAhasrakopama: |
kRtvA puNyabahutvena samAdhi : parikIrtita: ||5.4||
iti | sambhavatpramANasya palapramANena parimANaM pramAtuM zakyata iti nyAyAtcaturdvIpAditrisAhasralokadhAtUnAM sarveSAM 
pAramitAdInAM samAdhipuNyajJAnasvarUpANAM pRthakpRthakupamAM kRtvA tebhyo viziSTA pramANAtikrAntapuNyabahutvena 
samAdhilakSaNA cittasaMsthiti: kathiteti |
etAni ca liGgAdIni yathAkramamUSmAdicaturnirvedhabhAgIyasvarUpANi veditavyAni |
5-darzanamArga: (mUrdhaprayoga:)
nirvedhabhAgIyAnantaraM darzamArga: | tatra caturvidho vipakSa: sapratipakSa: | vipakSaM tAvadgrAhyavikalpadvayamAha-
pravRtau ca nivRtau ca pratyekaM tau navAtmakau |
@054
grAhyau vikalpau vijJeyAvayathAviSayAtmakau ||5.5||
iti | anupalambhopalambhasvabhAvo pravRttinivRttipakSau yathAkramaM zrAvakabodhisattvAdInAM 

dharmasyAdAnasantyAgAkAreNa grAhyAviti klezavadvipakSau grAhyavikalpau vastunyapratibaddhavRttitvena 
vitathapratibhAsitvAdayathAsvarUpau viSayaprabhedena pratyekaM navaprakArau jJeyAviti |
grAhyavikalpapakSadvayamevaM nirdizya grAhakavikalpadvayamAha-
dravyaprajJaptisatsattvavikalpau grAhakau matau |
pRthagjanAryabhedena pratyekaM tau navAtmakau ||5.6||
grAhau cenna tathA sto’rthau kasya tau grAhakau matau |
iti grAhakabhAvena zUnyatAlakSaNaM tayo: ||5.7||
iti | pRthagjanAryapudgalayoryathAkramaM dravyaprajJaptisatpuruSAdhiSThAnau grAhakavikalpau vibandhakatvAdvipakSau 
viSayabhedena pratyekaM navaprakArAviti | yadA viSayabhAvApannagrAhyAvarthau na tathA grAhyarUpeNa bhavatastadA na kasyacittau
grAhakAviti, grAhakarUpeNAnayorviviktaM rUpamiti vitathapratibhAsitvAdayathAviSayasvarUpau jJeyAviti |
kathaM pravRtyadhiSThAna: prathamo grAhyavikalpo navadhA:? ityAha-
eSa svabhAve gotre ca pratipatsamudAgame |
jJAnasyAlambanAbhrAntau pratipakSavipakSayo: ||5.8||
svasminnadhigame kartRtatkAritrakriyAphale |
pravRttipakSadhiSThAno vikalpo navadhA mata: ||5.9||
iti | viviktena viviktAnavabodhasvabhAve, acalAdibhUmipravezena niyatabuddhagotre, mAyopamapratipattyA 
darzanAdimArgasamudAgame, pratibhAsamAtreNa abhrAntajJAnAlambane, guNadoSapUrvakopAdeyaheyatvena pratipakSavipakSe, 
sarvamalarahitatvena svAdhigame, hInApraNItatvena zrAvakAdibhUmidUrIkaraNe, yathAzayAnurUpanirmANena sattvArthavyApAre, 
samyagupAyakauzalabalena sarvajananirvANapratiSThApanakriyAphale ca nirdoSatayA upAdeyatvena pravRtti: kAryA, ityevaM 
pravRttipakSAdhiSThAna: prathamo grAhyavikalpo navaprakAro darzanamArgaprayogAvasthAyAM praheyo mata iti |
kathaM nivRttipakSadhiSThAno dvitIyo grAhyavikalpo navadheti ? Aha-
@055
bhavazAntiprapAtitvAnnyunatve’dhigamasya ca |
parigrahasyAbhAve ca vaikalye pratipadgate ||5.10||
parapratyayagAmitve samuddezanivartane |
prAdezikatve nAnAtve sthAnaprasthAnamohayo: ||5.11||
pRSThato gamane ceti vikalpo’yaM navAtmaka: |
nivRttipakSadhiSThAna: zrAvakAdimanobhava: ||5.12||
iti | saMsAranirvANAnyataraprapAtitvena nyunatAdhigame, kalyANamitropAyakauzalavikalatvena saMparigrahAbhAve, 
samastajJeyAvaraNApratipakSatvena pratipadvaikalye, tathAgatAdyupadezasApekSatvena parapratyayagAmitve, 
sarvasattvAgratAcittamahattvAdyapravRttatvena uddezanivRtau, klezAvaraNapratipakSatvena prAdezikamArgavyApAre, 
sopalambhatvena prathamaphalAdyadhigamanAnAtve, sarvAvidyAnuzayAprahINatvena sthAnagamanAjJAne, 
mahAyAnasarvasaMgrAhakatvena sarvAkArajJatAsarvanirvANapazcAdanugamane ca sadoSatayA grAhyatvena vinivRtti: kAryA | ityevaM 
dvitIyo grAhyavikalpo nivRttipakSAdhiSThAna: zrAvakapratyekabuddhasantAnopAdeyatvasamudbhavo navadhA bodhisattvAnAM 
darzanamArge cittacaittapravRttyavasthAyAM praheyo mata iti |
kathaM dravyasatpRthagjanapuruSAdhiSThAna: prathamo grAhakavikalpo navadhA ? ityAha-
grAhaka: prathamo jJeyo grahaNapratimokSaNe |
manaskriyAyAM dhAtUnAmupazleSe trayasya ca ||5.13||
sthAne cAbhiniveze ca prajJaptau dharmavastuna: | 
saktau ca pratipakSe ca yathecchaM ca gatikSatau ||5.14||
iti | saMvRtyA mAyAvadgrahaNamokSaNe, tattvato'manaskAreNa manaskaraNe, dharmatayA traidhAtukopazleSaNe, 
zUnyatA'navasthAnena avasthAne, vastvanabhinivezena sarvAbhiniveze, dravyasadbhAvena sarvadharmaprajJaptau, tattvajJAnAsaktyA 
anabhinivezapUrvakasaktau samatAbhAvanApratipakSatayA pratipakSe, samyagavijJAtaprajJApAramitatvena yathecchagamanavyAghAte 
ca pAramArthikabhAvAbhinivezena prathamo grAhakavikalponavaprakAro darzanamArgaprayogAvasthAyAM praheyo mata iti |
kathaM prajJaptisatpuruSAdhiSThAno dvitIyo grAhakavikalpo navadhA ? ityAha-
yathoddezamaniryANe mArgAmArgAvadhAraNe |
@056
sanirodhe samutpAde vastuyogaviyogayo: ||5.15||
sthAne gotrasya nAze ca prArthanAhetvabhAvayo: |
pratyarthikopalambhe ca vikalpo grAhako’para: ||5.16||
iti | zrAvakAdiniryANatvena yathoktoddezAniryANe, svAbhISTamArgAbhAvena itaramArgAmArgAvadhAraNe,
saMvRtikAryakAraNabhAvena utpAdanirodhe, nirantaretarapratibhAsatvena samastavastusaMyogaviyoge, 
vyomAvasthitazakunisadRzatvena rUpAdisthAne, bodhicittotpAdAdidvAreNa zrAvakAdigotravinAze, 
tathatAprativiziSTadharmatAbhAvena abhilASAbhAve, paramArthasatyAzrayeNa hetvabhAve, abhyastamAtsaryadharmatayA 
pratyarthikamArAdivastUpalambhe ca prajJaptibhAvAbhinivezena dvitIyo grAhakavikalpo navaprakAro 
darzanamArgacittacaittapravRttyavasthAyAM praheyo mata iti |
darzanamArge vipakSaM sapratipakSamevaM nirdizya yanmahAbodhiniSpattaye darzanamArgo yena kAraNena sahita iSyate, 
tatkAraNapradarzanAyAntarazlokamAha-
bodhau sandarzanAnyeSAM taddhetozca parIndanA |
tatprAptyanantaro hetu: puNyabAhulyalakSaNa: ||5.17||

iti | vakSyamANalakSaNabodhau darzanAdimArgasandarzanena anyeSAM pratiSThApanaM prathamam (kAraNam) |
bodhinimittamevAnyeSAM samyaggranthArthAdidvAreNa prajJApAramitApratyarpaNaM dvitIyam (kAraNam) |
bodhiprAptaye cAvyavahitakAraNaM svata: pracurataraprajJApAramitAbhAvanAdipuNyalakSaNaM tRtIyam (kAraNam) |
kA punariyaM mahAbodhiryadarthaM yathoktakAraNasahAyo darzanamArgo’bhipreta ityantarazlokena mahAbodhimAha-
kSayAnutpAdayorjJAne malAnAM bodhirucyate |
kSayAbhAvAdanutpAdAtte hi jJeye yathAkramam ||5.18||
iti | klezajJeyAvaraNamalAnAmutpannAnutpannatvena kalpitAnAM-
dharmadhAtuvinirmukto yasmAddharmo na vidyate |
iti dharmadhAtusvabhAvAnAmAkAzasyeva 
nirodhotpAdAbhAvAdekAnesvabhAvakAryakAraNapramANAdyupapannabhAvavaidhuryAdgaganakamalavadvA yathAkramaM malAnAM 
@057
kSayotpAdAbhAvAdakSayAnutpAdajJAnAtmikA sarvadharmAviparItAdhigatilakSaNA yathAvaddhamakAyAdyAtmikA 
mahAbodhirabhidhIyata iti |
yasmAdevamato ye bhAvavinAzAbhisandhinA kSINe kSINamiti jJAnaM kSayajJAnam, bhAvAnutpAdAbhisandhinA ca 
anutpanne'nutpannamiti jJAnamanutpAdajJAnaM varNayanti | bodhiJca kSayAnutpAdajJAnaM  varNayanti | teSAM 
kSayAnutpAdavaikalyAdetajjJAnaM na ghaTata ityantarazlokenAha-
prakRtAvaniruddhAyAM darzanAkhyena vartmanA |
vikalpajAtaM ki kSINaM kiM vAnutpattimAgatam ||5.19||
iti | utpannAnutpannayorthathAkramaM kSayotpattivighAtalakSaNanirodhena aniruddhAyAM paramArthatastathatArUpAyAM prakRtau 
satyAM kataradvikalpAdirupamutpannaM kSINaM, kataraccAnutpannamanutpattidharmakaM jAtaM darzanamArgabalena 
vitathabhAvAbhinivezinAM bhavatAm ? yAvatA naiva kiJcit | tasmAdasmAkaM matamevAGgIkartavyamityabhiprAya: |
anyathA tAttvikadharmasattvopagame bhagavata: sarvathA vikalpaklezajJeyAvaraNaprahANaM mahadvismayasthAnIyaM 
syAdityantarazlokenAha-
sattvA ca nAma dharmANAM jJeye cAvaraNakSaya: |
kathyate yatparai: zAsturatra vismIyate mayA ||5.20||
iti | tatra hyadayavyayazUnyatvAnnAstyAtmeti vibhAvayannAtmAbhinivezaM parityajya tadviviktaskandhAdikaM 
pratItyasamutpannamudayavyayadharmakaM samupalabhya nIlataddhiyo: sahopalabhbhaniyamAccittamAtramevedaM na bAhyArtho’stIti 
manasikurvanaparityaktagrAhakAkAracittAbhinivezo bAhyArthAbhinivezaM tiraskRtya grAhyAbhAve grAhakAbhAva iti 
nidhyAyaMstAmapi grAhakAkAralakSaNAM vijJaptimAtratAmavadhUya advayajJAnameva kevalaM bhAvato bhAvarUpamiti nizcitya 
tadapi pratItyasamutpannatvAnmAyAni:svabhAvaM tattvato'pagataikAntabhAvAbhAvAdiparAmarzarUpamiti bhAvayan 
bhAvanAbalaniSpattau keSAJcinmaNirUpyAdijJAnavadutsAritasakalabhrAntinimittAyA mAyopamAtmapratibhAsadhiyo 
nirvikalpAyA: kathaJcitpratyAtmavedyAyA: samutpAde jJeyAvaraNaM samyagyogI prajahyAt | anyathA parai: sarvadA 
AkAzasya dravyAbhAvamAtrarUpadhAraNavadanAdheyAnapaneyasvarUpadhAraNAddharmANAM kSaNikAnAM jJAnamAtrarUpANAM 
jJeyalakSaNAnAJca yadi paramArthato vidyamAnatA syAttadA pratipakSabhAvanayA AkAzasyeva teSAM na kiJcitkriyate |
ato bhAvAbhinivezaviparyAsAvinivRtyA yadbhagavata: sarvathA: jJeyAvaraNaprahANaM dharmANAJca yatsattopagamyate parai: 
tatparasparaviruddhArthAbhyupagame vismayasthAnIyaM bhavet |
ityevaM bhAvapakSaM nirAkRtya ni:svabhAvapakSadRDhIkAreNa mumukSubhiridamevAGgIkarttavyamityantarazlokena sthAnapakSamAha-
nApaneyamata: kiJcitpakSeptavyaM na kiJcana |
@058
draSTavyaM bhUtato bhUtaM bhUtadarzI vimucyate ||5.21||
iti | yasmAdevaM bhAvAbhinivezena mukteranupapattirato apavAdasamAroparUpamapanayanaprakSepaM kasyaciddharmasyAkRtvA 
idameva pratItyasamutpannaM saMvRtyA tathyarUpaM rUpAdini: svabhAvAdirUpato nirUpaNIyam, evaJca mAyAgajena 
aparamAyAgajaparAjayavadviparyAsanivRtyA tatvadarzI vimucyata iti |
ityevaM prAsaGgikamabhidhAya prakRtaM darzanamArgamAha-
ekaikasyaiva dAnAdai teSAM ya: saGgraho mitha: |
sa ekakSaNika: kSAntisaGgRhIto’tra dRkpatha: ||5.22||
iti | dAnAdiSaTpAramitAnAM pratyekamekaikabhAve dAnAdau ya: parasparaM sarvapAramitAsaGgraha:, so’traikakSaNiko 
mUrdhAbhisamaye du:khadharmajJAnakSAntisaMgRhIta: trimaNDalavizuddhiprabhAvita: SaTtriMzadAkAranirjAto darzanamArga: |
asmiMzca (darzanamArge) samutpanne kAmarUpArUpyadhAtubhedena pratyekaM caturvikalpanavaprakAratayA 
aSTottarazatagrAhyagrAhakavikalpaprahANena tatsaMgRhItavikalpajanakavAsanAklezASTottarazataprahANaM 
pratItyasamutpAdadharmatayopalabhyate |
tatra vazitvArthaM tAmeva puna: punarbhAvayatIti antarazlokenAha-
sa samAdhiM samApadya tata: siMhavijRmbhitam |
anulomaM vilomaJca pratItyotpAdamIkSate ||5.23||
iti | sa darzanamArgaprApto yogI klezajJeyAvaraNabhayAbhAvAtsiMhavijRmbhitaM (nAma) samAdhiM samApadya 
uttarakAlamavidyApratyayA: saMskArA ityAdyanulomaM jarAmaraNanirodho jAtinirodhAdityAdipratilomaM 
pratItyasamutpAdaM nirUpayati |
6-bhAvanAmArga: (mUrdhaprayoga:)
darzanamArgamevamabhidhAya vipakSaprahANAdikamAdhArapratipattipUrvakaM subodhamiti AdhAraM bhAvanAmArgamAha-
kAmAptamavadhIkRtya vijJAnamasamAhitam |
sanirodhA: samApattIrgatvAgamya nava dvidhA ||5.24||
ekadvitricatu:paJcaSaTsaptASTavyatikramAt |
avaskandasamApattiranirodhamatulyatA ||5.25||
@059
iti | bodhisattvA: prathamadhyAnamArabhya yAvannirodhaM gatvA tato nirodhamArabhya yAvatprathamadhyAnamAgamya 
evamanulomapratiloma (krama)-dvayena caturdhyAna caturArUpyanirodhalakSaNA nava samApattIrgatvA Agamya puna: prathamaM 
dhyAnaM samApadya tato vyutthAya nirodham, evaM yAvannaivasaMjJAnAsaMjJAyatanAnnirodhaM samApadya, tato vyutthAya 
anantarasamApattimAlambya kAmAvacaraM vijJAnaM maryAdArUpeNAvasthApya upAyakauzalyabalena vyutthAya tadeva 
vijJAnamasamAhitamAmukhIkRtya, tato nirodhaM tato'samAhitaM tato nirodhamekaM parityajya naivasaMjJAnAsaMjJAyatanaM 
tato’samAhiM tato dvayaM parityajya AkiJcanyAyatanaM tato’samAhitam, evaM yAvadaSTau parityajya prathamaM dhyAnaM 
tato'samAhitam, ityekAdiparityAgenAnirodhasamApattiM yAvadvisadRzadvAreNa 
gacchatItyatulyagAmavaskandasamApattiM vazitvalakSaNAmAmukhIkRtya bhAvanAmArgo bhavati |
bhAvanAmArgamevamabhidhAya tatra praheya: caturvidho vipakSo vaktavya: |
prathamaM tAvadgrAhyavikalpamAha-
saMkSepe vistare buddhai: sAnAthyenAparigrahe |
traikAlike guNAbhAve zreyasastrividhe pathi ||5.26||
eko grAhyavikalpo’yaM prayogAkAragocara: |
iti saMkSiptarUcisattvAnugraheNa dharmasaMkSepe, vistararucisattvAnukampayA dharmavistare, yathAvihitArthAnanuSThAnena 
buddhasAnAthyAparigrahe, samutpannaniruddhatvena prayogamArgaguNAbhAve, samyagutpattihetuvaidhuryAddarzanamArgaguNAbhAve, 
anAgatAsattvena bhAvanAmArgaguNAbhAve, viparyAsazAntatvAdinA nirvANaprayogamArge, zUnyatAbhinirhAratvena darzanamArge,
nai:svAbhAvyabhAvakatvena bhAvanAmArge ca prathamo grAhyavikalpa: asyAmavasthAyAM praheyatvena bhAvanAmArgaprayogAvasthAyAM 
navavidho viSayI |
prathamamevaM nirdizya dvitIyaM grAhyavikalpamAha-
dvitIyazcittacaittAnAM pravRttiviSayo mata: ||5.27||
anutpAdastu cittasya bodhimaNDAmanaskriyA |
hInayAnamanaskArau sambodheramanaskRti: ||5.28||
bhAvane'bhAvane caiva tadviparyaya eva ca |
ayathArthazca vijJeyo vikalpo bhAvanApathe ||5.29||
@060
iti | kalyANamitrAdivaikalyAdbodhicittAnutpAde, viziSTabuddhAlambanapuNyAbhAvAdbodhimaNDAmanaskAre,
zrAvakagotratvAttadyAnamanaskaraNe, pratyekabuddhagotratvAttadyAnAmukhIkaraNe, 
prajJApAramitApratipattivaidhuryAtsamyaksambodhyamanaskaraNe, sopalambhatvena bhAvanAyAM nirupalambhavattvena 
abhAvanAyAm, anupalambhAnanupalambhatvAtnabhAvanAnAbhAvane, viparItAbhinivezAdayathArthatve ca dvitIyo 
grAhyavikalpa: tasyAmavasthAyAM praheyatvena bhAvanAmArge cittacaittapravRtyavasthAyAM navavidho viSayI |
dvitIyamevaM nirdizya prathamaM grAhakavikalpamAha-
grAhaka: prathamo jJeya: sattvaprajJaptigocara: |
dharmaprajJatyazUnyatvasaktipravicayAtmaka: ||5.30||
kRte ca vastuno yAnatritaye ca sa kIrttita: |
dakSiNAyA azuddhau vA caryAyAzca vikopane ||5.31||
iti | dravyasadanupapattyA sattvaprajJaptau, pratibhAsamAtratvAt(sarva)-dharmaprajJaptau, 
sarvatragatvAtsarvAkArajJatAdidharmAzUnyatve, sarvathAbhinivezAprahANAddharmasaktau, ni:svabhAvAvabodhena dharmapravicaye, 
samuddezAkaraNena vastUddezakaraNe, rUpAdyupalambhatvAdyAnatrayaniryANe, samyagapratipannatvena dakSiNAzuddhau,
dAnAdyupalambhapratiSattyA caryAvikopane ca pUrvavadgrAhakavikalpo bhAvanAmArgaprayogAvasthAyAM navavidho viSayI |
prathamamevaM nirdizya dvitIyaM grAhakavikalpamAha-
sattvaprajJaptitaddhetuviSayo navadhA'para: |
bhAvanAmArgasambaddho vipakSastadvighAtata: ||5.32||
iti | vipakSo dvitIyo grAhakavikalpa: sattvaprajJaptitadvyavasthApanapratibhAsamAtrahetuviSayo bhAvanAmArgeNa 
sampraheyatvAttatsambaddho navaprakAra: |
kathaM navaprakAra iti ced ? dvAbhyAmantarazlokAbhyAmAha-
sarvajJatAnAM tisRNAM yathAsvaM trividhAvRtau |
zAntimArgatathatAdisaMprayogaviyogayo: ||5.33||
asamatve ca du:khAdau klezAnAM prakRtAvapi |
dvayAbhAve ca saMmohe vikalpa: pazcimo mata: ||5.34||
@061
iti | sarvAkArAparijJAnena sarvAkArajJatAvaraNasaMmohe, sarvamArgAparijJAnena mArgajJatAvaraNasaMmohe, sarvavastvaparijJAnena
sarvajJatAvaraNasaMmohe, prajJApAramitA'parijJAnena sarvazAntamArgasaMmohe, tathatAjJeyarUpAdyaparijJAnena 
tathatAdisaMyogaviyogasaMmohe, mArAdisvarUpAparijJAnena asamatvasaMmohe, yathArUtArthagrAhitvena du:khAdisatyasaMmohe,
rAgAdisvabhAvAparijJAnena klezaprakRtisaMmohe, grAhyagrAhakalakSaNAparijJAnena advayasaMmohe ca pUrvavatpazcimo 
grAhakavikalpo bhAvanAmArgacittacaittapravRttyavasthAyAM navaprakAro viSayI mata: ||
teSAM bhAvanAmArgavipakSANAM prahANe caturvidhapratipakSo’pi tadbhedena bhinno’vagantavya: |
pUrvavadaSTottarazatavikalpaprahANasamakAlameva tatsaMgRhItASTottarazataklezAnAM prahANena sarvaguNasampado 
bhAvanAmArgasthaM bodhisattvamAzrayanta iti dvAbhyAmantarazlokAbhyAmAha-
AsAM kSaye satItInAM cirAyocchavasitA iva |
sarvAkArajagatsaukhyasAdhanA guNasampada: ||5.35||
sarvA: sarvAbhisAreNa nikAmaphalazAlinam |
bhajante taM mahAsattvaM mahodadhimivApagA: ||5.36||
iti | bhAvanAmArgAbhyAsAdAsAM caturvikalpajAtInAmupadravatvena itInAM kSaye sati saMrodhavaikalyena saMharSocchavAsaprAptA 
iva sarvAstriyAnasaMgRhItA guNasampada: kRpApAratantryAtsarvaprakArajagatsaukhyotpAdanadakSA 
sarvathAbhimukhyAgamanaprakAreNa prakarSaparyantAdhigamaphalai: prAtazobhaM bhAvanAmArgasthaM bodhisattvamAzrayante mahAsamudramiva 
nadya iti |

7-AnantaryasamAdhi: (mUrdhaprayoga:)
bhAvanAmArgAnantaramAnantaryamArgamAha-
trisAhasrajanaM ziSyakhaDgAdhigamasaMpadi |
bodhisattvasya ca nyAme pratiSThApya zubhopamA: ||5.37||
kRtvA puNyabahutvena buddhatvApteranantara: |
AnantaryasamAdhi: sa sarvAkArajJatA ca tat ||5.38||
@062
iti | zrAvakapratyekabuddhabodhisattvAnAM nyAme trisAhasramahAsAhasralokadhAtavIyasattvAn pratiSThApya kazcidyatpuNyaM 
prasravati, tadupamIkRtya tadviziSTapuNyabahutvena yA sarvAkArajJatA tadbuddhatvamiti buddhatvaprApteravyavahito ya: samAdhi:
so’trAnantaryasamAdhi: |
tadAlambanAdaya: kIdRzA iti ced ? antarazlokena AlambanAdInAha-
AlambanamabhAvo'sya smRtizcAdhipatirmata: |
AkAra: zAntatA cAtra jalpAjalpipravAdinAm ||5.39||
iti | asya cAnantaryasamAdhe: sarvadharmAbhAvopalabdhi: Alambanapratyaya:, smaraNaM cAdhiparipratyaya:, prakRtizAntatA 
cAkAra: | atra ca sthAne duravagAhatvAdaviditopAyakauzalAnAM pravAdinAM (nAnA)-codyamukhaparamparAprasarpiNI
(vipratipatti:) iti upAyakauzalena sA nirAkartavyeti | anenAsya gabhIratA abhihitetyabhiprAya: |
8-vipratipatti: (mUrdhaprayoga:)
viparyastamatInAM kIdRzI: vipratipattI: nirAkRtya sa samAdhirutpAdayitavya iti cet ? samAdheranantaraM vipratipattIrAha 
Alambanopapattau ca tatsvabhAvAvadhAraNe |
sarvAkArajJatAjJAne paramArthe sasaMvRtau ||5.40||
prayoge triSu ratneSu sopAye samaye mune: |
viparyAse samArge ca pratipakSavipakSayo: ||5.41|| 
lakSaNe bhAvanAyAJca matA vipratipattaya: |
sarvAkArajJatAdhArA SoDhA daza ca vAdinAm ||5.42||
iti saMskRtAsaMskRtadhAtvorabhAvatvena Alambanopapattau, sarvathA nIrUpatvAdAlambanasvabhAvAvadhAraNe, 
bhAvAbhAvAnupalambhena sarvAkArajJatAjJAne, tathatAsvabhAvatvena saMvRtiparamArthasatyadvaye, dAnAdyanupalambhena prayoge,
boddhavyAbhAvAdabuddharatne, nAmadheyamAtratvAddharmaratne, rUpAdyAlambanapratiSedhAtsaMgharatne, dAnAdyanupalambhena
upAyakauzale, bhAvAbhAvobhayarUpAdhigamapratiSedhAttathAgatAbhisamaye, prapaJcavyavasthApitAnityAditvena 
nityAdiviparyAse, vibhAvitamArgaphalAsAkSAtkaraNena mArge, hAnopAdAnAbhAvena vipakSe pratipakSe ca, 
dharmyabhAvAddharmalakSaNe, svasAmAnyalakSaNAnupapattyA bhAvanAyAJca parasparaviruddhA bhASArthAnuSThAnena ayujyamAnatayA 
@063
saMzayarUpA: SoDaza vipratipattIryathAnirdiSTaviSayatvena sarvAkArajJatAdhiSThAnA: sarveSAmeva 
aviditaodhisattvopAyakauzalajanapravAdinAM yathAsambhavamubhayasatyAzritopAyakauzalena nirAkRtya samyaksarvathA 
nizcayamutpAdya kalyANakAmairbodhisattvairAnantaryasamAdhiradhigamyata iti |
iti abhisamayAlaGkAre nAma prajJApAramitopadezazAstre paJcamAdhikAravRtti: |
-----------------------
AnupUrvikAdhikAra: SaSTha:
prAptamUrdhA'bhisamayo vyastasamastatvena adhigatAnarthAnanupurvIkRtya sthirIkaraNAya vibhAvayatItyanupUrvAbhisamayamAha 
dAnena prajJayA yAvadbuddhAdau smRtibhizca sA |
dharmAbhAvasvabhAvenetyanupUrvakriyA matA ||6.1||
iti | trimaNDalavizuddhiprabhAvitadAnAdiSTpAramitAsarvAkAraparipUraNena 
prajJApAramitAntargatapAramitAcatuSTayatvAtsamyagdazabhUminiSpAdakena smRtyupasthAnAdinA saptabodhyaGgAkAreNa 
AryASTAGgamArgatayA ca paramArthata: asmaraNalakSaNena trividhabuddhAnusmaraNena yathAkramaM 
nirvedhabhAgIyadarzanabhAvanAmArgadyotakena tathaiva kuzalAkuzalAvyAkRtadharmAnusmaraNena  
pUrvavadAryAvaivartikabodhisattvasaMghasmaraNena tathaiva zIlatyAgadevatAnusmaraNena rUpAdisarvadharmAbhAve svabhAvAvabuddhena ca 
yo’dhigama: sAnupUrvakriyeSyata iheti |
iti abhisamayAlaGkAre nAma prajJApAramitopadezazAstre SaSThAdhikAravRtti: |
----------------------------------
ekakSaNAbhisambodhAdhikAra: saptama: 
vibhAvitAnupUrvAbhisamayasya svabhyastIkaraNAya teSAmeva kSaNenaikenAdhigama ityekakSaNAbhisambodha: | so’pi lakSaNena 
caturvidha iti |
1-avipAkalakSaNa: 
@064
avipAkAnAsravasarvadharmaikakSaNalakSaNena prathama ekakSaNAbhisambodha: | ityAha-
anAsravANAM sarveSAmekaikenApi saMgrahAt |
ekakSaNAvabodho’yaM jJeyo dAnAdinA mune: ||7.1||
dharmadhAtusvabhAvarUpe-
eko bhAva: sarvabhAvasvabhAva: sarve bhAvA ekabhAvasvabhAvA: |
eko bhAvastattvato yena dRSTa: sarve bhAvAstattvatastena dRSTA: ||
itinyAyAnna kevalaM bahubhirekasya saMgraha:, api tvekakSaNadAnAdijJAnena AlambyamAnena 
apagatapratiniyatavastugrahaNaviparyayarUpeNa dAnAdyazItyanuvyaJjanalakSaNAnAM dharmANAM saMgraheNa mune: 
bodhisattvasyAvabodho hi ekakSaNAbhisambodha iti jJAtavya: |
kimevaM punarekAnAsravajJAnAlambane sarvAnAsravasaMgraha iti cet ? laukikadRSTAntenAha-
araghaTTaM yathaikApi padikA puruSeritA |
sakRtsarvaM calayati jJAnamekakSaNe tathA ||7.2||
iti | yathaikApi padikA puruSeritA sakRdekavAraM sarvamaraghaTTaM sacchilpipUrvaparikarmasAmarthyAtcalayati tathA 
pUrvapraNidhAnAvedhadharmadhAtusAmarthyAdekasminneva kSaNe ekamanAsravamAlambyamAnaM sarvaM sajAtIyamabhimukhIkArayatIti |
2- vipAkalakSaNa:
evaM prathamaM nirdizya vipAkadharmatAvasthAnAsravasarvadharmaikakSaNalakSaNo bhavatyekakSaNAbhisambodho dvitIya: | ityAha-
vipAkadharmatAvasthA sarvazuklamayI yadA |
prajJApAramitA jAtA jJAnamekakSaNe tadA ||7.3||
yadA bodhisattvasya pratipakSabhAvanayA sarvavipakSApagamanena sakalavyavadAnapakSavipAkadharmatAvasthA sarvakalaGkApagamena 
zaradindujyotsnAvatzuklasvabhAvA jAtA tadA ekasminnevakSaNe vipAkAvasthAprAptAnAmanAsravadharmANAM bodhAtjJAnaM
prajJApAramitA ekakSaNAbhisambodha iti |
3-alakSaNalakSaNa:
@065
dvitIyamevaM nirdizya alakSaNasarvadharmaikakSaNalakSaNa: ekakSaNAbhisambodhastRtIya: | ityAha-
svapnopameSu dharmeSu sthitvA dAnAdicaryayA |
alakSaNatvaM dharmANAM kSaNenaikena vindati ||7.4||
pUrvaM svapnopamasarvadharmAbhyAsena sambhAradvayamanubhUya adhigamAvasthAyAM svapnasvabhAveSu sarvadharmeSu 
upAdAnaskandhAdiSu sthitvA dAnAdiSaTpAramitApratipattyA dAnAdirUpanirUpaNAkAreNa alakSaNA: sarvadharmA iti 
saMklezavyavadAnarUpANAM dharmANAmekenaiva kSaNenAlakSaNatvaM jAnAtItyevamekakSaNAbhisambodha: |
4-advayalakSaNa: 
tRtIyamevaM nirdizya advayalakSaNasarvadharmaikakSaNalakSaNa: ekakSaNAbhisambodhazcaturtha: | ityAha-
svapnaM taddarzinaJcaiva dvayayogena nekSate |
dharmANAmadvayaM tattvaM kSaNenaikena pazyati ||7.5||
nirantaradIrghakAladvayapratibhAsaprahANAbhyAsasAtmIbhAvAdunmUlitadvayapratibhAsavAsano yadA bodhisattvo 
grAhyagrAhakayogena svapnaM grAhyaM svapnadarzinaM grAhakaM nekSate, tadA sarve’pvevaMdharmANo dharmA iti dharmANAmadvayaM 
tattvamekenaiva kSaNenAdhigacchatItyekakSaNAbhisambodha iti |
iti abhisamayAlaGkAre nAma prajJApAramitopadezazAstre saptamAdhikAravRtti: |
dharmakAyAdhikAra: aSTama: 
1-svabhAvakAya:
vibhAvitaikakSaNAbhisambodhasya dvitIye kSaNe dharmakAyAbhisambodha: | sa ca svAbhAvikakAyAdibhedena caturvidha: | (tatra)
prathama: svAbhAvikakAya ityAha-
sarvAkArAM vizuddhiM ye dharmA: prAptA nirAsravA: |
svAbhAviko mune: kAyasteSAM prakRtilakSaNa: ||8.1||
@066
smRtyupasthAnAdayo jJAnAtmakA lokottarA dharmadhAturUpatvAdanAsravAmalAnAmAgantukatvena sarvaprakArAM vizuddhiM 
prakRtiviviktalakSaNAM prAptAsteSAM yA prakRti: svabhAvo’nutpAdarUpa:, ayaM munerbuddhasya bhagavato lokottareNa mArgeNa 
prApyate, na kriyata ityakRtrimArthena mAyopamavijJAnasarvadharmapratipattyAdhigata: svAbhAvika: kAya: |
pariziSTakAyatrayaM tathyasaMvRtyA pratibhAsamAnaM paramArthato dharmatArUpaM yathAdhimokSaprabhAvitaM 
buddhabodhisattvazrAvakAdigocaratvena vyavasthApitamiti kathanAya-
viviktAvyatirekitvaM vivekasya yato matam |
itinyAyAttadavyatireke’pi pRthagvyavasthApyate |
2-jJAnadharmakAya: 
itthaM prathamaM kAyaM nirdizya dvitIyo niSprapaJcajJAnAtmako dharmakAya: anAsrava: smRtyupasthAnAdyAtmaka iti tamAha-
bodhipakSApramANAni vimokSA anupUrvaza: |
navAtmikA samApatti: kRtsnaM dazavidhAtmakam ||8.2||
abhibhvAyatanAnyaSTaprakArANi prabhedata: |
araNA praNidhijJAnamabhijJA: pratisaMvida: ||8.3||
sarvAkArAzcatasro’tha zuddhayo vazitA daza |
balAni daza catvAri vaizAradyAnyarakSaNam ||8.4||
trividhaM smutyupasthAnaM tridhA’saMmoSadharmatA |
vAsanAyA: samuddhAto mahato karuNA jane ||8.5||
AveNikA munereva dharmA ye’STAdazeritA: |
sarvAkArajJatA ceti dharmakAyo’bhidhIyate ||8.6||
iti | smRtyupasthAnAdyArabhya AryASTAGgamArgaparyantA bodhipakSA: | pUrvavadapramANAni maitryAdicaturbrahmavihArA: |
adhyAtmaM rUpyarUpI bahirdhA rUpANi pazyatIti dvau:, zubhaM vimokSaM kAyena sAkSAtkRtvopampadya viharatItyeka:,
AkAzavijJAnAkiJcanyanaivasaMjJAnAsaMjJAyatanAnIti catvAra:, saMjJAveditanirodha ityeka: ityaSTau vimokSA: |
rUpadhAtucaturdhyAnAni caturArUpyasamApattayo nirodhasamApattiriti nava samApattaya: |
pRthivyaptejovAyunIlapItalohitAvadAtavijJAnAkAzamiti kRtsnaM dazavidham | adhyAtmarUpArUpasaMjJinau pratyekaM 
@067
parIttAdhimAtrAkArAbhyAM bahirdhA rUpANi pazyatastAnyabhibhUya jAnIta iti catuSTayam, adhyAtmArUpasaMjJI eva 
nIlapItalohitAvadAtAnabhibhUya pazyatIti catuSTayamityaSTavidhamabhibhvAyatanam |
parasantAnagataklezaraNaprabandhonmUlanAtsamAdhirityaraNA | samyagapagatasarvanimittasaGgavyAghAtaM 
saMzayApanayanakAripraNidhAnasamRddhyA AsaMsAramasamAhitAvasthAyAM pravartata iti praNidhijJAnam, SaDabhijJAzcatasrazca 
pratisavida: pUrvoktA AzrayAlambanacittajJAnaparizuddhaya iti catasra: zuddhaya: |
AyuzcittapariSkArakarmopapattyadhimuktipraNidhAnarddhijJAnadharmavazitA iti daza vazitA: | pUrvoktAni daza balAni, 
catvAri vaizAradyAni ca | parizuddhakAyavAGmana:samudAcArastathAgata:, nAstyasya viparItasamudAcAratA, yAM 
paraparijJAnabhayAtpracchAdayitavyAM manyeta ityarakSaNaM trividham | dharmadezanAyAM zrotukAmAzrotukAmobhayakAmeSu 
yathAkramamanunayapratighobhayavivikta evopakSeka: smRtimAn viharatIti smRtyupasthAnaM tridhA |
sattvArthakriyAkAlAnatikramalakSaNetyasaMmoSadharmatA | klezajJeyAvaraNAnuzayarUpabIjaprahANAdvAsanAyA: samuddhAta:
sakalajanahitAzayatA, 
mahatI karuNA jane’STAdazAveNikA buddhadharmA sarvAkArajJatA | ‘ca’ iti zabdena saMgRhItA: mArgajJatAdayo’pi prAguktA: |
sarve cAzrayaparAvRttyA parAvRttA bodhipakSAdayo niSprapaJcajJAnAtmakA dharmakAyo’bhidhIyata iti kecit |
anye tu-
sarvAkArAM vizuddhiM ye dharmA: prAptA nirAsravA: |
svAbhAviko mune: kAyasteSAM prakRtilakSaNa: ||
iti yathArutattvena lokottarAnevAnAsravAn dharmAnabhyupagamya teSAM yAM prakRtiranutpAdatA tallakSaNa: svAbhAvika:
kAya:, sa eva ca dharmatAkAyo dharmakAya iti bhAvapratyayalopAdvyapadizyata iti vyAkhyAya, ke punaste’nAsravA dharmA 
yeSAM prakRtilakSaNo dharmakAya ityAzaGkya’bodhipakSApramANAni’tyAdikArikAmavatArayanti | teSAM yogisaMvRtyA 
viziSTArthapratibhAsajananadvAreNAzrayaparAvRttyA parAvRttA dharmadezanAdyarthakriyAkAriNo’vazyamadvayAzcittacaitA:
kathamabhyupagantavyA: ? saGgRhItA ityapare |
kecit(kAyacatuSTayavyAkhyAne)-
svAbhAvika: sasAmbhogo nairmANiko’parastathA |
dharmakAya: sakAritrazcaturdhA samudIrita: ||
itikArikAyAM svAbhAvikazabdAnantaraM dharmakAyazabdasyApAThAtkAyatrayameveti | anye 
tUpadarzitaprayojanasAmarthyAtkArikAbandhAnurodhena jJAnasyaiva kAritreNa sambandhArthaM caivamuktam, ato’viruddhaM sarvaM 
pradezAntarAbhihitaM kAyacatuSTayaM bhavatIti |
@068
zrAvakAdyaraNAsamAdhe: buddhasyAraNAsamAdhe: vaiziSTyadarzanAya antarazlokenAha-
zrAvakasyAraNAdRSTernRklezaparihAritA |
tatklezasrotaucchittyai grAmAdiSu jinAraNA ||8.7||
iti | mA’smaddarzanAtkasyacitklezotpatti: syAditi manuSyaklezotpattiparihAritA zrAvakAdyaraNAsamAdhi: |
tathAgatAnAM tu sakalajanaklezaprabandhonmUlanaM syAditi grAmAdiSu araNAsamAdhivizeSa: |
zrAvakAdipraNidhijJAnAttathAgatapraNidhijJAnasya vaiziSTyapradarzanAya antarazlokenAha-
anAbhogamanAsaGgamavyAghAtaM sadA sthitam |
sarvapraznApanudbauddhaM praNidhijJAnamiSyate ||8.8||
iti | nirnimittatvena svarasapravRttam, vastvanabhinivezAdrUpAdisaGgavigatam, 
savAsanaklezajJeyAvaraNaprahANAtsarvajJeyAvyAghAtam, AsaMsAramavasthAnAtsadA sthitam,
samyakpratisaMvillAbhAtpraznavisarjanakAri tathAgataM praNidhijJAnamitISTam | zrAvakAdInAM viparItatvena naivam |
syAdevaM nityaM mahAkaruNAmayadharmakAyAvasthAne kathaM (sakalaprANabhRtAM) sadA nAthekriyeti ? antarazlokena samAdhAnamAha
paripAkaM gate hetau yasya yasya yadA yadA |
hitaM bhavati kartavyaM prathate tasya tasya sa: ||8.9||
iti | kalyANamitrAdisamavadhAnAdbuddhAdyAlambane paripoSaM gate hetau pUrvAvaropitakuzalamUlabIje sati, yasya
sattvasya yasmin kAle dharmadezanAdikaM kriyamANamAyatipathyaM bhavati, tadA tasyArthakaraNAya pUrvapraNidhAnasamRddhyA 
tatpratibhAsAnurUpeNArthakriyAkArI bhagavAniti (mahAkaruNAsvabhAvadharmakAyAvasthAnena) sarvadA 
cintAmaNirivopasthito’pi svakarmAparAdhajanitahetuvaidhuryAnna phaladAyaka: pratibhAsata ityabhiprAya: |
tatkathamiti zaMkAyAmantarazlokena dRSTAntamAha-
varSatyapi hi parjanye naiva bIjaM prarohati |
samutpAde’pi buddhAnAM nAbhavyo bhadramaznute ||8.10||
@069
iti | yathA devarAje varSatyapi sati pUtIbhAvAdinA abIjIbhUtaM bIjaM tilAdi na prAdurbhavati, tadvadabuddhAnAM 
sakalamanorathaparipUraNadakSANAM samutpAde’pi abhavyo na bhadraM saddharmazravaNAdikaM prApnotIti |
kathaM jJAnAtmako dharmakAya: pratiniyatayogisantAnAdhAravartI pratikSaNamutpadyamAno vyApo nitya iti kathyata iti 
ced ? antarazlokenAha-
iti kAritravaipulyAdabuddho vyApI nirUcyate |
akSayatvAcca tasyaiva nitya ityapi kathyate ||8.11||
iti | yathoktanyAyenaivaM sarvatra pratibhAsadvAreNArthakriyAkaraNavaipulyAtprabandhatayA AsaMsAramavasthAnena ca bhagavata:
kSayAbhAvAdyathAkramaM buddho vyApI nitya ityabhidhIyate |
3-sambhogakAya: 
kAyadvayamevaM nirdizya lakSaNAnuvyaJjanavirAjita: sAmbhogika: rUpakAyasvabhAvastRtIya: | tamAha-
dvAtriMzallakSaNAzItivyaJjanAtmA munerayam |
sAMbhogiko mata: kAyo mahAyAnopabhogata: ||8.12||
iti | dvAtriMzallakSaNAzItyanuvyaJjanAtmako’yaM dazabhUmipraviSTamahAbodhisattvai:
paramAnavadyamahAyAnadharmasaMbhogaprItisukhopabhogAtbuddhasya bhagavata: sAmbhogikakAya: |
kAni tAni dvAtriMzallakSaNAnIti cet ? paJcabhirantarazlokairAha-
cakrAGkahasta: kramakUrmapAdo jAlAvanaddhAGgulipANipAda: |
karau sapAdau taruNau mRdU ca samutsadai: saptabhirAzrayo’sya ||8.13||
dIrghAGgulirvyAyatapArSNigAtraM prAjyaM tvRjUcchaGkhapadordhvaromA |
eNeyajaGghazca paTUrubAhu: kozAvanaddhottamabastiguhya: ||8.14||
suvarNavarNa: pratanucchavizca pradakSiNaikaikasujAtaromA |
UrNAGkitAsyo haripUrvakAya: skandhau vRtAvasya citAntarAMsa: ||8.15||
hIno rasa: khyAti rasottamo’sya nyagrodhavanmaNDalatulyamUrti: |
uSNISamUrdhA pRthucArujihvo brahmasvara: siMhahanu:suzuklA: ||8.16||
@070
tulyA: pramANe’viralAzca dantA anyUnasaMkhyA dazikAzcatasra: |
nIlekSaNo govRSapakSmanetro dvAtriMzadetAni hi lakSaNAni ||8.17||
iti | (1) gurUNAmanugamanapratyudgamanAdinA cakrAGkahastapAdatA |
(2) dRDhasaMvarasamAdAnatvAtkUrmavatsupratiSThitapAdatA |
(3) catu:saMgrahavastusevanAdrAjahaMsavatjAlAvanaddhAGgulipANipAdatA |
(4) praNItakhAdyabhojyAdidAnAdmRdutaruNahastapAdatA |
(5) praNItataralehyAdidAnena samucchritahastapAdaskandhagrIvApradezatvAtsaptocchrayatA |
(6) vadhyamokSaNatvAddIrghAGgulitA |
(7) jIvitAnugrahaNAdAyatapArSNitA |
(8) prANAtipAtaviratyA bRhadRjugAtratA |
(9) kuzaladharmasamAdAnAducchaGkhapAdatA |
(10) gRhItakuzalasamAdAnavardhanAtUrdhvagaromatA |
(11) satkRtya vidyAzilpAdidAnAdeNeyajaGghatA |
(12) saMvidyamAnArthayAcanakajanApratyAkhyAnAtpaTUrUbAhutA |
(13) sarvajanabrahmacaryasamAdApanaguhyamantrAraSaNAtkozagatabastiguhyatA |
(14) praNItopAstaraNadAnAtsuvarNavarNatA |
(15) prAsAdAdivaradAnAtzlakSNacchavitA |
(16) saGgaNikAdiparivarjanAtpradakSiNAvartaikaikaromatA |
(17) sarvagurujanayathAsthAnanivezanAdUrNAGkitamukhatA |
(18) sarvathA mukharavacanAnavasAdanAtsiMhapUrvArddhakAyatA |
@071
(19) priyavAditvasubhASitAnulomatvAtsusaMvRtaskandhatA |
(20) bhaiSajyAdidAnAtcitAntarAMsatA |
(21) glAnajanopasthAnAdrasarasAgratA |
(22) vanArAmAdikaraNasamAdApanAtnyagrodhaparimaNDalatA |
(23) vihArAdyabhyadhikapradAnAduSNISaziraskatA |
(24) zlakSNAdivacanAtprabhUtajihvatA |
(25) sarvalokadhAtusattvasaddharmavijJapanAdbrahmasvaratA |
(26) sambhinnapralApaviratyA siMhahanutA |
(27) sarvajanasammAnAdinA zukladantatA |
(28) vizuddhAjIvatvAtsamadantatA |
(29) satyavacanasamudAcArAdaviraladantatA |
(30) pizunavacanAnabhyAsAtsamacatvAriMzaddantatA |
(31) sarvasattvaikaputradarzanAdabhinIlanetratA |
(32) pratighAtAdivivekadarzanAdgopakSmanetratA |
siddhakaraNAtlakSaNaM siddhaM bhavatItyantarazlokenAha-
yasya yasyAtra yo heturlakSaNasya prasAdhaka: |
tasya tasya prayUryAyaM samudAgamalakSaNa: ||8.18||
iti | yeSAM lakSaNAnAM ye prasAdhakA:, tAn prapUrya tAni dvAtriMzallakSaNAni prAdurbhavanti |
kAni teSAM kAraNAnIti cet ? dvAbhyAmantarazlokAbhyAmAha-
gurUNAmanuyAnAdirdRDhatA saMvaraM prati |
@072
saGgrahAsevanaM dAnaM praNItasya ca vastuna: ||8.19||
vadhyamokSasamAdAnaM vivRddhi: kuzalasya ca |
ityAdiko yathAsUtraM heturlakSaNasAdhaka: ||8.20||
iti | ime dve kArike uparyeva lakSaNavyAkhyAnAvasare sphuTite, ato na puna: vistIryeta iti |
lakSaNAnyevaM vyAkhyAya dvAdazabhi: antarazlokai: azItyanuvyaJjanAnyAha-
tAmrA: snigdhAzca tuGgAzca nakhA aMgulayo mune: |
vRttAzcitAnupUrvAzca gUDhA nirgranthaya: zirA: ||8.21||
gUDhau gulphau samau pAdau siMhebhadvijagopate: |
vikrAntaM dakSiNaM cArugamanamRjuvRttatA ||8.22||
mRSTAnupUrvate medhyamRdutve zuddhagAtratA |
pUrvavyaJjanatA cArUpRthumaNDalagAtratA ||8.23||
samakramatvaM zuddhatvaM netrayo: sukumAratA |
adInotsadagAtratve susaMhatanagAtratA ||8.24||
suvibhaktAGgatA dhvAntapradhvastAlokazuddhatA |
vRttamRSTAkSatAkSAmakukSitAzca gabhIratA ||8.25||
dakSiNAvartatA nAbhe: samantAddarzanIyatA |
samAcAra: zuci: kAlatilakApagatA tanu: ||8.26||
karau tUlamRdU snigdhagambhIrAyatalekhatA |
nAtyAyataM vaco bimbapratibimbaupamauSThatA ||8.27||
mRdvI tanvI ca raktA ca jihvA jImUtaghoSatA |
cArumaJjusvaro daMSTrA vRttAstIkSNA: sitA: samA: ||8.28||
@073
anupUrvI gatAstuGgA nAsikA paramaM zuci: |
vizAle nayane pakSmacitaM padmadalAkSitA ||8.29||
AyatazlakSNasusnigdhasamaromnau bhruvau bhujau |
pInAyatau samau karNAvupaghAtavivarjitau ||8.30||
lalATamaparimlAnaM pRthupUrNottamAGgatA |
bhrabharAbhAzcitA: zlakSNA asaMlulitamUrtaya: ||8.31||
kezA aparuSA: puMsAM saurabhyAdapahAriNa: |
zrIvatsa: svastikaJceti buddhAnuvyaJjanaM matam ||8.32||
iti | (1) sarvasaMskAravItarAgatvena tAmranakhatA |
(2) sarvasattvahitAdhyAzayatvena snigdhanakhatA |
(3) zreSThavaMzaprabhavatvena tuGganakhatA |
(4) vRttAnavadyatvena vRttAGgulitA |
(5) samupacitakuzalamUlatvena citAGgulitA |
(6) samyaganUpUrvapravRtatvena anupUrvAGgulitA | 
(7) sunigUDhakAyAdikarmAntAjIvatvena gUDhaziratA |
(8) klezagranthibhedakatvena nirgranthiziratA |
(9) sunigUDhadharmamatitvena gUDhagulphatA |
(10) sarvadurgasthAnajanottArakatvena aviSamapAdatA |
(11) narAbhibhavanakuzalatayA siMhavikrAntagAmitA |
(12) nAgAbhibhavanakuzalatayA nAgavikrAntagAmitA |
(13) vaihAyasaGgamakuzalatayA haMsavikrAntagAmitA |
@074
(14) puruSavRSabhakuzalatayA vRSabhavikrAntagAmitA |
(15) pradakSiNamArgAnuyAtatayA pradakSiNagAmitA |
(16) prAsAdikakuzalatayA cArugAmitA |
(17) nityamavakracittatayA avakragAmitA |
(18) vizuddhaguNAkhyApakatayA vRttagAtratA |
(19) pramRSTapApadharmatayA mRSTagAtratA |
(20) vineyAnurUpadharmadezakatayA anupUrvagAtratA |
(21) kAyAdizucisamudAcAratvAtzucigAtratA |
(22) karuNAcittatvAtmRdugAtratA |
(23) vizuddhacittatvAtvizuddhagAtratA |
(24) paripUrNadharmavinayatvAtparipUrNavyaJjanatA |
(25) pRthucAruguNAkhyAnAtpRthucArumaNDalagAtratA |
(26) sarvatra samacittatvAtsamakramatA |
(27) suvizuddhadharmadezanAdvizuddhanetratA |
(28) sugamadharmadezanAtsukumAragAtratA |
(29) nityamadInacittatvAdadInagAtratA |
(30) samudgatakuzalatvAdutsadagAtratA |
(31) kSINapunarbhavatvena susaMhatagAtratA |
(32) suvibhaktapratItyasamutpAdadezakatvena suvibhaktAGgapratyaGgatA |
(33) suvizuddhapadArthadarzanAdvitimirazuddhAlokatA |
(34) vRttasampannaziSyasaMvartanIyatvena vRttakukSitA |
@075
(35) pramRSTasaMsAradoSatvena mRSTakukSitA |
(36) bhagnamAnazRGgatvena abhagnakukSitA | 
(37) dharmakSayavinivartakatvena akSAmakukSitA |
(38) pratividdhadharmagambhIratvena gambhIranAbhitA |
(39) pradakSiNagrAhiziSyasaMvartanIyatvena pradakSiNAvartanAbhitA |
(40) samantaprAsAdikaparivArasaMvartanIyatvena samantaprAsAdikatA |
(41) zucicittatvena zucisamudAcAratA |
(42) vyapagatAkAladharmavinayatvena vyapagatatilakAlakagAtratA |
(43) kAyAdilAghavaprApakadharmadezakatvena tUlasadRzasukumArapANitA |
(44) pratilabdhasnigdhamahAzramaNatvena snigdhapANilekhatA |
(45) gambhIradharmasthAnatvena gambhIrapANilekhatA |
(46) samyagAyatiparizuddhadharmadezakatvena AyatapANilekhatA |
(47) pracuratarazikSAdezakatvena nAtyAyatavacanatA |
(48) pratibimbavatviditasarvalokatvena bimbapratibimbopamauSThatA |
(49) mRduvacanavinayatvenamRdujihvatA |
(50) prabhUtaguNopapannatvena tanujihvatA |
(51) raktabAlajanaduravagAhadharmavinayatvena raktajihvatA |
(52) sarvatrAsApagatatvena meghagarjitaghoSatA |
(53) madhurAdyAlApatvena madhuracArumaJjusvaratA |
(54) nivRttabhavasaMyojanatvena vRttadaMSTratA |
(55) durdAntajanadamakatvena tIkSNadaMSTratA |
@076
(56) paramazukladharmavinayatvena zukladaMSTratA |
(57) samabhUtipratiSThitatvena samadaMSTratA |
(58) samyaganupUrvAbhisamayaprakAzakatvena anupUrvadaMSTratA |
(59) prajJAprakarSasthApakatvena tuGganAsatA |
(60) zucijanasampannatvena zucinAsatA |
(61) paramodAradharmatvenavizAlanayanatA |
(62) samupacitasattvarAzitvena cittapakSmatA |
(63) sarvayuvatijanAbhinanditvena sitAsitakamaladalanayanatA |
(64) nityamAyatidarzitvena AyatabhrUkatA |
(65) zlakSNadharmavinayakuzalatvena zlakSNabhrakatA |
(66) kuzalasnigdhasantAnatvena susnigdhabhrakatA |
(67) samantadoSadarzitvena samaromabhrUkatA |
(68) paramapIDAnivartakatvena pInAyatabhujatA |
(69) vijitarAgAdisamaratvena samakarNatA |
(70) sarvasattvAnupahatasantAnasvena anupahatakarNendriyatA |
(71) sarvadRSTikRtAnyathAvipariNAmatvena aparimlAnalalATatA |
(72) sarvavAdipramathanatvena pRthulalATatA |
(73) paripUrNottamapraNidhAnatvena pUrNottamAGgatA |
(74) viSayarativyAvartakatvena bhramarasadRzakezatA |
(75) prahINadarzanabhAvanAprahAtavyAnuzayatvena citakezatA |
(76) zlakSNabuddhiparijJAtazAsanatvena zlakSNakezatA |
@077
(77) rAgAdyasaMluThitacetanatvena asaMluThitakezatA |
(78) nityamaparuSavacanatvena aparuSakezatA |
(79) bodhyaGgakusumAvakIrNatvena surabhikezatA |
(80) sarvathA zobhAsaMvartanIyatvena zrIvatsasvastikanandyAvartalalitapANipAdatalatA ceti |
4-nairmANikakAya: 
itthaM kAyatrayaM nirdizyaM caturtha: nairmANikakAya: sarvabAlajanasAdhAraNa iti |
tamAha-
karoti yena citrANi hitAni jagata: samam |
AbhavAtso’nupacchinna: kAyo nairmANiko mune ||8.33||
iti | yena zAkyamunitathAgatAdirUpeNa AsaMsAraM sarvalokadhAtuSu sattvAnAM samIhitamarthaM samaM karoti, asau kAya: 
prabandhatayA anuparato nairmANiko buddhasya bhagavata: sarvabAlajanasAdhAraNazcaturtho’vasAtavya: |
buddhakAritrANi 
ityevaM svAbhAvikakAyasvarUpabhAvanAprabhAvitabuddhAdiviSayatve jJAnAdyapekSya parikalpitakAyatrayaM nirdizyaM saMvRtyA 
jJAnameva sAmbhogikakAyAdipratibhAsotpAdadvAreNArthakriyAkArIti karma 
vineyajanapratibhAsabhAktadAdhipatyAzrayeNAyAtaM dharmakAya eveti |
tathA karmApyanucchinnamasyAsaMsAramiSyate |
gatInAM zamanaM karma saGgrahe ca caturvidhe ||8.34||
nivezanaM sasaMkleze vyavadAnAvabodhane |
sattvAnAmarthayAthAtmye SaTsu pAramitAsu ca ||8.35||
buddhamArge prakRtyaiva zUnyatAyAM dvayakSaye |
saMkete’nupalambhe ca paripAke ca dehinAm ||8.36||
@078
bodhisattvasya mArge’bhinivezasya nivAraNe |
bodhiprAptau jinakSetravizuddhau niyatiM prati ||8.37||
aprameye ca sattvArthe buddhasevAdike guNe |
bodheraGgeSvanAze ca karmaNAM satyadarzane ||8.38||
viparyAsaprahANe ca tadavastukatAnaye |
vyavadAne sasambhAre saMskRtAsaMskRte prati ||8.39||
vyatibhedAparijJAne nirvANe ca nivezanam |
dharmakAyasya karmedaM saptaviMzatidhA matam ||8.40||
iti | tatra prathamaM prazastAprazastagatyanabhinivezAvasthAnalakSaNaM gatiprazamanaM karma kRtvA, dAnAdicatu:saGgrahavastuni 
pratiSThApya, zrutamayAdijJAnena vipakSapratipakSaheyopAdeyadvAreNa bodhayitvA, mAyAkAra ivAnunayAdiviviktatayA 
maitryAdilakSaNe parArthe sattvArthayAthAtmye pratiSThApya, tadanu svArthe trimaNDalavizuddhiprabhAvitaSaTpAramitAbhyAse,
tadanantaraM svaparArthalakSaNe dazakuzalakarmapathe buddhamArge, tata: sarvadharmaprakRtizUnyatAbhyAse, tadanu 
dAnapAramitAdhiSThAnena prathamAyAM bhUmau sarvatragadharmadhAtuprativedhalakSaNe advayadharme, tato dvitIyAdibhUmau 
sambhAraparipUrihetubhUte zIlAdipAramitAsarvadharmasAGketikajJAne nivezayati | evamanukrameNa prajJApAramitAdhiSThAnena 
SaSThyAM bhUmau jJAnajJeyabhAvAnabhinivezalakSaNe sarvadharmAnupalambhe, tadanantaraM saptamyAmupAyapAramitAbalena 
sattvaparipAke, tato balapAramitAbalenASTamyAM zrAvakAdyasAdhAraNe bodhisattvamArge, punastatraiva 
sarvabhAvAbhinivezaprahANe, tadanu navamyAM praNidhAnapAramitAsAmarthyAdbodhiprAptau, tadanantaraM 
jJAnapAramitAbalAddazamyAM bhUmau vividhabuddhakSetravizuddhau pratiSThApya, punastatraiva ekajAtipratibaddhasvarUpe 
samyaksambodhipratiniyame dazadiglokadhAtavIyasattvArthe sarvalokadhAtubuddhopasaGkramaNAdiguNe ca nivezayati |
evamanukrameNa punastatraina vizeSamArgasvarUpe samastabodhyAvAhakadharmalakSaNe bodhyaGge, karmaphalasambandhAvipraNAze,
yathAbhUtapadArthAdhigame, sarvaviparyAsaprahANe, nirvastukaviparyAsaprahANe jJAne, prakRtiparizuddhilakSaNe 
bodhisattvavyavadAne, sarvakalaGkApagatavyavadAnahetau sambhAre, zUnyatAsvabhAvena saMskRtAsaMskRtAvyatibhedaparijJAne ca 
pratiSThApya tAthAgatyAM bhUmau nirvANe nivezayati | evaM dharmakAyavadasya saptaviMzatiprakAraM karma AsaMsAramiSyata iti 
kAritram |
prathamacittotpAdasya antimakarmaNAJca anukramanirdezena avaziSTAnAM madhyapadArthAnAmapi kramo veditavya:, 
vaktavyabAhulyabhayAnmayA nollikhita: | 
@079
iti abhisamayAlaGkAre nAma prajJApAramitAzAstre aSTamAdhikAravRtti: |
madhyamarucisattvArthaM vyAkhyAnam
evaM vistararucisattvAnugraheNa aSTabhi: padArthe: (prajJApAramitAM) vyAkhyAya punaranyaprakAreNa vyAkhyAnAyAha-
lakSaNaM tatprayogastatprakarSastadanukrama: |
tanniSThA tadvipAkazcetyanya: SoDhArthasaMgraha: ||1||
iti | prathamaM sarvAkArajJatAditrisarvajJatAbhilakSyasthAnIyatvena lakSaNam | tato vazitvArthatrisarvajJatAbhAvanAM prati
prayujyate’neneti trisarvajJatAprayoga: sarvAkArabhisambodha: | tato’tyabhyAsAtprakarSagamanamiti trisarvajJatAyA: 
prakarSAvasthomUrdhAbhisamaya: | tato'dhigatavastunizcayAya vyastasamastavibhAvitArthapraguNIkaraNamiti
trisarvajJatAnukramAvastho’nupUrvAbhisamaya: | tato vizeSagamanAbhAvAttrisarvajJatAniSThAvastha: samyagekakSaNAbhisambodha: 
| tatastasya phalam, iti trisarvajJatAvipAko dharmakAya: sakAritra: | evaM SaTprakAreNArthasaMgraheNa pUrvavadeva jinajananI
vyAkhyeyA |
saMkSiptarUcisattvArthaM vyAkhyAnam
madhyamarucisattvAnukampayA amunA SaTprakAreNArthasaMgraheNa vyAkhyAya puna: saMkSiptarucisattvAnurodhenAnyaprakAreNa
vyAkhyAnAyAha-
viSayastritayo hetu: prayogazcaturAtmaka: |
dharmakAya: phalaM karmetyanyastredhArthasaMgraha: ||2||
iti | Adau sarvAkArajJatAditrisarvajJatAsvabhAva: pravRttiviSayahetu: | sa kathaM prayujyata iti tadanantaraM 
sarvAkArAbhisambodhAdizcaturvidho’bhisamaya: prayoga: | tasyaivaM prayogavato viSayasya kiM phalamiti tadanu dharmakAya: 
sakarmA phalamityevaM trividhenArthasaMgraheNa tathaiva jinajananI vyAkhyeyA |
pariNAmanA
arthata: padato vApi nAmaparyAyata: kvacit |
tAvAneva buddhairjJeya: piNDArtha: sarvamAtRSu ||1||
@080
anyathA na bhavetsamyaksarvAsAM kramasaMgraha: |
tatra piNDAdibhedena vaiziSTyaM jAyate dhruvam ||2||
AryavimuktisenasyAnubhAvenAtra darzitam |
arthamAtraM subodhAya tyaktvA vacanavistaram ||3||
vairocanaM guruM natvA sadupAdhyAyajJAninam |
kArikANAM sphuTA vRttirharibhadreNa racyate ||4||
etadgranthavidhAnena yatpuNyamarjitaM mayA |
nikhilA: prANinastena prApnuyu: saugatIM dhiyam ||5||
sarvazAstrabahirbhUta: kvAhaM svalpamati: pumAn |
kva cAryagatigamyo’yaM zAstrArtho mahimAnvita: ||6||
tathApyagocarIbhUte yatnamAsthitavAnaham |
parAtmahitabuddhyaiva kSamyatAmeSa sAdhubhi: ||7||
aho mRzaM mayA nAnAmatai: zrAntena vIkSitam |

zamasthAnaM cireNedaM prajJApAramitAmatam ||8||
iti prajJApAramitopadezazAstre AcAryaharibhadrakRtA abhisamayAlaGkAravRtti: samAptA |
bhAratIyapaNDitena vidyAkaraprabheNa mahAlokacakSuSA vandezrIkUTena cAnUdya nirNItA |
zrIpaNDitAmaragomyAdibhi: bhikSudhImatprajJena ca pazcAtsunirNItA |




